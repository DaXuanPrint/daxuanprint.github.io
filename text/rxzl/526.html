<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="御制日讲书经解义序,日讲书经解义进,提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,日讲书经解义全文在线阅读,日讲书经解义全文在线下载,大玄古籍书库">
<meta name="description" content="十三卷。清圣祖康熙御定，大学士库勒纳(详见《日讲易经解义》)等奉敕撰。此书原为库勒纳等侍讲《尚书》之讲义，康熙十九年(1680)奉诏以旧稿编次而成。《四库全书总目》称此书“大旨在敷陈政典，以昭驭宰之纲维；阐发心源，以端慎修之根本，而名物训诂，不复琐琐求详。”此书主要内容有二。一是条陈《尚书》为政大法，以明治国之纲纪；二是揭示《尚书》修身养性之道，以提高自身道德修养。其说解《尚书》，重视所谓“大者远者”，与寻常儒生寻章摘句、于名物训诂作烦琐求证者，旨趣不同。此书有康熙中内府刊本。_日讲书经解义_全文在线阅读_日讲书经解义_全文在线下载_大玄古籍书库">
<title>日讲书经解义_库勒纳_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">日讲书经解义</span> <br/>
          作者： <span class="inputVal" id="bkauthor">库勒纳</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]219732</span> <br/>
          说明： <span class="inputVal" id="bkdec">十三卷。清圣祖康熙御定，大学士库勒纳(详见《日讲易经解义》)等奉敕撰。此书原为库勒纳等侍讲《尚书》之讲义，康熙十九年(1680)奉诏以旧稿编次而成。《四库全书总目》称此书“大旨在敷陈政典，以昭驭宰之纲维；阐发心源，以端慎修之根本，而名物训诂，不复琐琐求详。”此书主要内容有二。一是条陈《尚书》为政大法，以明治国之纲纪；二是揭示《尚书》修身养性之道，以提高自身道德修养。其说解《尚书》，重视所谓“大者远者”，与寻常儒生寻章摘句、于名物训诂作烦琐求证者，旨趣不同。此书有康熙中内府刊本。</span> <br/>
          封面： <span class="inputVal" id="bkimg">Z_4927.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]日讲书经解义
[book_author]库勒纳
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]219732
[book_dec]十三卷。清圣祖康熙御定，大学士库勒纳(详见《日讲易经解义》)等奉敕撰。此书原为库勒纳等侍讲《尚书》之讲义，康熙十九年(1680)奉诏以旧稿编次而成。《四库全书总目》称此书“大旨在敷陈政典，以昭驭宰之纲维；阐发心源，以端慎修之根本，而名物训诂，不复琐琐求详。”此书主要内容有二。一是条陈《尚书》为政大法，以明治国之纲纪；二是揭示《尚书》修身养性之道，以提高自身道德修养。其说解《尚书》，重视所谓“大者远者”，与寻常儒生寻章摘句、于名物训诂作烦琐求证者，旨趣不同。此书有康熙中内府刊本。
[book_img]Z_4927.jpg


[book_title]御制日讲书经解义序
钦定四库全书
御制日讲书经解义序
天生民而立之君非特予以崇髙富贵之具而已固将副教养之责使四海九州无一夫不获其所也是故古之帝王奉若天道建都树屏以立其纲设官置吏以张其纪经天纬地以尽其才亲亲尊贤以其业黎民阻饥而为之教稼五品不逊而为之明伦为礼乐以导其中和为兵刑以息其争讼事未然而预为之备患已至而亟为之驱葢治天下之法见于虞夏商周之书其详且宻如此宜其克享天心而致时雍太和之效也所以然者葢有心法以为治法之本焉所谓敬也诚也中也敬则神明有主而物欲不能摇诚则孚信在中而伪巧不能间中则公正无偏而衺説不能移凡书中曰钦明曰寅恭曰祗惧曰迪畏皆敬之属也曰允塞曰至諴曰一德曰惇信皆诚之属也曰义制事礼制心曰沈潜刚克髙明柔克曰寛而有制从容以和皆中之属也性之
者为尧舜禹文身之者为汤武高宗困而学之者为太甲成王悖而去之者为太康桀纣呜呼心法之存亡治道之升降分焉天命之去留繋焉曷其奈何弗鉴朕万几余暇读四代之书惕若恐惧爰命儒臣取汉宋以来诸家之説荟萃折衷着为讲义一十三卷逐日进讲兹特加锓梓颁示臣民俾知朕仰法前代圣王志勤道远然夙夜兢兢思体诸身心措诸政治以毋负上天立君之意夫岂敢一日忘哉是为序
康熙十九年四月十二日

[book_title]日讲书经解义进
呈疏
︵字位过密　无法显示︶【臣】库勒纳
︵字位过密　无法显示︶【臣】叶方蔼等谨
题为进
呈刋完日讲书经解义仰祈
圣鉴事【臣】等于康熙十七年二月初二日奉
防尔衙门四书讲章刋完可即将书经讲章刋刻钦此【臣】
等忝厠禁近日侍
讲筵伏覩
皇上
睿学崇深
宸修逊敏穷圣贤之阃奥滙治教之源流迩者日讲四书
解义刋刻告成
普赐臣工颁行中外固已人霑
文德戸佩
教思尤以尚书为道法之大原帝王之训研稽务悉
讨论宜详每当进讲之时必
天语亲为阐绎凡此精防之蕴在
圣衷毕属融通践于身心发为政事时几是勅即哲后奉若之诚钦恤频行乃圣帝好生之德赈灾赡乏无非尧咨舜儆之怀伐叛安民不异禹誓汤征之道此盖
聪明性亶
懋廸功隆实有得于典谟训诰之中故能措诸天下国
家之际恭
纶言下布命以讲义校镌仰见
皇上体道愈勤训行愈广以作君兼作师之统即成物完成己之功【臣】等学术迂疎见闻浅陋测蠡窥管勉思发明先圣之传订异叅同惟是窃取诸儒之义庶借椠铅之役少抒献纳之忱谨効编摩复加删润彚梓成帙装潢进
呈惟我
皇上时置座隅恒资省览存之精一以执厥中敷之荡平以建有极监无逸之义而廸哲以知依诵立政之篇而用人皆常吉将见已治益臻于治已安益进于安奠万年垂裕之基被四表光华之烈【臣】等不胜区区之愿谨具题恭
进以
闻
︵字位过密　无法显示︶【臣】库勒纳︵字位过密　无法显示︶【臣】叶方蔼日讲官起居注翰林院侍读学士加二级【臣】蒋道日讲官起居注翰林院侍读学士食正四品俸【臣】张　英经筵日讲官起居注翰林院侍读学士奉政大夫【臣】牛钮日讲官起居注翰林院侍读学士奉政大夫【臣】常　书日讲官起居注翰林院侍讲学士食正四品俸【臣】崔蔚林日讲官起居注翰林院侍讲学士奉政大夫【臣】严我斯日讲官起居注翰林院侍讲学士【臣】朱马泰
康熙十九年四月十三日具
题本月二十日奉
防尚书纪载帝王道法闗切至理朕留心研究期于贯通讲幄诸臣讲解明晰深于典学有禆这所奏知道了着刋刻颁行该衙门知道
总裁官
︵字位过密　无法显示︶【臣】库勒纳
︵字位过密　无法显示︶【臣】叶方蔼
分撰官
通议大夫日讲官起居注詹事府詹事【臣】格尔古德日讲官起居注詹事府詹事兼翰林院侍读学士加一级【臣】沈　荃日讲官起居注翰林院侍读学士加二级【臣】蒋道曰讲官起居注翰林院侍读学士食四品俸【臣】张　英经筵日讲官起居注翰林院侍读学士奉政大夫【臣】牛　钮日讲官起居注翰林院侍读学士奉政大夫【臣】常　书日讲官起居注翰林院侍讲学士食正四品俸【臣】崔蔚林日讲官起居注翰林院侍讲学士奉政大夫【臣】严我斯日讲官起居注翰林院侍讲学士【臣】朱马泰日讲官起居注左春坊左庶子兼翰林院侍读【臣】张玉书日讲官起居注翰林院侍读【臣】阿哈达
日讲官起居注翰林院侍讲【臣】董　讷
日讲官起居注翰林院侍讲【臣】王鸿绪
校阅官
翰林院侍读学士加二级通议大夫【臣】傅腊塔翰林院侍讲学士加一级【臣】多　奇
翰　　林　　院　　侍　　读【臣】朱　典翰林院侍读加二级奉政大夫【臣】阿　山翰林院侍讲奉政大夫【臣】邬　黒
左春坊左谕德兼翰林院修撰【臣】祖文谟右春坊右谕德兼翰林院修撰【臣】孟亮揆左春坊左赞善兼翰林院检讨【臣】陈　论翰林院编修加一级儒林郎【臣】顾　汧
翰林院检讨加一级文林郎【臣】沈上墉
翰林院检讨加一级文林郎【臣】王尹方
翰　　林　　院　　编　　修【臣】彭防淇翰　　林　　院　　编　　修【臣】髙裔
收掌官
翰林院典簿加一级文林郎【臣】明　辅
翰　　林　　院　　典　　簿【臣】穆惟干翰林院孔目加一级文林郎【臣】图克善
翰　　林　　院　　孔　　目【臣】杜登春翰　林　院　笔　帖　式【臣】哈桑阿
翰　林　院　笔　帖　式【臣】萨克萨里
翻译官
翰林院待诏加一级登仕郎【臣】敦　代
翰林院七品笔帖式加一级承德郎【臣】邵　麟翰林院七品笔帖式加一级承德郎【臣】傅　珅翰林院七品笔帖式加一级承德郎【臣】宜尔彩翰　林　院　七　品　笔　帖　式【臣】喀　拜翰林院八品笔帖式加一级承德郎【臣】刚五达翰林院八品笔帖式加一级文林郎【臣】郭　瑮翰林院八品笔帖式加一级文林郎【臣】常　绶翰林院八品笔帖式加一级文林郎【臣】石殿桂翰　林　院　八　品　笔　帖　式臣查哈喇翰　林　院　八　品　笔　帖　式【臣】阿哈达翰　林　院　八　品　笔　帖　式【臣】黑　色翰　　林　院　　笔　　帖　　式【臣】迈蜜大翰　　林　院　　笔　　帖　　式【臣】张仲智翰　　林　院　　笔　　帖　　式【臣】蔺起元翰　　林　院　　笔　　帖　　式【臣】潘世勲翰　　林　院　　笔　　帖　　式【臣】于有庆
满文誊録官
翰林院八品笔帖式加一级文林郎【臣】安　着翰林院八品笔帖式加一级文林郎【臣】图　礼翰林院八品笔帖式加一级文林郎【臣】满　都翰　林　院　八　品　笔　帖　式【臣】常　保翰　林　院　八　品　笔　帖　式【臣】塔哈纳翰　林　院　八　品　笔　帖　式【臣】宋　飏翰　林　院　　笔　　帖　　式【臣】苏通保

[book_title]提要
日讲书经解义　　　　　　书类
提要
【臣】等谨按
日讲书经解义十三卷康熈中总裁【臣】库勒纳叶方
蔼等奉
勑彚集
经筵讲义编次成书始事于康熈十七年春告成
于十九年夏
御制序文颁行仰惟我
圣祖仁皇帝
契精一之传
敷荡平之极于二帝三王之道集其大成犹命儒臣排日进讲凡精微之奥诸臣所不能尽窥者天语谆详亲为阐绎日积嵗稡以成此书其于汉唐以后诸儒之説掇其菁华亦若涓尘之益海
岳焉洵乎
君师统一万古为昭矣乾隆四十年九月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]卷一
日讲书经解义卷一
虞书
虞是帝舜有天下之号书共五篇尧典纪唐尧之事亦谓之虞书者书本虞史所作以臣述君也盖尧舜授受一道纪尧不言唐纪禹不言夏而总曰虞书者以见舜之上承于尧而下授于禹也
尧典
洪荒之世简朴未备尧以圣神文武之德为开天立极之君因时致治着见功迹可为后世常法故以典名之实万古君道之标凖也
曰若稽古帝尧曰放勲钦明文思安安允恭克让光被四表格于上下
此一节书是史臣首赞帝尧德业之盛也曰若是发语之辞稽犹考也放至也勲功业钦心之敬明心之通经纬灿然谓之文哲谋独运谓之思允信也克能
也光德之显被及也四表犹言四方格极其所至也上下即天地也史臣稽考古之帝尧功业广大无所不至故谓之放勲然而功本于德尧之德钦敬无有慢忽通明无不照灼文章着见思虑深逺此四者皆出于自然安而又安无所勉强其德之出于性也如此所以恭以持己毫无虚假信乎恭也让以接物毫无矫饰自能让也其德之着于行也又如此有此盛德发为光辉凡东西南北无有不及上天下地无有不到无处非勲正无处非德耳盖洪荒以来伏羲神农黄帝诸大圣人皆功在天下万世然功德极盛莫过于尧究之帝尧之功本于德帝尧之德主于敬史臣首以钦之一字为言实千古帝王心法之要孔子删书断自唐虞其以此也与
克明俊德以亲九族九族既睦平章百姓百姓昭明协和万邦黎民于变时雍
此一节书见放勲之实也俊德大德也九族髙祖以下九世之亲睦者交相和也平均也章明也协解作合于叹美辞变化而为善时犹言是雍和也史臣谓夫德性在人万理咸备本自峻大但为物欲所蔽则狭隘而不惟尧能明其大德纯乎天理湛然无累大德既明则身无不修而万化之本立矣由是推此德以亲爱九族九族皆知恩义和睦而无乖戻是勲放于家矣百姓气禀不齐均以此德章之畿内百姓皆感动兴起昭然各明其固有之德是勲放于国矣万邦风气不一总以此德和之黎民美哉变恶为善熈皥成俗是勲放于天下矣所谓放勲之实如此盖有此德之全体即有此德之大用一人修身于上而齐治均平遂可还至立效举万类纷纭无不尽在春风和气之中勲业烂然夐絶百代非甚盛德孰能当此者乎
乃命羲和钦若昊天厯象日月星辰敬授人时
此一节书是史臣记尧功德之后因叙尧之政事而首言命官造厯也羲和掌天文之官若顺也昊言其广大厯者纪数之书象者观天之器帝尧以事之最大最先莫过治厯明时乃总命羲氏和氏二人以为日月星辰运于昊天有常数丽于昊天有定象汝等须加意敬谨顺其自然之理不可妄意穿凿凡迟速顺逆书以记之而布算以总其实积分以归其余躔度次舍器以象之而设玑以载其政置管以窥其行如是则纪数有书观天有器而人时定矣又必慎重其事颁之有司布之百姓使知因天时之早晚为人事之先后诚以授时为民事之所闗不可忽也盖圣人事天治民不出钦敬之心而已敬天之心严于厯象勤民之心严于授时圣人于事何往不敬而况于事天治民之大者乎故曰帝王以敬为修身出治之本
分命羲仲宅嵎夷曰旸谷寅宾出日平秩东作日中星鸟以殷仲春厥民析鸟兽孳尾
此下四节言厯既成而又分职以考验之此节是命春官也宅即居嵎夷东表之地在今山东登州府旸谷所居官次之名寅宾敬以迎之如宾也平均平秩次序也东作春作也日中者春分昼夜适中星鸟者南方朱雀七宿殷中也析散处也孳物之生尾物之交也春当发生宜布四方之春令帝尧分命羲仲掌之测候之所在嵎夷东表之地其官次之名称为旸谷羲仲居此果何事哉一春之节气早晚日星民物厯已载矣于春分之旦初出之日必致敬以迎之如见宾而不敢忽察所出之景果见于卯位出于卯时否也凡春月嵗功方兴所当作起之事必均平周徧序其先后之宜颁之有司考其果与厯合否也又必考之春分昼日之晷度果五十刻于夏永冬短为适中否考之春分初昬之时果南方朱鸟七宿适当午位否二者相合可见仲春为阳气之中矣于一春之三月又验之于民果皆分析散处非复隆寒聚室则气之温可知又验之于物果皆乳化交接生育以时非复严冬藏蛰则气之和可知仰观天文俯察民物如是而春厯无差羲仲之职尽矣
申命羲叔宅南交平秩南讹敬致日永星火以正仲夏厥民因鸟兽希革
此一节书是命夏官也申命重命也南交交趾之地南交下当有曰明都三字讹变化之意敬致者敬以伺日景也火大火心星因因春之析而愈散处也希毛疎革毛易也夏当长飬宜布四方之夏令帝尧重命羲叔掌之使居南方交趾之地官次之名称为明都羲叔居此果何事哉一夏之节气早晚日星民物厯巳载矣当夏月时物长盛所当变化之事必均平周徧次其先后之宜颁之有司考其果与厯合否也又考之于夏至之日中立土圭之法伺日行之中天而察其晷景之长短又考之于夏至昼日之晷度果六十刻为最长否考之于夏至初昬之时果大火心宿见于正南否二者相合可见仲夏得正阳之气矣于一夏之中又验之于民因其析而又析气之愈温可知验之于物毛渐希而革易气之愈热可知如是而夏厯无差羲叔之职尽矣
分命和仲宅西曰昧谷寅饯纳日平秩西成宵中星虚以殷仲秋厥民夷鸟兽毛毨
此一节书是命秋官也寅饯敬以送之也纳者日将入也西成秋成也宵中者秋分昼夜适中虚北方虚星夷人气舒平也毛毨毛更生而鲜润也秋当成实宜布四方之秋令帝尧分命和仲掌之测候之所在西极之地官次之名称为昧谷和仲居此果何事哉一秋之节气早晚日星民物厯巳载矣于春分之暮将入之日必致敬而送之如祖饯而不敢忽察其所入之景果于酉位酉时否也凡秋月物成之候所当成就之事必均平周徧次其先后之宜布之有司考其果与厯合否也又考之于秋分夜间之晷度果五十刻于夏永冬短为适中否考之秋分初昬之时果虚星适当午位否二者相合可见仲秋为隂气之中矣于一秋之间又验之于民果暑退而人气和平验之于物果毛落而润泽鲜好如是而秋厯无差和仲之职尽矣
申命和叔宅朔方曰幽都平在朔易日短星昴以正仲冬厥民隩鸟兽氄毛
此一节书是命冬官也朔方即北方在察也朔易冬月所改易之事昴西方昴宿隩室内深奥之处氄毛毳细而温也冬为闭藏宜布四方之冬令帝尧申命和叔掌之使居北方之地其官次之名称为幽都和叔居此果何事哉一冬之节气早晚日星民物厯已载矣当冬月嵗功已毕所当变旧为新之事必均平周徧审察其先后之宜颁之有司考其果与厯合否也又考之于冬至昼间之晷度果四十刻为最短否考之于冬至初昬之星果昴宿见于正南否二者相合可见仲冬得正隂之气矣于一冬之间又验之于民果气寒而羣居室内又验之于物果生耎毳细毛而有以自温如是而冬厯无差和叔之职尽矣盖尧既总命羲和造厯制器而又分职申布使之随时考验其要在测日景度日晷验中星定二分二至之气以正四时之序故先天而天不违后天而奉天时敬天之心一勤民之心也
帝曰咨汝羲暨和朞三百有六旬有六日以闰月定四时成嵗允厘百工庶绩咸熙
此一节书是言置闰为作厯之要也咨叹而告之之辞厘治也百工即百官庶绩众功也熙广也帝尧既命羲和造厯分方考验又告之曰嗟汝羲氏和氏既受命作厯当知置闰之法毎嵗十二月每月三十日三百六十者一嵗之常数也使六旬之外无余日三十之月无大小何须置闰但周天三百六十五度四分度之一天道左旋日月亦左旋天行健日绕地一周而过一度日之行亦绕地一周而不及天一度积三百六十有六日而日与天复于初起之度相值时序节候方为一周所谓朞也以朞之数合于嵗则天日之会其气常盈而多五日有奇矣月之行一日常不及天十三度有奇积二十九日有奇而日与月复于初起之度相值一嵗之间月与日十二会而必有六月之小尽以嵗之数合于朞则日月之会其朔常虚而少五日有奇矣合气盈朔虚每嵗常余出十日有奇若不置闰则嵗之那移久而愈差矣所以将此余日置为闰月三嵗一闰五嵗再闰十有九嵗七闰盈者分为余数而不使过虚者记为实数而不使不及气数分齐然后四时不差而嵗功得成造厯既成颁行天下以此信治百官使有所遵守凡作讹成易以至庆赏刑威莫不以时举行而众功自能熙广岂非置闰之为要哉盖作厯之法既考分至之一定又齐时月之参差时定嵗成则节候不爽寒暑无易百官万民咸知因时趋事政令毕举而治道备矣故唐虞之人治皆天治也
帝曰畴咨若时登庸放齐曰子朱啓明帝曰吁嚚讼可乎
此一节书是求总治之职也畴解作谁访问曰咨任用曰庸放齐臣名朱丹朱尧之嗣子啓明开明也吁叹其不然也言不忠信曰嚚争辩曰讼帝尧问羣臣曰今日者风气渐开人文已着裁成辅相当尽其道经纶调燮务得其人谁能为我访求顺时为治之人进而用之以任斯职也放齐对曰帝之嗣子丹朱心性开通明哲可以登用尧叹其不然曰吁丹朱为人口不道忠信之言又好与人争辩曲直有开明之才用之于不善若人而使之秉掌国钧方将作聪明以乱旧章岂可登用乎盖帝王出治知人为要论道经邦之任必赖厚重端凝之品非区区便给所能胜者故辩言乱政盛世之所深戒也
帝曰畴咨若予采驩兠曰都共工方鸠僝功帝曰吁静言庸违象恭滔天
此一节书是求分治之职也采即事也都美而叹之也驩兠臣名共工官名鸠者积累之意僝者宣扬之意象貎也帝尧又问羣臣曰礼乐政刑工虞教飬皆人君代天理物之事然畏事则弛喜事则扰谁为我访求顺成事务之人进而用之以任斯职也驩兠欲举其人先叹其美曰都今官居共工者精明强干且方兴未艾聚集事务着见其功若采所优为也尧叹其不然曰吁共工为人无事之时静虽能言有事之际用则违背无实用也貌虽恭敬心实傲很滔天浩瀚无实心也以之任事安能有实绩乎夫放齐驩兠之举何异后世奸邪小人互相汲引者惟尧知人之明如日中天万象毕照片言之发洞中隠防不但观之形迹而直见其心术此其所以为大圣与
帝曰咨四岳汤汤洪水方割荡荡怀山襄陵浩浩滔天下民其咨有能俾乂佥曰于鲧哉帝曰吁咈哉方命圮族岳曰异哉试可乃已帝曰往钦哉九载绩用弗成此一节书是求治水之职也四岳一人而总四岳之事者割犹言害也包其外曰怀驾其上曰襄俾使之也乂治也佥众也圯族伤害俦类也异哉强举之辞帝尧访问四岳大臣曰方今天下汤汤洪水流为民害荡荡然汗漫无际怀髙山而包其四靣襄大陵而驾出其上浩浩然泛滥不止势若漫天下民不得安居粒食皆困苦嗟怨汝诸臣中有能顺水之性除民之患者我将任以治水之职四岳与诸侯在朝者同辞叹美曰当今之时能治水者其惟鲧哉尧乃叹息而甚不然其言曰鲧之为人悻悻自用上逆君命而不行下败族类而不和既拂人性必不能顺水性以治之也四岳又强举之曰异哉廷臣未能如鲧之才不若姑试用之取其可以治水而已帝不得已而戒之曰汝往治水其敬之哉既而鲧不用命九嵗考绩卒无成效帝尧之言验矣盖天为天下而生圣人圣人为天下而求贤才尧知鲧之不可用者知人之智知其不可而姑试用之者忧民之仁也
帝曰咨四岳朕在位七十载汝能庸命巽朕位岳曰否德忝帝位曰明明扬侧陋师锡帝曰有鳏在下曰虞舜帝曰俞予闻如何岳曰瞽子父顽母嚚象傲克谐以孝烝烝乂不格奸帝曰我其试哉女于时观厥刑于二女厘降二女于潙汭嫔于虞帝曰钦哉
此一节书是帝尧为天下得人也巽即逊明明上明言明显之下明言在显位者扬荐举也侧陋是防贱者师锡犹言众与也俞应许之辞女以女妻之刑法则也厘治装也降下嫁也沩水名在今山西蒲州水之北曰汭嫔为妇也二女娥皇女英也虞舜氏也帝尧欲以天下与贤而未得其人乃访问于四岳曰朕在帝位已七十载倦于勤劳汝能用我典礼命讨之命朕将让之以位四岳对曰天位至重惟有德者乃能当之臣无德不敢忝辱帝位帝曰有德之人不拘贵贱如已居显位者固当明显之即有德在侧陋防贱者亦当荐扬之于是众臣同辞对曰有鳏夫居处下位曰虞舜者德可以堪此帝即应而然之曰予尝闻其人但不知其实德何如四岳独对曰虞舜是瞽者之子其父则心非德义而顽继母则言不忠信而嚚继母所生之弟名象又傲慢不恭此天伦之变人所难堪者舜却能谐和之以孝道供人子之职以事其亲体父母之心以及其弟负罪引慝至诚感动使之进进以善自治父母渐化而为慈傲弟渐化而为友不至于大为奸恶非盛德其孰能之尧曰我既闻其名尚试之以实嫁女与舜观其仪刑二女何如盖人之常情或勉强于父母兄弟之间而不能掩饰于夫妇隠防之际若能正始有道则舜德益徴而四岳之所荐为不虚矣于是治装下嫁二女于沩水之北使为舜妇于虞氏之家尧又训戒二女曰钦哉当兢业以执妇道以天子之女下嫁匹夫骄慢易生故也粤稽帝尧为五帝之盛尧典为百篇之首篇中所载不过三大节先之以修齐治平继之以治厯明时终之以知人举贤节目有三而纲领总归一钦诚以钦者一心之主宰而万事之根本见于修齐治平者此敬见于治厯明时者此敬见于知人举贤而不溺于亲爱不遗于疎贱者亦此敬后之人主欲法尧者其亦敬以作所而巳
舜典
帝舜绍尧致治歴试诸艰躬膺厯数摄政以前考言询事所以见臣道之劳即位以后分职命官所以见君道之逸君臣之常法备于此书故曰舜典
曰若稽古帝舜曰重华协于帝濬哲文明温恭允塞德升闻乃命以位
此记舜德之盛以见升闻之所自也华光华也协合也帝指尧也深沈莫测曰濬神智通防曰哲文者条理秩然之谓明者虚灵无蔽之谓温和粹也塞笃实也幽深之德曰元德史臣稽考古之帝舜曰尧德显著既有光华舜德又有光华与尧脗合其德何如凡人智者或失之浅露明者或过于伺察惟舜之智深潜不露而沈几先物舜之明经纬内含而虚灵不昧与尧之钦明文思安安无异常人恭以持己者或过于严峻实以待人者或出于矫饰惟舜之恭则和粹可亲而着肃雍之度舜之塞则表里如一而昭笃实之容与尧之允恭克让无异有此四者幽深之德自畎亩而令闻上逹尧乃命以司徒百揆四岳之位历试诸艰以验其德也盖书首尧舜二典犹易首乾坤二卦天地之道备于乾坤君臣之道备于唐虞帝舜绍尧立极君临天下皆由盛德大业与尧相符故能后先嫓美炳耀千古也与
愼徽五典五典克从纳于百揆百揆时叙宾于四门四门穆穆纳于大麓烈风雷雨弗迷
此一节书见帝舜歴试诸艰功用神速也愼敬也徽美也五典即父子君臣夫妇长幼朋友五常之道从顺也百揆官名取揆度庶务之义时叙以时秩序也四门四方诸侯来朝之门穆穆和顺之意麓山足也尧将禅位于舜先试之事以观其德初命为司徒之官职掌五常之教舜则小心敬畏以美人伦由是百姓亲五品逊人人无不顺从其德足以敦典庸礼可知进命为百揆之官统领庶务舜则以时整理由是礼乐政刑工虞水火事事无不修举其德足以统理万几可知又命兼四岳之官宾接四方来朝之诸侯舜则以礼感化由是四方诸侯有来雍雍至止肃肃无不和顺恭敬其德足以仪刑百辟可知当洪水为灾尧又命舜入山林相视原隰适遇烈风雷雨变出非常舜则神明泰定度量絶人初不惊惧迷惑其德足以当大任而不慑可知盖圣人德盛化神无往不宜及人而人化之感天而天相之功用神速至诚不贰真与尧之峻德光昭万世也与
帝曰格汝舜询事考言乃言底可绩三载汝陟帝位舜让于德弗嗣
此一节书是舜德既验而命以摄位也格来也咨谋曰询乃解作汝底犹致也陟升也帝尧试舜之后乃呼而命之曰来汝舜当汝前日进用之初我常询汝以所行之事而考其所奏之言凡所以敷典揆政亲侯汝固歴歴有以陈之我矣歴三载之乆五典从百揆叙四门穆见汝之言皆致可有功随用随效言行相符初终不渝观其事业则素蕴可知汝之德真足以付托天下其代我升陟帝位可乎舜犹让于有德之人不敢承嗣诚不以天下为乐而以天下为忧也盖敷言试功乃唐虞观人之成法尧贤舜曰乃言底可绩舜贤禹曰成允成功其义一也故课功核实为国家用人之要
正月上日受终于文祖
此一节书是记舜之受摄也上日朔也文祖尧之始祖舜既不嗣帝位而尧之命终不可辞于是但受摄位之命权管国事乃以正月朔日受尧终帝位之事于文祖之庙以摄位告也盖天位至重正始之际尤当致谨观舜受尧之终而必告于文祖所以明得统之正且以见古帝王遗大投艰实有敬畏不遑之意也
在璿玑玉衡以齐七政
此一节书是政先观象也在察也璿美珠也玑观天之器衡即玑中之管齐考验也七政谓日月五星七者运行于天随时布令犹人君之有政也故曰七政厯象之职羲和世掌舜之去尧已久能必其在器者果与天准哉故当摄位之初未遑他务首先整理观天之器美珠饰玑东西转运所以象天而载日月五星之躔度者以玉为管横而设之所以窥玑而齐日月五星之运行者在器有隐见完否之而在天亦有转移进退之差舜则精以察之由衡以窥玑由玑以审象即在器之七政以齐在天之七政使或迟或速或顺或逆之数无不与天脗合也盖天运难见审诸器而可求法制易湮验诸天而益合一推歩之间而天时以定厯法以审此固体帝尧钦若昊天之心为敬授人时之地也
肆类于上帝禋于六宗望于山川徧于羣神
此一节书是祀羣神也肆解作遂类禋望皆祭名类比类也郊天有常礼仿其礼以行故曰类也精诚以享曰禋宗尊也四时寒暑日月星辰水旱皆所当尊故曰六宗也遥祭曰望徧周徧也舜受终观象之后即大举祀典以告摄位上帝乃天神之至尊者正月非郊祀之时其礼与郊祀同勿敢畧也四时日月星辰寒暑水旱乃神之丽于天者亦必精意以享之推敬天之心以及在天之神而告摄之意仰焉有以达于天矣山川在地之只不能亲至其地则随其方向遥望而祭丘陵坟衍古昔圣贤乃羣神之丽于地者亦必周徧祭告推敬地之心以及在地之神而告摄之意俯焉有以达于地矣盖天子受命于天为天地百神之主惟祀典备举馨香上逹则天神格地只享孰非诚敬一念之所感哉
辑五瑞旣月乃日觐四岳羣牧班瑞于羣后
此一节书是觐诸侯也辑敛也五瑞即五等诸侯所执之圭璧也既尽也四岳四方诸侯羣牧九州牧伯班赐也羣后即岳牧也舜既摄位不可不与天下正始于是正月之内先征召公侯伯子男五等诸侯令其各执符瑞来朝盖诸侯始封天子授之圭璧以为瑞信至朝见之时乃合符于天子而验其真伪也至正月尽闲则四岳羣牧逺近不同先后而至舜则日日见之礼意既得曲尽询察又得周详既见之后真知非伪然后仍旧班还其瑞使知封爵之等昔固受之于尧而统摄之权今固归之于舜与天下正始以示更新也盖天子为百辟之主必大权操之自上而后礼乐政刑归于一尊爵赏予夺定于一统此圣人临御天下之要道也
嵗二月东廵守至于岱宗柴望秩于山川肆觐东后五玉三帛二生一死贽协时月正日同律度量衡修五礼如五器卒乃复五月南廵守至于南岳如岱礼八月西廵守至于西岳如初十有一月朔廵守至于北岳如西礼归格于艺祖用特
此一节书是廵守方岳也东岳泰山曰岱宗在今山东济南府泰安州燔柴以祀天曰柴秩者具牲币祝号之次第东后即东方诸侯五玉即所谓五瑞三帛诸侯世子以下所执之币帛有纁元黄三者之别二生卿执羔大夫执鴈也一死士所执之雉也南岳衡山在今湖广衡州府西岳华山在今陜西西安府华隂县北岳恒山在今山西浑源州艺祖即文祖特特牲也一牛曰特舜当廵守之年遂举行廵守之礼二月先往东方至于东岳泰山礼先告至则燔柴以祀天望秩以祀名山大川次重觐臣遂接见东方诸侯凡来朝者皆执五玉三帛二生一死以为贽见之仪祀觐既举大政斯行时月日正朔之所自出则先协四时先后与月之大小使寒暑晦朔不差而日固时月所由成者又从而正之使永短甲乙不异朝廷所颁也律度量衡制度之所自始则先同隂阳十二律使高下清浊皆有准则而度量衡又受法于律者凡丈尺之长短斗斛之大小权衡之轻重亦从而同之不异朝廷所制也吉礼以事神凶礼以致哀军礼以平邦国宾礼以亲邦国嘉礼以亲万民五礼自有隆杀修之使亲疎厚薄不失其宜也簠簋用之于吉衰绖用之于凶干戈为军器旌节为宾器章甫为嘉器五器各有规制如之使尊卑上下不违其度也数事皆毕则转而南行五月南廵守至于南岳衡山凡举祀礼觐诸侯一正朔考制度同风俗一礼器一如岱宗之礼八月西廵守至于西岳华山一如初时之礼十一月北廵守至于北岳恒山一如西方之礼廵守既毕乃归京师至于艺祖之庙用特牛以祭复命所尊因以告成也盖正朔之建法度之详与夫风俗之好尚礼器之等级皆出自天朝而班诸侯国者苟不时廵而考验之则积乆生玩易至废弛故廵守者所以维持封建之深意然一嵗歴廵四岳而国不费民不劳者从衞少而征求寡也
五载一廵守羣后四朝敷奏以言明试以功车服以庸此一节书是定朝廵之期而详述职之事也敷陈也试考验也车路车服章服庸有功于民也舜既举行朝觐廵守之礼遂立为定制每五年内天子廵守以一嵗之四仲徧天下之四方诸侯朝见以四年之定期配四方之定所不疏不数所以逹上下之情通往来之礼也当诸侯来朝之时各陈为治之説奏闻于上言之善者犹恐所行未必尽符将治国之功绩又从而明白考验之若果能修举职业有功于民则赐路车以安其体章服以华其躬旌异之典行使善者愈劝而不善者知勉也盖天子之与诸侯乃共理天下者不廵守则主德无由下究不朝觐则民情无由上逹古之君臣上下交而情志孚劝赏行而功能效诚可为万世法也
肇十有二州封十有二山濬川
此一节书是舜经理天下之政也肇始也封表也濬开导也冀兖青徐荆扬豫梁雍九州之制自昔已然至舜摄位以冀青幅陨辽濶始分冀东恒山之地为并州东北医无闾之地为幽州青之东北辽东等处为营州九州虽无改于昔而三州实创辟于今以新分合于故土故曰肇十有二州九山之奠在昔已定舜以为冀青既分州鎭当识于是封恒山以主幷州医无闾以主幽州营丘以主营州九山仍乎其故而三山又因以更新以新封合于旧识故曰封十有二山九川涤源水患已平舜又以为濬导之功不可不继于是或疏其源或濬其流川无大小皆深通之使无壅决水患永宁故曰濬川盖肇州所以广德化封山所以愼封疆濬川所以防民患此皆经理之大者也
象以典刑流宥五刑鞭作官刑扑作教刑金作赎刑眚灾肆赦怙终贼刑钦哉钦哉惟刑之恤哉
此一节书是舜维持天下之法也象如天之垂象以示人典常也迁徙逺方曰流宥寛也无心之过误谓之眚不幸而获过谓之灾肆释也怙倚恃也终再犯也贼杀也恤悯恻之意舜摄位时设为墨劓剕宫大辟五等之常刑以明示天下如日月星辰天之垂象使人晓然共知所以待夫罪之重者然虽入五刑而情犹可疑法犹可议则发遣逺方以寛宥之此重中之轻五刑之外有鞭刑用之官府有扑刑施之学校所以待夫罪之轻者然入是刑而情犹可矜法犹可恕则又许出金以赎之此轻中之轻所谓法之经也若入于五刑鞭扑之中或眚而过误灾而不幸此情轻可矜者则不待流宥金赎而直赦之或借宠而有恃不悛而再犯此情重可恶者则不许流宥金赎而刑杀之所谓法之权也因罪重轻立于常法之中因情取舎通于常法之外圣人之制刑如此然其心果何心哉盖其错综斟酌敬之又敬虽经权并行而不敢遂以为当罪惨舒并用而不敢自以为得情戚戚然惟以刑为民命之所闗而无所不致其忧也盖死者不可复生断者不可复续稍失其平所闗匪细虞帝用威之中而益见其仁恩之至故好生之心千载而下如或见之
流共工于幽洲放驩兠于崇山窜三苗于三危殛鲧于羽山四罪而天下咸服
此一节书是记舜用刑之当也流发遣也幽洲北裔之地洲水中可居者放安置也崇山南裔之山在今湖广澧州窜驱逐也三苗南蛮之君三危西裔之地在今陜西肃州衞西八百里沙州之地殛拘囚也羽山东裔之山在今海州赣榆县共工静言庸违得罪于已故流遣于北边幽洲驩兠同恶相济得罪于人故放置于南边崇山三苗负固不服得罪朝廷故窜逐于西裔三危鲧治水无功得罪万民故殛困于东裔羽山此四人是人心所共恶者舜各因其罪而罪之罪有大小是以法有轻重天下之人皆以为当而无不心服也盖圣人心本无怒以天下之怒为怒正天下之法义也除天下之害仁也仁至义尽益可以见虞帝钦恤之实矣
二十有八载帝乃殂落百姓如丧考妣三载四海遏密八音月正元日舜格于文祖
此一节书记尧终而舜始也殂落崩也遏絶也密静也八音金石丝竹匏土革木之音月正正月也元日朔日格至也舜摄位二十八年尧乃殂落畿内之民哀痛深切如丧父母至于三年之久四海之民亦皆不忍作乐絶静八音帝尧德泽深逺所以人心思慕如此之甚尧崩之后舜以除丧之明年正月朔日复至文祖之庙始告即位与天下更始重其事也以尧之德啓舜于前以舜之德绍尧于后一以见帝尧之正其终一以见帝舜之正其始
询于四岳辟四门明四目达四聪
此一节书是图治于四岳也舜既告庙即位先召四岳大臣访问治道以为天下贤才或隐于山林或居于下位朝廷未必尽知汝四岳乃贤才进退之所闗必总率羣臣大开四方登进之门使有德者毕进有能者咸事焉天下民情或暑雨祁寒或流离困苦人主无由尽知汝四岳乃民情通塞之所系必总率羣臣明四方之目使民之利病无不见达四方之聪使民之休戚无不闻焉盖人君图治之要莫如用贤理民二端以天下为一家而贤路无不广以天下为一身而民隐无不达然非虚心谘访多方采纳则廉逺堂髙安能尽天下之事而周知乎故好问好察为大知之本
咨十有二牧曰食哉惟时柔逺能迩惇德允元而难任人蛮夷率服
此一节书是咨治于州牧也牧养民之官寛以抚之曰柔驯而习之曰能惇亲厚也允信任也德有德之人元仁厚之人难拒絶也任人包藏凶恶之人舜访四岳之后复呼十二州牧民之官而告之曰尔等为养民之官食为民天莫先足食然必使三时不害而人得尽力南亩仓廪不匮民食既足教化可兴逺方之民则当寛以抚之使乐归德化近处之民则当驯而习之使服行礼教素行有德者则尊位重禄以厚之素性仁厚者则推心委任以信之至于包藏凶恶之壬人则拒絶以难之使不得儌幸进用以贻害百姓如是则不特中国之人时雍丕变即蛮夷外国慕生养安全之乐仰仁人君子之化亦皆相率而服从矣盖重民食一遐迩亲君子逺小人则内治举而外夷服国家乆安长治之道莫逾于斯
舜曰咨四岳有能奋庸熙帝之载使宅百揆亮采惠畴佥曰伯禹作司空帝曰俞咨禹汝平水土惟时懋哉禹拜稽首让于稷契暨臯陶帝曰俞汝往哉
此一节书是求总治之人也奋起也熙广也载即事亮明也惠顺也类曰畴众曰佥懋勉也舜以相臣居百僚之首非才全德备难堪此任故咨访四岳曰今之天下乃帝尧之天下今之事功即帝尧之事功汝廷臣有能奋起事功以恢广大帝尧之事者吾将使之居百揆之任以明亮礼乐刑政工虞教养庶事因以顺成庻类使天地民物各得其宜各遂其性则帝载无不兴矣如此重任何人可以当之四岳与朝臣同辞对曰伯禹见作司空可居此任帝素知禹贤即以羣臣之举为然而咨以命禹曰汝仍为司空以平水土惟是百揆之职兼而行之当勉励不怠以成熙载之功可也禹拜稽首不敢自任让于稷契暨臯陶言三人才德可居是职帝舜以三人固贤而禹功冠羣臣尤宜首用故但然其举而不聼其让曰百揆重任非汝不可汝其往就职事哉盖天下之治非忧患祸乱之足虞而养安无事之可畏必君相常存奋起之心而后治道乃有日新之象帝舜绍尧即位世当极治而犹虚懐咨询求贤若渴者诚以保邦制治首在择相也
帝曰弃黎民阻饥汝后稷播时百谷
此一节书是申命弃终飬民之职也弃后稷之名阻困厄也后君也封于邰为君而居稷官故谓之后稷播布种也帝曰洪水初平之后地利未能尽兴黎民容有困阨于饥饿者今命汝仍为后稷之官任养民之职当教民因天时之早晚审地势之燥湿以播种此百谷使人人无阻饥之患以终司农之职可也当时艰食已奏烝民乃粒而舜犹视民如伤殷殷诰诫者圣人爱民之心至无已也
帝曰契百姓不亲五品不逊汝作司徙敬敷五教在寛此一节书是又申命契终教民之职也五品五伦之名位等级也逊顺也司徙掌教化之官敷宣布也五教即五品之教寛从容不廹之意帝曰契平成甫奏教化未洽百姓容有恩义乖离不相亲睦以致五伦之品节亦多不相逊顺今命汝仍为司徒之官任教民之职必加意敬谨以宣布五品之教使人知所遵守不可少有怠忽又必寛裕不廹徐俟民之自化以复其天性之良则亲逊成风矣盖敷教之道必主于敬而尤在于寛敬则不慢寛则易从二者不可偏废敬以济寛而寛不失于纵弛寛以济敬而敬不伤于急廹诚万世掌教者之所不能易也
帝曰臯陶蛮夷猾夏冦贼奸宄汝作士五刑有服五服三就五流有宅五宅三居惟明克允
此一节书是又申命臯陶终士师之职也猾乱也士士师也掌刑之官服服其罪也宅居也帝曰平成方始岂无蛮夷之人猾乱中国中国之人乗间而为冦贼奸宄者乎今命汝仍为士师之官于冦贼奸宄罪之不可宥者则有墨劓剕宫大辟五等之刑以服其罪而服之但有三等之就惟死刑弃之于市宫刑则下蚕室余刑亦就屛处以全其生也于冦贼奸宄情有可矜者则制五等流刑以宅其罪而宅之但为三等之居大罪居于四裔次则九州之外次则千里之外以差其等也汝当尽心明察当刑而刑不失乎轻重之则当流而流适合乎逺近之宜必如是则能刑当其罪而人无不信服诸夏之人既已回心向道逺方之人有不望风慕义者乎盖司刑之官不明不足以尽人心不允不足以当人罪惟明则情伪毕知允则轻重适当易卦言用刑如噬嗑如贲如旅皆取象于离则用刑贵明可知矣明则未有不允服者也
帝曰畴若予工佥曰垂哉帝曰俞咨垂汝共工垂拜稽首让于殳斨暨伯与帝曰俞往哉汝谐
此一节书是求共工之官也若顺也垂臣名共工掌工作之官殳斨伯与三臣名谐和也帝曰制器利用事闗国计谁能为我顺物理之自然以治我百工之事者我将用之羣臣同辞对曰有臣名垂者巧于因物就功可当此任帝即然其所举而呼垂而命之曰工必因天时顺物宜尽人事技艺有度不作滛巧以荡上心服器有式不至侵陋以乱朝制汝其为予总统众工垂乃下拜稽首举殳斨及伯与以让之帝曰三人虽贤但总领与专治不同谐和众职非汝而谁其往就职可也按禹之智行所无事垂之巧善因物理可见唐虞之治不过事事顺其自然此古人之制作所以为不可及也
帝曰畴若予上下草木鸟兽佥曰益哉帝曰俞咨益汝作朕虞益拜稽首让于朱虎熊罴帝曰俞往哉汝谐此一节书言舜求掌山泽之官而命之也上山林也下泽薮也益臣名虞掌山泽之官朱虎熊罴四臣名帝曰上山下泽之间各有草木鸟兽惟取之有时用之有节然后可以长养而不穷汝羣臣谁能为予顺而治之者予将用之羣臣同辞对曰在廷之臣惟伯益可当此任帝又曰汝羣臣所举诚然嗟伯益汝当作我掌山泽之官伯益闻命下拜稽首推让于朱虎熊罴四人帝又曰汝益所让固然然汝其往任此职哉山泽之事汝谐和之可也郅隆之世庶草蕃庑鸟兽鱼鼈咸若亦唯任用得人故耳用人顾不重哉
帝曰咨四岳有能典朕三礼佥曰伯夷帝曰俞咨伯汝作秩宗夙夜惟寅直哉惟清伯拜稽首让于夔龙帝曰俞往钦哉
此一节书言舜求典礼之官而命之也秩宗主秩次百神之官心无私曲曰直清洁浄也帝曰予咨访汝四岳羣臣之中有能为予掌此祀天神享人鬼祭地只之三礼者予将任而用之四岳与羣臣同辞对曰在廷之臣惟伯夷可当此任帝又曰汝等所举诚然嗟伯夷汝当作我秩叙宗庙之官夫事神之本在于一心必须每日之间无论早晚一于敬畏不可少有怠忽使方寸之间常存正直自然心地洁浄而无物欲之汚如此方可交于神明而主此三礼之事矣伯夷闻命下拜稽首让于夔龙二人帝又曰汝所让固然然典礼重任非汝不足当之汝其往任此官致其钦敬无失寅清之道哉寅者敬也敬者德之聚也礼之本也故不敬则礼不行礼不行则政事昬上下乱
帝曰夔命汝典乐教胄子直而温寛而栗刚而无虐简而无傲诗言志歌永言声依永律和声八音克谐无相夺伦神人以和
此一节书言舜命典乐之官也胄子长子自天子之太子以至公卿大夫之嫡子也和厚曰温庄敬曰栗永吟咏也声五声律十二律伦伦序也帝舜因伯夷让夔遂呼而命之曰汝虁我今命汝作掌乐之官教训天子之太子与公卿大夫之嫡子此皆后日有天下国家之责者故不可不豫教之汝当常以乐与彼讲习使涵飬其德性变化其气质如性气直遂者或少和厚教他直而又温性气寛缓者或少庄敬教他寛而又栗使其无不及也刚劲者易至刻虐教他刚而无虐简畧者易至傲慢教他简而无傲使其无太过也作乐之道何如盖乐由人心而生凡人心有所向必发于言而为诗是诗者言其志者也有诗便有长短节奏可以歌咏是歌者永其言者也既有歌咏便有高下清浊之不同是宫商角征羽之五声皆依永而出者也既有五声未必能和又必取十二律之管调和之然后髙下清浊之节成文而不乱是律者和此声者也声既和然后播于金石丝竹匏土革木之间而为乐则八音皆能谐和而不相侵乱以失其伦序由是荐之郊庙则神无不和奏之朝廷则人无不和盖以和感和自然之理也以此而教胄子岂有不感化者哉记曰移风易俗莫善于乐然教化之行始自贵近此帝舜谆谆以教胄为先务与
帝曰龙朕堲谗説殄行震惊朕师命汝作纳言夙夜出纳朕命惟允
此一节书言舜命纳言之官也龙臣名堲疾恶也谗説谗闲之言殄絶也大众曰师纳言官名允当也帝舜因伯夷让龙遂呼而命之曰汝龙我最疾恶小人造为谗闲之説颠倒是非变乱贤否既伤絶善人君子所行之事且倾骇我国中众人之听闻其害至大也今命汝作纳言之官汝于早夜之间出纳我之命令或以我之言语宣布于下必用心审察果无矫伪蔽之私才可传出如有不当还须执奏或以羣下言语奏闻于我亦必用心审察果无希合巧佞之奸才可奏上如有不当即须论驳如此则出纳之间所言皆合于理矫伪者既无所托邪僻者亦无由进而防説者不得行矣防佞之徒虽盛世不乏然大圣人在上则彼小人自不得肆其奸邪之毒以为害于众不然元凯岳牧鲜不被陷于共驩欲求唐虞之治乌可得哉
帝曰咨汝二十有二人钦哉惟时亮天功
此一节书言舜总告羣臣而勉其尽职也帝舜既分命羣臣各任其职至此又总告之曰嗟哉汝等四岳九官十二牧共二十有二人职任虽有不同然所理者皆上天之事盖天生民而以治理托于君君不能独理而托于臣故庶官之事即天事也苟一事怠慢一时忽畧则天事必致废缺汝等皆须常操敬谨之心勤修职业使上天之事一一明亮则我代天理物之责庶几克尽矣汝等可不勉哉唐虞咨儆无不求端于天而天事本人事人心即天心君臣上下各敬其事即所以事天也岂仅祝史拜跪之空文而已哉
三载考绩三考黜陟幽明庶绩咸熙分北三苗
此一节书记舜命官之后立法以维持之而并述其效也考核实也三考九载也罢斥曰黜登用曰陟无功曰幽有功曰明分北犹分背也谓分别其善恶也帝舜命官分治之后即立考课黜陟之法令百官三年既满即考其有无功绩以验其职事勤惰三年一考六年再考至九年既满然后通考其在任事绩大行赏罚惰而不能明其功者罢黜之勤而能明其功者升用之三载考绩固不失于太寛九载黜陟又不至于太严故羣臣各修其业庶功无不熙广不止此也如三苗乍臣乍叛本有恶而无善今则感慕服从亦得以考其善恶而分别之善者择而留之恶者窜而去之无复向日之负固梗化亦因朝廷举措得宜可以服逺人观化之心故也近説则逺来内安斯外靖故曰式于政不式于勇式于廊庙之内不式于四境之外
舜生三十徴庸三十在位五十载陟方乃死
此一节书纪帝舜之始终也徴召也陟方升遐也史官于舜典篇末总叙之曰帝舜生三十年尧乃征召于畎亩之中而登用之后来历试二年居摄二十八年通共有三十年始即帝位在帝位又五十年乃升遐而崩计其夀凡一百有十嵗此帝舜之始终也大德者必得其禄位名夀岂虚语哉
日讲书经解义卷一

[book_title]卷二
钦定四库全书
日讲书经解义卷二
大禹谟
大禹谟者史臣记大禹所陈告于帝舜之谟议也故以大禹谟名篇
曰若稽古大禹曰文命敷于四海祗承于帝
此一节书史臣叙禹陈谟之由也禹功业盛大故称大禹文命文德教命也敷布也祗敬也帝指舜而言史臣稽考古时大禹曰禹为舜臣当治水成功其文德教命既已敷布于四海之内于是陈其谟谋议论以敬承于帝舜欲其保治于无穷盖好问好察兢兢保治者帝舜之心也禹之开陈善道正所以敬承帝舜之美意耳
曰后克艰厥后臣克艰厥臣政乃乂黎民敏德此一节书记禹祗承于帝之谟也后即君克能也艰难也乂治也敏速也大禹陈谟曰人君一身总庶政
綂万民其道最为难尽人臣受国家委任有辅政长民之责其道亦最为难尽必须为君者真知为君之难兢兢然务尽为君之道为臣者真知为臣之难亦兢兢然务尽为臣之道如此上下交修然后朝廷政事乃得整饬修举而无壊乱之弊天下人民亦皆从上之令速化于善而不容自己苟为君与臣者不知其难或徒知其难而不能实尽其难则政事必至于废弛民心必至于涣散岂能使政乂而民化哉
帝曰俞允若兹嘉言罔攸伏野无遗贤万咸宁稽于众舍己从人不虐无告不废困穷惟帝时克
此一节书记帝舜然禹克艰之谟因推广之而归于尧也兹指上文君臣克艰而言攸解作所伏隠伏也众兼臣民言无告是民之鳏寡独无处告诉者困穷是士之困苦贫贱穷而未遇者帝指尧也帝舜答禹曰汝谓君臣克艰则政修民化此言诚然为君臣者信能如此将见闻见博而壅蔽通凡嘉言可以补益者无有隠伏于下矣四门辟而羣贤进凡懐才抱德者无有遗弃在野矣贤才聚于上膏泽施于下虽万之广万民之众无有一夫之不其所矣君臣克艰之效至于如此然此岂易致哉必湏稽考于众人言有善即舎己从之然后人乐告以善而嘉言罔伏也又必广询民瘼有穷而无告者一一周恤不忍虐害然后德泽逺被而万咸宁也又必博求贤哲虽困苦贫贱者一一举用不至废弃然后多士毕集而野无遗贤也此三事者惟帝尧乃为能之也夫舜于克艰之事不敢自谓曰能而必归诸尧则舜之克艰于此亦可见矣
益曰都帝德广运乃圣乃神乃武乃文皇天眷命奄有四海为天下君
此一节书伯益因舜以克艰归尧因赞尧以勉舜也都叹美辞广广大也运运行也眷是眷顾之意奄尽也伯益曰美哉帝尧之德既广大而无外且运行而不息有不可一端形容者自其德出于自然者言之谓之圣自其圣妙于莫测者言之谓之神自其刚毅能断者言之谓之武自其英华宣著者言之谓之文帝尧之德可谓极盛而无加矣是以皇天眷顾其德保佑命之使其有四海之地尺地莫非其有为天下之君一民莫非其臣焉夫尧以盛德得天如此所谓克艰厥后者信乎为尧之能事也今帝绍尧而为治可不思克艰以承天之眷命乎天眷有德民懐有仁帝尧广运之德乃帝尧如天之仁也法尧者以尧之所以治民者治民则四海戴若父母而皇天之眷佑亦无疆矣
禹曰惠廸吉从逆凶惟影响
此一节书禹有感于益之言因深言天道以终不可不克艰之意所以责难于帝也惠顺也迪道也逆反道者也禹曰凡人行事能顺道理而行天必降之以福凡吉庆皆集于其身若背道理而行天必降之以殃凡凶祸皆集于其身犹之表立而影随声出而响应不可易也帝尧有广运之德斯受皇天之眷正所谓恵廸吉也天人感应之理昭昭如此然则君臣其可以不克艰哉
益曰吁戒哉儆戒无虞罔失法度罔游于逸罔淫于乐任贤勿贰去邪勿疑疑谋勿成百志惟熙罔违道以干百姓之誉罔咈百姓以从己之欲无怠无荒四夷来王此一节书益因禹陈克艰恵廸之谟而推广之以告舜也无虞无可忧虞之事罔字勿字皆禁止之辞逸安逸也淫过也谋图为也百志谓凡百谋虑熙光眀也咈拂逆也益曰吁嗟乎天位至重保守为难帝其戒之哉今四方太平无可忧危然乱每生于极治而变常发于不虞正须常常儆戒不可自谓治安也盖承平既久法度易至废弛必须修眀振举不可失坠太平无事人情易流逸乐必须愈加勤励不可游于安逸淫于宴乐任用贤人勿使小人间阻屏斥憸邪不可少有迟疑凡谋为事务心或疑而未安切不可苟且成就凡百志虑必须正大光眀理顺心安者然后可以成之至于刑赏予夺自有公正道理不可违背正理而屈法狥情以求百姓之称誉凡人好恶从违皆有本然公心不可咈百姓之公心而任情好恶以从一己之私欲此八者皆当儆戒者也人君若能内而无怠于心无一念之不儆戒外而无荒于事无一事之不儆戒则治道益隆太平可保不但中国之民服从而已虽逺方四夷亦莫不闻风向化稽首来朝矣儆戒无虞其效如此儆戒无虞即所谓制治于未乱保于未危也古圣人持盈保泰宵旰不遑故能卜世卜年懋建无穷之基业后王德薄晏安鸩毒灾患当前而莫之省可不戒哉可不戒哉
禹曰于帝念哉德惟善政政在养民水火金木土谷惟修正德利用厚生惟和九功惟叙九叙惟歌戒之用休董之用威劝之以九歌俾勿壊
此一节书大禹因伯益陈儆戒之言遂叹美之而告帝舜也于叹美词叙顺也戒晓喻也休休美也董督责之意禹曰呜呼美哉伯益所陈儆戒无虞之言帝当常常思念而不可忽哉盖为人君者贵乎有德然德非徒存诸心而已当见之行事使政无不善乃为实德而所谓政者又在为百姓兴利造福使民无不安乃为善政养民之政何如水火金木土谷此六者天地自然之利民生日用不可缺者必须一一整理或泄其太过或补其不足使六者无有不修六者既修于是教之眀伦理修礼义以正其德教之作什噐通货财以利其用又教之勤生业节用度以厚其生将此三者一一区画各得其宜各当其理使无不和合此六者与三者总谓之九功既能修和则养民之政各有成功一顺其当然之理而不至错乱矣九功既叙则民皆利其利而乐其乐莫不形之于歌咏之间矣然始勤终怠人之常情已成之功能保其久而不废乎是故百姓有勤于九功者当以善言戒励使知所勉有怠于九功者当以刑罚督责使知所畏而又恐其出于勉强或不能久也复劝之以九歌即取百姓前日歌咏之言协之律吕播之声音用之乡人用之国以感动之使百姓欢欣趋事鼓舞不倦则修者常修和者常和前日之成功得以永久不壊而养民之政曲成而不遗矣此皆保治之道帝之所当深念者也夫养民之政至于惟叙惟歌即伯益所谓无虞也而必保其治于勿壊即伯益所谓儆戒也禹益之言其互相发眀如此
帝曰俞地平天成六府三事允治万世永頼时乃功此一节书帝舜因大禹陈养民之功遂应而许之也六府即上文所云水火金木土谷三事即正德利用厚生乃犹汝也帝对禹曰汝谓政在养民而已成之功当保而勿壊此言是也但保治固我所当为而成治实汝所由致往时洪水为灾天地皆失其职万民不得其所今水土既平上天亦得成其生物之功于是水火金木土谷相资为用六府信无一之不修正德利用厚生各当其理三事信无一之不和而养民之政成矣不但今日之民防其利万世之后犹将赖之此皆汝治水经理之功非他人所能预也夫天下事成之甚难而壊之甚易功虽成岂可不思所以保之克艰恵廸之道为君臣者信当相与以图之矣
帝曰格汝禹朕宅帝位三十有三载耄期倦于勤汝惟不怠摠朕师禹曰朕德罔克民不依臯陶迈种德德乃降黎民懐之帝念哉念兹在兹释兹在兹名言兹在兹允出兹在兹惟帝念功
此二节书记舜命禹摄位及禹让臯陶之辞也朕德之朕禹自谓也古者上下皆可称朕迈勇往力行之意种布也降下也兹皆指臯陶言帝舜欲禅位而羣臣之功无过禹者遂推美其功呼而命之曰来汝禹我居此帝位三十有三年过于耄而及于期血气已衰倦于勤劳之事汝当朝夕勉力不怠以摠率我之臣民禹对曰摄位重事我之德薄民不依归岂能当此羣臣中惟臯陶能勇往力行以布其德其德下及于民民皆感戴而懐服之帝欲为天下得人当以此人为念不可忘也且我之让臯陶岂苟然哉我尝思念堪此重任者惟在于臯陶要舎而他求未见有过于臯陶者亦惟在于臯陶我显然称道者惟在于臯陶我发自本心所深信而诚服者亦惟在于臯陶反覆思之终无可易惟帝深念其功而使之摄位必有以副帝之任而不天下之望也夫摄位重事也而禹之推让臯陶谆切如此盖圣人之心惟欲为天下得人而已岂有一毫私己之意哉
帝曰臯陶惟兹臣庶罔或干予正汝作士眀于五刑以弼五教期于予治刑期于无刑民协于中时乃功懋哉此一节书帝舜因禹譲臯陶遂呼臯陶而称美之也干干犯正政令五刑墨劓剕宫大辟五等之刑也五教君臣父子夫妇长幼朋友五伦之教也弼辅也期望也懋勉也帝舜曰汝臯陶惟兹臣民众庶无或有干犯我之政令者此何故哉盖由汝作士师之官能眀于五等之刑以辅五品之教而期我以至于治其初五品不逊或不免于用刑非忍于残民也实期人皆迁善改过至于无刑可用耳所以民皆感化皆能合于中道不至越礼犯分罹于法网而刑果无所施矣凡此皆汝之功也汝当益加懋勉始终此心可也民出乎教则入乎刑入乎教则出乎刑刑禁于已然而教感于未然臯陶刑官也而曰弼教故王者以教化为首务刑者不得已而后用之后世日从事于科指条禁之烦章程法令之末而于所谓化民成俗陶于仁夀之本计则视为迂濶而莫举治莫古若职此之故与
臯陶曰帝德罔愆临下以简御众以寛罚弗及嗣赏延于世宥过无大刑故无小罪疑惟轻功疑惟重与其杀不辜宁失不经好生之德洽于民心兹用不犯于有司此一节书臯陶因舜美其功而归功于上也愆过差也嗣世皆谓子孙宥赦免也过者误犯故者故犯不辜谓无罪之人不经谓不合于常法臯陶曰民协于中此岂臣之功哉盖由帝之德尽善尽美无一毫过愆故能然耳臣略数之如临臣下则简静而不至于烦扰御众民则寛裕而不至于急促罚有罪之人则止在本身而不及其子孙赏有功之人则不止本身而且及其后世过出无心者量情恕之虽大事亦从寛贷眀知故犯者尽法治之虽小事亦不轻恕罪已定矣或有可轻可重在疑似之间者惟从轻以处之功已定矣或有可轻可重在疑似之间者则从重以赏之又有一等罪人法可以杀可以无杀杀之则防于非辜不杀则恐失于纵舎帝则以为与其轻于用刑而致枉杀无罪之人宁可姑全其生使我自受失刑之责此其仁爱忠厚之至皆所谓好生之德也帝有此德深入于民心所以天下之人无不兴起于善而自不犯于有司也臯陶以民之不犯由于帝德之罔愆而不敢以种德民懐之化自居不敢以明刑弼教之功自任古大臣善则称君如此
帝曰俾予从欲以治四方风动惟乃之休
此一节书帝舜因臯陶称颂其德又申言以归美于臯陶也俾使也风动谓德教感民如风之动物也帝曰民不犯法而上不用刑者此我之所欲也汝能使我如所愿欲以治教化流行于东西朔南之间譬如风之鼓动万物莫不靡然顺从此乃汝之休美不可得而辞也使非汝眀刑弼教则我好生之念虽切亦岂能遽洽于民哉臯陶有弼教之功而不自居必归之于上舜有好生之德而不自居必归之于下古之君臣其相与让善也如此
帝曰来禹洚水儆予成允成功惟汝贤克勤于克俭于家不自满假惟汝贤汝惟不矜天下莫与汝争能汝惟不伐天下莫与汝争功予懋乃德嘉乃丕绩天之厯数在汝躬汝终陟元后
此一节书帝舜因禹以功德推臯陶故特举禹之功德而申命之也洚水洪水也允信也满者自足假者寛假懋盛大也嘉称美也丕绩是大功乃犹汝也厯数谓帝王相承之次序陟升也帝曰来汝禹昔者洪水泛滥乃天示儆戒于我当是时汝奏言而能践其言试功而能有其功汝能如此则既贤于人矣常人于成功之后未免有满足自恕之意汝又能在则勤于王事在家则俭于私养自视歉然不敢满假此亦惟汝之贤也汝惟不自矜其能而能之实不可掩天下谁与汝争能汝惟不自伐其功而功之实不可掩天下谁与汝争功汝之德我以为盛大汝之丕绩我以为嘉美天之厯数当归于汝汝终当升此大君之位以为天下臣民之主今日摠师之命岂可得而辞哉尧之德曰允恭克让舜之德曰温恭允塞禹之德曰不自满假三圣人所由先后一揆与
人心惟危道心惟微惟精惟一允执厥中
此一节书舜将传位于禹而告以存心出治之本也危危殆也微微妙也帝舜曰心一而已由其发于形气之私者言之则谓之人心此心一发若无义理以节制之便流于邪恶而不可止岂不危哉由其发于义理之正者言之谓之道心此心才发一为私意所蔽未免又入于昏昧岂不微哉危微二者间不容髪择之不精则理欲混淆中道亦沦于晦故欲其惟精守之不一则理动于欲此中未免摇夺故欲其惟一惟精惟一由是危者安微者着自人心而收之孰非道心自道心而扩之孰非中道吾心之内信能执此至当不易之理而推之以运万化以达万变安有过不及之患哉尧之告舜但曰执其中今舜命禹又推其所以而详告之古之圣人将以天下与人先以治之之本传之心法者治法之本也故其丁宁告戒有如此
无稽之言勿听弗询之谋勿庸
此一节书帝舜告禹以听言处事之要也稽考证也询咨访也庸用也帝曰人君听人之言必须其言原本古人歴歴可据然后可以听之若无所稽考之言驾空悬说设误听之未有不淆乱国是妨害政事者汝宜絶之而勿听焉人君用人之谋必须其谋曾经咨访合于众论然后可以用之若不询于众之谋独任已见设误用之未有不拂逆人情阻格难行者汝宜拒之而弗庸焉此二者听言处事之要也既有存心出治之本又得听言处事之要内外相资而治道备矣
可爱非君可畏非民众非无后何戴后非众罔与守钦哉慎乃有位敬修其可愿四海困穷天禄永终惟口出好兴戎朕言不再
此一节书帝舜命禹摄位既反覆教戒之至此又深儆之也位谓君位可愿是人心同欲之理好善也戎兵也帝曰君之与民分虽相悬道实相须人但知君为可畏自我观之民所可爱岂非君乎人但知民为可忽自我观之君所可畏岂非民乎盖天下百姓至众若无大君则饥寒谁与赈救争害谁与治理将何所仰戴乎此君所以可爱也人君一身最若无众民则财用谁为供给役使谁为出力将何以守乎此民所以可畏也然则人君居此可爱之位治此可畏之民可不敬哉必兢兢业业慎守其所居之位可也慎位何如盖中道之在吾心固至善之理而可愿欲者也必敬修其所可愿欲之理凡存于心发于政务使有善而无恶有可欲而无可恶然后人心永戴天位常安苟或不然使四海人民困苦穷极则向时仰戴者转为怨嗟向时守者转为离叛人心既失所受于天之禄亦永絶而不可复矣夫言发于口利害攸关惟口生出好事惟口兴起戎兵所系之重如此今我命汝之言岂容更有他汝当受命摄位无复辞逊也舜曰可畏非民禹曰民惟本孟子曰民为贵民心从违即天命去留如之何不以民事为兢兢
禹曰枚卜功臣惟吉之从帝曰禹官占惟先蔽志昆命于元龟朕志先定询谋佥同鬼神其依龟筮协从卜不习吉禹拜稽首固辞帝曰母惟汝谐正月朔旦受命于神宗率百官若帝之初
此二节书叙禹再辞舜再不许禹不已而受命也枚卜歴举而卜之也官占谓掌占卜之官蔽决断也昆解作后依顺也龟谓灼龟观兆筮谓揲蓍起卦协合也习解作重毋者禁止之词神宗尧之庙号帝指舜也禹曰摄位大事不可专主于人谋今在廷之臣有功者多请一一卜之于龟从其吉者而命之可也帝舜曰汝禹凡设官占卜之法必先断定其志所向然后命于元龟以验其吉凶今我命汝摄位之志已先定于心无所疑惑询谋于众亦同以为然是以鬼神依顺验之龟筮已自协从矣又何用取羣臣而枚卜之乎且占卜之法一得吉兆不必再卜今鬼神既依龟筮协从又何须重卜以求吉乎禹拜而稽首恳切逊避帝舜曰汝毋固辞惟汝可以谐此元后之位也禹既不辞乃以正月一日受摄位之命于帝尧之庙在舜则告其终在禹则告其始由是总率百官摄行庶政一如帝舜受终摄位之初尧舜禹之相传一道故其事亦无不同如此观此龟卜之法虽亦古人所重然必在定志询谋之后故周书洪范稽疑谋及乃心谋及卿士谋及庶人而后谋及卜筮后世舎人而问鬼舎明而求幽以致术数之流皆得妄谈休咎荧惑听闻吁抑愚甚矣
帝曰咨禹惟时有苖弗率汝徂征禹乃防羣后誓于师曰济济有众咸听朕命蠢兹有苖昏迷不恭侮慢自贤反道败德君子在野小人在位民弃不保天降之咎肆予以尔众士奉辞伐罪尔尚一乃心力其克有勲此一节书叙禹既摄位舜命禹伐苖及禹誓众之辞也徂往也羣后谓诸侯誓行军时告戒之言济济众盛也肆解作故帝舜曰嗟乎汝禹方今天下皆已无虞惟是有苖之君不循教令汝当躬率六师往正其罪禹承帝命乃徴召诸侯以兵来防遂誓戒于众曰济济然尔众当皆听我之命令今顽蠢无知有苖之君昏昧迷惑不知恭敬侮慢他人自以为贤反戾正道败壊常德君子却使在野小人却使在位由是下失民心弃之而不保上失天心降之以灾咎故我以尔众士奉帝之辞以讨伐其罪尔众士务一尔之心不可少有疑贰务一尔之力不可少有退缩然后战无不胜攻无不取而能成除暴安民之功也尔众士可不勉哉有苖自干天诛舜之命禹徂征不得已也
三旬苖民逆命益赞于禹曰惟德动天无逺弗届满招损谦受益时乃天道帝初于歴山往于田日号泣于旻天于父母负罪引慝祗载见瞽瞍夔虁齐栗瞽亦若至诚感神矧兹有苖禹拜昌言曰俞班师振旅帝乃诞敷文德舞干羽于两阶七旬有苖格
此一节书叙苖民逆命益赞禹班师及帝敷文德有苖来格之事也赞助也届至也帝指舜历山山名在今山西蒲州旻是仁覆悯下之意天心怜悯下民所以谓之旻天慝解作恶祗敬也载事也瞽瞍帝舜之父齐荘敬也栗战栗也夔夔齐栗之容信也若顺也诚者诚能感物之意昌言盛德之言也班还也振即整也诞大也干是楯羽是羽旄皆舞者所执格至也禹征有苖兵临其国已三十日而苖民违逆命令未肯服从是时伯益从征乃赞助于禹曰惟有德之人可以上动天心天虽髙逺此德无逺不到大凡盈满者必招损伤谦虗者定受利益此乃天道之自然知天道之自然惟当谦以修德不可自满以伐人矣帝微贱之初曾耕于歴山而往于田日日呼旻天而号泣又呼父母而号泣虽是帝之父母不慈然帝之心只是自认以为己罪自引以为已恶不敢一毫归咎父母只是敬修为子之事在瞽瞍前夔夔然荘敬战栗终被孝心感动瞽瞍亦欢喜信顺化而为慈矣夫人苟能尽以诚感物之道而为至諴虽无形无声之鬼神亦将洋洋乎来格况苖民亦人也岂有不可以诚感者乎何必勤兵于逺哉伯益劝禹之言如此真盛德之言也禹即拜而受之应之曰然遂班师振旅归于京师帝舜亦感于益之言大布其文命德教不复以苖民顺逆为念当是时朝廷无事惟有执干楯者执羽旄者相与舞于东西两阶而已从禹班师之后才七十日而有苖已囘心向化羣然来格伯益修德之言至是验矣夫一苖民也以兵临之则不服以德感之而即来可见服逺之道惟在内治之修内治不修而徒恃师武臣之力非圣人之所贵也观虞廷雍容太和景象千古而下不犹可想见邪
臯陶谟
臯陶谟者史臣记臯陶所陈告于帝舜之谟议也故以臯陶谟名篇
曰若稽古臯陶曰廸厥德谟明弼谐禹曰俞如何臯陶曰都慎厥身修思永惇叙九族庶明励翼迩可逺在兹禹拜昌言曰俞
此一节书是史臣记臯陶陈谟于帝舜及与大禹问答之辞言迪德之本在修身而渐极推行之逺也迪实践也谟谓陈道理眀谓眀白详尽弼匡救过失谐可否相济之意思永思虑长逺也惇厚也庶眀是众贤人励勉励也翼辅佐也迩指家国逺指天下稽考古时臯陶曾陈谟于帝舜曰为君者诚能躬行实践以修其德则为臣者知其君乐于闻善所以为之谋者无匿而不眀者矣知其君乐于闻过所以弼其失者无乖忤而不谐者矣然则人君欲臣下之尽言不可不自勉以为纳忠之地也当时大禹同在帝前因问臯陶曰汝言诚然然迪德之义其详如何臯陶曰美哉汝之问也为君者必谨慎以修其身一言一动皆深思逺虑务为长久之讣此乃为允廸厥德由是自身而推于家则九族之亲属莫不以恩相厚以礼相序而家可齐矣自家而推于国则羣臣之眀哲者莫不勉励以辅佐之而国可治矣不特如此又自家国之近可达天下之逺使天下无不平者亦在此修身思永推之耳岂有他哉禹遂屈已而拜之曰汝言甚是真为君者之所当知也
臯陶曰都在知人在安民禹曰吁咸若时惟帝其难之知人则哲能官人安民则恵黎民懐之能哲而恵何忧乎驩兜何迁乎有苖何畏乎巧言令色孔壬
此一节书是臯陶推广廸德之要在知人安民而禹深叹兼尽之难也吁叹而未深然之词时是也指知人安民言帝指尧官人谓用人迁窜徙也巧言令色孔壬谓好其言善其色而大包藏奸恶之人臯陶曰美哉人君为治之道其大者有二一在于知人一在于安民盖人不能知则用舎失当无以任众职而兴事功民不能安则民心离散无以固根本而奠家禹曰嗟乎如汝所言知人安民二者兼举维帝尧之圣犹且难之盖人固未易知也为君者果能知人则睿知所照与日月并眀何哲如之以是用人必能使才称其职德称其位岂有不宜者乎民固未易安也为君者果能安民则恩泽所及与雨露同润何恵如之由是万黎庶尊之则元后爱之则父母岂有不懐者乎夫人君惟不能知人安民常恐不善之人得乗间而害我之治能哲而恵如此将见众贤集于朝百姓和于野虽有党恶如驩兜者亦将改行从善何足忧虽有昏迷如有苖者亦将感化归服何必迁虽有巧好其言令善其色大包藏奸恶者亦将变巧诈而为诚实何足畏知人安民功用之大至于如此岂可易视之哉禹言此盖欲帝舜深思其难而求尽其道也
臯陶曰都亦行有九德亦言其人有德乃言曰载采采禹曰何臯陶曰寛而栗柔而立愿而恭乱而敬扰而毅直而温简而防刚而塞彊而义彰厥有常吉哉
此一节书是臯陶与禹言取人之要盖知人之事也亦解作总载解作行采事也采采者谓某事某事也栗严宻也愿谨厚也乱解作治扰驯顺也毅果断也防谓有分辨塞笃实也彰著也吉善也臯陶曰美哉人固难知而观人有法凡人必有德乃为贤人总言此德之见诸行事者其目有九总言其人之有德者必须指其所行某事某事以为证验则事皆有据而名实不爽不患人之难知矣禹曰九德之目何如臯陶曰凡人寛者或流于纵弛若寛而又荘栗是一德也柔顺者或流于頽靡若柔顺而又植立是一德也谨愿者或过于鄙朴若谨愿而又恭恪是一德也有治才者或不足于敬畏若有治才而又敬畏是一德也驯扰者或失之优柔若驯扰而又果毅是一德也径直者或过于峭厉若径直而又温和是一德也简易者或过于坦率若简易而又防隅是一德也刚健者或出于矫激若刚健而又笃实是一德也彊勇者或任乎血气若彊勇而又好义是一德也九德之目如此人能于此九者彰著于行事之间且始终如一常有而不变斯可谓成德之吉士哉以此观人则下无遁情而知人之哲得矣
日宣三德夙夜浚眀有家日严祗敬六德亮采有翕受敷施九德咸事俊乂在官百僚师师百工惟时抚于五辰庶绩其凝
此一节书是臯陶言官人之效亦知人之事也宣着也浚解作治严畏也亮眀也采事也有家谓大夫有谓诸侯翕合也施用也抚顺也五辰木火土金水凝成也臯陶曰凡人于九德不必其尽备而贵其有常如九德之中有其三者能日宣而充广之使之益以着此三德之有常者也使之为大夫而有家必能夙夜匪懈以治其家而家之事无不眀治矣九德之中有其六者能日严而祗敬之使之日以谨此六德之有常者也使之为诸侯而有必能克谨无怠以治其而邦之事无不眀治矣夫德之有常者多寡不同而皆宜于用如此人君若能合而受之分布用之将见有九德者皆愿出而效其才能以任国家之事凡大而千人之俊小而百人之乂皆在官使于是百僚彼此相师百工及时趋事顺于五辰以修人事春顺木之辰夏顺火之辰秋顺金之辰冬顺水之辰土寄王于四时又修四时之令以顺土之辰由是一切功绩皆有成效而无复有废坠怠弛之患矣夫人君能知人而善用之则贤才进而治功成如此知人所系岂小也哉
无教逸欲有邦兢兢业业一日二日万几无旷庶官天工人其代之
此一节书是臯陶言用人之本宜端用人之道宜尽亦知人之事也无禁止之辞几事之几微也旷废也天工谓上天付与君臣当行之事臯陶曰天子者臣下之表帅也若先为逸欲则下而有邦之诸侯亦皆效之是教导之为逸欲也为天子者岂宜如此必须兢兢然戒谨业业然危惧以倡率之所以然者何也盖一日二日之间其日至浅而事几之来且至万焉几者常人之所不能见及其着也虽智者不能善其后此所以必兢业以图之不可一日而纵欲也然天子能以一心察天下之几不能以一身兼天下之务所用庶官必须得人若庶官用非其才职业必旷为天子者岂可如此所以然者何也盖庶官所行之事皆代天事旷庶官之事是旷天事也此庶官所以不可旷也夫敦勤俭以率诸侯端用人之本也择贤能以任众职尽用人之道也知人之事其庶矣乎
天叙有典勑我五典五惇哉天秩有礼自我五礼有庸哉同寅协恭和衷哉天命有德五服五章哉天讨有罪五刑五用哉政事懋哉懋哉
此一节书是臯陶陈安民之谟也叙伦叙也勑正也五典五常之道惇厚也秩尊卑贵贱之品秩庸常也章显也五服五等之服懋勉也臯陶曰人君安民之事无非天事天生君臣父子夫妇长幼朋友之伦即有亲义序别信之典此五典乃天所次叙而不可紊惟君立条教以勑正之使民交相惇厚天生君臣父子夫妇长幼朋友之伦即有尊卑贵贱等级之礼此五礼乃天所品秩而不可逾惟君着法式以敬用之使民各循常度君主此典礼固自寅畏恭敬臣辅此典礼亦当同其寅畏协其恭敬盖典礼即民所受于天之衷而民不能以惇庸自和必君臣一心以和民之衷使之保合各正然后典无不惇礼无不庸也安民之在教化者如此夫典礼之叙秩皆出于天则民之由乎典礼者为有德即天所眷命者也人君代天赏善有衮冕鷩冕毳冕絺冕元冕五等之服以章显之使民知劝于德民之悖乎典礼者为有罪即天所责讨者也人君代天罚恶用墨劓剕宫大辟五等之刑以惩戒之使民知逺于罪盖命讨乃朝廷大政事君主令于上臣奉行于下皆当勉之又勉常修眀而无怠忽然后服必称德刑必当罪也安民之在政治者如此凡安民必兼教养臯陶不言养者府修事和既得其养之后则政教为尤重诚能敬以敷教合乎秩叙之自然勤以修政期于命讨之各当则民咸相安于典礼德化之中而不至有刑辟之犯人主之所以修身廸德者即在是矣
天聪明自我民聪眀天眀畏自我民眀威达于上下敬哉有土
此一节书是臯陶发明天人一理见人君不可不尽安民之道也眀者显其善畏者刑威其恶威与畏通上是天下是民有土有国之君也臯陶曰惇庸命讨皆出于天所以天道至神其聪则于善恶无不闻其眀则于善恶无不见然天未尝有视听因民之视听以为聪眀天道至公善者降福以显眀之恶者降祸以畏惧之然天未尝有好恶因民之好恶以为眀威夫天在上民在下甚相悬絶而民心之所同然即是天理之所必然其通达无间如此然则有土之君膺惇庸命讨之寄可不敬之又敬哉凡庆赏刑威必协乎民心斯上当乎天心而安民之道克尽矣臯陶言知人则终以兢业言安民则归本于敬要皆原于人主之修身廸德其防一也
臯陶曰朕言恵可底行禹曰俞乃言底可绩臯陶曰予未有知思曰赞赞襄哉
此一节书是臯陶陈谟既毕因勉帝舜力行其言也恵谓顺理底致也思曰之曰当作日赞助也襄成也臯陶曰我所言知人安民之事顺于治理皆人君所当然者实可以致之施行非徒言也禹与臯陶有同心遂应之曰信然汝之所言合理诚可致之于行而有成功也臯陶自谦曰行之有功我则未敢预知惟思日日赞助于帝以成治功而已臯陶不以有功自居而以辅君自许其所以勉帝舜者益切矣夫以有虞之隆帝舜之圣而禹臯陶犹同心责难如此使大臣皆以禹臯陶之心为心则何君不如舜而治不若虞哉
益稷
此一篇书是帝舜与禹臯陶论治之言首节禹称益稷二臣佐其成功因以名篇
帝曰来禹汝亦昌言禹拜曰都帝予何言予思日孜孜臯陶曰吁如何禹曰洪水滔天浩浩懐山襄下民昏垫予乗四载随山刋木暨益奏庶鲜食予决九川距四海濬畎浍距川暨稷播奏庶艰食鲜食懋迁有无化居烝民乃粒万邦作乂臯陶曰俞师汝昌言
此一节书是帝舜求言无己之诚禹臯陶辅君以保治无穷之意也孜孜者勉力不怠之谓垫沈溺也四载水乗舟陆乗车泥乗輴山乗樏也刋除也奏进也血食曰鲜鸟兽鱼鼈之肉也九川九州之川也距至也濬深也畎浍田间水道也播布也谓布种五谷也艰难也播种之初五谷难得故曰艰食懋勉也化居者变化其所居积之货也烝众也米食曰粒作乂者兴起治功也帝舜既嘉纳臯陶之谟因呼禹来前曰臯陶所言知人安民真是盛美之言汝亦可以昌言告我禹见帝舜之勤于求言拜而叹美称帝而进曰君德治道臯陶之言备矣我更何所言惟思艰危易忘成功难保日孜孜焉勉力于所当为不敢以已治已安而少怠也臯陶遂叹而问所谓孜孜者如何禹乃追述治水本末以见当保治之意曰往时洪水泛滥势若漫天浩浩然包山驾陵下民困于水灾昏迷垫溺予承帝命治水乃乗四载依山而行除木以通道路相度地势之髙下审视水之源流此时五谷不登我及益教民网渔猎进众鲜食以充饥先开决九州之川各至于海使大水有所归次疏濬田间畎浍各至于川使小水有所泄此时田亩可辨我及稷教民播种稼穑进众艰食犹兼鲜食至于水土尽平山林川泽之货利尽出又劝勉其民迁有于无化其居积以济匮乏天下众民然后皆得粒食因以定贡赋施政教而万兴起治功焉思昔日之艰难则今日何可不孜孜以保此万烝民哉臯陶闻禹言而然之又谓我君臣当师法汝之昌言皆勉力不怠可也盖禹不自恃其成功而详述其前事安不忘危之意溢于言表诚使人君常以孜孜为心则持盈之虑恒深人臣常以孜孜为心则保泰之谋加切君臣交修自可长享至治于无穷矣
禹曰都帝慎乃在位帝曰俞禹曰安汝止惟防惟康其弼直惟动丕应徯志以昭受上帝天其申命用休此一节书是禹既详言致治之难因告帝舜以保治之道也止者心之所止乃至善之所在也惟思也防者事之发康者事之安弼谓辅弼之臣也丕大也徯待也申重也休美也禹先叹美又特称帝以发其听曰帝在君位当慎以居之也帝舜即然其言禹又推所以慎位之意曰人心之于事物各有至善之当止者但为私欲动摇而不安帝当时时存养此心顺适天理安汝心之所止以立应事之本事未行而将发谓之几必审所发之皆善然后行之事将成而可安谓之康必察此事之果安然后成之则心之所止者静固安动亦安矣又必使辅弼之臣皆得尽其直言格心于未萌救事于朱失而安止之功益宻也既谨几康于己又资弼直于人由此人已交修表里一致见事事顺乎民心一有动作布之政令则天下翕然丕应若先待我志之发矣事事合乎天理以之昭然受命于上帝则天且重重眷命用集休美之福矣得天得民如此而在君位斯为克慎者哉要以慎位之道一安止尽之易象艮止诗咏敬止大学始于知止皆此道也故圣道相传禹为见知首称人主欲久安长治亦体舜禹之心法而已
帝曰吁臣哉邻哉邻哉臣哉禹曰俞
此一节书是帝舜感禹弼直之言而反覆叹咏臣职之重也邻谓左右辅弼也臣以分言邻以职言帝舜曰吁汝谓人君安所止而谨于几康尤必頼辅弼之直可见臣职之所系甚重布列庶位谓之臣而臣非具官也必有以格我之心必有以正我之事臣哉其即我之邻哉左右赞助谓之邻而邻非泛属也所以格心者是赖所以正事者是頼邻哉其惟我之臣哉此即以弼直致望于禹之意禹遂承之曰俞盖亦以臣邻自任矣上文禹以慎位责难于舜而舜即然之此节舜以臣邻委重于禹而禹即然之一德一心交孚无间所以相须有成也
帝曰臣作朕股肱耳目予欲左右有民汝翼予欲宣力四方汝为予欲观古人之象日月星辰山龙华虫作防宗彝藻火粉米黼黻絺绣以五采彰施于五色作服汝眀予欲闻六律五声八音在治忽以出纳五言汝听此一节书是帝舜详言臣之所以为邻以深眀一体之义也华虫是雉宗彝是宗庙中酒尊上画虎蜼二兽藻是水草粉米是白米黼如斧形黻如亚字黄钟太蔟姑洗防賔夷则无射为六律不言吕者阳统隂也宫商角征羽为五声金石丝竹匏土革木为八音在察也忽治之反也五言者诗歌之协于五声者也自上达下谓之出自下达上谓之纳帝舜曰君资臣以为助如人有元首必资手足以运行耳目以视听是臣为我之股肱耳目也盖治道以政教礼乐为先我思民性未复欲左右扶持斯民使人人向化而不能徧谕也頼汝臣辅翼之以遂我教民之心我思民生未厚欲宣布恵泽于四方使人人得所而不能徧加也頼汝臣施为之以遂我养民之心礼以章服辨等威我欲观古人所取象定上衣下裳之制日月星辰取其照临山取静镇龙取变化华虫取其文六者绘画于衣宗彝取其孝藻取其洁火取其眀粉米取其养黼取其断黻取其辨六者刺绣于裳其绘与绣则以青黄赤白黑五采之物彰施于绘帛成此五色作朝祭之服而我不尽能自眀也赖汝臣眀视其大小尊卑之等使礼达而分定焉声音之道与政通我欲闻六律以定五声而被之八音者察其治不治于政事音和由政事之修治音乖由政事之怠忽其察之之法则以朝廷所出之丝纶民间所纳之歌謡凡言之叶于五声播之乐章者为君德民风之验而我不尽能自听也赖汝臣审听其乖和得失之分使乐行而伦清焉合四者言之臣岂非我之股肱耳目乎推帝舜所属望于禹者见君以臣为体则臣当以君为心然后能助成治功也
予违汝弼汝无面从退有后言钦四邻
此一节书是帝舜申结上文弼直臣邻之义而戒勉于禹也违戾也言违戾于道也拂而相之谓之弼言匡救其失也帝舜曰一日二日万防我于政教礼乐之间岂必能事事合理但一有违戾于道汝即尽言救正使我得闻而改之方是弼直之义切不可当面顺从以为是退后却有私议以为非此不直者之所为岂我所望于汝乎汝既为我股肱耳目之四邻必当休戚相闗精白一心敬其所以为邻而无愧弼直之任是我所望于汝者盖戒其不可如彼而勉其当如此也夫以帝舜之圣君安得有违而待于弼大禹之圣臣何至不钦而有后言犹谆切戒勉若是其立万世眀良之极也宜哉
庶顽谗说若不在时侯以明之挞以记之书用识哉欲并生哉工以纳言时而飏之格则承之庸之否则威之此一节书是帝舜既命禹尽忠直于己而兼欲其教忠直于人也时是也指忠直而言侯射侯也挞扑也即扑作教刑者是也识志也工掌乐之官也飏宣也格谓改过也承荐也庸用也帝舜曰忠直之道汝固当自尽若众人中有顽愚而好为谗说不在是忠直之列者先设射侯以明验之盖射以观德顽谗之人志不正体不直其射必不能多中果明其为顽谗矣须加鞭扑使之自记于心知所惩戒又书其过恶以志于册使之常存羞愧速图迁改凡此三者之教总欲化其顽谗为忠直并生于天地间不至终为弃人耳然必观其改过与否又当命乐官取彼所进纳之言播于乐章时时而宣飏之其言和平是能改过则荐之用之而并生之愿遂矣其言乖戾是不能改则威之以刑彼终自外于并生不可使与忠直者混列焉盖顽愚谗说伤败善类最足害治然犹未忍遽絶之必曲尽其教之之道至真不能悔改然后加以斥谴可见圣人好生之德如天地之无疆而圣世所以无弃人也
禹曰俞哉帝光天之下至于海隅苍生万邦黎献共惟帝臣惟帝时举敷纳以言眀庶以功车服以庸谁敢不让敢不敬应帝不时敷同日奏罔功
此一节书是禹因帝舜欲化顽谗而进勉其修德以端本也俞哉者口然而心犹未尽然之辞也光德之光辉也隅角也苍生即黎民黎献者黎民之贤者也共同也时是也敷同犹普同也奏进也禹曰帝欲格顽谗之言固然但所以广忠直之化者其本仍在于帝德诚使帝德之光辉徧被天下至于海隅之逺苍生之众无弗照临将见万邦黎民中素懐忠直之贤者瞻仰德光感慕兴起共思为帝股肱耳目之臣惟帝是举而用之耳举用之道当始进时使之敷陈所见而听纳其言以观其忠直之蕴进而任用则量能授官眀辨众职以考其所言之功及其果有成功能践所言则赐之车马章服以厚其有功之报夫既修德以致贤而又考成激劝如是谁敢不斥去忌贤嫉能之私务以谦让居心而敢不人人自効其忠直敬应于上乎是则黎献益尽其用而顽谗亦莫不感化矣帝不如是以德用贤即今任用诸臣敷同欺慢日进于无功岂但顽谗足虑哉此可见尚威不如尚德也盖帝舜意在立法以化顽谗而禹复推本君德所以端教化之原其防互相发眀若执为舜用刑而禹用德非知大圣人之心者矣
无若丹朱傲惟慢游是好傲虐是作罔昼夜頟頟罔水行舟朋淫于家用殄厥世予创若时娶于涂山辛壬癸甲啓呱呱而泣予弗子惟荒度土功弼成五服至于五千州十有二师外薄四海咸建五长各廸有功苖顽弗即工帝其念哉帝曰廸朕德时乃功惟叙臯陶方祗厥叙方施象刑惟眀
此一节书是禹进戒帝舜以德之不可不修而帝舜答其意也頟頟不休息之状殄絶也世者继世相传之业也创惩也涂山国名在今江南鳯阳府懐逺县呱呱泣声荒大也弼辅也薄廹也廸蹈也遵行之意也即就也禹曰人君当勤于修德不可如帝尧子丹朱之骄傲盖傲为众恶之本此心肆然无忌惟惰慢佚游是好傲狠暴虐是作无昼无夜頟頟然纵欲不休行事悖理如无水行舟又朋比小人而淫乱于家不治国事故不得继帝尧之天下以絶其世我因惩戒若是之傲初娶涂山氏女才及辛壬癸甲四日即往治水其后生子啓呱呱而泣我弗暇顾惟大相度平治水土之功水土既平则疆域可定乃辅帝以成甸侯绥要荒五服之制每服五百里东西南北相至各五千里疆域既定则经制可施九州之内分封诸国固有州牧统之又每州立十二诸侯为师使佐州牧以紏正羣后九州之外廹近四海虽已设官治之又每方立五人为长使綂诸蕃以固衞封疆今则内而十二师侯牧外而五长诸蕃各遵行朝廷德教着有治功独苖国恃顽弗肯就工尚为盛治之累帝当念之未可谓天下治安而稍生傲心也观此言而禹思日孜孜之实可见帝舜乃答其意曰今九州四海遵行我之德教者是汝禹由治水而弼服建官功有次叙故也虽苖民顽慢臯陶方敬承汝之功叙方施五等之象刑以辅德教所未至且用刑之眀足以服人苖民庶几化而即工乎夫圣如帝舜而禹犹戒其傲岂过为危言哉傲与慎反人心操存舎亡一念慎即进于舜一念傲即流为朱为圣为狂祗在防防之分然则为人上者戒惧慎独之功顾可须防有间哉
虁曰戛击鸣球搏拊琴瑟以咏祖考来格虞賔在位羣后德譲下管鼗鼓合止柷敔笙镛以间鸟兽跄跄箫韶九成鳯凰来仪虁曰于予击石拊石百兽率舞庶尹允谐
此二节书是夔言韶乐感通之妙而复命于帝舜也轻敲曰戛重敲曰系鸣球玉磬名球系能鸣故称鸣球重弹曰搏轻弹口拊以咏歌咏诗章也虞賔丹朱也帝尧之后为賔于虞故曰虞賔下堂下也鼗鼓有柄小鼓持而摇之旁耳自击而成声柷形如方桶以木为之撞之有声敔形如伏虎背上有刻刷其刻而成声二者皆节乐之器也镛大钟也以间者以堂下之乐与堂上之乐相间迭奏也跄跄行动之貌来仪者来舞而有容仪也拊石之拊轻击也石磬也尹正也庶尹者众百官府之长也当时帝舜作大韶之乐夔为典乐之官曰乐作于宗庙中在堂上者石音有鸣球之磬或轻戛或重击丝音有琴有瑟或重搏或轻拊以合于人声之歌咏则见乐音和畅无感不通幽而祖考之神来至以享眀而虞賔丹朱在助祭之位与众诸侯以德相譲焉在堂下者竹音有管革音有鼗鼓乐始作击柷以合之乐将终栎敔以止之匏音有笙金音有镛或吹或击以与堂上众乐更迭间作则见和乐所感无微不入虽无知如鸟兽亦跄跄然行舞焉凡此堂上堂下之乐总名箫韶以咏以间一周谓之一成至九成而乐备则见太和洋溢感通益神虽灵异如鳯凰亦来舞于庭有容仪焉乐之和神人召物瑞如此孰非帝德所致哉夔又曰美哉韶乐八音中石最难和我于石磬大者重击小者轻拊石声既和则八音皆和矣由是以音之和而动气之和百兽闻之亦相率而跃舞是物无不和也以音之和而感心之和众官正长闻之皆诚信以克谐是人无不和也乐之感人动物如此又孰非帝德所致哉夫乐以昭德象功今绎夔言幽眀灵蠢无非韶乐所感通可见帝舜之德真如天地之无不覆载而虞廷庶政惟和万国咸宁之治功亦概可想见其气象矣
帝庸作歌曰勑天之命惟时惟几乃歌曰股肱喜哉元首起哉百工熙哉臯陶拜手稽首飏言曰念哉率作兴事慎乃宪钦哉屡省乃成钦哉乃赓载歌曰元首眀哉股肱良哉庶事康哉又歌曰元首业脞哉股肱惰哉万事堕哉帝拜曰俞往钦哉
此一节书是虞廷君臣交相责难以期保治于无穷也庸用也勑戒勑也几事之微也惟时者无时而不戒勑也惟几者无事而不戒勑也股肱谓臣也元首谓君也大言而疾曰飏宪法度也赓续也载成也丛脞烦碎也堕倾圮也帝舜时天下治安犹恐君臣之闲易至怠荒用作歌以相儆戒先述其作歌之意曰天命可畏今虽治定功成礼备乐和然而治乱安危循环倚伏必须常以戒勑存心惟一时之暂惟一事之微无弗戒勑庶乎天命可保也乃歌曰为臣者喜于乗时而图几则人君之治化兴起哉百官之事功熙广哉帝舜之以保治望臣者如此臯陶拜手稽首以致敬大声疾言先述其续成帝歌之意曰帝以勑天命望之于臣其先念之于己哉要在綂率羣臣振作以兴起职事但宜谨守成法不滋纷更此帝念所当钦也又必数加省察考其成功使之无敢欺蔽此帝念所当钦也臯陶既述其意乃续成其歌曰君能眀于临下而率作省成以为勑天命之倡则臣皆尽职而忠良哉众事合宜而安康哉君若不能率作省成而下侵臣职丛烦脞碎则臣皆推诿而偷惰哉万事废弛而堕壊哉臯陶之以保治望君者如此帝拜受其言曰眀与丛脞之得失其理信然我为元首固当钦念汝等膺股肱之任往治其职亦岂可以不钦哉臯陶以钦责难于君帝舜亦以钦责难于臣可见祈天永命制治保不外乎一心之敬此唐虞授受之心法所以为万世法也
日讲书经解义卷二

[book_title]卷三
钦定四库全书
日讲书经解义卷三
夏书
夏是大禹有天下之号书共四篇纪夏家一代事迹禹贡作于虞时而亦系之夏书者禹所以王在此也
禹贡
禹贡一篇史臣纪大禹平水土定贡赋及经理天下次第独以贡名篇者水土平而贡赋定举其成功而言也
禹敷土随山刋木奠髙山大川
此一节书总言禹治水之要而以三事该之敷分而画之也随循也刋除而去之也奠定也史臣曰昔大禹治水经理非一事总其大略盖有三焉当时洪水横流汜滥于天下山林原隰一望弥漫而区域不可辨矣禹自受命后乃先分别土地以为冀兖青徐荆豫梁雍之九州然后知某州最下治之宜先某州
最髙治之宜后可以随地施功矣凡水皆发源于山只为山径阻塞草木榛芜则道途不通而水遂有懐襄之患禹乃随山而行相其便宜除去树木以通其道然后知某水为某山所壅必须开凿某山为某水所出必须濬治可以因势利导矣九州既分又须各立一州之表识以为之纪纲禹乃定其山之髙者川之大者为一州之疆界知某处有某山便可寻众山之脉络某水在某处便可寻众水之脉络而导山导水之功皆可举矣区域辨而九州地势之髙下可知道途通而九州水势之缓急可知纪纲定而九州道路往来出入之数可知三者随在施功非有先后大禹治水之略已具于此
冀州既载壶口治梁及岐既修太原至于岳阳覃懐厎绩至于衡漳
此五节书是纪禹冀州治水成功之序也冀州今直隷盛京山西河北之地既者已事之词载者经始之意壶口山名在今山西平阳府吉州梁吕梁山也在今山西汾州府永宁州东北界岐狐岐山也在今山西汾州府孝义县西修因鲧功未成而复修之也太原即今山西太原府岳太岳即今山西霍州之霍山覃懐地名今河南懐庆府之地厎绩犹言成功也衡漳水名衡古横字漳水有二清漳出山西乐平县之沾岭浊漳出山西长子县之发鸠山二水合流横入于河故总云衡漳史臣曰唐虞建国皆在冀方则冀州乃天子所都宗庙社稷百官万民皆在于此施功不可少缓故禹治水必从此始冀在雍河之东河从雍州自北而东自东而南壶口之山适当南下之冲乃先治之以杀河势由壶口而东有吕梁狐岐二山皆河水所经山石崇竦壅阏为甚自壶口疏凿而后即继治此二山以开其道由是河得顺流而行而冀州无河之患矣自梁岐而东有太原汾水之所出自太原而南有太岳汾水之所经鲧尝治之而功未成乃因其功而修之修太原以濬汾之源修岳阳以导汾之流由是汾得顺流入河而冀州无汾之患矣自岳阳而东有覃懐之地地近河河水之所冲也往时河水汜溢平地皆水又有清漳浊漳皆横流入河其闲之地致功为难今河汾既治则覃懐之地致有平治之功而无垫溺之患以至于衡漳所经凡为平地亦无不厎绩焉盖水患息而土皆奠冀州之地无有不平者矣禹之施功于冀者如此
厥土惟白壤厥赋惟上上错厥田惟中中恒卫既从大陆既作岛夷皮服夹右碣石入于河
此五节书是纪禹定冀州之田赋贡道也柔土曰壤赋田赋也错闲杂不等之意恒卫二水名恒水出今真定府曲阳县恒岳北谷卫水出今真定府灵夀县大陆平地也在今北直邢台赵州深州之境作耕治也碣石山名在今永平府之南史臣曰禹既平一州之水患则必辨一州之土宜然后可教民稼穑而制其贡赋冀州之土色白而不杂性柔而无块虽一州未必尽然而白壤者居多土宜既辨田赋乃定田有肥瘠之异故赋亦有多寡之殊通九州而言之大约定为九等八州皆田之赋先田而后赋冀州之赋非尽出于田并圃园廛漆林所出而赋之独先赋而后田以其土广人稠生之者众而又恐地力年分之不齐故赋为上上错第一等而杂出第二等若田则为中中居第五等焉田赋既定尚有水小地逺向时不暇先治者曰恒水出恒山而东入滱水曰卫水出恒山而东入滹沱河今各导之使顺其流而二水有相从之势矣又有地髙广而近河卒难治者曰大陆今皆可耕治而人得施其功矣此二者以其功成最迟故纪之于最后也冀为甸服其所贡皆在常赋中更无别贡惟越在海岛者始有皮服之贡焉若其贡道则东西南三面距河皆可直达惟北方贡赋之来诸水皆阻絶髙逺不与河通必由北海入河南向西转而碣石适当其右转屈之闲如挟在右掖相似故曰夹右碣石也入于河即达于帝都而冀州之事毕矣
济河惟兖州九河既道雷夏既泽灉沮会同桑土既蚕是降丘宅土
此五节书是纪禹兖州治水成功之序也济是济水河即大河兖州今直隷大名府及景州沧州山东东昌府及德州武定州濵州济宁州曹州诸处皆是九河徒骇太史马颊覆鬴胡苏简絜钩盘鬲津八条支河竝河之正派总为九河也禹时在今河闲府沧州一带地方雷夏泽名在今山东濮州灉沮二水名灉水出曹州沮水出濮阳降下也宅居也史臣曰冀州帝都所在天下归往不言疆界封域自可知其余八州则必取境内山之髙者川之大者标而出之以表一州之镇所谓奠髙山大川是也兖州之域东南据济水西北距大河故禹以济河表一州之镇兖州水患莫大于河其次莫大于济河自大陆而来兖为下流之冲其势愈大为害愈甚禹则当其将入海之际疏其正派分其支流以为九河使皆入于海由是经流行于中支流行于外既顺其道而河为安澜矣河水未治济水因而横流入雷夏之泽汜滥奔溃九河治济水亦治上流有归下流有泄故雷夏亦能蓄水而成泽矣水自河出为灉济出为沮河济治则灉入于沮沮承夫灉而会同以趋于海矣兖地卑下较他州独甚虽宜桑之髙土向俱湮没水中今者土出于水悉复其旧髙土之桑亦既可蚕矣民苦垫隘每依丘陵以居今者始得下丘陵而居平地矣地利既兴民居永奠而兖之土始无不平禹之施功于兖者如此
厥土黑坟厥草惟繇厥木惟条厥田惟中下厥赋贞作十有三载乃同厥贡漆丝厥篚织文浮于济漯达于河此四节书是纪禹定兖州之田赋贡物及贡道也坟土脉髙起之貌繇蕃盛貌条滋长貌贞正也作耕治也篚竹器织文锦绮之属济漯二水名漯水河之支流舟行水上曰浮由此及彼曰达史臣曰兖州之土其色则纯黑其性则坟起土性既复地利自兴故其草则繇而蕃其木则条而长盖下流之地与草木不甚相宜繇条若此则无难耕种之土可知而田赋可定矣兖之田在九州中为中下居第六等而其赋则居第九等君天下者以薄赋为正故不曰下下而曰贞以见此乃贞正之道也然圣人之爱民正复无已水患之后并其赋之薄者而缓征之必俟十三年后乃始与他州同供赋税焉盖以天道言则气化一纪而周以人事言则生聚十年而复如是而民力始足正供可办此又其至仁之心溢于法之外者也贡物兖地厥木惟条漆有所生则使贡其漆桑土既蚕丝有所出则使贡其丝若丝之织成币帛有文采而可贵重者则又使盛于篚而入贡焉圣人不贵异物而器用有所必需故因其所宜而制之贡也若其贡道兖之济漯二水皆可通河故近济者浮济以达河近漯者浮漯以达河各从其便以达帝都而兖州之事毕矣
海岱惟青州嵎夷既略潍湽其道
此三节书是纪禹青州治水成功之序也岱泰山在今山东济南府泰安州青州即今山东济南青州登州莱州及盛京奉天府广宁开原诸处嵎夷今山东登州府地即尧典所谓宅嵎夷者是略者制为经界也潍湽二水名潍水出今山东青州府莒州箕屋山北至莱州府昌邑县入海湽水出今山东济南府莱芜县原山至青州府夀光县入济史臣曰青州封域东北至大海西南至泰山故禹以海岱表一州之镇青州之东惟嵎夷之地最逺迫近于海施功为难今水患尽去可以正疆界画沟涂髙下咸就经理逺者如此近者可知是土无不平者矣青州之水潍出琅邪湽出原山二水向尝汜溢今者潍入海而湽入济各循其故道二水如此余水可知是水无不平者矣青州地虽卑下不当众流之冲去海为近水易有归故其功特简于他州如此
厥土白坟海濵广斥厥田惟上下厥赋中上厥贡盐絺海物惟错岱畎丝枲松怪石莱夷作牧厥篚檿丝浮于汶达于济
此四节书是纪禹定青州之田赋贡物及贡道也地之平衍曰广土之咸卤曰斥絺细葛也错杂也畎谷也岱畎岱山之谷枲麻也牧畜也檿山桑也汶水名出山东莱芜县原山之阳西南入济史臣曰青州之土有二其在平地之土色白而性坟此一州所以定田赋也其在海濵之土则广阔而斥卤可以煮盐此一方所以备贡物也白坟之土其田在九州中为上下居第三等其赋为中上居第四等盖准田以为赋适相当也贡物盐所以佐饮食絺葛所以供服御海物非一所以供燕享此贡之出于通州者也丝枲松怪石以岱畎者为良所以供器用山桑之丝以莱夷牧地者为善所以为琴瑟之缯帛之用此贡之出于随地者也若其贡道青水距河皆逺惟汶水出原山去济最近而济与河相通故由汶西南以达济由济而东北以入河则帝都可达而青州之事毕矣
海岱及淮惟徐州淮沂其乂蒙羽其艺大野既猪东原厎平
此五节书是纪禹徐州治水成功之序也徐州即江南徐泗宿海邳等州及兖州府之南境淮沂二水名淮水出今河南南阳府桐栢县沂水出今山东青州府沂水县蒙羽二山名蒙山在今山东兖州府费县羽山在今江南淮安府海州贑榆县即舜殛鲧处艺树艺也大野泽名在今山东兖州府钜野县猪者蓄而复流之意东原地名在今兖州府东平州地境史臣曰徐州之域东至于海南至于淮北至于泰岱故禹以海岱及淮表一州之镇徐之水莫大于淮沂向时二水多泛滥逆流自禹功既施而淮水东入于海沂水西南入于泗而二水皆得其治矣蒙羽二山为淮沂之下流淮沂既治而后蒙羽之山皆可种艺矣至于大野之泽乃兖之济水分流之处向时不免溃决今则济水既治于是大野始能容受众流有蓄有泄而既猪矣东原之地又大野所环抱之处大野既猪而沮洳尽去皆为安土而东原亦无不平矣禹之施功于徐者如此
厥土赤埴坟草木渐包厥田惟上中厥赋中中厥贡惟土五色羽畎夏翟峄阳孤桐泗濵浮磬淮夷蠙珠暨鱼厥篚纤缟浮于淮泗达于河
此四节书是纪禹定徐州之田赋贡物及贡道也土黏曰埴渐进长也包丛生也羽畎羽山之谷夏翟雉之五色者峄阳峄山之南在今淮安府邳州孤桐特生之桐也泗濵泗水之旁泗水出今兖州泗水县陪尾山以其四泉竝发故名南至邳州入淮浮磬石露水濵可作磬者蠙蚌属史臣曰徐州赤土其性黏腻而坟起水退之后草木渐而进长包而丛生惟其土近厚故田在九州中为上中居第二等而人工尚稀故赋为中中居第五等贡物有一州所出者则赤土之外有五色之土可为建社封国之用此一州之通贡也有随处所产者羽山之谷有五色文雉其羽可以为旌旄峄山之阳有孤生之桐其材可以成琴瑟泗水之旁石露若浮于水叩之其声清越可以为磬淮夷之地有蠙蚌之珠可以供服饰之用鱼可以供祭祀之需赤黑之币曰元黑经白纬之缯曰纤纯白之缯曰缟三者亦淮夷所出命其盛诸篚而贡焉以备章服此随地之贡也若其贡道从徐而北必先浮舟于淮由淮以入泗自泗而上或由灉或由济皆可达河以达帝都而徐州之事毕矣
淮海惟州彭蠡既猪阳鸟攸居三江既入震泽厎定此五节书是纪禹州治水成功之序也州即今江南江西浙江福建广东诸处彭蠡湖名即今江西鄱阳湖阳鸟即鴈也三江谓松江娄江东江也在今江南苏州松江二府之地震泽湖名即江南苏州府太湖史臣曰州之域北至于淮东南尽于海故禹以淮海表一州之镇之泽莫大于彭蠡汇江汉之水跨荆之地向时泛滥不能蓄泄今既蓄而且流无溃决之患矣于是泽旁洲渚无不厎平而随阳之鸟亦得安居以遂其性此既猪之验也次莫大于震泽震泽一曰具区周遭数百里演停蓄三吴诸水皆纳其中而松江娄江东江实在下流又受震泽之水以泄于海惟先疏治三江使其入海之路无有阻滞则震泽有所宣泄自然泛溢尽去可以吐纳众流而不至于震荡矣此既入之于厎定相继而成功也州虽江淮下流而江淮之水已受治于徐荆故举二大泽以见州之水无不治禹之施功于者如此
篠簜既敷厥草惟夭厥木惟乔厥土惟涂泥厥田惟下下厥赋下上上错厥贡惟金三品瑶琨篠簜齿革羽毛惟木岛夷卉服厥篚织贝厥包橘柚锡贡沿于江海达于淮泗
此四节书是纪禹定州之田赋贡物与贡道也箭竹曰篠大竹曰簜敷布也少长曰夭髙茂曰乔涂泥卑湿也三品金银铜也瑶琨石美而似玉者卉服用草织成之服贝锦名锡贡命而后贡也史臣曰州水患既平植物皆遂其生如篠簜之竹皆敷布而生草则夭夭而长盛木则乔然而髙竦但其地卑湿故其土皆淖而为涂泥其土性既恶故其田亦瘠薄而难耕治在九州中为下下居第九等而赋则以人工渐修为下上上错第七等而间出第六等贡物金银铜三品可充国用石之似玉者名瑶琨可为礼器篠可为矢之笴簜可为乐之管象之齿犀兕之革可为车甲鸟之羽兽之毛可为旌旄木可备栋宇舟楫之用此通州之所出也海岛之夷以卉服来贡而织贝之精者又盛于筐篚以见其郑重焉此则一方之所出而皆为常贡也又有食物用包裹者小曰橘大曰柚可为供祭祀燕賔客之用此则必待锡命之至而后贡焉盖不欲以口腹之故而劳我百姓故不制为常贡也若其贡道则禹时江淮未通必顺流沿江入海自海而入于淮自淮而入于泗自泗而上则或由灉或由济皆可达河以达帝都而州之事毕矣
荆及冲阳惟荆州江汉朝宗于海九江孔殷沱濳既道云土梦作乂
此五节书是纪禹荆州治水成功之序也荆山名在今湖广襄阳府南漳县衡阳南岳衡山之南也在今湖广衡洲府荆州即今湖广及广西桂林平乐梧州三府河南信阳州广东连州皆是江汉二水名俱发源于梁州春见曰朝夏见曰宗诸侯见天子之名也九江分言之则沅渐元辰溆酉澧资湘合言之则洞庭也即今湖广岳州府巴陵县洞庭湖孔甚也殷正也沱潜二水江汉之支流沱水在今湖广荆州府枝江县潜水在今湖广安陆府潜江县云梦二泽名云泽在江北即今湖广安陆德安二府及沔阳州诸处梦泽在江南即今湖广江夏华容诸处史臣曰荆州封域其北境抵南条之荆山其南则包乎衡山之南故禹以荆及衡阳表一州之镇荆之水莫大于江汉江水出于岷山至大别而会于汉汉水出于嶓冢至大别而会于江二水虽发源在梁而合流实在荆禹故因而导之由是会同东下虽距海尚逺而其奔趋之势犹诸侯之朝见于京师欲止而不得也九江一曰洞庭乃江汉之所经江汉治九江之水皆成安流而甚得其正矣江之别流为沱汉之别流为潜江汉治沱潜二水皆各循其道而无逆流之患矣是江汉之经流与其支流无不治也云梦二泽旁近之地向苦水患沦没无涯江汉治云地虽未可耕种而已见干土梦地不但土见而且可耕种一则其害已去一则其利渐兴是江汉相近之地无不治也禹之施功于荆者如此
厥土惟涂泥厥田惟下中厥赋上下厥贡羽毛齿革惟金三品杶榦栝栢砺砥砮丹惟箘簵楛三邦厎贡厥名包匦菁茅厥篚纁玑组九江纳锡大龟浮于江沱潜汉逾于洛至于南河
此三节书是纪禹定荆州之田赋贡物与贡道也杶栝栢俱木名杶可作弓榦故云杶榦砺砥磨砻之石砮石镞也丹丹砂也箘簵竹名楛木名三邦地名匦匣也菁茅草名纁币之绛色者玑珠之不圆者组绶也洛水名逾过也凡言逾者皆水道不通从陆而后达者也史臣曰荆州之土其性涂泥与州同故田亦相似在九州中为下中居第八等但其地既广阔而人工益修故赋则为上下居第三等荆之贡物亦略与同而各以所产之善者为先羽毛齿革与金银铜三品皆以资国用杶可以为弓榦栝栢二木可以为栋梁砺麤砥细可以为磨砻之石砮石为矢镞之用丹砂资绘画之事箘簵楛竹木之可为矢者荆之三邦出焉戎事尚精良故三邦必致贡其有名者菁茅供祭祀缩酒之用祀事尚敬故既包而又匣之元纁二色之币及玑珠组绶皆朝祭服饰之需不可轻防故亦以篚盛之此一州之常贡也至九江所出大龟为国家断大疑定大防太卜之所必用但其物非可恒有若偶得之则使纳锡于上而不制为常贡也若其贡道则荆州距河逺先浮舟于江沱以达于潜汉汉水与洛水不通又必舎舟登陆以至于洛乃由洛而至冀之南河则帝都可达而荆州之事毕矣
荆河惟豫州伊洛瀍涧既入于河荥波既猪导菏泽被孟猪
此四节书是纪禹豫州治水成功之序也荆即荆州之荆山豫州即今河南之开封河南南阳归德汝宁五府及江南颍州亳州湖广均州随州山东曹州皆是伊洛瀍涧四水名皆在今河南府境内荥水在今河南开封府荥泽县波水在今河南府永宁县水自洛出谓之波菏泽在今山东兖州府曹州孟猪泽名在今河南归德府虞城县被谓余波所及史臣曰豫州封域西南至南条荆山北距大河故禹以荆河表一州之镇豫水之大者有四曰伊水洛水瀍水涧水而洛水为尤大四水向尝横流今则伊瀍涧三水皆入于洛与洛水合流而入于河矣又有济水之所溢者曰荥水洛水之所经者曰波水今济入海而荥能受济之溢洛入河而波能安洛之流无复奔溃之患豫州之水无不治矣菏泽为济水所经孟猪乃蓄而复流之水二泽向皆泛滥今则菏泽既治更导其余波以入孟猪之泽而孟猪亦能安然容受豫州之泽无不治矣禹之施功于豫者如此
厥土惟壤下土坟垆厥田惟中上厥赋错上中厥贡漆枲絺纻厥篚纤纩锡贡磬错浮于洛达于河
此四节书是纪禹定豫州之田赋贡物及贡道也土之疏散曰垆纻苎麻也纩细绵也磬错治磬之器史臣曰豫州之土色杂故不名一色而性则柔细而无块其低下者则性坟起而疏松故豫之田在九州中为中上居第四等其赋为错上中第二等而闲出第一等以其在中土人工最修故赋独优于田也贡物漆以备器用枲与絺纻以备服用纤为黑经白纬之缯为禫服之用纩为细緜二物则以篚盛之此一州之常贡也至于治磬之错乃攻玉之石非所常用则必待锡命而后贡也若其贡道则豫州去冀最近入贡之道东境径自入河西境则浮洛而达于河以达帝都而豫州之事毕矣
华阳黑水惟梁州岷嶓既艺沱潜既道蔡蒙旅平和夷厎绩
此五节书是纪禹梁州治水成功之序也华阳华山之南在今陜西西安府华隂县黑水水名在今陜西肃州卫梁州即今四川贵州云南及陜西之汉中府阶州皆是岷嶓二山名岷山在今四川成都府茂州嶓冢山在今陜西巩昌府秦州沱潜江汉别流之在梁州者非荆州之沱潜蔡蒙二山名蔡山在今四川雅州蒙山在今四川雅州名山县旅祭名和夷地名史臣曰梁州封域东境则距华山之阳西境则据黑水故禹以华阳黑水表一州之镇江汉之水皆发源于梁岷山乃江水之源嶓山乃汉水之源二水泛滥既去故其地稼穑可兴二山之间皆可种艺而江汉之上源治矣江之别流在梁者曰沱水汉之别流在梁者曰潜水今则皆加濬治沱水西入大江潜水西南亦入于江各顺其道而江汉之下流治矣蔡蒙二山之间沫水所经其势漂疾为害今水土既平于是旅祭其山而告成功焉二山平凡土之髙者无不平矣和夷地下而险逺难于成功今则咸加经略可以耕种而致有功绩焉和夷治凡土之卑者无不治矣禹之施功于梁者如此
厥土青黎厥田惟下上厥赋下中三错厥贡璆铁银镂砮磬熊罴狐貍织皮西倾因桓是来浮于潜逾于沔入于渭乱于河
此四节书是纪禹定梁州之田赋贡物及贡道也黎黑色也璆玉磬也镂刚铁也西倾山名在今陜西洮州卫因循也桓潜沔渭俱水名桓水在西倾之南沔水在今陜西汉中府褒城县史臣曰梁州之土其色青黑而性则甚杂不可举一言之其田在九州中为下上居第七等其赋为下中三错本第八等或一年而进第七等又或一年而降第九等共三等盖地方之厚薄不同而年歳之丰恶亦异所以随时制赋不遽定为常额也贡物有玉磬石磬以供作乐之用有柔铁刚铁以供制器之用有白金以供国用有石砮以供作矢之用梁地之所产也熊罴狐貍之皮可以为裘其毳毛织之可以为罽此服御之所需皆常贡也若其贡道梁州之境可以达河者皆不必书其西南境之絶逺者由西倾山之南循桓水而浮舟于潜潜与沔不通乃舎舟登陆以逾于沔沔与渭又不通复跋涉而入于渭至渭而后可以横絶渡河达于帝都矣冀州在河之东故必横渡而始达也而梁州之事毕矣
黑水西河惟雍州弱水既西泾属渭汭漆沮既从沣水攸同
此五节书是纪禹雍州治水成功之序也雍州即今陜西之地弱水在今甘州卫地泾渭汭漆沮沣六水在今西安凤翔二府境泾水在今陜西平凉府泾州地至西安府髙陵县入渭汭水在今陜西平凉府泾州地入泾水漆水沮水在今陜西西安府耀州华原地合流至同州朝邑县入渭沣水出今陜西西安府终南山至咸阳县入渭史臣曰雍州封域西境则据黑水东境则距冀州之西河故禹以黑水西河表一州之镇雍之西有弱水力不能载一物其性西流禹因其性导之使由合黎以入流沙而雍水之异常者无不治矣雍之诸水惟渭为大禹既施导渭之功泛滥悉去诸水俱顺于是泾水西至泾州受汭水南至髙陵入渭水共达于河是泾水在中上承汭下达渭彼此聨属而无散漫之忧矣漆水沮水从华原合流至朝邑同入渭而共达河以小从大而无横流之患矣沣水出终南山至咸阳入渭而达于河竝流同归而无壅滞之虞矣如是而雍大小之水无不治矣
荆岐既旅终南惇物至于鸟鼠原隰厎绩至于猪野三危既宅三苗丕叙
此三节书是纪雍之水患既平凡山林原隰以至絶逺之地无不平成也荆岐终南惇物鸟鼠俱山名荆山在今陜西西安府富平县与荆州之荆不同岐山在凤翔府岐山县终南在今西安府城南惇物在今西安府武功县鸟鼠在今临洮府渭源县猪野泽名在今凉州卫姑臧城三危地名在今陜西肃州卫沙州地三苗国名宅安居也叙有功也史臣曰雍之山有荆山漆沮所经有岐山泾汭所经有终南沣水所出有惇物沣水所经有鸟鼠渭水所经皆名山也诸水既治诸山皆无懐襄之患于是荆岐二山可行旅祭以至终南惇物鸟鼠三山亦皆平治如荆岐而雍之髙土无不平矣地之广平为原下湿为隰水患既息凡原隰之地皆已成功以至猪野最下之处亦皆平治如原隰而雍之卑土无不平矣不特近地如此险逺若三危皆可安居向时三苗之窜居此者无不格心向化大有功叙观于地之极逺人之极恶者且然则信乎无不平之土无不格之人矣禹之施功于雍者如此
厥土惟黄壤厥田惟上上厥赋中下厥贡惟球琳琅玕浮于积石至于龙门西河会于渭汭织皮昆崘析支渠搜西戎即叙
此五节书是纪禹定雍州之田赋贡物及贡道而幷见逺方之向化也积石龙门二山名积石在今陜西河州卫西北龙门在今陜西西安府韩城县东北织皮所贡皮服也昆崘析支渠搜三国皆西方之戎即叙就治也史臣曰雍之土色黄而得其正性壤而得其常故其田在九州中为上上居第一等但以地狭而人工不修故其赋仅列于中下居第六等焉贡物玉之美者曰球琳可以为珪璋石之似珠者曰琅玕可以饰冠冕此皆雍土之所出也若其贡道则有二其东北境跨大河浮舟于河水所经之积石以至于龙门而入冀州之西河其西南境则或由沣泾或由漆沮而会于渭水之北以入于河则皆可以达帝都各从其便也雍事既毕不独境内皆安而已西徼之外凡织皮之国如临羌之昆崘河关之析支朔方之渠搜亦皆倾心革面顺服教化无不就理禹功所及之逺如此故特纪于雍州之终以见其盛云
导岍及岐至于荆山逾于河壶口雷首至于太岳厎柱析城至于王屋太行恒山至于碣石入于海西倾朱圉鸟鼠至于太华熊耳外方桐栢至于陪尾
上言九州之成功此下详言导山导水以见九州施功之序此二节书是纪禹导北条大河北境南境之山也导疏引也岍岐荆三山属雍州岍山即今陜西凤翔府陇州吴岳壶口雷首太岳厎柱析城王屋太行恒山碣石九山属冀州雷首即今山西平阳府蒲州首阳山厎柱在大河中流即三门山在今河南陜州东四十里析城在今山西泽州阳城县王屋在今河南懐庆府济源县连接山西阳城垣曲二县之境太行在今河南懐庆府之北连亘数州恒山在今山西大同府浑源州此皆北条大河北境之山也西倾朱圉鸟鼠太华四山属雍州朱圉山在今陜西巩昌府伏羌县太华即华山熊耳外方桐栢陪尾四山属豫州熊耳山在今陜西西安府商州外方山旧传即是中岳嵩山在今河南府登封县桐栢在今河南南阳府桐栢县陪尾在今湖广安陆府此皆北条大河南境之山也史臣曰凡水皆出于山皆经于山故禹濬川之功自随山始山水皆发源于西北故禹导山之功又自雍州始其在大河以北则从雍之岍山东及岐山又东至于荆山无不施功则其间不但河之经雍者无有壅塞而渭水之入河泾沣漆沮汧汭之入渭皆有次第矣雍功既毕则自龙门渡河以至冀州自北而南先治壶口以杀河又南而雷首以至太岳汾水之所经又自南而东厎柱析城以至王屋济水之所出又自东而北太行恒山以至碣石无不施功水势至此皆合同入海则其间不但河济顺流而汾洚漳沁恒卫等水皆有归向矣其导大河北境诸山之序如此其在大河以南则从雍之西倾东歴朱圉鸟鼠又转而之南以至太华无不施功则其闲凡渭桓等水出入于诸山者无不治矣雍功既毕即由是东至豫州自熊耳而东歴外方桐栢又转而之南以至陪尾无不施功则其间凡伊洛淮等水出入于诸山者无不治矣其导大河南境诸山之序如此
导嶓冢至于荆山内方至于大别岷山之阳至于衡山过九江至于敷浅原
此二节书是纪禹导南条江汉北境南境之山也嶓冢属梁州荆山内方大别属荆州内方山即今湖广德安府章山大别山在今汉阳府此南条江汉北境之山也岷山属梁州衡山敷浅原属荆州敷浅原旧传即今江西九江府德安县博阳山或云即庐山此南条江汉南境之山也史臣曰禹导北条之山既毕则南条之山所当施功梁州之嶓冢汉水之所出荆州之荆山内方汉水之所经禹先从嶓冢以濬其源至于荆山内方以引其流使由大别以入江而汉之源流治矣其导南条北境诸山之序如此梁州之岷山江水之所出荆州之衡山九江敷浅原皆江水之所经禹先从岷山至于衡山以通其上流又渡过九江至于敷浅原以通江之下流自此顺而趋海无有阻滞而江之源流治矣其导南条南境诸山之序如此
导弱水至于合黎余波入于流沙导黑水至于三危入于南海
此二节书是纪禹之导水而先序极西异常之水也合黎山名在今陜西行都司西北弱水环之流沙地名在今肃州卫旧城之西其沙随风流行故名余波旁流也史臣曰天地之势西北髙而东南下故导水亦必自西北始弱水在雍西北性又西流故先顺其性而导之其正派至于合黎之山其余波入于流沙而弱水治矣黑水在雍之西其水南流禹导之至三危以清其源入南海以靖其流而黑水治矣二水地既最逺而又皆非常之水故特叙于导水之始
导河积石至于龙门南至于华阴东至于厎柱又东至于孟津东过洛汭至于大伾北过洚水至于大陆又北播为九河同为逆河入于海
此一节书是纪禹导北条之大河也华隂华山之北大伾山名在今直隷大名府濬县孟津地名在今河南懐庆府孟县洚水水名即今真定府冀州枯洚渠逆河海潮迎而逆流也史臣曰北条之水莫大于河河源出西域多伏流至雍积石山始大故导河即从此始此时河行山峡中为所迫束怒而相激四出为害禹乃疏其险阻通其壅滞以至龙门自龙门而下山开岸阔豁然奔放于是自北而南则至华山之阴自南而东则至冀之厎柱又东而至豫之孟津由是又东而过洛水合洛之流以至大伾之山河至此始出险而就平地矣由是又自东而北流过冀之洚水以至大陆自大陆而北则为兖州之域地旷土疎河尤易决用是播之为九以分其力而杀其势至近海之处则复合为逆河入海而河始全治矣禹之导河大约起于雍经于冀豫入海于兖有如此当时洪水为虐惟河独甚鲧竭人力障之九载绩终弗成所谓鲧陻洪水是也禹治之自始讫终无别防唯顺其性以导之而已始凿龙门泄其上流之怒终播九河泄其下流之溢无非使水有所归自不奔溃横出为平陆之害故其力省而功倍也夫古之治河惟去其害后世用以通漕兼资其利时异势殊故治之较难然河流虽南北不同而顺下之性未之有改治之之防惟有急疏其入海之路使水得所归则自不为害矣不疏其入海之路而惟事隄塞才塞于此复决于彼费愈多害愈甚不法禹之智而祖鲧之术未见其可也古人以民喻水谓众怒不可犯水怒不可遏咈民则民叛壅川则川溃岂不信哉
嶓冢导漾东流为汉又东为沧浪之水过三澨至于大别南入于江东汇泽为彭蠡东为北江入于海岷山导江东别为沱又东至于澧过九江至于东陵东迆北防于汇东为中江入于海
此二节书是纪禹导南条之汉水江水也漾汉水源也汉水在今陜西巩昌府成县于今湖广汉阳府汉阳县入江沧浪三澨悉汉水所经之名沧浪在今湖广襄阳府均州三澨一在今安陆府京山县其二无考汇会也岷山江水源也沱澧悉江水所经之名东陵地名即今湖广岳州府巴陵县迆邪行之意汇即指彭蠡史臣曰南条之水莫大于江汉而江汉之水有分流有合流如汉之源出于梁州之嶓冢故自此山导之其初名漾未名汉也自嶓冢东流始为汉水又复东流而为沧浪之水虽异其名仍皆漾水也由是而过三澨之小水以至于大别之山而南入于江焉漾小而江大至此而与江合流也入江之后又复东流停蓄周回而为彭蠡之泽既聚为彭蠡又复东流而为北江顺流入海而汉水治矣江之源出于梁州之岷山故自此山导之自岷山而东流别为沱水又东流出三峡而至于澧水乃过荆之九江而至于东陵又东向迆逦而行北会汉水而同汇为彭蠡之泽又东流而为中江顺流入海而江水治矣太约江汉之水皆发源于梁经流于荆而终入海于也禹之导江水汉水者如此
导沇水东流为济入于河溢为荥东出于陶丘北又东至于菏又东北会于汶又北东入于海导淮自桐栢东会于泗沂东入于海
此二节书是纪禹导济水与淮水也沇水济水源也陶丘地名在今山东兖州府定陶县菏即菏泽史臣曰济水性下力劲穿地而行出入无常伏见不一故顺其性而导之其源发于王屋山始见而为沇水既见之后即伏于地东至济源又见而为济水自此入于河即伏于河中复从河溢出又见而为荥水既再伏再见矣又濳伏地中东至陶丘北而复涌出是三伏三见也于是不复伏矣乃东流而至菏泽之地又东北流而与汶会焉又转而北东入于海其水若断若续而脉络可寻大约发源于冀经于豫兖而入海于青也淮水出胎簪山至桐栢山始大故自桐栢导之徐有泗沂二水淮则东流防之又东流至于淮浦而入海焉大约始于豫经于徐而入海于也禹之导济水淮水者如此
导渭自鸟鼠同穴东会于沣又东会于泾又东过漆沮入于河导洛自熊耳东北会于涧瀍又东会于伊又东北入于河
此二节书是纪禹导渭水与洛水也鸟鼠同穴山名其山鸟鼠同穴而处故以为名史臣曰渭水出南谷山至鸟鼠同穴之山始大故自此导之由是而东流会于沣水又会于泾水又东而过漆水沮水于是至华山之地而统众水以入河矣渭水治而雍州之水皆安流也洛水出冢岭山至熊耳山始大故自此导之由是而东北流会于涧水又会于瀍水又东会于伊水乃复东北流而统众水以入河矣洛水治而豫州之水皆顺流也禹之导渭水洛水者如此
九州攸同四隩既宅九山刋旅九川涤源九泽既陂四海会同
此一节书是叙禹功既终而九州四海水土无不平治也四隩四海之内水涯之地九山九州之山刋除也旅祭也九川九州之川九泽九州之泽涤疏濬也陂隄障也史臣曰大禹治水勤劳八年山则穷其脉络水则顺其源流故九州之疆域虽异而水土之平治则同如土之卑者则为四隩之地向苦垫溺难于定居今者险阻既逺而厎绩降丘无不可安宅矣土之髙者则为九州之山向苦荆榛蔽塞今者斩木通道而既艺旅平无不可祭告矣如水之流者则为九州之川其泉源已皆濬涤而无复有壅滞之患水之止者则为九州之泽其陂障已皆坚固而无复有溃决之虞由是四海之水无不会同而各有所归九州攸同岂虚语哉信乎美哉禹功而眀德之逺也
六府孔修庶土交正厎慎财赋咸则三壤成赋中邦此一节书是纪禹定九州贡赋而着其爱民经国之实也交正谓交相参较三壤上中下也成定也史臣曰天下之大患既息则天下之大利斯兴水者百货之源五行之首方洪水横流凡水火金木土谷所谓六府者皆失其条理今水患既去六者俱大修治而财用有资贡赋可定矣禹于是因地之宜以制国之用九州庶土髙下肥瘠不同各以其名物所出交相叅错而辨正之以致谨其财赋之出入有通州之贡有一方之贡每歳之贡为常贡待命而贡为锡贡不取盈于少不责有于无其定土贡者有如此至于九州谷土髙下肥瘠尤不可不辨孰为上等孰为中等孰为下等各品节之或应从厚或应从薄或应间杂不等随其所定之则而赋于中邦之内上无过取下无厚敛经制既立一成而不变其定田赋者又如此大抵圣人之治天下极劳而取于民又极慎非独以为爱惜物力当若此盖深知上下一体国家之足必本于百姓之足留不尽于民正所以裕无穷于国诚后世为人君者所不可不知也
锡土姓祗台德先不距朕行
此二节书是纪禹修封建之法而并及其敬德之心也锡土立国也锡姓立宗也祗敬也台我也距违也史臣曰水土既平经理天下不可无人禹乃佐天子封建诸侯锡之土地或百里或数十里使之立国以君其民而教事君之忠锡之姓氏或以地或以官使之立宗以保其子孙而教承家之孝所谓弼成五服治功之盛如此然禹未尝有一毫自满之心也自言曰治功虽已粗定要惟敬我德以先天下则天下自倾心从化不能违越我之所行盖其不矜不伐而惟専以德化民又如此此其所以开三代有道之长而立万世人主之则也
五百里甸服百里赋纳总二百里纳铚三百里纳秸服四百里粟五百里米
此一节书是纪禹弼成五服之事而首定甸服之制也甸服畿内之地也禾之茎穂全曰总半藁曰铚半藁之去皮曰秸服服输将之事也粟粗谷也米细谷也史臣曰禹敬德以先天下固可以必教化之行而教化之行实自弼成五服始五服首为甸服在王畿之内四面皆五百里以其供田赋之事故谓之甸服而其贡赋之法则于每五百里中分为五等百里去王畿最近则并其稻禾与茎穂而俱纳之盖刍秣之用并取给也二百里次近则使刈禾半藁而纳之三百里又次近则并去其半藁之皮而纳之然此三百里之民不惟使之纳总铚秸而已又令服劳转输而兼力役之征焉自是以外四百里去王畿稍逺则去其穂而纳谷五百里尤逺则并去其谷而纳米盖地方愈逺纳赋愈从轻便而并不使服输将之事矣同一甸服而近逺稍殊即为之等差分别若此圣人制国用必体民情抑何其周且至哉
五百里侯服百里采二百里男邦三百里诸侯五百里绥服三百里揆文教二百里奋武卫
此二节书是纪禹定侯服绥服之制也侯服侯国之服也采卿大夫之邑男邦男爵小国也诸侯大国次国也绥绥安之意揆度也文教者安内之雅化奋也武卫者攘外之逺谟史臣曰甸服之外四面又各五百里以其皆侯国之事谓之侯服内四面百里迫近甸服定为卿大夫之采邑又其次四面百里定为子男之小国所封此外四面尚各有为百里者三定为公侯伯之大国所封采邑以供内臣之禄男邦诸侯以别外臣之爵小国居内大国居外所以安内而靖外也其分侯服五百里为三等如此侯服之外四面又各五百里以其渐逺王畿而义取抚安谓之绥服内三百里宻迩甸侯当以文治之为建庠序设师儒而揆之以仁义礼乐之教外二百里渐迫要荒当用武防之为简车乗训卒伍而习之以威武奋之事盖内治不可不修而外患亦不可不防以其地介乎中外之间故文教武卫各有所独重所以因势而制治也其分绥服五百里为二等如此
五百里要服三百里夷二百里蔡五百里荒服三百里蛮二百里流
此二节书是纪禹定要服荒服之制也要要约之意夷遐逖之人蔡斥逐之人荒荒逺之意蛮疎野之人流放弃之人史臣曰绥服之外四面又各五百里曰要服其去王畿已逺法制简略稍示要约而已内三百里以处逺人外二百里以放罪人其地絶逺所谓寄棘之地不与同中国者也其分要服五百里为二等者如此要服之外四面又各五百里曰荒服其去王畿益逺直荒野之地治以不治而已内三百里蛮人居之外二百里罪人所犯最重者则用此地流之比之于蔡又加等者也其分荒服五百里为二等者如此观大禹五服之制而知其居重驭轻安内抚外井井各有条理古今立国规模孰有加于此哉
东渐于海西被于流沙朔南暨声教讫于四海禹锡圭告厥成功
此一节书是总叙大禹之成功也渐渍也被覆也暨犹及讫尽也锡与也史臣曰大禹祗德之化无逺不届所定五服虽相距止五千里而其风声教化所及实有被于靡穷者东则渐渍而至于海西则覆被而至于流沙若南北所及道里尤逺不可以地为限四海内外罔不率俾盖至是而禹功乃成矣于是以圭为贽上于帝舜以告成功而复命焉圭取其黑象水色云夫当洪水横流下民昏垫自舜命禹而地平天成万邦作乂不独荡平一时之祸害实整顿万世之乾坤此其功为何如可见古来能命臣者莫如舜能不君命者莫如禹君有知人之眀臣有任事之忠故能成此丰功盛烈禹贡一篇治迹具在读其书不益想见其人哉
甘誓
此一篇书是史臣记夏王啓亲征有扈国誓师于甘之言因以名篇
大战于甘乃召六卿王曰嗟六事之人予誓告汝有扈氏威侮五行怠弃三正天用絶其命今予惟恭行天之罚
此三节书是史臣记夏王啓誓师于甘而因载其誓词先言讨叛伐罪之意也甘地名有扈氏国之南郊也六卿是六乡之卿古者天子六军卿其军将也六事之人指六卿以下凡有事于六军之人也威暴殄也侮轻忽也夏史臣曰夏王啓继大禹即位诸侯有扈氏不服夏王啓亲率六军征之有扈恃强抗衡遂大战于其国之甘地夏王啓乃于将战时召六军之将而誓戒之夏王啓嗟叹以誓曰尔六卿及凡有事于六军之人我今誓戒告汝以有扈氏之罪水火木金土之五行资于民生乃侯国所当节慎有扈氏暴殄轻忽之不顺天时以虐下子丑寅之三正颁自王朝乃侯国所当遵守有扈氏怠慢废弃之不奉正朔而背上以此获罪于天天用絶其命今我率师讨罪惟敬行天之罚而已岂敢轻于用武哉史书大战所以深着有扈之不臣盖诸侯守国尊王制重民用即所以敬天职也夏王啓以威侮怠弃责之可谓得讨罪之正矣
左不攻于左汝不恭命右不攻于右汝不恭命御非其马之正汝不恭命用命赏于祖不用命戮于社予则孥戮汝
此二节书是夏王啓誓戒将士一以严车战之节制一以昭军前之刑赏也左右车上在左在右者也攻治也御御马也古者天子亲征则载迁庙之主与社主以行祖在左而社在右赏罸即于其主前行之示不敢専也夏王啓曰军法坐作进退合于法度方能克敌制胜车左主射之人専治射于左若不治而射法未精是汝不敬我命于左矣车右主击刺之人専治击刺于右若不治而击刺未精是汝不敬我命于右矣车中主御马之人当专心求合于驰驱之法若驰驱失节而非其正是汝不敬我命于中矣三者皆足以致败各宜戒之且今日刑赏之典非敢有所私徇凡汝在六军之人能用我命以取胜我即论功赏于军中祖庙之前不用我命以取败我即论罪戮于军中大社之前不但戮汝身将并戮汝妻子功必赏罪必刑汝等可不恭命哉凡臣下奉行君命惟恭则其事治不恭则其事不治而人君奉天之恭倡臣下奉命之恭者要在刑赏至公而能断使激劝昭著于人心不独在师中为然此夏王啓所以能敬承继禹之道也
五子之歌
此一篇书是史臣记夏王太康之弟五人因太康失国作歌以发其怨痛之意遂录其歌以名篇
太康尸位以逸豫灭厥德黎民咸贰乃盘逰无度畋于有洛之表十旬弗反有穷后羿因民弗忍距于河厥弟五人御其母以从徯于洛之汭五子咸怨述大禹之戒以作歌
此三节书是夏史臣序太康失国五子作歌之由也太康啓之子也尸如祭祀之尸言居其位而不为其事也御其母侍其母也水北曰汭夏史臣曰太康继啓为夏王十九年不治朝政尸居君位惟以纵逸豫乐之事灭弃敬承之德黎民皆有二心太康不知省改乃安于逰娱无有限度逺出畋猎于洛水之外至百日之久犹弗返国有穷国君名羿者素蓄不臣之心因民弗堪忍于供应遂乗机举兵拒阻太康于大河之南使不得归国当太康出畋时其弟五人随侍其母渡河从之追太康弗及乃待于洛水之北及闻羿叛五子见宗庙社稷危亡不可救母子兄弟离散不可保皆悲痛嗟怨推究祸乱之源实由于太康荒弃祖训因述大禹之所垂戒衍为诗歌写其忧思焉大禹河洛之功在万世而啓之贤又深得民心至太康一失德遂不能邀祖父余庇可见继世人主当兢兢业业深以盘逰逸乐为戒盖先世之功德不足恃而创造之艰难不可不思所以保守弗坠也
其一曰皇祖有训民可近不可下民惟邦本本固邦宁予视天下愚夫愚妇一能胜予一人三失怨岂在眀不见是圗予临兆民懔乎若朽索之驭六马为人上者奈何不敬
此二节书是五子上述祖训而下复申结其义也皇大也近亲之也下疎之也不忍斥言太康而称予乃臣子引咎自责之意三失言所失多也五子之歌第一章曰我皇祖大禹有训言君之于民势分虽逺情同一体当时时念民之疾苦可以情而亲近之不可自恃其尊肆于民上但以势分而疎下之盖人君保邦之事虽非一端独惟民为邦国之根本民心爱戴而根本坚固则邦国安宁自无倾危之患此民之所以可近不可下也由皇祖之训以观今日则邦之不宁者岂非本之不固哉人君之势分似非小民所能胜然我视天下之民即愚夫愚妇皆能胜我不必其众多也所以行事有失遂足取怨于民况以一人而积失再三则民心之怨岂待显眀而后见惟当于未及见时预谋所以消弭其怨心耳今以多失之一人临胜予之兆民凛然可危若朽索之驭六马必至于马骇而索絶矣民之可畏如此然则居民上者奈何逸豫而不敬乎盖太康惟不能敬故日流于逸豫敬则能亲民而民心固结不敬则必虐民而民心离怨邦国之安危惟在乎君心之敬肆五子之言可谓知本者矣
其二曰训有之内作色荒外作禽荒甘酒嗜音峻宇雕墙有一于此未或不亡其三曰惟彼陶唐有此冀方今失厥道乱其纪纲乃厎灭亡
此二节书是五子一述祖训之所垂戒一自发其伤今懐古之叹也荒者迷乱之谓甘嗜皆好之无厌也五子之歌第二章曰我皇祖大禹之训有言人情所不能无者要在节之以礼苟不知节而纵其情之所欲有如内焉迷惑女色而作色荒外焉娱逰畋猎而作禽荒沈酣旨酒而不止耽溺音乐而无厌竭财费以髙峻屋宇极华丽以雕绘墙壁人君于此六事但有其一必至政务废弛未有不亡其国者祖训垂戒昭然今我子孙独不以为念而犯禽荒之戒乎五子之歌第三章曰我夏后建都冀州所由来者逺矣自陶唐帝尧始都于此一传帝舜再传我祖大禹三圣人授守一道奉天子民故能奠王畿以绥四方今乃逸豫以失其道而紊乱其政刑之小纪大纲陶唐以来相传之基业遂致灭亡可胜叹哉富时纪纲之乱皆由于犯禽荒之戒而尧舜禹之所守太康之所失惟在能敬与不能敬而已歌内互相发眀不但见五子之怨诽而不乱亦足为万世炯鉴矣
其四曰明明我祖万邦之君有典有则贻厥子孙关石和钧王府则有荒坠厥绪覆宗絶祀
此一节书是五子述大禹之贻谋详备而叹太康不能守也明明明而又明也百二十斤为石三十斤为钧关通也言彼此通行而无异也和平也言人情两平而无乖也五子之歌第四章曰我祖大禹以明明之德照临万邦万邦爱戴以为君其在当日之纪纲固已尽善至为后世子孙虑久逺而政教礼乐之大有经常之典章有中正之法则遗传子孙可以遵行无弊是治天下之本无不备也即制度微小如一秤物之器石取其关通钧取其和平王府中亦有留藏者昭世守之法物是治天下之末无不详也凡此本末详备我祖大禹之心正欲我子孙保守其统绪耳今乃逸豫盘逰而荒废弃坠之以致逆臣僭窃覆有夏之宗絶配天之祀岂不伤哉大抵创业之君经歴世变既多审察民情最熟所以为善后计者纤悉毕具循之则治悖之则乱信乎法祖为帝王之要道也
其五曰呜呼曷归予懐之悲万姓仇予予将畴依郁陶乎予心颜厚有忸怩弗慎厥德虽悔可追
此一节书是五子指切当日情事而结言其作歌之哀思也郁陶言哀思也顔厚愧之见于色也忸怩愧之发于心也可追言不可追也五子之歌第五章曰可叹我母子流离河上何地而可归乎此予懐之所以悲也万姓皆怨仇于我众叛亲离我将谁人是依以图存乎故哀思郁结我心而羞愧之状徴于面而颜厚不容自掩发于心而忸怩不能自解推原所由惟弗能敬慎其德以法祖保民而乃逸豫盘逰酿成今日之祸败至于此极虽欲悔改前失岂可追及乎我且终如之何矣按一章及五章予字五子之意虽指太康而始终不忍斥言上述祖训下察民情中称已过兄弟一体之仁臣子引咎之义缠緜惋恻哀感行路盖其发于至性非作而致其情也后世三百篇中荩臣孝子之讴唫贞夫嫠女之浩叹令人读之歌泣竝至而屈子离骚犹能得此意以写其怨诽之懐虽衰世之事乎亦圣贤发愤之所为作也然使上有圣眀又何得有此哉
胤征
此一篇书是史臣记侯奉夏王仲康之命征羲和而誓师之词故以征名篇实亦书之誓体也
惟仲康肇位四海侯命掌六师羲和废厥职酒荒于厥邑后承王命徂征
此一节书是夏史臣序侯奉王命征羲和之由也侯国之侯也唐虞羲氏和氏夏合为一官夏史臣曰自夏王太康十九年出畋为羿所拒不得归国居阳夏十年而崩太康之弟仲康始即夏王位临御四海乃于诸侯中选择侯为王朝大司马命之总掌六军以收羿之兵权当时诸侯有羲和者附羿党恶敢废其世掌天文之职日蚀不奏闻饮酒荒迷于私邑仲康命侯征之侯遂承王命率六师往征羲和虽未能即行天讨于羿而翦其羽翼亦制之以渐也按仲康即五子之一义应嗣太康为王非借羿之援立史称肇位谨正始也系以四海大一统也命侯征义和得讨罪之权侯承命往征得敌忾之义所以终仲康之世羿犹不得逞其逆志与
告于众曰嗟予有众圣有谟训明征定保先王克谨天戒臣人克有常宪百官修辅厥后惟明明每歳孟春遒人以木铎徇于路官师相规工执艺事以谏其或不恭邦有常刑
此二节书是侯先申眀大禹之训令以见羲和违犯之罪也天戒日蚀之遒人宣令之官木铎金口木舌施政教时振以警众者徇行示也官以职言师以道言侯告于众将士曰嗟我六军之众欲知羲和之有罪当考圣祖之训辞我夏圣祖大禹本敬天勤民之心而为垂示子孙之言着有谟训其言皆眀切徴验可以定国保邦我后世君臣所当遵守也谟训有曰古先帝王平日之德政固足格天一遇天以变异垂戒遂能增修其德省改其政以加谨焉其时之辅弼大臣能修省其燮理之常法佐主上以回天意下至百官亦皆勤修职业以辅君德朝政无一人敢怠忽者夫既有克谨天戒之眀而大小臣工又共加恐惧修省故其君内无失德清眀在躬外无失政治道光显而为眀眀之后矣谟训昭示如此犹恐人心或久而易玩每歳首孟春之月遣宣令官遒人手摇木铎传谕于路曰凡职官有道者或遇朝廷之德政阙失即直言以相规正百工技艺之人如遇奇巧足以荡上心者亦各执所司之事随事进谏此规谏者责难于君之恭也其或不规不谏而缄黙容身是谓不恭国家自有一定之刑不尔宥矣圣祖着令又如此则不恭犹有常刑而况废职如羲和者哉盖日蚀之变正人君所当戒谨而羲和不奏闻则是蔑弃常宪不肯修辅非特不恭之刑而已也侯将正言羲和之罪而首举先王训令以眀事君之大义庶几人臣知所取法矣
惟时羲和颠覆厥德沈乱于酒畔官离次俶扰天纪遐弃厥司乃季秋月朔辰弗集于房瞽奏鼓啬夫驰庶人走羲和尸厥官罔闻知昏迷于天象以干先王之诛政典曰先时者杀无赦不及时者杀无赦
此一节书是侯声言羲和废职之罪以见天讨所必加也次位也俶始也扰乱也辰日月会次之名集和辑也房房宿也瞽乐官无目而审于音者也啬夫小臣也政典先王政治之典籍也侯曰圣祖之谟训谨天戒而着令严不恭如此内外大小臣工孰不恪遵训令各供乃职惟是羲和独敢颠倒覆败其德沈溺昏乱于酒心志既迷因而违畔所治之官职离去所居之位次日月星辰为天行之纪羲和世掌天文未尝扰乱今失于推步占始扰乱之而逺弃其所司之事如季秋九月朔日月交防之辰其行度不相和辑日被月掩而亏蚀于房宿间天子方谨天戒于上率羣臣行救护礼乐官奏鼓啬夫小臣庶人贱役亦皆驰走助救日甚急羲和専司厯象乃尸居其官若无闻知是其昏迷于天象干犯先王所必诛之条其罪大矣先王之政典曰厯官职掌凡躔度节俱要推算合时或失于先时或失于后时罪当杀无赦今羲和犯先王后时之诛我所以承王命而往征也按日蚀为君弱臣强之象羲和不以奏闻直欲夏王不知有天戒而疎忽于逆臣之防其党恶于羿眀矣侯但就昏迷不及时责之或因势未能除羿姑正羲和以可受之罪耳
今予以尔有众奉将天罚尔众士同力王室尚弼予钦承天子威命火炎昆冈玉石俱焚天吏逸德烈于猛火歼厥渠魁胁从罔治旧染污俗咸与惟新
此二节书是侯勉将士以忠勇而又戒其滥杀也将行也昆山名出玉冈山脊也逸过也渠大也魁帅也渠魁指羲和言首恶之人也侯曰羲和扰乱天纪昏迷天象是天所必加之以罚者今我率尔六军众士奉行天罚乃天子威命所临而王室之公事也尔众士各务奋其忠勇同心竭力于王室庶几辅我以敬承天子之威命使罪人不得逃其罚焉然将帅奉天子命而行天罚谓之天吏又当知天子体天之心以好生为德不可过于杀戮盖人之有善有恶犹山之有玉有石火炎昆山之冈势必玉石俱焚傥将帅用兵不分善恶滥杀而有过逸之德则酷烈甚于猛火今我往征但诛其首恶羲和其余迫胁相从之党非出于本心者当原宥而不治至于旧染污恶之俗非本不善者亦皆与赦除使之改过自新斯则诛恶宥善两得其道而无负王命克当天心者矣观胁从旧染之言则羲和必煽诱叛党将以助羿为逆侯若犹为之忍者殆由仲康未及加天讨于羿故仅责羲和废职之罪而实深诛其党逆不臣之心也
呜呼威克厥爱允济爱克厥威允罔功其尔众士懋戒哉
此一节书是侯申饬军法以励六师之用命也威严眀之谓爱姑息之谓侯叹息曰将乃国之司命安危存亡系焉行兵之际为将者纪律严眀而执法破情有犯必诛使威常胜其爱则人皆畏将而不畏敌奋勇敢战信能济伐暴除残之大事矣若専务姑息而徇情废法当杀不断使爱常胜其威则人皆畏敌而不畏将观望退缩不待败绩而信其无成功矣我今不得不以威胜爱尔六军众士当知我之威不可犯爱不可恃懋勉于同力警戒于逸德以共济弼承王命之功哉盖拊循军士为将何尝无爱但师出以律自有威在必行者决不可牵制于爱耳知用威用爱之宜则非独将之驭兵而人主驭将亦犹是矣
日讲书经解义卷三

[book_title]卷四
钦定四库全书
日讲书经解义卷四
商书
此书是商史臣记商朝君臣之言语政事共十七篇契始封商汤因以为有天下之号
汤誓
此一篇书是商王汤伐夏而誓师于亳都之词
王曰格尔众庶悉听朕言非台小子敢行称乱有夏多罪天命殛之
此一节书是商王汤誓师伐夏而首言奉天讨罪之意也格来也台我也称犹言举也商王汤曰来尔众多百姓皆听我言今兴兵伐夏非我小子敢以臣犯君行此悖乱之举也盖人君体天心以子爱其民然后可长保天命夏王桀虐民而慢天其罪非一天厌其恶命我诛殛之故不得已而奉行天讨岂我之轻于用兵哉夫誓师之初先以称乱为惧可见伐夏非
汤之本心奉天命也桀以慢天而亡汤以畏天而兴非万世炯鍳乎
今尔有众汝曰我后不恤我众舍我穑事而割正夏予惟闻汝众言夏氏有罪予畏上帝不敢不正
此一节书是商王汤申言天命所在论商民以伐夏之不得已也穑事农家获之事割裁也商王汤曰我奉天命伐夏甚非得已今尔众民但见汝在亳邑之安乃曰我君不体恤我众民舍我亳邑获之事而兴兵动众裁正有夏之罪我亦闻汝众论惮于劳役如此然夏王桀得罪于天天既命我诛之我畏上帝之明命不敢不往正其罪岂得徇尔亳众以偷安哉当时商邑百姓安于汤之德政故不被桀虐则不知桀罪徒见往伐为劳然汤以应天顺人之举犹必委曲开谕如此圣人之信而后
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:37:25-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>