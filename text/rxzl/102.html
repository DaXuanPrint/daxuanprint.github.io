<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,仪礼旁通图,仪礼图全文在线阅读,仪礼图全文在线下载,大玄古籍书库">
<meta name="description" content="十七卷。《仪礼旁通图》一卷。宋杨复撰。杨复(生卒年不详)，字志仁，茂才，号信斋，福建福州人。受业于朱熹，颇有才智，考索最精，真德秀督闽，为其修建贵德堂，以供其着述讲学。除着有《仪礼图》、《仪礼旁通图》，还有《祭礼》、《家礼杂说附注》。严陵赵彦肃作《特牲》、《少牢》二礼图，问学于朱熹，朱熹认为应进一步作《冠》、《婚》图与堂室制度一并考证为好，杨复遂本师意，成此《仪礼图》、《仪礼旁通图》二书。《仪礼图》、《仪礼旁通图》，录十七篇经文，节取旧说，疏通其意，各详其仪节陈设的方位，系之以图。读《仪礼》者必明于古人宫">
<title>仪礼图_杨复_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">仪礼图</span> <br/>
          作者： <span class="inputVal" id="bkauthor">杨复</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]208821</span> <br/>
          说明： <span class="inputVal" id="bkdec">十七卷。《仪礼旁通图》一卷。宋杨复撰。杨复(生卒年不详)，字志仁，茂才，号信斋，福建福州人。受业于朱熹，颇有才智，考索最精，真德秀督闽，为其修建贵德堂，以供其着述讲学。除着有《仪礼图》、《仪礼旁通图》，还有《祭礼》、《家礼杂说附注》。严陵赵彦肃作《特牲》、《少牢》二礼图，问学于朱熹，朱熹认为应进一步作《冠》、《婚》图与堂室制度一并考证为好，杨复遂本师意，成此《仪礼图》、《仪礼旁通图》二书。《仪礼图》、《仪礼旁通图》，录十七篇经文，节取旧说，疏通其意，各详其仪节陈设的方位，系之以图。读《仪礼》者必明于古人宫室之制，然后所位所陈，揖让进退，不失其方，故李如圭的《仪礼集释》与朱熹《仪礼经传统解》，均特出《释宫》一篇，以总挈大纲。杨复《仪礼图》、《仪礼旁通图》不用此方法，是随事立图，或纵或横，既无定向，或左或右，仅例一隅。与李如圭、朱熹《释宫》比，不免有无序及杂乱之感。个别图有与古制经的诠释不符，有例图少、颇显漏略者。然整体而言，《仪礼图》、《仪礼旁通图》除个别外，大部图皆依经绘象，可粗见古礼之梗概，于初学者多有裨益。此另辟治《仪礼》之新径，足资后代学者之借鉴。版本有：宋建安余民勤有堂刊本、日本宽政十一年刊本、明正德刊本、明嘉靖中吕楠刊本，明嘉靖十五年(1536年)东阳卢氏等刻本(藏于北京大学图书馆)、元刻明印本、通志堂本、《丛书集成初编》本。</span> <br/>
          封面： <span class="inputVal" id="bkimg">Z_4503.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]仪礼图
[book_author]杨复
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]208821
[book_dec]十七卷。《仪礼旁通图》一卷。宋杨复撰。杨复(生卒年不详)，字志仁，茂才，号信斋，福建福州人。受业于朱熹，颇有才智，考索最精，真德秀督闽，为其修建贵德堂，以供其着述讲学。除着有《仪礼图》、《仪礼旁通图》，还有《祭礼》、《家礼杂说附注》。严陵赵彦肃作《特牲》、《少牢》二礼图，问学于朱熹，朱熹认为应进一步作《冠》、《婚》图与堂室制度一并考证为好，杨复遂本师意，成此《仪礼图》、《仪礼旁通图》二书。《仪礼图》、《仪礼旁通图》，录十七篇经文，节取旧说，疏通其意，各详其仪节陈设的方位，系之以图。读《仪礼》者必明于古人宫室之制，然后所位所陈，揖让进退，不失其方，故李如圭的《仪礼集释》与朱熹《仪礼经传统解》，均特出《释宫》一篇，以总挈大纲。杨复《仪礼图》、《仪礼旁通图》不用此方法，是随事立图，或纵或横，既无定向，或左或右，仅例一隅。与李如圭、朱熹《释宫》比，不免有无序及杂乱之感。个别图有与古制经的诠释不符，有例图少、颇显漏略者。然整体而言，《仪礼图》、《仪礼旁通图》除个别外，大部图皆依经绘象，可粗见古礼之梗概，于初学者多有裨益。此另辟治《仪礼》之新径，足资后代学者之借鉴。版本有：宋建安余民勤有堂刊本、日本宽政十一年刊本、明正德刊本、明嘉靖中吕楠刊本，明嘉靖十五年(1536年)东阳卢氏等刻本(藏于北京大学图书馆)、元刻明印本、通志堂本、《丛书集成初编》本。
[book_img]Z_4503.jpg


[book_title]提要
钦定四库全书　　　　　　经部四
仪礼图　　　　　　　　　　礼类二【仪礼之属】
提要
【臣】等谨按仪礼图十七卷仪礼旁通图一卷宋杨复撰复字茂才号信斋福州人郑逢辰为江西漕以所撰仪礼经通解续献于朝是书成于绍定戊子书録解题谓成于淳祐中盖未核其自序也序称严陵赵彦肃作特牲少牢二礼圗貭于朱子以为更得冠昏图及堂室制度更考之乃佳复因原本师意録十七篇经文节取旧説疏通其意各详其仪节陈设之方位繋之以圗凡二百有五又分宫庙门冕弁门牲鼎礼器门为圗二十有五名仪礼旁通图附于后其于是经可谓用心勤挚惟是读仪礼者必明于古人宫室之制然后所位所陈揖让进退不失其方故李如圭仪礼通释朱子仪礼经通释皆特出释宫一篇以总挈大纲使众目皆有所丽是书独废此一门但随事立图或纵或横既无定向或左或右仅列一隅遂似满屋散钱纷无条贯其见于宫庙门仅止七图颇为漏略又逺近广狭全无分数如序外两夹刘熙释名所谓在堂两头故曰夹是也图乃与房室并列则公食大夫礼宰东夹北西面疏云位在北堂之南特牲馈食礼豆笾铏在东堂注云房中之东当夹北者皆茫然失其处所矣门与东西塾同在一基图乃分在东隅西隅则士虞礼匕俎在西塾之西无其地及士冠礼摈者负东塾之类皆非其处所矣如斯之类殊未能条理分明然其余诸图尚皆依经绘象约举大端可粗见古礼之梗概于学者不为无禆一二舛漏谅其创始之难工可也乾隆四十九年三月
恭校上
总纂官【臣】纪昀【臣】陆钖熊【臣】孙士毅
总　校　官【臣】陆　费　墀

[book_title]目录
钦定四库全书　　　　经部四
仪礼图目録　　　　　礼类二【仪礼之属】
第一卷
士冠礼
筮于庙门图
陈服器及即位图
迎賔加冠受醴见母送賔圗
若不醴则醮用酒图
孤子冠图
庶子冠图
第二卷
士昬礼
纳采及问名图
醴賔图
纳徴图
壻家陈鼎及器图
亲迎图
夫妇即席图
彻馔成礼图
妇见舅姑及醴妇图
妇馈舅姑图
舅姑飨妇一献图
舅姑没三月乃奠菜图
不亲迎三月壻见妻之父母图
第三卷
士相见礼
士相见受摰图
第四卷
乡饮酒礼
设席陈器图
主人迎賔图
主人献賔图
賔酢主人图
主人酬賔图
主人献介图
介酢主人图
主人献众賔图
一人举觯为旅酬始图
主人迎遵献遵图
乐賔图
司正中庭奠觯图
旅酬图
二人举觯为无筭爵始图
无筭爵图
第五卷
乡射礼
乡射礼图
司射诱射图
上耦升司马命去侯司射命射图
上耦次耦升降相左图
三耦拾取矢进退相左图
三耦再射释获图
大夫与其耦射图
再射取矢视筭图
饮不胜者图
献获者及释获者图
大夫与其耦拾取矢图
三射以乐为节图
第六卷
燕礼
燕礼先后之序图
具馔设县陈器即位图
主人献賔图
賔酢主人图
主人献公及自酢图
主人酬賔图
下大夫二人媵爵图
公为賔举旅图
主人献孤卿图
主人献大夫图
司正中庭奠觯图
第七卷
大射仪
大射礼圗
司射诱射图
上耦揖升司马命去侯司射命射图
上耦次耦升降相左图
三耦拾取矢进退相左图
三耦再射释筭图
公及賔射图
饮不胜者圗
献服不及释获者圗
第八卷
聘礼
授使者币圗
使者受命圗
致馆并设飱图
摈出迎賔图
揖賔入及庙门图
受玉图
受享币图
礼賔图
賔私觌图
公送賔问君问大夫劳賔介图
归賔饔饩图
賔问卿面卿图
还玉图
第九卷
公食大夫礼
陈器馔及迎賔即位图
拜至鼎入载俎图
公设醯酱大羮饭菜食賔图
公以束帛侑賔及賔卒食图
大夫相食礼图
第十卷
觐礼
郊劳图
诸侯觐天子图
行享礼圗
赐侯氏车服图
防同见诸侯图
第十一卷
丧服
斩衰正义服圗
齐衰三年降正服图
齐衰杖期降正服图
齐衰不杖期降正义服图
齐衰三月义服图
大功殇降服图
大功降正义服图
小功殇降服图
小功降正义服图
缌麻降正义服图
五服衰冠升数图
衰裳图
冠图
绖带图
本宗五服图
为人后者为其本宗服图
女子子适人者为其本宗服图【妾为私亲服附】
己为姑姊妹女子子女孙适人者服图
天子诸侯正统旁期服图
大夫降服或不降图
大夫妇人为大宗服图
已为母党服图
母党为已服图
妻为夫党服图
已为妻党服图
妻党为已服图
臣为君服图
臣从君服图
君为臣服图
妾服图
公士大夫士为妾服图
第十二卷
士丧礼
疾者齐处适室图
始卒礼图
君使人吊襚图
陈具沐浴图
饭含袭图
陈小敛衣物图
小敛图
小敛奠图
陈大敛图
彻小敛奠图
大敛殡图
大敛奠图
君视士大敛图
朝夕哭位图
彻大敛奠图
朝夕奠图
朔月奠图
卜日图
第十三卷
既夕礼
启殡朝祖图
载柩陈器图
还柩祖奠图
公赗图
賔赗奠赙赠图
遣奠图
反哭于祖庙遂适殡宫图
第十四卷
士虞礼
陈牲及器图
门外门内堂上位图
设馔飨神图
主人迎尸入九饭图
主人献祝佐食图
主妇亚献图
尸谡图
阳厌图
无尸飨祭图
饯尸于门外图
第十五卷
特牲馈食礼
筮日图
宿尸图
视濯视牲图
视杀视防实器陈馔图
设俎豆敦厌祭图
迎尸正祭及酳尸图
尸醋主人图
主人献祝及佐食图
主妇亚献尸尸酢主妇图
主人主妇致爵醋图
賔作止爵至酢于主人凡六爵图
献賔及众賔宗人公有司图
主人酬賔图
主人献长兄弟众兄弟及私臣图
主人献内兄弟图
嗣举奠图
旅酬及弟子举觯于其长图
二人图
彻俎及阳厌图
第十六卷
少牢馈食礼
杀牲摡器实鼎图
即位筵几举鼎匕载图
隂厌图
迎尸正祭及酳尸图
尸醋主人图
主人献祝及二佐食图
主妇献尸及祝二佐食图
賔长献尸及祝图
祭毕尸出图
四人图
第十七卷
有司彻
迎尸侑图
举鼎设俎图
授尸几图
主人献尸图
主人献侑图
尸酢主人图
主妇亚献尸图
主妇献侑图
主妇致爵于主人图
尸酢主妇图
上賔三献尸图
主人酬尸图
乃羞于尸侑主人主妇图
主人献賔图
主人酬賔图
主人献兄弟图
主人献内賔及私人图
尸作賔爵及賔献侑致主人尸酌酢图
二人举觯旅酬图
兄弟之后生举觯于其长图
不賔尸盛尸俎图
仪礼旁通图
宫庙门
寝庙辨名图
两下五架图
郑注大夫士东房西室图
诸侯五庙图
贾疏诸侯五庙图
大夫三庙图
贾疏大夫三庙图
冕弁门
冕服图
王冕服
公侯伯子男冕服
王公卿大夫及诸侯孤卿大夫冕服
弁图
内司服图
牲鼎礼器门
牲体图
二十一体
十九体
十一体
少牢十一体
少牢賔尸十一体
特牲九体
豚解七体
士虞左胖七体
接神及尸者三体
鼎数图
一鼎
三鼎
五鼎
七鼎
九鼎
十鼎
十二鼎
礼器图
笾豆
有豆无笾
敦簠簋
爵觚觯角散
簠簋敦豆镫皆有葢敦葢有首
簠簋笾豆镫铏之制

[book_title]卷一
钦定四库全书
仪礼图卷一　　　　　　宋　杨复　撰
士冠礼第一【冠古乱反】
士冠礼○筮于庙门【筮者以蓍问日吉凶于易也冠必筮日于庙门者重以成人之礼成子孙也庙谓祢庙不于堂者嫌蓍之灵由庙神○疏曰言子兼言孙者家事统于尊若祖在则为冠主故兼孙也】主人冠朝服缁带素韠【韠音毕○蔽膝也】即位于门东西面【主人将冠者之父兄也冠委貌也朝服者十五升布衣而素裳也衣不言色者衣与冠同也筮必朝服者尊蓍龟之道缁带黒缯带素韠白韦韠长三尺上广一尺下广二尺其颈五寸肩革带博二寸天子与其臣冕以视朔皮弁以日视朝诸侯与其臣皮弁以视朔朝服以日视朝凡染黒五入为緅七入为缁则六入与○缯似陵反○今案朝服重于端冠时主人端爵韠今此筮亦在庙不服端而服朝服是尊蓍龟之道也】有司如主人服即位于西方东面北上【有司羣吏有事者谓主人之吏所自辟除府史以下】筮与席所卦者具馔于西塾【馔雏晥切○筮所以问吉凶谓蓍也所卦者所以画地记爻易曰六画而成卦馔陈也具俱也西塾门外西堂也】布席于门中闑西阈外西面【闑鱼列反○闑门橛阈阃也】筮人执防抽上韇兼执之进受命于主人【防初革反韇音独○筮人有司主三易者韇藏防之器○疏曰防即蓍也曲礼曰防为筮韇以皮为之言上韇者其制有上下下者从下向上承之上者从上向下韬之也】自右少退賛命【自由也賛佐也命告也佐主人告所以筮也少仪曰賛币自左诏辞自右○疏曰士无臣以属吏为地道尊右故賛命皆在右引少仪者取賛命在右之义】筮人许诺右还即席坐西面卦者在左【即就也东面受命右还北行就席卦者有司主画地识爻者○今案筮人东面受命于主人右还即席西面坐筮少牢礼亦东面受命于主人西面立筮又士丧卜葬日宗人西面命龟退负东扉卜人西面作龟以此知龟筮皆西面】卒筮书卦执以示主人【卒已也书卦者筮人以方写所得之卦也】主人受眡反之【反还也】筮人还东面旅占卒进告吉【旅众也还与其属共占之】若不吉则筮逺日如初仪【逺日旬之外】彻筮席【彻去也】宗人告事毕○冠义曰冠礼筮日筮賔所以敬冠事冠者礼之始也嘉事之重者也是故古者重冠重冠故行之于庙行之于庙者所以尊重事尊重事而不敢擅重事所以自卑而尊先祖也
右筮于庙门
主人戒賔賔礼辞许【戒警也告也賔主人之僚友礼辞一辞而许也再辞而许曰固辞三辞曰终辞○疏曰同官为僚同志为友广戒僚友使来观礼也】主人再拜賔荅拜主人退賔拜送○戒賔曰某有子某将加布于其首愿吾子之敎之也【疏曰布谓缁布冠也】賔对曰某不敏恐不能共事以病吾子敢辞主人曰某犹愿吾子之终敎之也賔对曰吾子重有命某敢不从
右戒賔
前期三日筮賔如求日之仪【前期三日空二日也筮賔筮其可使冠子者贤者恒吉】乃宿賔賔如主人服出门左西面再拜主人东面荅拜【宿进也宿者必先戒戒不必宿其不宿者为众賔或悉来或否主人朝服○今案上文主人戒賔者广戒僚友使来观礼及前期三日筮賔乃于广戒僚友之中又筮其可使冠子者筮得其人于是宿以进之其众賔则但戒而不宿故曰宿者必先戒戒不必宿】乃宿賔【乃宿賔者亲相见致其辞】賔许主人再拜賔荅拜主人退賔拜送○宿曰某将加布于某之首吾子将莅之敢宿賔对曰某敢不夙兴【莅临也】○宿賛冠者一人亦如之【賛冠者佐賔为冠事宿之以筮賔之明日】
右筮賔宿賔
厥明夕为期于庙门之外主人立于门东兄弟在其南少退西面北上有司皆如宿服立于西方东面北上【厥其也宿服朝服○疏曰厥明夕谓宿賔賛之明日向莫时也为期为加冠之期也】摈者请期告曰质明行事【摈者有司佐礼者在主人曰摈在客曰介质正也告曰旦日正明行冠事】告兄弟及有司【摈者告也】告事毕【宗人告也】摈者告期于賔之家
右为期
夙兴设洗直于东荣南北以堂深水在洗东【深申鸩反○夙早也兴起也洗承盥洗者弃水器也士用铁荣屋翼也周制自卿大夫以下其室为夏屋水器尊卑皆用金罍及大小异】○陈服于房中西墉下东领北上【墉墙】○爵弁服纁裳纯衣缁带韎韐【纁许云反韎音妹韐音閤○此与君祭之服杂记曰士弁而祭于公爵弁者冕之次其色赤而防黒如爵头然或谓之緅其布三十升纁裳浅绛裳凡染绛一入谓之縓再入谓之頳三入谓之纁朱则四入与纯衣丝衣也余衣皆用布唯冕与爵弁服用丝耳先裳后衣者欲令下近缁明衣与带同色韎韐緼韨也士緼韨而幽衡合韦为之士染以茅搜因以名焉今齐人名蒨为韎韐韨之制似韠冠弁者不与衣陈而言于上以冠名服耳○縓七绢反頳丑贞反緼音温韨音弗幽于纠反茅如字又音妹蒨七见反】○皮弁服素积缁带素韠【此与君视朔之服也皮弁者以白鹿皮为冠象上古也积犹辟也以素为裳辟蹙其要中皮弁之衣亦用布十五升其色象焉】○端裳黄裳杂裳可也缁带爵韠【此莫夕于朝之服端即朝服之衣易其裳耳上士裳中士黄裳下士杂裳杂裳者前后黄易曰夫黄者天地之杂也天而地黄士皆爵韦为韠其爵同不以冠名服者是为缁布冠陈之玉藻曰韠君朱大夫素士爵○莫音暮】○缁布冠缺项青组缨属于缺缁纚广终幅长六尺皮弁笄爵弁笄缁组纮纁边同箧【缺依注音頍去蘂反属章玉反纚山绮反○缺读如有頍者弁之頍缁布冠无笄者着頍围发际结项中隅为四缀以固冠也项中有亦由固頍为之耳今未冠笄者着卷帻頍象之所生也滕薛名蔮为頍属犹着纚今之帻梁也终充也纚一幅长六尺足以韬髪而结之矣笄今之簪有笄者屈组为纮垂为饰无笄者缨而结其绦纁邉组侧赤也同箧谓此以上凡六物隋方曰箧○着頍着卷之着陟略反犹着之着直略反纪屈反蔮古内反隋他果反○疏曰隋狭而长也六物谓頍项青组缨为一物纚为二物并弁笄纮各一通为六物也】○栉实于箪【箪笥也】○蒲筵二在南【筵席也○疏曰二者一东序冠子一户西醴子】○侧尊一甒醴在服北有篚实勺觯角柶脯醢南上【甒音武觯之跂反柶音四○侧犹特也无偶曰侧置酒曰尊侧者无酒服北者纁裳北也篚竹器如笭者勺尊升所以防酒也爵三升曰觯柶状如匕以角为之者欲滑也南上者篚次尊笾豆次篚○笭力丁反防音俱】○爵弁皮弁缁布冠各一匴执以待于西玷南南面东上賔升则东面【匴素管反○爵弁者制如冕黒色但无缫耳周礼王之皮弁防五采玉琪象邸玉笄诸侯及孤卿大夫之冕皮弁各以其等为之则士之皮弁又无玉象邸饰缁布冠今小吏冠其遗象也匴竹器名今之冠箱也执之者有司也坫在堂角○缫音早琪音其邸丁礼反】○屦夏用葛端黒屦青絇繶纯纯博寸【絇其于反繶于力反纯章允反○屦者顺裳色端黒屦以裳为正也絇之言拘也以为行戒状如刀衣鼻在屦头繶缝中紃也纯縁也三者皆青博广也○缝扶用反紃音旬】素积白屦以魁拊之缁絇繶纯纯博寸【拊音鈇○魁蜃蛤拊注也蜃上忍反】○爵弁纁屦黒絇繶纯纯博寸【爵弁屦以黑为饰爵弁尊其屦饰以缋次○疏曰冬官画缋之事北方为绣次青与白是也对方为缋次青与赤是也复下曰舃用缋次禅下曰屦用绣次今纁屦不以他饰而以黒饰是用缋次○朱先生曰三屦经不言所陈处注疏亦无明文疑亦在房中故既加冠而适房改服即得并易屦而出也】冬皮屦可也【疏曰春宜从夏秋冝从冬】不屦繐屦【繐屦丧屦也缕不灰治曰繐】
右陈服器
主人端爵韠立于阼阶下直东序西面【端士入庙之服也阼犹酢也东阶所以荅酢賔客也堂东西墙谓之序】○兄弟毕袗立于洗东西面北上【兄弟主人亲戚也毕犹尽也袗同也者衣裳也缁带韠位在洗东退于主人不爵韠者降于主人也】○摈者端负东塾【东塾门内东堂负之北面○疏曰摈者是中士若下士当服黄裳杂裳○今案三者皆端而于兄弟摈者皆不言如主人服者兄弟衣裳同而韠异摈者衣韠同而裳异】○将冠者采衣紒在房中南面【紒音计○采衣未冠者所服玉藻曰童子之饰也缁布衣锦縁锦绅并纽锦束发皆朱锦也紒结髪○縁以绢反】
右即位
賔如主人服賛者端从之立于外门之外【外门大门外】摈者告【告者出请入告】主人迎出门左西面再拜賔荅拜【左东也出以东为左入以东为右】主人揖賛者与賔揖先入【賛者贱揖之而已又与賔揖先入道之賛者随賔】毎曲揖【周左宗庙入外门将东曲揖直庙将北曲又揖○疏曰入大门而东则主人在南賔在北俱东向是一曲故揖也至庙南主人在东賔在西俱北面是曲为二揖故云直庙将北曲又揖也】至于庙门揖入三揖至于阶三让【入门将右曲揖将北面揖当碑揖○疏曰主人将右欲背客宜揖将北曲与客相见又揖当碑揖者碑是庭中之大节又宜揖】主人升立于序端西面賔西序东面【主人賔俱升立相乡】賛者盥于洗西升立于房中西面南上【盥于洗西由賔阶升也立于房中近其事也南上尊于主人之賛者】
右迎賔
主人之賛者筵于东序少北西面【主人之賛者其属中士若下士筵布席也东序主人位也适子冠于阼少北辟主人】将冠者出房南面【南面立于房外之西待賔命】賛者奠纚笄栉于筵南端【賛者賔之賛冠者也奠停也】○賔揖将冠者将冠者即筵坐賛者坐栉设纚【即就设施】賔降主人降賔辞主人对【主人降为賔将盥不敢安位也辞对之辞未闻】賔盥卒壹揖壹譲升主人升复初位【揖让皆壹者降于初】賔筵前坐正纚兴降西阶一等执冠者升一等东面授賔【正纚者将加冠宜亲之兴起也降下也下一等升一等则中等相授冠缁布冠也】賔右手执项左手执前进容乃祝坐如初乃冠兴复位賛者卒【进容者行翔而前鸧焉至则立祝坐如初坐筵前兴起也复位西序东面卒谓设缺项结缨也○鸧七良反○疏曰执项者冠后为项非頍项其下皮弁爵弁无頍项皆云执项故知非頍项】冠者兴賔揖之适房服端爵韠出房南面【复出房南面者一加礼成观众以容体】○賔揖之即筵坐栉设笄实盥正纚如初降二等受皮弁右执项左执前进祝加之如初复位賛者卒纮【卒纮谓繋属之】兴賔揖之适房服素积素韠容出房南面【容者再加弥成其义益繁】○賔降三等受爵弁加之服纁裳韎韐其他如加皮弁之仪【降三等下至地他谓卒纮容出】○彻皮弁冠栉筵入于房【彻者賛冠者主人之賛者为之】○记冠义始冠缁布之冠也太古冠布齐则缁之其緌也孔子曰吾未之闻也冠而敝之可也【太古唐虞以上緌缨饰未之闻太古质无饰重古始冠冠其齐冠白布冠今之丧冠○又案玉藻缁布冠缋緌诸侯之冠也郑氏曰冠礼缁布冠自诸侯下逹则诸侯所以异于大夫士者缋緌耳】适子冠于阼以着代也三加弥尊谕其志也【谕其志者欲其德之进也】○始加祝曰令月吉日始加元服弃尔幼志顺尔成德夀考惟祺介尔景福【既德为成德祺祥也○朱先生曰顺古与慎通用】○再加曰吉月令辰乃申尔服【申重也】敬尔威仪淑慎尔德眉夀万年永受胡福【胡犹遐也逺也】○三加曰以嵗之正以月之令咸加尔服【正犹善也咸皆也皆加女之三服谓缁布冠皮弁爵弁也】兄弟具在以成厥德黄耉无疆受天之庆【黄黄髪也耉冻梨也皆夀徴也疆境】
右冠三加
筵于户西南面【筵主人之賛者户西室户西】賛者洗于房中侧酌醴加柶覆之面叶【房中之洗在北堂直室东隅篚在洗东北面盥面前也叶柶大端○疏曰侧酌者言无人为之荐脯醢还是此賛者故下直言荐脯醢不言别有又云面叶者賛者面叶受賔賔得面枋授冠者冠者得之面宗以扱醴而祭】賔揖冠者就筵筵西南面賔受醴于户东加柶面枋筵前北面【枋音柄○户东室户东】冠者筵西拜受觯賔东面荅拜【筵西拜南面拜也賔还荅拜于西序之位东面者明成人与为礼异于荅主人○疏曰案乡饮酒賔于西阶上北面荅主人拜】荐脯醢【賛冠者也】冠者即筵坐左执觯右祭脯醢以柶祭醴三兴筵末坐啐醴防柶兴降筵坐奠觯拜执觯兴賔荅拜【啐七内反防初洽反○防柶扱柶于醴中】○醴辞曰甘醴惟厚嘉荐令芳【嘉善也善荐谓脯醢芳香也】拜受祭之以定尔祥承天之休夀考不忘【不忘长有令名】
右醴
冠者奠觯于荐东降筵北面坐取脯降自西阶适东壁北面见于母【见贤遍反○适东壁者出闱门也时母在闱门之外妇人入庙由闱门】母拜受子拜送母又拜【妇人于丈夫虽其子犹侠拜○疏曰不见父与賔者盖冠毕则已见也不言者从可知也】○冠者母不在则使人受脯于西阶下【疏曰言不在者或归寜或疾病也】
右冠者见母
賔降直西序东面主人降复初位【初位初至阶让升之位】冠者立于西阶东南面賔字之冠者对【对应也其辞未闻】○字辞曰礼仪既备令月吉日昭告尔字【昭明也】爰字孔嘉髦士攸宜【爰于也孔甚也髦俊也攸所也】宜之于假永受保之曰伯某甫仲叔季唯其所当【于犹为也假大也宜之是为大矣伯仲叔季长幼之称孔子为尼甫周大夫有嘉甫宋大夫有孔甫是其类甫字或作父○朱先生曰假与嘏同福也注非】○冠义曰冠而字之敬其名也
右字冠者
賔出主人送于庙门外【不出外门将醴之】○请醴賔賔礼辞许賔就次【醴当作礼次门外更衣处也】
右賔出就次
冠者见于兄弟兄弟再拜冠者荅拜见賛者西面拜亦如之【见賛者西面拜则见兄弟东面拜賛者后賔出】入见姑姊如见母【入入寝门也如见母者亦北面姑与姊亦侠拜也不见妹妹卑】○冠义曰见母母拜之见兄弟兄弟拜之成人而与为礼也
右见兄弟姑姊
乃易服服冠端爵韠奠摰见于君遂以摰见于乡大夫乡先生【易服不朝服者非朝事也摰雉也乡先生乡中老人为乡大夫致仕者】○冠义曰奠挚于君遂以摰见于乡大夫乡先生以成人见也
右见君见乡大夫乡先生
乃醴賔以壹献之礼【壹献者主人献賔而已即燕无亚献者献酢酬賔主人各两爵而礼成】主人酬賔束帛俪皮【饮賔客而从之以财货曰酬束帛十端也俪皮两鹿皮也】賛者皆与賛冠者为介○賔出主人送于外门外再拜归賔俎
右醴賔【朱先生曰此以上为正礼此后皆礼之变】
<经部,礼类,仪礼之属,仪礼图,卷一
若不醴则醮用酒【醮子召反○若不醴谓国有旧俗可行圣人用焉不改者也酌而无酬酢曰醮○疏曰醴亦无酬酢但醴大古之物自然质无酬酢此醮用酒酒本有酬酢故无酬酢得名醮也又云周之适子三加一醴夏商适子三加三醮是以祝辞醴一而醮三】尊于房户之间两甒有禁酒在西加勺南枋【房户间者房西室户东也禁承尊之器也名之为禁者因为酒戒也酒新水也虽今不用犹设之不忘古也】洗有篚在西南顺【洗庭洗当东荣篚亦以盛勺觯陈于洗西南顺北为上也】○始加醮用脯醢賔降取爵于篚辞降如初卒洗升酌【加冠于东序醮之于户西賔降者爵在庭酒在堂将自酌也】冠者拜受賔荅拜如初【如初如醴礼也于賔荅拜賛者则亦荐之】冠者升筵坐左执爵右祭脯醢祭酒兴筵末坐啐酒降筵拜賔荅拜冠者奠爵于荐东立于筵西【冠者立俟賔命賔揖之则就东序之筵】彻荐爵筵尊不彻【彻荐与爵者辟后加也不彻筵尊三加可相因由便也】○加皮弁如初仪再醮摄酒其他皆如初【摄犹整也整酒谓挠之○挠呼高反】○加爵弁如初仪三醮有干肉折俎哜之其他如初北面取脯见于母【干肉牲体之脯也折其体以为俎哜尝之】○若杀则特豚载合升离肺实于鼎设扄鼏【鼏亡狄反○煮于镬曰亨在鼎曰升在俎曰载载合升者明亨与载皆合左右胖离割也割肺者使可祭也可哜也】始醮如初【亦荐脯醢彻荐爵筵尊不彻矣】再醮两豆葵菹蠃醢两笾栗脯【蠃醢防蝓醢○蠃力禾反防音移蝓音榆】三醮摄酒如再醮【摄酒如再醮则再醮亦摄之矣】加俎哜之皆如初哜肺卒醮取笾脯以降如初【加俎哜之哜当为祭字之误也祭俎如初如祭脯醢○朱先生曰哜字当如字读上章三醮折俎哜之不改字于此盖误改之言如初则祭已在其中矣上章无肺此再言之释上哜之为哜肺也】○记醮于客位加有成也【醮夏殷之礼毎加于阼则醮之于客位】○醮辞曰防酒既清嘉荐亶时【亶诚也】始加元服兄弟具来孝友时格永乃保之【凡醮者不祝○疏曰言凡谓庶子也○今案凡醮者不祝谓三加三醮既有醮辞则不用祝辞也】○再醮曰防酒既湑【湑清也】嘉荐伊脯乃申尔服礼仪有序祭此嘉爵承天之祜○三醮曰防酒令芳笾豆有楚咸加尔服肴升折俎承天之庆受福无疆【字辞见上文】
右醮
若孤子则父兄戒宿【父兄诸父诸兄】冠之日主人紒而迎賔拜揖让立于序端皆如冠主礼于阼【冠主冠者亲父若宗兄也】○凡拜北面于阼阶上賔亦北面于西阶上荅拜○若杀则举鼎陈于门外直东塾北面【孤子得申礼盛之○疏曰凡陈鼎在外者賔客之礼也在内者私家之礼是在外者为盛也】
右孤子冠
若庶子则冠于房外南面遂醮焉【房外谓尊东也】
今案仪礼所存者惟士冠礼自士以上有大夫诸侯天子冠礼见于家语冠颂大戴公冠与礼记特牲玉藻者虽遗文断缺不全而大槩亦可考如赵文子冠则大夫礼也鲁襄公邾隐公冠则诸侯礼也周成王冠则天子礼也大夫无冠礼古者五十而后爵何大夫冠礼之有其冠也则服士服行士礼而已始冠缁布冠自诸侯下逹诸侯始加缁布冠缋緌【缁布冠有緌尊者饰也】其服端再加皮弁三加冕【大戴公冠四加冕郑注四当为三○朱先生曰案本文但端皮弁冕则三加郑説为是唯天子三加其衮冕与】天子始冠加冠朱组缨【玉藻云冠朱组缨天子之冠也郑氏曰始冠之冠也冠委貌】再加皮弁【三王共皮弁素积○疏曰此条论第二所加之冠自天子逹于士以其质素故三王同之无所改易也】三加衮冕【见上文】又君冠必以祼享之礼行之以金石之乐节之【以钟磬为之节】以先君之祧处之【诸侯以始祖之庙为祧】又诸侯醴賔以三献之礼其酬賔则束帛乗马其详见于仪礼经传通解
仪礼图卷一

[book_title]卷二
钦定四库全书
仪礼图卷二　　　　　　宋　杨复　撰
士昬礼第二
昬礼○下达纳采用鴈【采七在反○逹通也将欲与彼合昬必先使媒氏下通其言女氏许之乃后使人纳其采择之礼用鴈为挚者取其顺隂阳徃来○陆佃曰若逆女之类自天子逹是也大夫有昬礼而无冠礼则冠礼不下逹矣○朱先生曰今案下逹之説注疏迂滞不通陆氏説为近是盖大夫执鴈士执雉而士昬下逹纳采用鴈如大夫乘墨车士乘栈车而士昬亲迎乘墨车也注疏知乘墨车为摄盛而不知下逹二字本为用鴈而发言自士以下至于庶人皆得用鴈亦摄盛之意也】主人筵于户西西上右几【主人女父也筵为神布席也户西者尊处将以先祖之遗体许人故受其礼于祢庙也席西上右设几神不统于人席有首尾】使者端至【使者夫家之属若羣吏使徃来者】摈者出请事入告【摈者有司佐礼者请犹问也礼不必事虽知犹问之重慎也】主人如賔服迎于门外再拜賔不答拜揖入【门外大门外不答拜者奉使不敢当其盛礼】至于庙门揖人三揖至于阶三让主人以賔升西面賔升西阶当阿东面致命主人阼阶上北面再拜【阿栋也入堂深示亲亲○疏曰凡士之庙五架为之栋北一楣下有室户中脊为栋栋南一架为前楣楣前接檐为栋在室外故賔得深入当之也○居毁反】授于楹间南面【授于楹间明为合好其节同也南面并授也】賔降出主人降授老鴈【老羣吏之尊者】○摈者出请【不必賔之事有无】賔执鴈请问名主人许賔入授如初礼【问名者将归卜其凶吉】○记凡行事必用昬昕受诸祢庙【用昕使者用昬壻也○壻悉计反○疏曰用昕使者谓男氏使向女家纳采问名纳吉纳徴请期五者皆用昕即诗所谓旭日始旦也昬亲迎时也】○昬辞曰吾子有惠贶室某也【昬辞摈者请事告之辞吾子谓女父也贶睗也室犹妻也某壻名】某有先人之礼使某也请纳采【某壻父名某也使名也】对曰某之子惷愚又弗能教吾子命之某不敢辞【对曰者摈出纳賔之辞某女父名也吾子谓使者】致命曰敢纳采【疏曰此使者升堂致命于主人之辞然亦当有主人对辞如纳征不言之者文不具也此下纳吉纳徴请期之等皆有门外賔与摈者传辞及升堂致命主人对辞而或不言者文不具耳】○问名曰某旣受命将加诸卜敢请女为谁氏【某使者名也谁氏者谦也不必其主人之女】对曰吾子有命且以备数而择之某不敢辞【卒曰某氏不记之者明为主人之女○疏曰若他女主人终卒对客之辞当云某氏主人之女旧知之故不对也○今案昬义问名疏曰问名者问其女之所生母之姓名故昬礼云为谁氏言女之母何姓氏也此说与仪礼疏义不同当攷】○问名主人受鴈还西面对賔受命乃降【受鴈于两楹间南面还于祚阶上对賔以女名】○宗子无父母命之亲皆没巳躬命之【宗子者适长子也命之命使者母命之在春秋纪裂繻来逆女是也躬犹亲也亲命之则宋公使公孙夀来纳币是也言宗子无父是有有父者礼七十老而传八十齐丧之事不及若是者子代其父为宗子其取也父命之】支子则称其宗【支子庶昆弟也称其宗子命使者】弟则称其兄【弟宗子母弟】
右纳采问名
摈者出请賔告事毕入告出请醴賔【此醴亦当为礼礼賔者欲厚之】賔礼辞许【礼辞一辞】主人彻几改筵东上侧尊甒醴于房中【彻几改筵者乡为神今为人侧尊亦言无酒侧尊于房中亦有篚有笾豆如冠礼之设】主人迎賔于庙门外揖让如初升主人北面再拜賔西阶上北面答拜主人拂几授校拜送賔以几辟北面设于坐左之西阶上答拜【校下孝反辟音避○拂拭也拭几者尊賔新之也校几足辟逡遁】賛者酌醴加角柶面叶出于房【賛佐也佐主人酌事也賛者亦洗酌加角柶覆之如冠礼矣出房南面待主人迎受】主人受醴面枋筵前西北面賔拜受醴复位主人阼阶上拜送【主人西北面疑立待賔即筵也賔复位于西阶上北面明相尊敬此筵不主为饮食起○疑鱼乙反】賛者荐脯醢【荐进】賔即筵坐左执觯祭脯醢以柶祭醴三西阶上北面坐啐醴建柶兴坐奠觯遂拜主人荅拜【凡祭于脯醢之豆间必所为祭者谦敬示有所先也啐尝也尝之者成主人意○疏曰所先谓先世造此食者】賔即筵奠于荐左降筵北面坐取脯主人辞【自取脯者尊主人之赐将归执以反命辞者辞其亲彻】賔降授人脯出主人送于门外再拜【人谓从者】○记祭醴始扱壹祭又扱再祭賔右取脯左奉之乃归执以反命【案经但言取脯记又明右手取脯以左手奉之尤见其恭也】○醴曰子为事故至于某之室某有先人之礼请醴从者【言从者谦不敢斥也】对曰某既得将事矣敢辞【将行】先人之礼敢固以请【主人辞】某辞不得命敢不从也【賔辞也不得命者不得许已之命】○凡使者归反命曰某既得将事矣敢以礼告【告礼所执脯】主人曰闻命矣
右醴賔
纳吉用鴈如纳采礼【归卜于庙得吉兆复使使者徃告防姻之事于是定】○纳吉曰吾子有贶命某加诸卜占曰吉使某也敢告对曰某之子不教唯恐弗堪子有吉我与在某不敢辞【与犹兼也】
右纳吉
纳徴纁束帛俪皮如纳吉礼【俪音丽○征成也使使者纳币以成昬礼用纁者象隂阳备也束帛十端也周礼曰凡嫁子娶妻入币纯帛无过五两俪两也执束帛以致命两皮为庭实皮鹿皮】○记纳徴执皮摄之内文兼执足左首随入西上参分庭一在南【摄犹辟也兼执足者左手执前两足右手执后两足左首象生曲礼曰执禽者左首随入为门中阨狭西上中庭位并○阨于卖反○疏曰随入为门中阨狭者皮皆横执之二人相随乃可以入至中庭稍寛故得俱北面西上】賔致命释外足见文主人受币士受皮者自东出于后自左受遂坐摄皮逆退适东壁【賔致命主人受币庭实所用为节○疏云出于后者出于执皮者之后至于左北面受之逆退者二人相随自东而西今以后者先向东行故云逆退也】○辞无不腆无辱【腆善也賔不称币不善主人不谢来辱】摰不用死皮帛必可制【挚鴈也皮帛俪皮束帛也○疏曰可制者可制为衣物此亦教妇以诚信之义也】○纳徴曰吾子有嘉命贶室某也某有先人之礼俪皮束帛使某也请纳徴致命曰某敢纳徴对曰吾子顺先典贶某重礼某不敢辞敢不承命【典常也法也○疏曰吾子有命以下至请纳徴是门外向摈者辞也某敢纳徴者是升堂致命辞也对曰者是堂上主人对辞也】○女子许嫁笄而醴之称字【许嫁巳受纳征礼也笄女之礼犹冠男也使主妇女賔执其礼】祖庙未毁教于公宫三月若祖庙已毁则教于宗室【祖庙女高祖为君者之庙也以有缌麻之亲就尊者之宫教以妇德妇言妇容妇功宗室大宗之家○疏曰此谓诸侯同族之女也共承高祖则四世之内皆教于公宫注止言缌庥举疏以见亲也及与君絶服则于大宗之家教之】
右纳徴
请期用鴈主人辞賔许告期如纳徴礼【主人辞者阳倡隂和期日宜由夫家来也夫家必先卜之得吉日乃使使者往辞即告之】○请期曰吾子有赐命某既申受命矣惟是三族之不虞使某也请吉日【三族谓父昆弟巳昆弟子昆弟此三族者已及子皆为服期期服则逾年欲及今之吉也杂记曰大功之末可以冠子嫁子○疏曰大功之丧服内不废成礼若期亲内则废故举合废者而言】对曰某既前受命矣唯命是聴曰某命某聴命于吾子对曰某固唯命是聴使者曰某使某受命吾子不许某敢不告期曰某日【某吉日之甲乙】对曰某敢不敬须【须待】
右请期
期初昬陈三鼎于寝门外东方北面北上其实特豚合升去蹄举肺脊二祭肺二鱼十有四腊一肫髀不升皆饪设扄鼏【去起吕反肫音纯髀歩米反饪而甚反扄古萤反鼏亡狄反○期取妻之日鼎三者升豚鱼腊也寝壻之室也北面向内也特犹一也合升合左右胖升于鼎也去蹄蹄甲不用也举肺脊者食时所先举也肺者气之主也周人尚焉脊者体之正也食时则祭之饭必举之贵之也每皆二者夫妇各一耳凡鱼之正十五而鼎减一为十四者欲其敌偶也腊兔腊也肫或作纯纯全也凡腊用全髀不升者近窍贱也饪孰也扄所以扛鼎鼏覆之○胖音判饭扶晚反窍苦吊反○疏曰脊体之正者一身之上体緫有二十一节前有肩臂臑后有肫胳脊在中央有正脊脡脊横脊而取中央正脊故也】设洗于阼阶东南馔于房中醯醤二豆菹醢四豆兼巾之黍稷四敦皆盖【馔仕悬反敦音对○醯酱者以醯和酱生人尚亵味兼巾之者六豆共巾也巾为御尘盖为尚温周礼曰食齐视春时】大羮湆在防【大如字又音太湆音泣防七乱反○太羮湆煑肉汁也太古之羮无盐菜防火上周礼曰羮齐视夏时今文湆皆作汁】尊于室中北墉下有禁酒在西绤幂加勺皆南枋【绤去逆反○墉墙也禁所以庪甒者酒不忘古也绤麤葛今文枋作柄】尊于房户之东无酒篚在南实四爵合巹【音谨○无酒者略之也夫妇酌于内尊其余酌于外尊合破匏也四爵两凡六为夫妇各三酳一升曰爵○匏白交反酳以刃反】○记腊必用鲜鱼用鲋必殽全【鲋音附○殽全者不馁败不剥伤○疏曰鲜取夫妇日新之义鲋取夫妇相依附也】
右陈器馔
主人爵弁纁裳缁袘从者毕端乗墨车从车二乘执烛前马【袘以豉反又音移从才用反乘绳证反○主人壻也壻为妇主爵弁而纁裳冕之次大夫以上亲迎冕服纁裳者衣缁衣不言衣与带而言袘者明其与袘俱用缁袘谓縁以缁縁裳从者有司乘贰车从行者也毕犹皆也墨车漆车士而乘墨车摄盛也执烛前马使从役持炬火居前炤道○迎鱼正反縁以绢反炤音照】妇车亦如之有裧【裧昌占反○亦如之者车同等裧车裳帏周礼谓之容车有容则固有盖】至于门外【妇家大门之外】○主人筵于户西西上右几【主人女父也筵为神布席】女次纯衣纁袡立于房中南面【袡如占反○次首餙也纯衣丝衣女从者毕袗则此衣亦矣袡亦縁也】姆纚笄宵衣在其右【姆亡候反纚山买反○姆妇人年五十无子出而不复嫁能以妇道教人者纚縚髪笄今时簪也宵读为素衣朱绡之绡鲁诗以绡为绮属也姆亦衣以绡为领姆在女右当诏以妇礼○縚他刀反绡音消】女从者毕袗纚笄被顈黼在其后【被皮义反顈若逈反○女从者谓侄娣也袗同也同者上下皆顈禅也诗云素衣朱襮尔雅云黼领谓之襮周礼曰白与黒谓之黼言被明非常服○襮音博】主人端迎于门外西面再拜賔东面荅拜【賔壻】主人揖入賔执鴈从至于庙门揖入三揖至于阶三让主人升西面賔升北面奠鴈再拜稽首降出妇从降自西阶主人不降送【賔升奠鴈拜主人不答明主为授女耳主人不降送礼不参○疏曰賔奠鴈再拜稽首者此时当在房外当楣北面知在房户者见隐二年纪裂繻来逆女何休云夏后氏逆于庭殷人逆于堂周人逆于户后代渐文迎于房者亲亲之义也】壻御妇车授绥姆辞不受【壻御者亲而下之绥所以引升车者仆人之礼必授人绥】妇乘以几姆加景乃驱御者代【景之制盖如明衣加之以为行道御尘令衣鲜明也景亦明也驱行也行车轮三周御者乃代壻】壻乘其车先俟于门外【壻车在大门外乘之先者道之也男率女女从男夫妇刚柔之义自此始也俟待也门外婿家大门外】○父醮子【子婿】命之辞曰徃迎尔相承我宗事【相息亮反○相助也宗事宗庙之事也】朂帅以敬先妣之嗣若则有常【朂呼玉反○朂勉也若犹女也勉帅妇道以敬其为先妣之嗣女之行则当有常深戒之诗言大似嗣徽音○女音汝大音泰○疏曰先妣之嗣谓妇入室代姑祭】子曰诺唯恐弗堪不敢忘命○賔至摈者请对曰吾子命某以兹初昬使某将请承命【賔壻也命某某壻父名兹此也将行也使某行昬礼来迎】对曰某固敬其以须○父醴女而俟迎者母南面于房外【女既次纯衣父醴之于房中南面盖母荐焉重防礼也女奠爵于荐东立于位而俟壻壻至父出使摈者请事母出房外示亲授壻且当戒女也○疏曰舅姑共飨妇姑荐脯醢故知父母醴女亦母荐脯醢案士冠子与醮子及此篇醴賔醴妇皆奠爵于荐东明此亦奠荐东也】女出于母左父西面戒之必有正焉若衣若笄母戒诸西阶上不降【必有正焉者以托戒之使不忘○疏曰母初立房西女出房母行至西阶上乃戒之也托戒者谓托衣笄恒在身而不忘持戒亦然也】○父送女命之曰戒之敬之夙夜毋违命【命舅姑之教命】母施衿结帨曰勉之敬之夙夜无违宫事【衿其鸩反帨舒锐反○帨佩巾○疏曰宫事谓姑命妇之事】○庶母及门内施鞶申之以父母之命命之曰敬恭聴宗尔父母之言夙夜无愆视出衿鞶【鞶歩于反愆去连反○庶母父之妾也鞶囊也男鞶革女鞶丝所以盛帨巾之属申重也宗尊也示之以衿鞶皆托戒使识之也○盛音成识中志反】○壻授绥姆辞曰未教不足与为礼也【姆教人者】○妇乘以几从者二人坐持几相对【持几者重慎之○疏曰此几谓将上车而登若王后则履石大夫诸侯无文】○昬义曰父亲醮子而命之迎男先于女也子承命以迎主人筵几于庙而拜迎于门外壻执鴈入揖让升堂再拜奠鴈盖受之于父母也降出御妇车而壻授绥御轮三周先俟于门外【酌而无酬酢曰醮醮之礼如冠醮与其异者于寝耳壻御妇车轮三周御者代之壻自乘其车先道之归也】○壻亲御授绥亲之也亲之也者亲之也出乎大门而先男帅女女从男夫妇之义由此始也【先居车前也】
右亲迎
妇至主人揖妇以入及寝门揖入升自西阶媵布席于奥夫入于室即席妇尊西南面媵御沃盥交【媵以证反御音讶○升自西阶道妇入也媵送也谓女从者也御当为讶迎也谓壻从者也媵沃壻盥于南洗御沃妇盥于北洗夫妇始接情有亷耻媵御交道其志○疏曰壻既即席妇在尊西未设席设馔讫乃设交盥者有南北二洗】賛者彻尊幂举者盥出除鼏举鼎入陈于阼阶南西面北上匕爼从设【执匕者执爼者从鼎而入设之匕所以别出牲体也爼所以载也】北面载执而俟【执爼而立俟豆先设○疏曰执匕爼举鼎名别人者吉礼尚威仪也特牲礼右人于鼎北南面匕肉出之左人于鼎西爼南北面承取肉载于爼遂执爼而立此与之同也凡牲体于鼎以次别出之载者依其次载之】匕者逆退复位于门东北面西上【执匕者事毕逆退由便至此乃着其位略贱也】賛者设酱于席前菹醢在其北爼入设于豆东鱼次腊特于爼北【豆东菹醢之东】賛设黍于酱东稷在其东设湆于酱南【馔要方也】设对酱于东【对酱妇酱也设之当特爼】菹醢在其南北上设黍于腊北其西稷设湆于酱北御布对席賛啓防却于敦南对敦于北【郤去逆反防古外反○啓发也○疏曰上设壻湆于酱南在酱黍之南特爼出于馔北此设妇湆于酱北在特爼东馔内则不得要方上注云要方者据大判而言耳郤仰也谓仰于地也】賛告具揖妇即对筵皆坐皆祭祭荐黍稷肺【賛者西面告馔具也壻揖妇使即席荐菹醢】賛尔黍授肺脊皆食以湆酱皆祭举食举也【尔移也移置席上便其食也皆食食黍也以用也用者谓用口啜湆用指酱古文黍作稷○疏曰举谓举肺啜昌恱反子阖反】○三饭卒食【卒巳也同牢示亲不主为食起三饭而成礼也○疏曰少牢十一饭特牲九饭而礼成此独三饭故云同牢示亲不主为食起三饭而成礼也○主为于伪反】賛洗爵酌酳主人主人拜受賛户内北面荅拜酳妇亦如之皆祭【酳潄也酳之言演也安也潄所以洁口且演安其所食酳酌内尊○疏曰主人拜受者壻拜当东面酳妇亦如之者妇拜当南面特牲主人洗角酌酳尸注云酳犹衍也是献尸也尸既卒食又欲頣衍养乐之少牢云主人酌酒乃酳尸注云酳犹羡也既食之而又饮之所以乐之三注不同文有详略相兼乃具】賛以肝从皆振祭哜肝皆实于菹豆【哜才计反○肝肝炙也饮酒宜有肴以安之○炙之夜反】卒爵皆拜賛荅拜受爵再酳如初无从三酳用巹亦如之【亦无从也】賛洗爵酌于户外尊入户西北面奠爵拜皆荅拜坐祭卒爵拜皆荅拜兴【賛酌者自酢也○疏曰言皆者夫妇也】○记妇入寝门賛者彻尊幂酌酒三属于尊弃余水于堂下阶间加勺【属音烛○属注也酒涗水贵新昬礼又贵新故事至乃取之三注于尊中】○昬义曰共牢而食同尊卑也故妇人无爵从夫之爵坐以夫之齿【爵谓夫命为大夫则妻为命妇】器用陶匏尚礼然也【此谓大古之礼器也○大音泰○疏曰共牢之时爼以外其器但用陶匏而已】三王作牢用陶匏【言太古无共牢之礼三王之世作之而用太古之器重夫妇之始也】○又曰妇至婿揖妇以入共牢而食合巹而酳所以合体同尊卑以亲之也【疏曰巹谓半瓢以一匏分为两瓢谓之巹壻之与妇各执一片以酳故云合巹而酳○今移合体指合巹而言同尊卑指共牢而言】
右夫妇即席
<经部,礼类,仪礼之属,仪礼图,卷二
主人出妇复位【复尊西南面之位】乃彻于房中如设于室尊否【彻室中之馔设于房中为媵御馂之彻尊不设有外尊也○馂音俊】主人说服于房媵受妇说服于室御受姆授巾【说吐活反○巾所以自洁清】御祍于奥媵祍良席在东皆有枕北止【祍卧席也妇人称夫曰良止足也】主人入亲说妇之缨【入者从房还入室也妇人十五许嫁笄而礼之因着缨明有繋也盖以五采为之其制未闻】烛出【昬礼毕将卧息】媵馂主人之余御馂妇余賛酌外尊酳之【外尊房户外之东尊】媵侍于户外呼则闻【为尊者有所徴求】
右彻馔成礼
今案妇至主人揖入升自西阶道妇入也夫先即席妇尚立于尊西南面媵御沃盥交道其志而后賛者彻尊幂举者出举鼎入陈其阼阶南载牲于爼俟设豆讫而后爼入又设对后布妇对席及賛者告具夫揖妇即对筵皆坐夫正席于先妇布席于后者先后倡随之义也又其序先祭而后食既三饭卒食而后三酳一酳再酳用爵三酳用巹一酳以肝从再酳三酳无从其一酳也主人拜受爵賛户内北面荅拜酳妇亦如之三酳礼成而后賛酌户外尊以自酢奠爵拜皆荅拜卒爵拜皆荅拜兴于是主人出妇复位主人出者将向房説服也妇复位者妇人不宜出复入故因旧位而立也于是彻室中之设于房使御布妇席媵布夫席贾疏云前布同牢席夫在西妇在东示隂阳交防有渐也今乃夫在东妇在西易处者取阳往就隂故男女各于其方也
夙兴妇沐浴纚笄宵衣以俟见【夙早也昬明日之晨兴起也俟待也待见于舅姑寝门之外古者命士以上年十五父子异宫】质明賛见妇于舅姑席于阼舅即席席于房外南面姑即席【质平也房外房户外之西○疏曰郑知房外在房户外之西者以其舅在阼阼当房户之东若姑在房户之东即当舅之北南面向之不便是以知此房外者房户外之西也】妇执笲枣栗自门入升自西阶进拜奠于席【笲音烦○笲竹器而衣者进拜者进东面乃拜奠之者舅尊不敢授也】舅坐抚之兴荅拜妇还又拜【还又拜者还于先拜处拜妇人与丈夫为礼则侠拜○侠古洽反】降阶受笲腶修升进北面拜奠于席姑坐举以兴拜授人【腶丁乱反○人有司姑执笲以起荅妇拜授有司彻之舅则宰彻之○疏曰公羊传云栗云乎腶脩云乎栗取其早自谨敬腶修取其断断自脩也】○记笲缁被纁里加于桥舅答拜宰彻笲【里音里○被表也笲有衣者妇见舅姑以饰为敬桥所以庪笲其制未闻】○杂记曰妇见舅姑兄弟姊妹皆立于堂下西面北上是见已【见贤遍反○妇来为供养也其见主于尊者兄弟以下在位是为已见不得特见○供恭用反养羊尚反○疏曰堂下舅姑之堂下东邉西向以北为上近堂为尊也舅姑在堂上妇自南门而入入则从于夫之兄弟姑姊妹前度因以是即为相见不复更别诣其室见之也】见诸父各就其寝【旁尊也亦为见时不来○疏曰诸父谓夫之伯叔也既是旁尊则妇于明日乃各徃其寝而见之不与舅姑同日也】
右妇见舅姑
賛醴妇【醴当为礼賛礼妇者以其妇道新成亲厚之】席于户牖间【室户西牖东南面位】侧尊甒醴于房中妇疑立于席西【疑音嶷○疑正立自定之貌】賛者酌醴加柶面枋出房席前北面妇东面拜受賛西阶上北面拜送妇又拜荐脯醢【妇东面拜賛北面荅之变于丈夫始冠成人之礼○疏曰冠礼礼子与此礼妇俱在賔位彼南面受醴者以向賔拜此东面者以舅姑在东亦面之拜也】妇升席左执觯右祭脯醢以柶祭醴三降席东面坐啐醴建柶兴拜賛荅拜妇又拜奠于荐东北面坐取脯降出授人于门外【奠于荐东升席奠之取脯降出授人亲彻且荣得礼人谓妇氏人】○记妇席荐馔于房【醴妇飨妇之席荐也○疏曰醴妇时唯席与荐无爼其飨妇并有爼爼则不馔于房从鼎升于爼入设于席前今据醴妇时而言也】○昬礼曰夙兴妇沐浴以俟见质明賛见妇于舅姑执笲栗腶修以见賛醴妇妇祭脯醢祭醴成妇礼也【成其为妇之礼也賛醴妇当作礼声之误也】○记庶妇则使人醮之妇不馈【庶妇庶子之妇也使人醮之不飨也酒不酬酢曰醮亦有脯醢适妇酌之以醴庶妇酌之以酒其仪则同不馈者其养统于适也○疏曰其仪则同者适妇用醴于客位东面拜受賛者北面拜送席妇于房外之西亦东面拜受醮者亦北面拜送】
右賛醴妇
舅姑入于室妇盥馈【馈者妇道既成成以孝养】特豚合升侧载无鱼腊无稷并南上其他如取女礼【取七住反○侧载者右胖载之舅爼左胖载之姑爼异尊卑并南上者舅姑共席于奥其馔各以南为上其他谓醤湆菹醢女谓妇也如取妇礼同牢时】妇賛成祭卒食一酳无从【賛成祭者授处之今文无成也】席于北墉下【室中北墙下】妇彻设席前如初西上妇馂舅辞易酱【妇馂者即席将馂也辞易酱者嫌淬汚】妇馂姑之馔御賛祭豆黍肺举肺脊乃食卒姑酳之妇拜受姑拜送坐祭卒爵姑受奠之【奠于篚】妇彻于房中媵御馂姑酳之虽无娣媵先于是与始饭之错【古者嫁女必娣侄从之谓之媵侄兄之子娣女弟也娣尊侄卑若或无娣犹先媵客之也始饭谓舅姑错者媵馂舅余御馂姑余也】
右妇馈舅姑
舅姑共飨妇以一献之礼舅洗于南洗姑洗于北洗奠酬【以酒食劳人曰飨南洗在庭北洗在北堂设两洗者献酬酢以洁清为敬奠酬者明正礼成不复举凡酬酒皆奠于荐左不举】舅姑先降自西阶妇降自阼阶【授之室使为主明代已】归妇爼于妇氏人【言爼则飨礼有牲矣妇氏人丈夫送妇者使有司归以妇爼当以反命于女之父母明其得礼○疏曰案杂记云大飨卷三牲之爼归于賔馆是賔所当得也飨时设几而不倚爵盈而不饮肴干而不食故归爼此飨妇妇亦不食故归之也经虽不言牲既言爼爼所以盛肉故知有牲此妇氏人即上妇所授脯者也】○记飨妇姑荐焉【舅姑共飨妇舅献爵姑荐脯醢】妇洗在北堂直室东隅篚在东北面盥【洗在北堂所谓北洗北堂房中半以北洗南北直室东隅东西直房户与隅间】妇酢舅更爵自荐【更爵男女不相因也】不敢辞洗舅降则辟于房不敢拜洗【不敢与尊者为礼】○昬义曰厥明舅姑共飨妇以一献之礼奠酬舅姑先降自西阶妇降自阼阶以着代也【言既献之而授之以室事也降者各还其燕寝昬礼不言厥明此言之者容大夫以上礼多或异日】
【今案舅洗于南洗洗爵以献妇也姑洗于北洗洗爵以酬妇也贾疏云舅献姑酬共成一献仍无妨姑荐脯醢此说是也但妇酢舅更爵自荐又云奠酬酬酢皆不言处所以例推之舅姑之位当如妇见舅席于阼姑席于房外而妇行更爵自荐及奠酬之礼与】
右舅姑共飨妇
舅飨送者以一献之礼酬以束锦【送者女家有司也爵至酬賔又从之以束锦所以相厚○古文锦皆作帛○疏曰此一献依常飨賔客法】姑飨妇人送者酬以束锦【妇人送者子弟之妻妾】若异邦则赠大夫送者以束锦【赠送也就賔馆○疏曰赠贿之等皆就舘故知此亦就舘也】壻飨妇送者丈夫妇人如舅姑飨礼【疏曰舅姑没则壻兼飨】○记凡妇人相飨无降【姑飨妇人送者于房无降者以北洗篚在上○疏曰妇人有事不下堂舅姑飨妇及姑飨妇人送者皆然】
右飨送者
记妇入三月然后祭行【入夫之室三月之后于祭乃行谓助祭也】
右祭行
若舅姑既没则妇入三月乃奠菜【没终也奠菜者以篚祭菜也盖用堇○堇音谨】席于庙奥东面右几席于北方南面【庙考妣之庙北方墉下○疏曰周礼司几筵注云祭于庙同几精气合又祭统云设同几同几即同席今祭于庙而别席者生时见舅姑舅姑别席异面此庙见亦别席异面象生不与常祭同也】祝盥妇盥于门外妇执笲菜祝帅妇以入祝告称妇之姓曰某氏来妇敢奠嘉菜于皇舅某子【帅道也入入室也某氏者齐女则曰姜氏鲁女则曰姬氏来妇言来为妇嘉美也皇君也】妇拜扱地坐奠菜于几东席上还又拜如初【扱初洽反○扱地手至地也妇人扱地犹男子稽首】妇降堂取笲菜入祝曰某氏来妇敢告于皇姑某氏奠菜于席如初礼【降堂阶上也室事交乎户今降堂者敬也于姑言敢告舅尊于姑○疏曰降堂阶上也室事交乎户堂事交乎阶今室事当交于户乃交于阶者敬也】妇出祝阖牖户【凡庙无事则闭之】老醴妇于房中南面如舅姑醴妇之礼【因于庙见礼之】
右舅姑没三月乃奠菜
记若不亲迎则妇入三月然后壻见曰某以得为外昬姻请觌【女氏称昬壻氏称姻觌见也】主人对曰某以得为外昬姻之数某之子未得濯溉于祭祀是以未敢见今吾子辱请吾子之就宫某将走见【主人女父也以白造缁曰辱】对曰某以非他故不足以辱命请终赐见【非他故弥亲之辞命谓将走见之言今文无终赐】对曰某得以为昬姻之故不敢固辞敢不从【不言外亦弥亲之辞】主人出门左西面壻入门东面奠挚再拜出【出门出内门入门入大门此内门不出大门者异于賔客也壻见于寝奠挚者壻有子道不敢授也挚雉也】摈者以挚出请受【欲使以賔客礼相见】壻礼辞许受挚入主人再拜受壻再拜送出【出已见女父】见主妇主妇阖扉立于其内【主妇主人之妇也阖扉者妇人无外事扉左扉】壻立于门外东面主妇一拜壻荅再拜主妇又拜壻出【必先一拜者妇人于丈夫必侠拜】主人请醴及揖让入醴以一献之礼主妇荐奠酬无币【及与也无币异于賔客】壻出主人送再拜
右不亲迎三月壻见妻之父母
今案仪礼所存者惟士昬礼大夫以上无文案仪礼士昬亲迎主人爵弁乘墨车注云爵弁冕之次士而乘墨车摄盛也疏云大夫以上自祭用朝服助祭用冕士家自祭用端助祭用爵弁今士亲迎用爵弁是用助祭之服以为摄盛则卿大夫亲迎当用冕摄盛也天子诸侯尊不须摄盛宜用家祭之服以迎则天子当服衮冕而五等诸侯皆冕是以记云冕斋戒鬼神隂阳也将以为社稷主以社稷言之据诸侯而说也周礼巾车王之车有玉辂金辂象辂革辂木辂诸侯自金辂以下孤乗夏篆卿乘夏缦大夫乘墨车士乘栈车庶人乘役车今士乘大夫墨车为摄盛则庶人当乘栈车大夫当乘夏缦卿当乘夏篆天子诸侯亦不假摄盛当乘金辂矣又白虎通王度记有天子诸侯一娶九女之制曽子问有变礼记传有事证详见仪礼经传通觧
仪礼图卷二

[book_title]卷三
钦定四库全书
仪礼图卷三　　　　　　宋　杨复　撰
士相见礼第三
士相见之礼○摰冬用雉夏用腒左头奉之曰某也愿见无由逹某子以命命某见【腒其居反干雉也○摰所执以至者君子见于所尊敬必执摰以将其厚意也士挚用雉者取其耿介交有时别有伦也雉必用死者为其不可生服也夏用腒备腐臭也左头头阳也无由逹言久无因縁以自逹也某子今所因縁之姓名以命者称述主人之意○疏曰伦类也交接有时至于别后则雌雄不杂谓春交秋别也士之义亦然又云雉必用死者尚书云一死郑云士执雉也义取耿介为君致死也○刘敞曰摰者致也所以致其志也天子之摰鬯诸侯玉卿羔大夫鴈士雉鬯也者言德之逺闻也玉也者言一度不易也羔也者言柔而有礼也鴈也者言进退知时也雉也者言死其节也故天子以逺德为志诸侯以一度为志卿以有礼为志大夫以进退为志士以死节为志】主人对曰某子命某见吾子有辱请吾子之就家也某将走见【有又也某子命某徃见今吾子又自辱来序其意也走犹徃也】賔对曰某不足以辱命请终赐见【命谓请吾子之就家】主人对曰某不敢为仪固请吾子之就家也某将走见【不敢为仪言不敢外貌为威仪忠诚欲徃也固如故也】賔对曰某不敢为仪固以请【言如固请终赐见】主人对曰某也固辞不得命将走见闻吾子称挚敢辞挚【不得命者不得见许之命也走犹出也称举也辞其摰为其大崇也】賔对曰某不以摰不敢见【见于所尊敬而无挚嫌太简】主人对曰某不足以习礼敢固辞【言不足习礼者不敢当其崇礼来见巳】賔对曰某也不依于摰不敢见固以请【言依于摰谦自卑也】主人对曰某也固辞不得命敢不敬从出迎于门外再拜賔荅再拜主人揖入门右賔奉摰入门左主人再拜受賔再拜送摰出【右就右也左就左也受摰于庭既拜受送则出矣不受挚于堂下人君也○疏曰凡门出则以西为右以东为左入则以东为右西为左依賔西主东之位也】主人请见賔反见退主人送于门外再拜【请见者为賔崇礼来相接以矜庄欢心未交也賔反见则燕矣下云凡燕见于君至凡侍坐于君子博记反见之燕义臣初见于君再拜奠挚而出○刘敞曰賔至门主人三辞见賔称挚主人三辞摰所以致尊严也】
右请见
陈师道曰宗周之制士见于大夫卿公介以厚其别词以正其名挚以効其情仪以致其敬四者备矣谓之礼成士之相见如女之从人有愿见之心而无自行之义必有绍介为之前焉所以别嫌而慎防也故曰介以厚其别名以举事词以导名名者先王所以定名分也名正则词不悖分定则名不犯故曰词以正其名言不足以尽意名不可以过情又为之摰以成其终故授受焉介以通名傧以将命勤亦至矣然因人而后逹也礼莫重于自尽故祭主于重防主于迎賔主于摰故曰摰以效其情诚发于心而谕于身逹于容色故又有仪焉词以三请摰以三献三揖而升三拜而出礼烦则泰简则野三者礼之中也故曰仪以致其敬是以贵不陵贱下不援上谨其分守顺于时命志不屈而身不辱以成其善当是之世岂特士之自贤而亦有礼为之节也夫周之制礼其所为防至矣及其晚世礼存而俗变犹自是而失身况于礼之亡乎自周之礼亡士知免者寡矣世无君子明礼以正之既相循以为常而史官又载其事故其弊习而不自知也○又曰先王之制士不传摰为臣则不见于王公夫相见所以成礼而其弊必至于自鬻故先王谨其始以为之防而为士者世守焉
主人复见之以其摰曰向者吾子辱使某见请还摰于将命者【还音旋○复见之者礼尚徃来也以其摰谓向时所执来者也向囊也将犹传也传命者谓摈相者○疏曰五等诸侯身自出朝及遣臣出聘圭璋重不可遥复朝聘讫即还之璧琮财物故不还彼朝聘用玉自为一礼有不还之义其在国之臣自执摰相见虽禽摰皆还之臣见于君则不还义与朝聘异不可相决也出接賔曰摈入诏礼曰相一也故聘礼与冠义皆云每一门止一相是谓摈介为相也】主人对曰某也既得见矣敢辞【譲其来答已也○疏曰上言主人者据前为主人而言此云主人者谓前賔今在其家而说也】賔对曰某也非敢求见请还摰于将命者【言不敢求见嫌防主人不敢当也○疏曰賔主频见是防故不敢当相见之法直云还摰而已】主人对曰某也既得见矣敢固辞【固如故也】賔对曰某不敢以闻固以请于将命者【言不敢以闻又益不敢当○疏曰上云非敢求见此云不敢以闻耳闻疏于目见故云又益不敢当也】主人对曰某也固辞不得命敢不从賔奉摰入主人再拜受賔再拜送摰出主人送于门外再拜
右复见
士见于大夫终辞其摰于其入也一拜其辱也賔退送再拜【终辞其摰以将不亲答也凡不荅而受其摰唯君于臣耳大夫于士不出迎入一拜正礼也送再拜尊贤】
右士见大夫
若尝为臣者则礼辞其摰曰某也辞不得命不敢固辞【礼辞一辞其摰而许也将不荅而听其以摰入有臣道也】賔入奠摰再拜主人荅壹拜【奠挚尊卑异不亲授也】賔出使摈者还其摰于门外曰某也使某还摰【还其摰者辟正君也】賔对曰某也既得见矣敢辞摈者对曰某也命某某非敢为仪也敢以请【还摰者请使受之】賔对曰某也夫子之贱私不足以践礼敢固辞【家臣称私践行也言某臣也不足以行賔客礼】摈者对曰某也使某不敢为仪也固以请賔对曰某固辞不得命敢不从再拜受【受其摰而去之○疏曰以其尝为臣为轻既不受其摰又相见无飨燕之礼故郑云去之】
右尝为臣者见
下大夫相见以鴈饰之以布维之以索如执雉【索悉各反○鴈取知时飞翔有行列也饰之以布谓裁缝衣其身也维谓繋聫其足】上大夫相见以羔饰之以布四维之结于面左头如麛执之【麛莫兮反○上大夫卿也羔取其从帅羣而不党也面前也繋聨四足交出背上于胷前结之也如麛执之者秋献麛有成礼如之或曰麛孤之摰也其礼盖谓左执前足右执后足○疏曰秋行犊麛则献当在秋时也国皆有三卿五大夫言上大夫据三卿则此下是五大夫也三卿宜六大夫而五者何休云司马事省阙一大夫】如士相见之礼【大夫虽摰异其仪犹如云】
右大夫相见
始见于君执摰至下容弥蹙【下谓君所也蹙犹促也促恭慤貌也其为恭士大夫一也】○庶人见于君不为容进退走【容谓趋翔】○士大夫则奠挚再拜稽首君荅壹拜【言君荅士大夫一拜则于庶人不荅之庶人之摰鹜○疏曰君于士不荅拜此得与大夫同荅壹拜者士贱君不荅拜此以新升为士故荅拜聘礼问劳云荅士拜者亦以新使反故拜之】
右士大夫庶人见君
若他邦之人则使摈者还其摰曰寡君使某还挚賔对曰君不有其外臣臣不敢辞再拜稽首受
右他邦人见君
凡燕见于君必辩君之南面若不得则正方不疑君【辩犹正也君南面则臣见正北面君或时不然当正东面若正西面不得疑君所处邪郷之此谓特见图事非立賔主之燕也疑度之】君在堂升见无方阶辩君所在【升见升堂见于君也君近东则升东阶君近西则升西阶】
右燕见君
凡言非对也妥而后传言【凡言谓已为君言事也妥安坐也传言犹出言也若君问可对则对不待安坐也】与君言言使臣与大人言言事君与老者言言使弟子与幼者言言孝弟于父兄与众言言忠信慈祥与居官者言言忠信【传陈燕见言语之仪也言使臣者使臣之礼也大人卿大夫也言事君者臣事君以忠也祥善也居官谓士以下】
右相见而言
凡与大人言始视面中视抱卒视面毋改众皆若是【始视面谓观其顔色可传言未也中视抱容其思之且为敬也卒视面察其纳已言否也毋改谓传言见荅应之间当正容体以待之母自变动为嫌懈惰不虚心也众谓诸卿大夫同在此者皆若是其视之仪无异也】若父则游目毋上于面毋下于带【子于父主孝不主敬所视广也因观安否何如也】若不言立则视足坐则视膝【不言则伺其行起而已】
右相见而视
凡侍坐于君子君子欠伸问日之早晏以食具告改居则请退可也【君子谓卿大夫及国中贤者也志倦则欠体倦则伸问日晏近于久也具犹辩也改居谓自变动也】夜侍坐问夜膳荤请退可也【问夜问其时数也膳荤谓食之荤辛物葱薤之属食之以止卧】
右侍坐于君子
若君赐之食则君祭先饭徧尝膳饮而俟君命之食然后食【君祭先饭食其祭食臣先饭示为君尝食也食谓君与之礼食膳谓进庶羞既尝庶羞则饮俟君之徧尝也】若有将食者则俟君之食然后食【将食犹进食谓膳宰也膳宰进食则臣不尝食周礼膳夫品尝食王乃食】若君赐之爵则下席再拜稽首受爵升席祭卒爵而俟君卒爵然后授虚爵【受爵者于尊所至于授爵坐授人耳必俟君卒爵者若欲其釂然也】
右君赐食赐爵
退坐取屦隐辟而后屦君为之兴则曰君无为兴臣不敢辞君若降送之则不敢顾辞遂出【谓君若食之饮之而退也隐辟俛而逡遁兴起也辞君兴而不敢辞其降于已大崇不敢当也】大夫则辞退下比及门三辞【下亦降也】
右见君见大夫退
若先生异爵者请见之则辞辞不得命则曰某无以见辞不得命将走见先见之【先生致仕者也异爵谓卿大夫也辞辞其自降而来走犹出也先见之者出先拜也曲礼曰主人敬賔则先拜賔】
右先生异爵者见
非以君命使则不称寡大夫士则曰寡君之老【谓摈賛者辞也不称寡君不言寡君之某言姓名而已大夫卿士其使则皆曰寡君之某檀弓曰仕而未有禄者君有馈焉曰献使焉曰寡君之老】
右称寡君不称寡君
凡执币者不趋容弥蹙以为仪【不趋主慎也以进而益恭为威仪耳】执玉者则唯舒武举前曵踵【唯舒者重玉器尤慎也武迹也举前曵踵备跲也○朱先生曰陆佃读武字絶句谓容弥蹙同惟武则舒陆说近是】
右执币执玉
凡自称于君士大夫则曰下臣宅者在邦则曰市井之臣在野则曰草茅之臣庶人则曰刺草之臣他国之人则曰外臣【宅者谓致仕居宅或在国中或在野周礼载师有宅田刺犹刬除也】
右自称于君
仪礼图卷三

[book_title]卷四
<经部,礼类,仪礼之属,仪礼图
钦定四库全书
仪礼圗卷四　　　　　　宋　杨复　撰
乡饮酒礼第四【郑目録云诸侯之乡大夫三年大比献贤者能者于其君以礼賔之与之饮○疏曰凡乡饮酒之礼其名有四此賔贤能一也六十者坐五十者立侍是党正蜡祭饮酒二也州长春秋习射于序先行乡饮酒三也又有乡大夫士饮酒中贤者用乡饮酒四也其王制云习乡尚齿即是党正饮酒法○吕大临曰乡人凡有防聚皆当行此礼恐不止四事论语载乡人饮酒杖者出斯出矣亦指乡人而言之○今按疏所引四条后一条出乡饮酒义乡人士君子尊于房户之间賔主共之也注疏云乡人乡大夫也士州长党正也君子谓乡大夫士也乡大夫士饮酒中贤者亦用此礼也】
乡饮酒之礼○主人就先生而谋賔介【主人谓诸侯之乡大夫也先生乡中致仕者賔介处士贤者周礼大司徒以乡三物教万民而賔兴之及三年大比而兴贤者能者乡老及乡大夫帅其吏与其众寡以礼礼賔之厥明献贤能之书于王是礼乃三年正月而一行也今郡国十月行此饮酒礼以党正每岁邦索鬼神而祭祀则以礼属民而饮酒于序以正齿位之说然此篇无正齿位之事焉凡乡党饮酒必于民聚之时欲其见化知尚贤尊长也孟子曰天下有达尊三爵也德也齿也○疏曰党正正齿位之礼六十者坐五十者立侍六十者三豆七十者四豆八十者五豆九十者六豆年长者在上是正齿位之法也汉时十月饮酒礼取党正之文此篇则无党正正齿位法也民聚之时谓大比大蜡之时尚贤据此篇乡饮酒尊长据党正乡饮酒也但党正饮酒以乡大夫临观行礼或乡大夫居此党内则亦名乡饮酒也引孟子者以证乡大夫饮酒是尚德也党正饮酒尚齿也爵于此无所当连引之耳或曰賔若有遵者一章即尚爵之义也○今案此篇主于賔贤虽无正齿位法然自賔介而下众賔有长立于堂下者有东上北上乐正与立者皆荐以齿旅酬少长以齿是亦正齿位法但无党正三豆四豆五豆六豆之等差耳】
右谋賔介
主人戒賔賔拜辱主人荅拜乃请賔賔礼辞许主人再拜賔荅拜主人退賔拜辱【戒告也拜辱出拜其自屈辱至已门也请告以其所为来之事不固辞者素所有志○朱先生曰学成行修进仕于朝上以致君下以泽民此士之素所有志也】介亦如之○记乡朝服而谋賔介皆使能不宿戒【乡乡人谓乡大夫也朝服冠端缁带素韠白屦再戒为宿戒礼将有事先戒而复宿戒○韠音毕】
右戒賔介
乃席賔主人介【賔席牖前南面主人席阼阶上西面介席西阶上东面】众賔之席皆不属焉【席众賔于賔席之西不属者不相续也皆独坐明其德各特】○尊两壶于房户间斯禁有酒在西设篚于禁南东肆加二勺于两壶【斯禁禁切地无足者酒在西上也肆陈也○疏曰言东肆以头首为记从西向东为肆则大头在西也】○设洗于阼阶东南南北以堂深东西当东荣水在洗东篚在洗西南肆【深申鸩反○荣屋翼○疏曰堂深谓从堂廉北至房室之壁堂下洗北去堂逺近深浅取于堂上深浅假令堂深二丈冼亦去堂二丈以此为度】○记蒲筵缁布纯【筵席也纯缘也○縁以绢反】尊绤幂賔至彻之【幂迷直反○绤葛也幂覆尊巾】献用爵其他用觯【爵尊不防用之○今案上篚在禁南东肆下篚在冼西南肆上篚爵三觯一献賔献遵献工皆异爵三也主人取觯降洗以酬賔一也下篚之觯四一人举觯为旅酬始一也司正举觯二也二人举觯为无筭爵始四也】○磬阶间缩霤北面鼔之【缩所六反霤力又反○缩从也霤以东西为从鼓犹击也大夫而特县方賔乡人之贤者从士礼也射则磬在东○疏曰磬阶间者在堂下两阶之间东西节也缩从也上当堂之南霤堂北节也凡东西为横南北为从南霤则以东西为从谓之缩霤○今案春官小胥正乐县之位王宫县诸侯轩县卿大夫判县士特县宫县四面象宫室轩县三面去南面辟王也判县判左右二面又去北面特县县于东方或于阶间而已凡钟磬编县二八十六枚而在一虡谓之堵钟一堵磬一堵谓之肆所谓卿大夫判县者天子之卿大夫判县左右二肆钟磬各二堵也士特县一肆钟磬各一堵也诸侯之卿大夫半天子之卿大夫判县一肆西钟东磬各一堵也诸侯之士半天子之士县磬一堵而已射则避射位故乡射磬在东乡饮则在阶间缩霤也乡饮诸侯之大夫礼以其賔乡人之贤者从士礼也】○其牲狗也【狗取择人】亨于堂东北【祖阳气之所始也】荐脯五挺横祭于其上出自左房【挺大横反○挺犹膱也乡射礼曰祭半膱膱长尺有二寸左在东阳也○膱音职○疏曰横祭者于脯为横于人为缩其挺有五通祭为六】俎由东壁自西阶升【亨狗既熟载之俎馔于东方】賔俎脊胁肩肺主人俎脊胁臂肺介俎脊胁肫胳肺肺皆离皆右体进腠【胳古白反○凡牲前胫骨三肩臂臑也后胫骨二防胳也骨有贵贱凡前贵后贱离犹防也腠理也进理谓前其本胳一作骼○疏曰賔用肩主人用臂介用胳前贵于后也○朱先生曰肫字释文无音疏又云有臑肫而介不用明本无此字也合删】○立者东面北上若有北面者则东上【贤者众寡无常也或统于堂或统于门○疏曰立堂下者东面北上统于堂也立门西者北面东上统于门也】主人之賛者西靣北上【賛佐也谓主人之属佐助主人礼事彻幂沃盥设荐俎者西面北上统于堂也】○郷饮酒义曰六十者坐五十者立【六十者坐者众賔内年六十以上坐于堂上賔席之西南面若坐不尽则于介席之北东面北上其五十者则立于西阶下东面北上示有陪侍之义】
右设席陈器具馔
今案郷饮酒礼注席賔于牖前与周礼司几筵筵国賔于牖前似同而实异賔位在西北以天子诸侯室有东西房言之则室前之中为中此乃王位设扆之处自中以西便为西北又是牖前如司几筵筵国賔于牖前是也以大夫士东房西室言之房室之间为中故户西牖东西北之位家乡国皆以为重士冠礼子筵于户西士昬礼妇席于户牖间乡饮席于牖前乡射賔席在于户牖之处名虽不同皆是一义郷饮虽云牖前亦是牖东也盖户西牖东正西北之賔位也士冠礼子士昬礼妇亦在此位敬礼之如賔客然所谓醴于客位是也若牖前则近于西北隅矣果賔席在牖前则三賔当如郷射记东面北上今经云众賔之席继而西则賔席决不在牖前明矣虽然此特以郑义大夫士东房西室言之也又案陈祥道云乡饮酒荐脯五挺出自左房乡射记笾豆出自东房大射宰胥荐脯醢由左房夫乡饮乡射大夫礼大射诸侯礼其言相类盖言左以有右言东以有西则大夫士之房室与诸侯同可知郑氏谓大夫士无西房恐未然也【又见郑注大夫士东房西室图】
<经部,礼类,仪礼之属,仪礼图,卷四
羮定【肉谓之羮定犹孰也】主人速賔賔拜辱主人荅拜还【速召也还犹退也】賔拜辱介亦如之賔及众賔皆从之○主人一相迎于门外再拜賔賔荅拜拜介介荅拜【相主人之吏摈賛传命者】揖众賔【差益卑也拜介揖众賔皆西南面】主人揖先入【揖揖賔也先入门而西面】賔厌介入门左介厌众賔入众賔皆入门左北上【厌一渉反○皆入门西东面推手曰揖引手曰厌】
右迎賔
主人与賔三揖至于阶三让主人升賔升主人阼阶上当楣北面再拜賔西阶上当楣北面荅拜【楣亡悲反○楣前梁也○疏曰楣前梁对后梁为室户上】主人坐取爵于篚降洗【将献賔】賔降【从主人】主人坐奠爵于阶前辞賔对主人坐取爵兴适洗南面坐奠爵于篚下盥洗【已盥乃洗爵致防敬也】賔进东北面辞洗【必进东行示情○疏曰示情者賔进前就主人示谦下主人之情也】主人坐奠爵于篚兴对賔复位当西序东面【始降位在此】主人坐取爵沃洗者西北面【沃洗主人之羣吏】卒洗主人壹揖壹让升賔拜洗主人坐奠爵遂拜降盥【复盥为手坋污○坋歩困反】賔降主人辞賔对复位当西序卒盥揖让升賔西阶上疑立【疑鱼正反○疑正立自定之貌】主人坐取爵实之賔之席前西北面献賔【向其席也】賔西阶上拜主人少退賔进受爵以复位【复西阶上位】主人阼阶上拜送爵賔少退荐脯醢【荐进也进之者主人有司】賔升席自西方【升由下也升必中席】乃设折俎【牲体枝解节折在俎】主人阼阶东疑立賔坐左执爵祭脯醢【坐坐于席祭脯醢者以右手】奠爵于荐西兴右手取肺却左手执本坐弗缭右絶末以祭尚左手哜之兴加于俎【缭音了哜才计反○肺离之本端厚大者缭犹紾也尚左手者明垂紾之乃絶其末哜尝也○疏曰本谓根本肺之大端此乡饮酒大夫礼故云缭祭乡射士礼云絶祭但云缭必兼絶言絶不得兼缭也周礼大祝辨九祭七曰絶祭八曰缭祭注云缭祭以手从肺本循之至于末乃絶以祭絶祭不循其末直絶以祭二祭本同礼多者缭之礼略者絶则祭之云哜尝也者哜至齿则尝之也】坐捝手遂祭酒兴席末坐啐酒降席坐奠爵拜告防执爵兴主人阼阶上荅拜【捝始锐反啐七内反○降席席西也】賔西阶上北面坐卒爵兴坐奠爵遂拜执爵兴主人阼阶上荅拜【卒尽也于此尽酒者明此席非专为饮食起○疏曰此席非专为饮食起为賔贤能起故不在席尽爵于此西阶上卒之】○记以爵拜者不徒作【作起也言拜既爵者不徒起起必酢主人】○凡举爵三作而不徒爵【谓献賔献大夫献工皆有荐】
右主人献賔
<经部,礼类,仪礼之属,仪礼图,卷四
賔降洗【将酢主人】主人降【降立阼阶东西面】賔坐奠爵兴辞【西阶前也】主人对賔坐取爵适洗南北面主人阼阶东南面辞洗賔坐奠爵于篚兴对主人复阼阶东西面賔东北面盥坐取爵卒洗揖让如初升主人拜洗賔荅拜兴降盥如主人礼賔实爵主人之席前东南面酢主人主人阼阶上拜賔少退主人进受爵复位賔西阶上拜送爵荐脯醢主人升席自北方设折俎祭如賔礼【祭者祭荐俎及酒亦哜啐】不告防【酒已物也】自席前适阼阶上北靣坐卒爵兴坐奠爵遂拜执爵兴賔西阶上荅拜【自席前者啐酒席末因从北方降由便也】主人坐奠爵于序端阼阶上北面再拜崇酒賔西阶上荅拜【东西墙谓之序崇充也言酒恶相充实】○记主人介凡升席自北方降自南方【席南上升由下降由上由便】
右賔酢主人
主人坐取觯于篚降洗賔降主人辞降賔不辞洗立当西序东面【不辞洗者以其将自饮】卒洗揖让升賔西阶上疑立主人实觯酬賔阼阶上北面坐奠觯遂拜执觯兴賔西阶上荅拜【酬劝酒也酬之言周忠信为周】坐祭遂饮卒觯兴坐奠觯遂拜执觯兴賔西阶上荅拜主人降洗賔降辞如献礼升不拜洗【不拜洗杀于献】賔西阶上立主人实觯賔之席前北面賔西阶上拜主人少退卒拜进坐奠觯于荐西【賔已拜主人奠其觯】賔辞坐取觯复位主人阼阶上拜送賔北面坐奠觯于荐东复位【酬酒不举君子不尽人之欢不竭人之忠以全交也】主人揖降賔降立于阶西当序东面【主人将与介为礼賔谦不敢居堂上】○记凡奠者于左【不饮者不欲其妨○疏曰谓主人酬賔之觯賔奠之于左是不欲其妨后奠爵者】将举于右【便也○疏曰谓若一人举觯为旅酬始二人举觯为无筭爵始皆奠于右以右举之便也】
右主人酬賔
主人以介揖让升拜如賔礼主人坐取爵于东序端降洗介降主人辞降介辞洗如賔礼升不拜洗【介礼杀也】介西阶上立【不言疑者省文】主人实爵介之席前西南面献介介西阶上北面拜主人少退介进北面受爵复位主人介右北面拜送爵介少退【主人拜于介右降尊以就卑也】主人立于西阶东荐脯醢介升席自北方设折俎祭如賔礼不哜肺不啐酒不告旨自南方降席北面坐卒爵兴坐奠爵遂拜执爵兴主人介右荅拜【不啐哜下賔】○记主人介凡升席自北方降自南方○以爵拜者不徒作
右主人献介
介降洗主人复阼阶降辞如初【如賔酢之时】卒洗主人盥【盥者当为介酌○疏曰此主人自饮而盥者尊介也】介揖让升授主人爵于两楹之间【就尊南授之介不自酌下賔酒者賔主共之○疏曰知两楹间是尊南者以上云尊于房户之间房户间当两楹之北也】介西阶上立主人实爵酢于西阶上介右坐奠爵遂拜执爵兴介荅拜主人坐祭遂饮卒爵兴坐奠爵遂拜执爵兴介荅拜主人坐奠爵于西楹南【以当献众賔】介右再拜崇酒介荅拜主人复阼阶揖降介降立于賔南
右介酢主人
主人西南面三拜众賔众賔皆荅壹拜【不升拜贱也】主人揖升坐取爵于西楹下降洗升实爵于西阶上献众賔众賔之长升拜受者三人主人拜送【于众賔右】坐祭立饮不拜既爵授主人爵降复位【既卒也卒爵不拜立饮立授贱者礼简】众賔献则不拜受爵坐祭立饮【次三人以下也不拜礼弥简】每一人献则荐诸其席【谓三人也】众賔辩有脯醢【亦每献荐于其位位在下今文辩皆作徧】主人以爵降奠于篚○记坐卒爵者拜既爵立卒爵者不拜既爵【降杀各从其宜不使相错】○众賔之长一人辞洗如賔礼○立者东面北上若有北面者则东上【注见上文】乐正与立者皆荐以齿【谓其饮之次也尊乐正同于賔党不言饮而言荐以明饮也既饮皆荐于其位乐正位西阶东北面】○主人之賛者西面北上不与【与音预○賛佐也谓主人之属佐助主人礼事彻鼏沃盥设荐俎者西面北上统于堂也与及也不及谓不献酒】无筭爵然后与【燕乃及之】
右主人献众賔
揖让升賔厌介升介厌众賔升众賔序升即席【序次也即就也】○一人洗升举觯于賔【一人主人之吏发酒端曰举】实觯西阶上坐奠觯遂拜执觯兴賔席末荅拜坐祭遂饮卒觯兴坐奠觯遂拜执觯兴賔荅拜降洗升实觯立于西阶上賔拜【賔拜拜将受觯】进坐奠觯于荐西賔辞坐受以兴【举觯不授下主人也言坐受者明行事相接若亲受谦也】举觯者西阶上拜送賔坐奠觯于其所【所荐西也】举觯者降【事已】
右一人举觯为旅酬始
賔若有遵者诸公大夫则既一人举觯乃入【不干主人正礼也遵者诸公大夫也谓之賔者同从外来耳大国有孤四命谓之公】席于賔东公三重大夫再重【席此二者于賔东尊之不与乡人齿也天子之国三命者不齿于诸侯之国爵为大夫则不齿矣不言遵者遵者亦卿大夫】公如大夫入主人降賔介降众賔皆降复初位主人迎揖让升公升如賔礼辞一席使一人去之【主人迎之于门内也辞一席谦自同于大夫】大夫则如介礼有诸公则辞加席委于席端主人不彻无诸公则大夫辞加席主人对不去加席【加席上席也大夫席再重】○记若有诸公则大夫于主人之北西面【其西面者北上统于公】
案乡射礼【乡饮乡射献遵礼当参考】大夫若有遵者则入门左主人降【迎大夫于门内也不出门别于賔】賔及众賔皆降复初位【不敢居堂俟大夫入也初位门内东面】主人揖让以大夫升拜至大夫荅拜主人以爵降大夫降主人辞降大夫辞洗如賔礼席于尊东【尊东明与賔夹尊也不言东上统于尊也】升不拜洗主人实爵席前献于大夫大夫西阶上拜进受爵反位主人大夫之右拜送大夫辞加席主人对不去加席【去起吕反○辞之者谦不以已尊加贤者也不去者大夫再重席正也賔一重席】乃荐脯醢大夫升席设折俎祭如賔礼不哜肺不啐酒不告旨西阶上卒爵拜主人荅拜【凡所不者杀于賔也大夫升席自东方】○记若有诸公则如賔礼大夫如介礼无诸公则大夫如賔礼【尊卑之差诸公大国之孤】乐作大夫不入【后乐贤也】大夫降洗【将酢主人也大夫若众则辩献长乃酢】主人复阼阶降辞如初卒洗主人盥【盥者虽将酌自饮尊大夫不敢防】揖让升大夫授主人爵于两楹间复位主人实爵以酢于西阶上坐奠爵拜大夫荅拜坐祭卒爵拜大夫荅拜主人坐奠爵于西楹南再拜崇酒大夫荅拜主人复阼阶揖降【将升賔○疏曰为士于旅乃入拟献士故奠爵于西楹南】大夫降立于賔南○主人揖让以賔升大夫及众賔皆升就席
右主人献遵遵酢主人
<经部,礼类,仪礼之属,仪礼图,卷四
设席于堂防东上【为工布席也侧边曰廉燕礼曰席工于西阶上少东乐正先升北面此言乐正先升立于西阶东则工席在阶东】工四人二瑟瑟先相者二人皆左何瑟后首挎越内右手相【何户可反挎口狐反○四人大夫制也二瑟二人鼓瑟则二人歌也瑟先者将入序在前也相扶工也众賔之少者为之每工一人乡射礼曰弟子相工如初入天子相工使视了者凡工瞽蒙也故有扶之者师冕见及阶子曰阶也及席子曰席也固相师之道后首者变于君也挎持也相瑟者则为之持瑟其相歌者徒相也越瑟下孔也内侧担之者】乐正先升立于西阶东【正长也】工入升自西阶北面坐相者东面坐遂授瑟乃降【降立于西方近其事】工歌鹿鸣四牡皇皇者华【三者皆小雅篇也鹿鸣君与臣下及四方之賔燕讲道修政之乐歌也此采其已有旨酒以召嘉賔嘉賔既来视我以善道又乐嘉賔有孔昭之明德可则效也四牡君劳使臣之来乐歌也此采其勤苦王事念将父母怀归伤悲忠孝之至以劳賔也皇皇者华君遣使臣之乐歌也此采其更是劳苦自以为不及欲谘谋于贤知而以自光明也○朱先生曰鹿鸣谓今日燕饮之事所以道逹主人之诚意而美嘉賔之德也四牡言其去家而仕于朝辞亲而从王事于此乎始也皇皇者华言其将为君使而赋政于外也学记曰宵雅肄三官其始也正谓此也盖此三诗先王所制以为燕饮之乐用之乡人用之邦国各取其象而歌之也】卒歌主人献工【乡射礼曰取爵于上篚献工】工左瑟一人拜不兴受爵主人阼阶上拜送爵【一人工之长也凡工贱不为之洗】荐脯醢使人相祭【使人相者相其祭酒祭荐】工饮不拜既爵授主人爵【坐授之】众工则不拜受爵祭饮辩有脯醢不祭【祭饮献酒重无不祭也】大师则为之洗賔介降主人辞降工不辞洗【大夫若君赐之乐谓之大师则为之洗尊之也賔介降从主人也工大师也上既言献工矣乃言大师者大师或瑟或歌也其献之瑟则先歌则后】笙入堂下磬南北面立乐南陔白华华黍【笙吹笙者也以笙吹此诗以为乐也南陔白华华黍小雅篇也今亡其义未闻昔周之兴也周公制礼作乐采时世之诗以为乐歌所以通情相风切也其有此篇明矣后世衰微幽厉尤甚礼乐之书稍稍废弃孔子曰吾自卫反鲁然后乐正雅颂各得其所谓当时在者而复重杂乱者也恶能存其亡者乎且正考父校商之名颂十二篇于周大师归以祀其先王至孔子二百年之间五篇而已此其信也○刘敞云此三篇皆笙诗也小序云有其义而亡其辞亡谓本无非亡逸之亡也乡饮酒礼鼓瑟而歌鹿鸣四牡皇皇者华然后笙入堂下磬南北面立乐南陔白华华黍燕礼亦鼓瑟歌鹿鸣四牡皇皇者华然后笙入立于县中奏南陔白华华黍南陔以下今无以考其名篇之义然曰笙曰乐曰奏而不言歌则有声而无词明矣下由庚崇丘由仪仿此】主人献之于西阶上一人拜尽阶不升堂受爵主人拜送爵阶前坐祭立饮不拜既爵升授主人爵【一人笙之长者也笙三人和一人凡四人乡射礼曰笙一人拜于下】众笙则不拜受爵坐祭立饮辩有脯醢不祭【亦受爵于西阶上荐之皆于其位磬南】○乃间歌鱼丽笙由庚歌南有嘉鱼笙崇丘歌南山有台笙由仪【间代也谓一歌则一吹六者皆小雅篇也鱼丽言太平年丰物多也此采其物多酒旨所以优賔也南有嘉鱼言太平君子有酒乐与贤者共之也此采其能以礼下贤者贤者累蔓而归之与之燕乐也南山有台言太平之治以贤者为本此采其爱友贤者为邦家之基民之父母既欲其身之夀考又欲其名德之长也由庚崇丘由仪今亡其义未闻○疏曰堂下吹笙堂上升歌间代而作故谓之乃间也】○乃合乐周南闗雎葛覃卷耳召南鹊巢采蘩采苹【合乐者谓歌乐与众声俱作也周南召南国风篇也王后国君夫人房中之乐歌也闗雎言后妃之德葛覃言后妃之职卷耳言后妃之志鹊巢言国君夫人之德采蘩言国君夫人不失职采苹言卿大夫之妻能循其法度昔太王王季居于岐山之阳躬行召南之教以兴王业及文王而行周南之教以受命大雅云刑于寡妻至于兄弟以御于家邦谓此也其始一国耳文王作邑于丰以故地为卿士之采地乃分为二国周周公所食召召公所食于时文王三分天下有其二德化被于南土是以其诗有仁贤之风者属之召南焉有圣人之风者属之周南焉夫妇之道生民之本王政之端此六篇者其教之原也故国君与其臣下及四方之賔燕用之合乐也乡乐者风也小雅为诸侯之乐大雅颂为天子之乐乡饮酒升歌小雅礼盛者可以进取也燕合乡乐礼轻者可以逮下也春秋传曰肆夏繁遏渠天子所以享元侯也文王大明绵两君相见之乐也然则诸侯相与燕升歌大雅合小雅天子与次国小国之君燕亦如之与大国之君燕升歌颂合大雅其笙间之篇未闻○疏曰歌乐众声俱作者谓堂上有歌瑟堂下有笙磬合奏此诗也○朱先生曰二南之分注疏说未安唯程子曰以周公主内治故以畿内之诗言文王太姒之化者属之周南以召公掌诸侯故以畿外之诗言列国诸侯大夫之室家者属之召南此为得之谓之南者言其化自岐雍之间被于江汉之域自北而南也诗曰以雅以南即谓此也】工告于乐正曰正歌备乐正告于賔乃降【乐正降者以正歌备无事也降立西阶东北面】○记磬阶间缩霤北面鼓之○献工与笙取爵于上篚既献奠于下篚【明其异器敬也如是则献大夫亦然上篚三爵○疏曰献賔献众賔讫降奠于篚是其上篚一爵也献工与笙既献奠于下篚是上篚二爵也又乡射礼云主人以爵降洗献大夫此篇亦有大夫故知上篚有三爵也】其笙则献诸西阶上【谓主人拜送爵也于工拜于阼阶上者以其坐于西阶东也】
右乐賔
【乡饮酒义合乐三终者谓堂上下歌瑟及笙并作也若工歌闗雎则笙吹鹊巢合之若工歌葛覃则笙吹采蘩合之若工歌卷耳则笙吹采苹合之贾疏合乐三终者谓堂上歌瑟堂下笙磬合奏此六诗也言三终者二南各三终也二説不同当考】
燕礼
【歌笙间合四节同又有王事之劳者賔及庭奏肆夏及升歌鹿鸣下管新宫笙入三成与上四
节异】
乡射
【不歌不间不合惟有合乐一节以主于射略于乐也】
大射
【与乡射又不同歌鹿鸣三终又管新宫而止亦主于射略于乐也】
主人降席自南方【不由北方由便】侧降【賔介不从○疏曰侧特也賔介不从故言侧】作相为司正司正礼辞许诺主人拜司正荅拜【作使也礼乐之正既成将留賔为有懈惰立司正以监之拜拜其许】主人升复席司正洗觯升自西阶阼阶上北面受命于主人主人曰请安于賔司正告于賔賔礼辞许【为賔欲去留之告賔于西阶】司正告于主人主人阼阶上再拜賔西阶上荅拜司正立于楹间以相拜皆揖复席【再拜拜賔许也司正既以賔许告主人遂立楹间以相拜賔主人既拜揖就席】司正实觯降自西阶阶间北面坐奠觯退共少立【阶间北面东西节也其南北当中庭共拱手也少立自正慎其位也已帅而正孰敢不正燕礼曰右还北面】坐取觯不祭遂饮卒觯兴坐奠觯遂拜执觯兴盥洗北面坐奠觯于其所退立于觯南【洗觯奠之示洁敬立于其南以察众○疏曰据乡射大射皆不云盥此有盥字者误合删去】○记司正既举觯而荐诸其位【司正主人之属也无献因其举觯而荐之○疏曰记又云主人之賛者西面北上不与无筭爵然后与是无献也】
右司正中庭奠觯
賔北面坐取俎西之觯阼阶上北面酬主人主人降席立于賔东【初起旅酬也凡旅酬者少长以齿终于沃盥者皆弟长而无遗矣○疏曰前一人举觯奠于荐右今取为旅酬】賔坐奠觯遂拜执觯兴主人荅拜不祭立饮不拜卒觯不洗实觯东南面授主人【賔立饮卒觯因更酌以乡主人将授】主人阼阶上拜賔少退主人受觯賔拜送于主人之西【旅酬同阶礼杀】賔揖复席【酬主人讫】主人西阶上酬介介降席自南方立于主人之西如賔酬主人之礼主人揖复席【其酌实觯西南面授介自此以下旅酬酌者亦如之】司正升相旅曰某子受酬受酬者降席【旅序也于是介酬众賔众賔又以次序相酬某者众賔姓也同姓则以伯仲别之又同则以其字别之】司正退立于序端东面【辟受酬者又便其賛上賛下也始升相西阶西北面】受酬者自介右【由介东也尊介使不失故位】众受酬者受自左【后将受酬者皆由西变于介也】拜兴饮皆如賔酬主人之礼【嫌賔以下异也】辩卒受者以觯降坐奠于篚【辩辩众賔之在下者乡射礼曰辩遂酬在下者皆升受酬于西阶上】司正降复位【觯南之位】○记凡旅不洗【敬礼杀也】不洗者不祭【不甚洁也】既旅士不入【后正礼也既旅则将燕矣】○乡射记古者于旅也语【礼成乐备乃可以言语先王礼乐之道也疾今人慢于礼乐之盛言语无节故追道古也】
右旅酬
使二人举觯于賔介洗升实觯于西阶上皆坐奠觯遂拜执觯兴賔介席末荅拜皆坐祭遂饮卒觯兴坐奠觯遂拜执觯兴賔介席末荅拜【三人亦主人之吏若有大夫则举觯于賔与大夫燕礼曰媵爵者立于洗南西面北上序进盥洗○疏曰若有大夫则举觯于賔与大夫者以其大夫尊于介故也】逆降洗升实觯皆立于西阶上賔介皆拜【于席末拜○疏曰賔在席西南面介在席南东面】皆进荐西奠之賔辞坐取觯以兴介则荐南奠之介坐受以兴退皆拜送降賔介奠于其所【賔言取介言受尊卑异文】
右二人举觯为无筭爵始
司正升自西阶受命于主人主人曰请坐于賔賔辞以俎【至此盛礼俱成酒清肴干賔主百拜强有力者犹倦焉张而不弛弛而不张非文武之道请坐者将以賔燕也俎者肴之贵者辞之者不敢以礼杀当贵者】主人请彻俎賔许【亦司正传请告之】司正降阶前命弟子俟彻俎【西阶前也弟子賔之少者俎者主人之吏设之使弟子俟彻者明彻俎賔之义】司正升立于序端【待事】賔降席北面主人降席阼阶上北面介降席西阶上北面遵者降席席东南面【皆立相须彻俎也遵者谓此乡之人仕至大夫者也今来助主人乐賔主人所荣而遵法者也因以为名或有无来不来用时事耳】賔取俎还授司正司正以降賔从之主人取俎还授弟子弟子以降自西阶主人降自阼阶介取俎还授弟子弟子以降介从之若有诸公大夫则使人受俎如賔礼众賔皆降【取俎者皆乡其席既授弟子皆降复初入之位】○记彻俎賔介遵者之俎受者以降遂出授从者【从才用反】主人之俎以东【藏于东方】
右彻俎
说屦揖让如初升坐【说屦者为安燕当坐也必说于下者屦贱不宜居堂说屡主人先左賔先右】乃羞【羞进也所进者狗胾醢也乡设骨体所以致敬也今进羞所以尽爱也敬之爱之所以厚贤也】无筭爵【筭数也賔主燕饮爵行无数醉而止也乡射礼曰使一人举觯于賔与大夫又曰执觯者洗升实觯反奠于賔与大夫皆是○今案乡饮酒礼无筭爵其文略注疏引乡射无筭爵以释之案乡射无筭爵賔与大夫不兴取奠觯饮卒觯不拜执觯者受觯遂实之賔觯以之主人大夫之觯众賔长受而错皆不拜注错者实主人之觯以之次賔实賔长之觯以之次大夫此乡饮酒礼亦同但乡射有賔无介乡饮酒有賔有介当实賔之觯以之主人实大夫之觯以之介及其交错而行也当实主人之觯以之众賔长实介之觯以之次大夫又实众賔长之觯以之第三位次大夫次实大夫之觯以之第二位次賔长如此交错以辩卒受者兴以旅在下者于西阶上及其辩也执觯者洗升实觯反奠于賔与大夫所以复奠之者燕以饮酒为欢醉乃止此所以为无筭爵也】无筭乐【燕乐亦无数或间或合尽欢而止也春秋襄二十九年吴公子札来聘请观于周乐此国君之无筭也】○记主人之賛者西面北上不与无筭爵然后与【与及也不及谓不献酒燕乃及之】
右燕
<经部,礼类,仪礼之属,仪礼图,卷四
賔出奏陔【陔陔夏也陔之言戒也终日燕饮酒罢以陔为节明无失礼也周礼钟师以钟鼓奏九夏是奏陔夏则有钟鼓矣钟鼓者天子诸侯备用之大夫士鼓而已盖建于阼阶之西南鼓乡射礼曰賔兴乐正命奏陔賔降及阶陔作賔出众賔皆出】主人送于门外再拜【门东西下拜也賔介不荅拜礼有终也】
右賔出
明日賔服乡服以拜赐【拜赐谢恩惠乡服昨日与乡大夫饮酒之朝服也不言朝服未服以朝也○疏曰此賔言乡服其乡射賔言朝服不同者案乡射以公士为賔谓在朝着朝服是其常此賔乡人子弟未仕虽着朝服仍以乡服言之故也】○主人如賔服以拜辱【拜賔服自屈辱也乡射礼曰賔朝服以拜赐于门外主人不见如賔服遂从之拜辱于门外乃退○疏曰彼此賔主皆不相见造门外拜谢而已】
右賔拜赐主人拜辱
主人释服【释朝服更服端也】乃息司正【息劳也劳赐昨日賛执事者独云司正司正庭长也】无介【劳礼略也司正为賔】不杀【市买若因所有可也不杀则无俎】荐脯醢【羞同也○疏曰与正行饮酒同】羞唯所有【在有何物】征唯所欲【征召也○疏曰昨日正行饮酒不得唤亲友故今礼食之余可别召知友也】以告于先生君子可也【告请也先生不以筋力为礼于是可以来君子国中有盛德者可者召不召唯所欲】賔介不与【与音预○礼渎则防】乡乐唯欲【乡乐周南召南六篇之中唯所欲作不从次也不歌鹿鸣鱼丽者辟国君也】
右息司正
郷饮酒义
孔子曰吾观于郷而知王道之易易也主人亲速賔及介而众賔自从之至于门外主人拜賔及介而众賔自入贵贱之义别矣三揖至于阶三让以賔升拜至献酬辞让之节繁及介省矣至于众賔升受坐祭立饮不酢而降隆杀之义辨矣工入升歌三终主人献之笙入三终主人献之间歌三终合乐三终工告乐备遂出一人扬觯乃立司正焉知其能和乐而不流也賔酬主人主人酬介介酬众賔少长以齿终于沃洗者焉知其能弟长而无遗矣降说屦升坐修爵无数饮酒之节朝不废朝莫不废夕賔出主人拜送节文终遂焉知其能安燕而不乱也贵贱明隆杀辨和乐而不流弟长而无遗安燕而不乱此五行者足以正身安国矣彼国安而天下安故曰吾观于乡而知王道之易易也○乡饮酒之义主人拜迎賔于庠门之外入三揖而后至阶三让而后升所以致尊让也盥洗扬觯所以致絜也拜至拜洗拜受拜送拜既所以致敬也尊让絜敬也者君子之所以相接也君子尊让则不争絜敬则不慢不慢不争则逺于鬬辩矣○天地严凝之气始于西南而盛于西北此天地之尊严气也此天地之义气也天地温厚之气始于东北而盛于东南此天地之盛德气也此天地之仁气也主人者尊賔故坐賔于西北而坐介于西南以辅賔賔者接人以义者也故坐于西北主人者接人以仁以德厚者也故坐于东南而坐僎于东北以辅主人也○郷人士君子尊于房戸之间賔主共之也尊有酒贵其质也【共如字○乡人乡大夫也士州长党正也君子谓乡大夫士也饮国中贤者亦用此礼也】羞出自东房主人共之也洗当东荣主人之所以自絜而以事賔也
仪礼圗卷四

[book_title]卷五
<经部,礼类,仪礼之属,仪礼图
钦定四库全书
仪礼图卷五　　　　　　宋　杨复　撰
郷射礼第五【郑目录云州长春秋以礼会民而射于州序之礼谓之乡者州郷之属郷大夫或在焉不改其礼○疏曰周礼五州为郷是州属郷也云不改其礼者虽郷大夫在其礼仍依州长射礼也然此经郷大夫射于庠云堂则曰楹外又云堂则物当楣又云大夫用兕中其礼与士射于序别而云不改者大射卿大夫士射先行郷饮酒礼及未旅而射为不改耳其实亦有少异也】
乡射之礼○主人戒賔賔出迎再拜主人答再拜乃请【主人州长】【也乡大夫若在焉则称乡大夫也戒犹警也语也出迎出门也请告也告賔以射事不言拜辱此为习民以礼乐不主为】【賔已也不谋賔者时不献贤能事轻也今郡国行此礼以季春周礼乡老及乡大夫三年正月献贤能之书于王退而以】【乡射之礼五物询众庻诸侯之乡大夫既贡士于其君亦用此礼射而询众庻乎○疏曰案乡大夫是诸侯乡大夫则此】【州长亦诸乡之州长以士为之是以经云释获者执鹿中而记云士鹿中也若天子州长中大夫为之矣】賔礼辞许主人再拜賔答再拜主人退賔送再拜【退还射宫省録射事】无介【虽先】【饮酒主于射也其序賔之礼略】○记大夫与则公士为賔【与音预○不敢使乡人加尊于大夫】【也公士在官之士乡賔主用处士○疏曰据此乡射使处士无爵命者为賔故有大夫来不以乡人加尊于大夫故易去】【之使公士为賔乡饮酒贡士法有大夫来不易去之以其賔拟贡故也处士即君子也】使能不宿戒【能者】【敏于事不待宿戒而习之】
右戒賔
乃席賔南面东上【不言于户牖之间者此射于序○疏曰此射于序乡饮酒在庠以其序无室庠有室无室则无户牖设席亦当户牖之处耳言东上亦主人在东故席在东不得以曲礼席南向北向以西方为上解之】众賔之席继而西【言继者甫欲习众庶未有所殊别○疏曰乡饮酒三賔之席不属彼兴贤能故有殊别】席主人于阼阶上西面【阼阶东阶】○尊于賔席之东两壶斯禁左酒皆加勺篚在其南东肆【斯禁禁切地无足者也设尊者北面西曰左尚之也肆陈也○疏曰左酒据人设尊北面故西为左】○设洗于阼阶东南南北以堂深东西当东荣水在洗东篚在洗西南肆【深申鸩反○荣屋翼】县于洗东北西面【此县谓磬也县于东方辟射位也但县磬者半天子之士无钟】○记其牲狗也【狗取择人】亨于堂东北【乡饮酒义曰祖阳气之所发也】○尊绤幂賔至彻之【以绤为幂取其坚絜】○蒲筵缁布纯【缁席也纯縁】○西序之席北上【众賔统于賔○疏曰众賔之席继賔已西东上今谓众賔有东面者则北上非常故记之也若公卿大夫多尊东不能受则于尊西賔近于西则三賔东面北上统于賔也】○献用爵其他用觯【爵尊不可防也】○荐脯用笾五膱祭半膱横于上醢以豆出自东房膱长尺二寸【膱音职○脯用笾笾宜干物也醢以豆豆宜濡物也膱犹脡也为记者异耳祭横于上殊之也于人为缩膱广狭未闻也】○俎由东壁自西阶升【狗既亨载于东方】賔俎脊胁肩肺主人俎脊胁臂肺肺皆离皆右体也进腠【腠七豆反○以骨名肉贵骨也賔俎用肩主人用臂尊賔也离犹防也腠肤理也进理谓前其本右体周所贵也皆有尊者则俎其余体也○防若圭反】
右设席陈器具馔【见前图】
乃张侯下纲不及地武【侯谓所射布也纲持舌绳也武迹也中人之迹尺二寸侯象人纲即其足也是以取数焉】不系左下纲中掩束之【事未至也○大射注云西方谓之左个】乏参侯道居侯党之一西五歩【容谓之乏所以为获者御矢也侯道五十歩此之去侯北十丈西三丈】○记郷侯上个五寻【上个谓最上幅也八尺曰寻上幅用布四丈】中十尺【方者也用布五丈今官布幅广二尺二寸旁削一寸考工记曰梓人为侯广与崇方谓中也】侯道五十弓弓二寸以为侯中【言侯中所取数也量侯道以貍歩而云弓者侯之所取数宜于射器也正二寸骹中之博也○骹苦交反○疏曰周礼弓人云骹解中有变焉谓弓弣豝中侧骨之处愽二寸故于此取数焉】倍中以为躬【躬身也谓中之上下幅也用布各二丈】倍躬以为左右舌【谓上个也居两傍谓之个左右出谓之舌】下舌半上舌【半者半其出于躬者也用布三丈所以半上舌者侯人之形类也上个象臂下个象足中人张臂八尺张足六尺五八四十五六三十以此为衰也凡郷侯用布十六丈数起侯道五十弓以计道七十弓之侯用布二十五丈二尺道九十弓之侯用布三十六丈○疏曰云凡郷侯用布十六丈数起侯道五十弓以计者用布十六丈者中五幅幅一丈用布五丈上下躬各二丈緫四丈上个四丈下个三丈是緫十六丈也云道七十弓之侯用布二十五丈二尺道九十弓之侯用布三十六丈亦以此计之】○凡侯天子熊侯白质诸侯麋侯赤质大夫布侯画以虎豹士布侯画以鹿豕【此所谓兽侯也燕射则张之郷射及賔射当张采侯二正而记此者天子诸侯之燕射各以郷射之礼而张此侯由是云焉○疏曰射人掌賔射大夫士张采侯二正郷射无文知亦采侯二正者賔射与賔客为射此郷射虽郷人习礼亦立賔主行射礼故约与賔射同也○朱先生曰案周礼梓人有皮侯采侯兽侯其曰张皮侯而栖鹄者天子大射三侯用虎豹熊皮饰侯之侧而画以五采之云气号曰皮侯而又各以其皮为鹄缀之中央似乌之栖故谓之栖鹄其曰五采之侯者賔射之侯也正之方外如鹄亦三分其侯而居一中二尺画朱其外次白次苍次黄次黒充其尺寸使大如鹄而亦画其侧为五采云气三正之侯则去黄二正之侯则去青白直以朱绿也射义注所谓画布曰正栖皮曰鹄是也其曰兽侯则燕射之侯此记所谓天子熊侯白质诸侯麋侯赤质大夫布侯画以虎豹士布侯画以鹿豕者是也盖用布而画兽头于正鹄之处故名兽侯天子诸侯则以白土赤土涂其布以为质士则用布而不涂其侧所画云气采色之数则亦如采侯之差等也】凡画者丹质【疏曰若賔射之侯天子九十歩侯朱白苍黄五正者还画此五色云气于其侧七十歩侯朱白苍三正者还画此三色云气于其侧五十歩侯朱绿二正者还画此二色云气于其侧也欲画之时又必先用丹采其地乃于其上画云气也○今案郷射记所记乃燕射兽侯之制而注防始述大射皮侯賔射采侯之制惟賔射采侯一条于此篇郷射之礼为切疏家所谓乡射亦立賔主行礼约与賔射同是也大射皮侯则后篇大射礼所用之侯也燕射兽侯如后篇燕礼云若射则大司正为司射如郷射之礼当其射时张此兽侯也】
右张侯
羹定【肉谓之羹定犹熟也谓狗熟可食】主人朝服乃速賔賔朝服出迎再拜主人荅再拜退賔送再拜【速召也射賔轻也戒时端】賔及众賔遂从之○及门主人一相出迎于门外再拜賔荅再拜【相主人家臣摈賛传命者】揖众賔【差卑礼宜异】主人以賔揖先入【以犹与也先入入门右西面】賔厌众賔众賔皆入门左东面北上賔少进【引手曰厌少进差在前也】主人以賔三揖皆行及阶三让主人升一等賔升【三让而主人先升者是主人先让于賔不俱升者賔客之道进宜难也】主人阼阶上当楣北面再拜賔西阶上当楣北面荅再拜【楣忘悲反○主人拜賔至此堂】
右迎賔【今案郷射主人一相迎于门外以后大槩与郷饮酒礼同所异者郷饮酒有賔有介郷射有賔无介郷射义曰郷大夫之射也必先行郷饮酒之礼谓此也○详见郷饮酒礼图】
主人献賔
賔酢主人
主人酬賔
献众賔【主人取爵于序端与郷饮酒西楹南异】
一人举觯【賔厌众賔北郷饮酒无厌介】
以上并见郷饮酒图
大夫若有遵者则入门左【谓此郷之人为大夫者也谓之遵者方以礼乐化民欲其遵法之也其士也于旅乃入郷大夫士非郷人礼亦然今文遵为僎】主人降【迎大夫于门内也不出门别于賔】賔及众賔皆降复初位【不敢居堂俟大夫入也初位门内东面】主人揖让以大夫升拜至大夫荅拜主人以爵降大夫降主人辞降大夫辞洗如賔礼席于尊东【尊东明与賔夹尊也不言东上统于尊也】升不拜洗主人实爵席前献于大夫大夫西阶上拜进受爵反位主人大夫之右拜送大夫辞加席主人对不去加席【去起吕反○辞之者谦不以已尊加贤者也不去者大夫再重席正也賔一重席】乃荐脯醢大夫升席设折俎祭如賔礼不哜肺不啐酒不告防西阶上卒爵拜主人荅拜【凡所不者杀于賔也大夫升席由东方】○记若有诸公则如賔礼大夫如介礼无诸公则大夫如賔礼【尊卑之差诸公大国之孤也】乐作大夫不入【后乐贤也】
右献遵
大夫降洗【将酢主人也大夫若众则辩献长乃酬】主人复阼阶降辞如初卒洗主人盥【盥者虽将酌自饮尊大夫不敢防】揖让升大夫授主人爵于两楹间复位主人实爵以酢于西阶上坐奠爵拜大夫荅拜坐祭卒爵拜大夫荅拜主人坐奠爵于西楹南再拜崇酒大夫荅拜主人复阼阶揖降【释曰为士于旅乃入拟献士故奠爵于西楹南】大夫降立于賔南【虽尊不夺人之正礼】主人揖让以賔升大夫及众賔皆升就席
右遵酢主人【如郷饮酒献賔献介礼见郷饮酒图】
席工于西阶丄少东乐正先升北面立于其西【言少东者明乐正西侧阶不欲大东辟射位】工四人二瑟瑟先相者皆左何瑟面鼔执越内右手相入升自西阶北面东上工坐相者坐授瑟乃降【相扶工也面前也鼔在前变于君也执越内右手相由便也越瑟下孔所以发越其声也前越言执者内有结手入之浅也相者降立西方】笙入立于县中西面【堂下乐相从也县中磬东立西面】乃合乐周南关雎葛覃卷耳召南鹊巢采蘩采苹【不歌不笙不间志在射略于乐也不略合乐者周南召南之风郷乐也不可略其正也○疏曰郷饮酒礼燕礼作乐四节今不歌不笙不间唯有合乐故云志在射略于乐也二南是大夫士之郷乐已之正乐故云不可略其正也】工不兴【瞽蒙礼略也】告于乐正曰正歌备乐正告于賔乃降【乐正降者堂上正乐毕也降立西阶东北面】○主人取爵于上篚献工大师则为之洗賔降主人辞降【大夫不降尊也】工不辞洗卒洗升实爵工不兴左瑟一人拜受爵主人阼阶上拜送爵荐脯醢使人相祭工饮不拜既爵授主人爵众人不拜受爵祭饮辩有脯醢不祭不洗遂献笙于西阶上笙一人拜于下尽阶不升堂受爵主人拜送爵阶前坐祭立饮不拜既爵升授主人爵众笙不拜受爵坐祭立饮辩有脯醢不祭主人以爵降奠于篚反升就席○记三笙一和而成声【和户卧反○三人吹笙一人吹和凡四人也尔雅曰笙小者谓之和】○献工与笙取爵于上篚既献奠于下篚其笙则献诸西阶上【奠爵于下篚不复用也】○乐正与立者齿【谓其饮之次也尊乐正同于賔党】
右乐賔【详见郷饮酒礼乐賔图】
主人降席自南方【礼杀由便】侧降【賔不从降】作相为司正司正礼辞许诺主人再拜司正荅拜【爵备乐毕将留賔以事为有懈倦失礼立司正以监之察仪法也诗云既立之监或佐之史】主人升就席
右立司正
司正洗觯升自西阶由楹内适阼阶上北面受命于主人西阶上北面请安于賔賔礼辞许司正告于主人遂立于楹间以相拜主人阼阶上再拜賔西阶上答再拜皆揖就席司正实觯降自西阶中庭北面坐奠觯兴退少立进坐取觯兴反坐不祭遂卒觯兴坐奠觯拜执觯兴洗北面坐奠于其所兴少退北面立于觯南【今案司正中庭北面奠觯与郷饮酒礼同详见燕礼司正中庭奠觯图】○未旅【旅序也未以次序相酬以将射也旅则礼终也○疏曰未旅而射者旅则醉而礼终恐不得射也】○记司正既举觯而荐诸其位【荐于觯南】
右司正举觯【郷射先行郷饮酒之礼既立司正而未旅酬】
三耦俟于堂西南面东上【司射选弟子之中德行道艺之高者以三为耦○今案此时拟取三耦之人俟事于此未比三耦】司射适堂西袒决遂取弓于阶西兼挟乘矢升自西阶阶上北面告于賔曰弓矢既具有司请射【司射主人之吏也于堂西袒决遂者主人无次隠蔽而已袒左免衣也决犹闿也以象骨为之着右大擘指以钩闿体也遂射韝也以韦为之所以遂者也其非射时则谓之拾拾敛也所以蔽肤敛衣也方持矢曰挟乗矢四矢也大射曰挟乗矢于弓外见镞于弣右巨指钩○疏曰大射诸侯礼有大射正为长射人次之司射又次之小射正又次之皆是士为之则此大夫士礼不得用士故知是主人之吏】賔对曰某不能为二三子许诺【言某不能谦也二三子谓众賔已下】司射适阼阶上东北面告于主人曰请射于賔賔许○司射降自西阶阶前西面命弟子纳射器【弟子賔党之年少者也纳内也射器弓矢决拾旌中筹楅丰也賔党东面主人之吏西面】乃纳射器皆在堂西賔与大夫之弓倚于西序矢在弓下北括众弓倚于堂西矢在其上【上堂西廉矢亦北括○疏曰序在堂上故矢在弓下堂西在堂下故矢随其弓而直堂西廉棱之上也】主人之弓矢在东序东【亦倚于东序也矢在其下北括】司射不释弓矢遂以比三耦于堂西三耦之南北面命上射曰某御于子命下射曰子与某子射【此选次其才相近者也】○司正为司马【兼官由便也立司正为涖酒尔今射司正无事】司马命张侯弟子説束遂系左下纲【事至也】司马又命获者倚旌于侯中【为当负侯也获者亦弟子也谓之获者以事名之】获者由西方坐取旌倚于侯中乃退乐正适西方命弟子賛工迁乐于下【当辟射也賛佐也迁徙也】弟子相工如初入降自西阶阼阶下之东南堂前三笴西面北上坐【笴古可反○笴矢干也○疏曰矢人注矢干长三尺是去堂九尺也】乐正北面立于其南【北面郷堂不与工序也】○记三耦者使弟子司射前戒之【弟子賔党之少者也前戒谓先射请戒之】○凡挟矢于二指之闲横之【二指谓左右手之第二指此以食指将指挟之○将子匠反○疏曰以左擘指拓弓右擘指钩故知挟矢以第二第三指闲第二指为食指左传云子公之食指动是也第三指为将指左云吴王阖闾伤于将指是也】司射之弓矢与朴倚于西阶之西【朴普卜反○便其事也】○司射既袒决遂而升司马阶前命张侯遂命倚旌【着并行也古文曰遂命获者倚旌○疏曰如上经纳射器及比三耦以前司射独行事及司正为司马与司射并行事】○司射在司马之北司马无事不执弓【以不主射故也】○旌各以其物【旌緫名也杂帛为物大夫士之所建也言各者郷射或于庠或于谢○疏曰周礼通帛为檀杂帛为物通者通体并绛帛周尚赤也杂者中绛縁边白也白殷之正色也诸侯郷大夫是大大询众庶故于庠诸侯州长是士故春秋习射于谢物大夫五仞士三仞故言各】无物则以白羽与朱羽糅杠长三仞以鸿脰韬上二寻【○糅女又反杠音江脰音豆韬吐刀反○无物者谓小国之州长也其郷大夫一命其州长士不命不命者无物此翿旌也翿亦所以进退众者糅者杂也杠橦也七尺曰仞鸿鸟之长脰者也八尺曰寻今文糅为缩韬为翿○翿徒刀反橦直江反○疏曰脰项也】
右请射
司射犹挟乘矢以命三耦各与其耦让取弓矢拾【拾其业反○犹有故之辞拾更也○疏曰更逓取弓矢见威仪也非决拾之拾】三耦皆袒决遂有司左执弣【有司弟子纳射器者也】右执而授弓遂授矢三耦皆执弓搢三而挟一个【搢插也插于带右】○司射先立于所设中之西南东面【今案此时未设中但言司射立于将设中处之西南】三耦皆进由司射之西立于其西南东面北上而俟○司射东面立于三耦之北搢三而挟一个揖进当阶北面揖及阶揖升堂揖豫则钩楹内堂则由楹外【钩楹绕楹而东也序无室可以深也豫读如成周宣谢灾之谢周礼作序几屋无室曰榭○今案下记云序则物当栋堂则物当楣故射于序者必绕楹深入当栋而后及于物射于庠之堂者惟由楹外即可以当楣而及于物也】当左物北面揖【左物下物也】及物揖左足履物不方足还视侯中俯正足【方犹并也志在于射左足至右足还并足则是立也南面视侯之中乃俯视并正其足○朱先生曰详注意盖谓左足履物而右足不并便还足南面视侯之中也若便并右足则是立矣以志在相射故未暇立而视侯既视侯而后俯并其足也】不去旌【以其不获】诱射【诱犹敎也】将乘矢【将行也行四矢】执弓不挟【不挟矢尽】右执南面揖揖如升射降出于其位南适堂西改取一个挟之遂适阶西取扑搢之以反位【扑所以挞犯敎者书云扑作敎刑】○记射自楹闲物长如笴其闲容弓距随长武【自楹闲者谓射于庠也楹闲中央东西之节也物谓射时所立处也谓之物者物犹事也君子所有事也长如笴者谓从画之长短也笴矢干也长三尺与跬相应射者进退之节也闲容弓者上下射相去六尺也距随者物横画也始前足至东头为距后足来合而南面为随武迹也尺二寸○今案经文左足履物谓左足履物之横画武尺二寸故横画亦尺二寸即注所谓前足至东头为距也经云还视侯中谓后足来合还南面以视侯中即注所谓后足来合而南面为随也若如注説则当以右手拓弓左手钩乃是】○序则物当栋堂则物当楣【是制五架之屋也正中曰栋次曰楣前曰庪】○楚扑长如笴刋本尺【刋其可持处】○射者有过则挞之【过谓矢扬中人凡射时矢中人当刑之今郷防众贤以礼乐劝民而射者中人本意在侯去伤害之心逺是以轻之以扑挞于中庭而已】
右司射诱射
司马命获者执旌以负侯【欲令射者见侯与旌深有志于中○疏曰凡射主欲中侯中则使获者举旌唱获以是豫使见之】获者适侯执旌负侯而俟【俟待也】○司射还当上耦西面作上耦射【还左还也作使也】司射反位上耦揖进上射在左并行当阶北面揖及阶揖上射先升三等下射从之中等【中犹闲也】上射升堂少左下射升上射揖并行【并并也并东行】皆当其物北面揖及物揖皆左足履物还视侯中合足而俟○记命负侯者由其位【于贱者礼略○疏曰司马自在己位遥命之是于贱者略也经无司马命负侯之位故记之也】
右司马命负侯司射作射
司马适堂西不决遂袒执弓【不决遂因不射不备】出于司射之南升自西阶钩楹由上射之后西南面立于物间右执箫南扬弓命去侯【钩楹以当由上射者之后也箫弓末也大射曰左执弣扬犹举也○今案获者执旌负侯欲令射者见侯与旌深有志于中今将射故司马扬弓命去侯命获者离去侯位而避之于乏也】获者执旌许诺声不絶以至于乏坐东面偃旌兴而俟【声不絶不以宫商不絶而已郷射威仪省偃犹仆也】司马出于下射之南还其后降自西阶反由司射之南适堂西释弓袭反位立于司射之南【围下射者明为二人命去侯○疏云围下射者若出物闲西行则似为上射命去侯是以并下射围绕之明为二人命去侯也】○司射进与司马交于阶前相左由堂下西阶之东北面视上射命曰无射获无猎获【射获谓矢中人也猎矢从傍○今案司射北面视上射所命之辞谓上耦将射恐矢发不正而中人也】上射揖司射退反位○上射于右【于右物射】○凡适堂西皆出入于司马之南
右司马命去侯司射命射
乃射上射既发挟弓矢而后下射射拾发以将乘矢获者坐而获【射者中则大言获获得也射讲武田之类是以中为获也】举旌以宫偃旌以商【宫为君商为臣声和律吕相生○疏曰举旌以宫大言获也偃旌以商小言获也】获而未释获【但大言获未释其筭○今案第一番射获者但大言其获未释筭及第二番射始设中而释筭】卒射皆执弓不挟南面揖揖如升射【不挟亦右执如司射】上射降三等下射少右从之中等并行上射于左【降下○疏曰此上射下射升与降皆上射为先又上射升降皆在左】与升射者相左交于阶前相揖由司马之南适堂西释弓説决拾袭而俟于堂西南面东上○三耦卒射亦如之○记始射获而未释获复释获复用乐行之【君子取人以渐○疏曰始射获而不释获据三耦射时云复释获者据第二番射时复用乐据第三番射时】
右上耦次耦升降相左【初射获而未释获】
今案司射专主射事如请射作射之类皆司射主之司马兼緫射政如命负侯命去侯之类皆司马命之司马者众目所观仰而号令所从出也故凡自堂降阶适堂西者不从阶下径过堂西必向南而行由司马之南复自北面以适堂西非特以示威仪乃所以见听命司马之意如此图三耦适堂西之类是也记曰适堂西皆出入于司马之南唯賔与大夫降阶遂西取弓矢注云尊者宜逸是也有射位有堂西位司射立于中之西南司马立于司射之南三耦众耦又立于其南此射位也射位见前图堂西乃授弓矢比三耦之位故射毕则适堂西释弓説决拾而立于堂西以俟
司射去扑倚于西阶之西升堂北面告于賔曰三耦卒射【去扑乃升不敢佩刑器即尊者之侧】賔揖【以揖然之】司射降搢扑反位
右三耦初射
司马适堂西袒执弓由其位南进与司射交于阶前相左升自西阶钩楹自右物之后立于物闲西南面揖弓【揖推之也】命取矢获者执旌许诺声不絶【案大射经文云如初去侯】以旌负侯而俟【俟弟子取矢以旌指敎之】司马出于左物之南还其后降自西阶遂适堂前北面立于所设楅之南命弟子设楅【楅犹幅也所以承笴齐矢者】乃设楅于中庭南当洗东肆【东肆统于賔】司马由司射之南退释弓于堂西袭反位弟子取矢北面坐委于楅北括乃退司马袭进当楅南北面坐左右抚矢而乘之【抚拊之也就委矢左右手抚而四四数分之也上既言袭矣复言之者嫌有事即袒也凡事升堂乃袒○疏曰北括者顺射时矢南行也】若矢不备则司马又袒执弓如初升命曰取矢不索【索犹尽也】弟子自西方应曰诺乃复求矢加于楅○记楅长如笴博三寸厚寸有半龙首其中蛇交韦当【博广也两端为龙首中央为蛇身相交也直心背之衣曰当以丹韦为之司马左右抚矢而乗之分委于当】楅髤横而奉之南面坐而奠之南北当洗【髤虚求切○髤赤黒漆也】
右设楅取矢【初射已发之矢】
司射倚扑于阶西升请射于賔如初賔许诺賔主人大夫若皆与射则遂告于賔适阼阶上告于主人主人与賔为耦【言若者或射或否在时欲耳○疏曰射礼三而止第一番直司射与三耦诱射不释筭第二畨三耦与众耦俱射释筭第三畨兼有作乐为射节賔主大夫则或射或否】遂告于大夫大夫虽众皆与士为耦以耦告于大夫曰某御于子【大夫来观礼同爵自相为耦则嫌自尊别大夫为下射而云御于子尊大夫也士谓众賔之在下者及羣士来观礼者也礼一命已下齿于郷里】西阶上北面作众賔射司射降搢扑由司马之南适堂西立比众耦【众耦大夫耦及众賔也】众賔将与射者皆降由司马之南适堂西继三耦而立东上大夫之耦为上若有东面者则北上賔主人与大夫皆未降【未降其志在射】司射乃比众耦辩
右比众耦继三耦而立
遂命三耦拾取矢司射反位【反位者俟其袒决遂来】三耦拾取矢皆袒决遂执弓进立于司马之西南司射作上耦取矢司射反位上耦揖进当楅北面揖及楅揖上射东面下射西面上射揖进坐横弓郤手自弓下取一个兼诸弣顺羽且兴执而左还退反位东面揖【横弓者南踣弓也郤手由弓下取矢者以左手在弓表右手从里取之便也兼并矢于弣当顺羽既又当执也顺羽者手放而下备不整理也○疏曰表弓背也且兴者谓以右手顺羽之时则兴故云且也左还者以左手向外而西囘也东面揖揖下射取矢也】下射进坐横弓覆手自弓上取一个兴其他如上射【覆手由弓上取矢者以左手在弓里右手从表取之亦便○疏曰不言踣弓盖郤左手向上执弓而南踣可知○朱先生曰上文东向覆手南踣弓则向身此云西向郤手南踣弓则向外】既拾取乘矢揖皆左还南面揖皆少进当楅南皆左还北面搢三挟一个揖皆左还上射于右【上射转居右便其反位也下射左还少南行乃西面】与进者相左相揖反位【相左者由进者之北】三耦拾取矢亦如之后者遂取诱射之矢兼乘矢而取之以授有司于西方而后反位【取诱射之矢挟五个弟子逆受于东面位之后○疏曰挟五个者以前拾取矢皆搢三挟一个乃反位此则先取四矢亦搢三挟一个乃并取诱射四矢兼挟之故五个也有司即弟子纳射器者因留主授受于堂西西方今见下耦将司射矢来向位仍西面弟于即徃逆受之讫下射乃反向东面之位○朱先生曰后者兼取诱射之矢则是下耦之下射也此疏文不备又东面位盖在司马之西南】○众賔未拾取矢皆袒决遂执弓搢三挟一个由堂西进继三耦之南而立东面北上大夫之耦为上【疏曰第一畨射时未有拾取矢礼以其第一畨唯有三耦射无賔射楅上无矢可取故也】○记取诱射之矢者既拾取矢而后兼诱射之乗矢而取之
右三耦拾取矢进退相左【取初射加于楅之矢也】
司射作射如初一耦揖升如初司马命去侯获者许诺司马降释弓反位司射犹挟一个去扑与司马交于阶前升请释获于賔【犹有故之辞司射既诱射恒执弓挟矢以掌射事备尚未知当敎之也今三耦卒射众足以知之侯犹挟之者君子不必也】賔许降搢扑西面立于所设中之东北面命释获者设中遂视之【视之当敎之】释获者执鹿中一人执筭以从之【鹿中谓射于谢也于庠当兕中】释获者坐设中南当楅西当西序东面兴受筭坐实八筭于中横委其余于中西南末兴共而俟【兴还北面受筭反东面实之】司射遂进由堂下北面命曰不贯不释【贯犹中也不中正不释筭也】上射揖司射退反位释获者坐取中之八筭改实八筭于中兴执而俟【执所取筭】乃射若中则释获者坐而释获每一个释一筭上射于右下射于左若有余筭则反委之【委余筭礼尚异也委之合于中西】又取中之八筭改实八筭于中兴执而俟三耦卒射○记士鹿中翿旌以获【谓小国之州长也用翿为旌以获无物也】鹿中髤前足跪凿背容八筭释获者奉之先首【前足跪者象敎扰之兽受负也】○箭筹八十【箭篠也筹筭也筭八十者略以十耦为正贵全数】长尺有握握素【握本所持处素谓刋之也刋本一作肤○疏曰公羊何休云侧手为肤握四寸通长一尺四寸】
右三耦再射释获
賔主人大夫揖皆由其阶降揖主人堂东袒决遂执弓搢三挟一个賔于堂西亦如之皆由其阶阶下揖升堂揖主人为下射皆当其物北面揖及物揖乃射卒南面揖皆由其阶阶上揖降阶揖賔序西主人序东皆释弓説决拾袭反位升及阶揖升堂揖皆就席【○朱先生曰后记有君袒朱襦大夫袒薫繻君在大夫射则肉袒然则士射皆肉袒与】○记众賔不与射者不降○大夫降立于堂西以俟射○賔主人射则司射摈升降卒射即席而反位卒事【摈賔主人升降者皆尊之也不使司马摈其升降主于射】○凡适堂西皆出入于司马之南唯賔与大夫降阶遂西取弓矢【尊者冝逸由便也】
右賔主人射
降阶升阶凡四节
一　賔主人大夫揖皆由其阶降揖主人徃堂东賔堂
西袒决遂执弓大夫止于堂西
二　主人賔皆由其阶阶下揖升堂揖皆当其物乃射三　皆由其阶阶上揖降阶揖徃序东西释弓説决拾
袭反位
四　升及阶揖升堂揖皆就席而后大夫与其耦升射大夫袒决遂执弓搢三挟一个由堂西出于司射之西就其耦大夫为下射揖进耦少退揖如三耦及阶耦先升卒射揖如升射耦先降降阶耦少退皆释弓于堂西袭耦遂止于堂西大夫升就席【耦于庭不并行尊大夫也】○众賔继射释获皆如初司射所作唯上耦【于是言唯上耦者嫌賔主人射亦作之】记大夫与士射袒薫襦【襦如朱反○不肉袒殊于耦】耦少退于物
【下大夫也既发则然】
右大夫及众賔射
卒射释获者遂以所执余获升自西阶尽阶不升堂告于賔曰左右卒射降反位坐委余获于中西兴共而俟【司射不告卒射者释获者于是有事宜终之也余获余筭也无余筭则空手耳俟俟数也】司马袒决执弓升命取矢如初获者许诺以旌负侯如初司马降释弓反位弟子委矢如初大夫之矢则兼束之以茅上握焉【兼束大夫矢优之是以不拾也束于握上则兼取之顺羽便也握谓中央也不束主人矢者不可以殊于賔也言大夫之矢则矢有题识也○朱先生曰注疏上握之説未明疑束之之处当在中央手握处之下使握在上则去铁近而去羽逺取之便易也】司马乗矢如初司射遂适西阶西释弓去扑袭进由中东立于中南北面视筭【释弓去扑射事已】释获者东面于中西坐先数右获【固东面矣复言之者为其少南就右获】二筭为纯【纯犹全也耦隂阳】一纯以取实于左手十纯则缩而委之【缩从也于数者东西为从　从子容反】每委异之【易校数】有余纯则横于下【又异之也自近为下】一筭为奇奇则又缩诸纯下【奇犹亏也又从之】兴自前适左东面【起由中东就左获少北于故东面郷之○疏曰云少北于故故则右筭也又移至左筭之后东面向之是以云少北于故】坐兼敛筭实于左手一纯以委十则异之【变于右○疏曰右则一纯取之于地实于左手此则緫敛于左手一一取之于左手委于地礼以变为敬也】其余如右获【谓所缩所横】司射复位释获者遂进取贤获执以升自西阶尽阶不升堂告于賔【贤获胜党之筭也齐之而取其余】若右胜则曰右贤于左若左胜则曰左贤于右以纯数告若有奇者亦曰奇【贤犹胜也言贤者射之以中为隽也假如右胜告曰右贤于左若干纯若干奇】若左右钧则左右皆执一筭以告曰左右钧降复位坐兼敛筭实八筭于中委其余于中西兴共而俟○记司射释弓矢视筭与献释获者释弓矢【唯此二事休武主文释弓矢耳然则摈升降不释】
右取矢视筭
司射适堂西命弟子设丰【将饮不胜者设丰所以承其爵也丰形盖似豆而卑】弟子奉丰升设于西楹之西乃降胜者之弟子洗觯升酌南面坐奠于丰上降袒执弓反位司射遂袒执弓挟一人搢扑北面于三耦之南命三耦及众賔胜者皆袒决遂执张弓【右手执如卒射】不胜者皆袭説决拾郤左手右加弛弓于其上遂以执弣司射先反位三耦及众射者皆与其耦进立于射位北上司射作升饮者如作射一耦进揖如升射及阶胜者先升堂少右【先升尊贤也少右辟饮者亦相饮之位○朱先生曰右自北面而言则东也相饮之位谓饮之者立于饮者之右】不胜者进北面坐取丰上之觯兴少退立卒觯进坐奠于丰下兴揖【立卒觯不祭不拜受罚爵不备礼也】不胜者先降与升饮者相左交于阶前相揖出于司马之南遂适堂西释弓袭而俟有执爵者【主人使賛者代弟子酌也】执爵者坐取觯实之反奠于丰上升饮者如初三耦卒饮賔主人大夫不胜则不执弓执爵者取觯降洗升实之以授于席前受觯以适西阶上北面立饮卒觯授执爵者反就席大夫饮则耦不升若大夫之耦不胜则亦执弛弓特升饮众賔继饮射爵者辩乃彻丰与觯○记主人亦饮于西阶上【就射爵而饮也已无俊才不可以辞罚】○礼射不主皮主皮之射者胜者又射不胜者降【礼射谓以礼乐射也大射賔射燕射是矣主皮者无侯张兽之皮而射之主于获也不胜者降则不复升射也】
右饮不胜者
<经部,礼类,仪礼之属,仪礼图,卷五
司马洗爵升实之以降献获者于侯【郷人获者贱明其主以侯为功得献也】荐脯醢设折俎俎与荐皆三祭【皆三祭为其将祭侯也祭侯三处也】获者负侯北面拜受爵司马西面拜送爵【负侯负侯中也拜送爵不同面者辟正主也具设荐俎西面错以南为上为受爵于侯荐之于位】获者执爵使人执其荐与俎从之适右个设荐俎【个音干○获者以侯为功是以献焉人谓主人賛者上设荐俎者也为设笾在东豆在西俎当其北也言使设新之】获者南面坐左执爵祭脯醢执爵兴取肺坐祭遂祭酒【为侯祭也亦二手祭酒反注如大射○疏曰大射礼二手祭酒者获者南面于俎北当为侯祭于豆间爵反注为一手不能正也此荐俎之设如于北面人焉】兴适左个中皆如之【先祭左个后中者以外即之至中若神在中也】左个之西北三歩东面设荐俎获者荐右东面立饮不拜既爵【不就乏者明其享侯之余也立饮荐右近司马于是司马北面】司马受爵奠于篚复位获者执其荐使人执俎从之辟设于乏南【辟普益反○迁设荐俎就乏明已所得礼也言辟之者不使当位辟举旌偃旌也设于南右之也凡他荐俎皆当其位之前】获者负侯而俟○司射适阶西释弓矢去扑説决拾袭适洗洗爵升实之以降献释获者于其位少南荐脯醢折俎有祭【不当其位辟中】释获者荐右东面拜受爵司射北面拜送爵释获者就其荐坐左执爵祭脯醢兴取肺坐祭遂祭酒兴司射之西北面立饮不拜既爵司射受爵奠于篚释获者少西辟荐反位【辟荐少西之者为复射妨司射视筭也亦辟俎】○记东方谓之右个【个音干○侯以郷堂为面】获者之俎折脊脇肺臑【臑奴报反○臑若膊胳觳之折以大夫之余体○膊音纯胳音格觳苦角反○疏曰前足肩臂臑后足膊胳觳賔主入已用肩臂唯有臑及膊胳觳若无大夫则获者得臑若大夫一人则获者得膊二则胳三则觳更多则折之不得整体或更得余体也】释获者之俎折脊脇肺皆有祭【祭祭肺也皆皆获者也】
司射适堂西袒决遂取弓于阶西挟一个搢扑以及位【为将复射】司射去扑倚于阶西升请射于賔如初賔许○司射降搢扑由司马之南适堂西命三耦及众賔皆袒决遂执弓就位司射先反位○三耦及众賔皆袒决遂执弓各以其耦进反于射位司射作拾取矢三耦拾取矢如初反位○賔主人大夫降揖如初主人堂东賔堂西皆袒决遂执弓皆进阶前揖及楅揖拾取矢如三耦卒北面搢三挟一个揖退賔堂西主人堂东皆释弓矢袭及阶揖升堂揖就席
右三耦賔主人拾取矢【取再射加于楅之矢也】
大夫袒决遂执弓就其耦【降袒决遂于堂西就其耦于射位与之拾取矢】揖皆进如三耦耦东面大夫西面大夫进坐説矢束【説矢束者下耦以将拾取○疏曰云大夫西面者为下射故也】兴反位而后耦揖进坐兼取乗矢顺羽而兴反位揖【兼取乗矢者尊大夫不敢与之拾也相下相尊君子之所以相接也】大夫进坐亦兼取乗矢如其耦北面搢三挟一个【亦于三耦为之位】揖退耦反位大夫遂适序西释弓矢袭升即席【大夫不序于下尊也】○众賔继拾取矢皆如三耦以反位○记大夫説矢束坐说之【明不自尊别也】
右大夫众賔拾取矢【取再射加于楅之矢也】
司射犹挟一个以进作上射如初一耦揖升如初【进前也向言还当上耦西面是言进终始互相明也】司马升命去侯获者许诺司马降释弓反位司射与司马交于阶前去扑袭升请以乐乐于賔賔许诺司射降搢扑东面命乐正曰请以乐乐于賔賔许【东面于西阶之前也不就乐正命之者传尊者之命于贱者遥号令之可也乐正亦许诺犹北面不还以賔在堂】司射遂适阶闲堂下北面命曰不鼓不释【不与鼓节相应不释筭也乡射之鼔五节歌五终所以将八矢一节之闲当拾发四节四拾其一节先以听也○疏曰射人云王以驺虞九节诸侯以貍首七节卿大夫以采苹五节士以采蘩五节卿大夫士同五节尊卑乐节虽多少不同四节以尽乗矢则同其余外皆以听王九节者五节先以听诸侯七节者三节先以听卿大夫士五节者一节先以听皆以四节拾发乗矢但尊者先以听则多卑者先以听则少优尊者先知审政也】上射揖司射退反位乐正东面命大师曰奏驺虞闲若一【东面者进还郷大师也驺虞国风召南之诗篇也射义曰驺虞者乐官备也其诗有一发五豝五豵于嗟驺虞之言乐得贤者众多叹思至仁之人以充其官此天子之射节也而用之者方有乐贤之志取其宜也其他賔客郷大夫则歌采苹闲若一者重节○疏曰闲若一谓五节之闲长短疏数皆如一则是重乐节也○朱先生曰据诗但取一发五豝之义耳驺虞则为仁兽之名以庻类蕃殖美国君之仁如之也乐官备云者诸儒有以驺为文王之囿虞为主囿之官故立此义而郑注因之与其诗笺自相违异今姑存之】大师不兴许诺乐正退反位乃奏驺虞以射三耦卒射賔主人大夫众賔继射释获如初卒射降【皆应鼔与歌之节乃释筭降者众賔】○记歌驺虞若采苹皆五终射无筭【谓众賔继射者众賔无数也每一耦射歌五终也】
右三射以乐为节
释获者执余获升告左右卒射如初【卒已也】司马升命取矢获者许诺司马降释弓反位弟子委矢司马乗之皆如初司射释弓视筭如初【筭获筭也】释获者以贤获与钧告如初降复位
右取矢视筭如初
司射命设丰设丰实觯如初遂命胜者执张弓不胜者执弛弓升饮如初
右饮不胜者如初
司射犹袒决遂左执弓右执一人兼诸面镞【面犹尚也并矢于尚其镞将止变于射也】适堂西以命拾取矢如初司射反位三耦及賔主人大夫众賔皆袒决拾取矢如初矢不挟兼诸弣以退不反位遂授有司于堂西辩拾取矢揖皆升就席【谓賔大夫及众賔也相俟堂西进立于西阶之前主人以賔揖升大夫及众賔从升立时少退于大夫三耦及弟子自若留下】
右三耦及賔主人大夫众賔拾取矢【取三射加于楅之矢】
司射乃适堂西释弓去扑説决拾袭反位司马命弟子说侯之左下纲而释之命获者以旌退命弟子退楅司射命释获者退中与筭而俟【诸所退皆俟堂西备复射也旌言以者旌恒执也获者释获者亦退其荐俎】
右三射毕
司马反为司正退复觯南而立【当监旅酬】乐正命弟子賛工即位弟子相工如其降也升自西阶反坐【賛工迁乐也降时如初入乐正反自西阶东北面】賔北面坐取俎豆西之觯兴阼阶上北面酬主人主人降席立于賔东賔坐奠觯拜执觯兴主人荅拜賔不祭卒觯不拜不洗实之进东南面【所不者酬而礼杀也賔立饮】主人阼阶上北面拜賔少退主人进受觯賔主人之西北面拜送【旅酬而同阶礼杀也】賔揖就席主人以觯适西阶上酬大夫大夫降席立于主人之西如賔酬主人之礼【其既实觯进西南面立郷所酬】主人揖就席若无大夫则长受酬亦如之【长谓以长防之次酬众賔】司正升自西阶相旅作受酬者曰某酬某子【某者字也某子者氏也称酬者之字受酬者曰某子旅酬下为上尊之也春秋传曰字不若子此言某酬某子者射礼略于饮酒饮酒言某子受酬以饮酒为主】受酬者降席司正退立于西序端东面【退立俟后酬者也始升相立阶西北面】众受酬者拜兴饮皆如賔酬主人之礼辩遂酬在下者皆升受酬于西阶上【在下谓賔党也郷饮酒记曰主人之賛者西面北上不与无筭爵然后与此异于賔】卒受者以觯降奠于篚司正降复位○记古者于旅也语凡旅不洗不洗者不祭既旅士不入
右旅酬【旅酬以后与郷饮图同】
使二人举觯于賔与大夫【二人主人之賛者】举觯者皆洗觯升实之西阶上北面皆坐奠觯拜执觯兴賔与大夫皆席末荅拜举觯者皆坐祭遂饮卒觯兴坐奠觯拜执觯兴賔与大夫皆荅拜举觯者逆降洗升实觯皆立于西阶上北面东上賔与大夫拜举觯者皆进坐奠于荐右賔与大夫辞坐受觯以兴举觯者退反位皆拜送乃降賔与大夫坐反奠于其所兴若无大夫则唯賔【长一人举觯如燕礼媵爵之为】
右二人举觯
司正升自西阶阼阶上受命于主人适西阶上北面请坐于賔賔辞以俎反命于主人主人曰请彻俎賔许司正降自西阶阶前命弟子俟彻俎司正升立于序端賔降席北面主人降席自南方阼阶上北面大夫降席席东南面【俟弟子升受俎】賔取俎还授司正司正以降自西阶賔从之降遂立于阶西东面司正以俎出授从者主人取俎还授弟子弟子受俎降自西阶以东主人降自阼阶西面立【以东授主人侍者】大夫取俎还授弟子弟子以降自西阶遂出授从者大夫从之降立于賔南众賔皆降立于大夫之南少退北上
右彻俎
主人以賔揖让说屦乃升大夫及众賔皆说屦升坐○乃羞○无筭爵使二人举觯賔与大夫不兴取奠觯饮卒觯不拜【二人谓向者二人也使之升立于西阶上賔与大夫将旅当执觯也】执觯者受觯遂实之賔觯以之主人大夫之觯长受【长众賔长】而错皆不拜【错者实主人之觯以之次賔也实賔长之觯以之次大夫其或多者迭饮于坐而已皆不拜受】辩卒受者兴以旅在下者于西阶上【众賔之末饮而酬主人之賛者大夫之末饮而酬賔党亦错焉不使执觯者酌以其将旅酬不以己尊孤人也其末若皆众賔则先酬主人之賛者若皆大夫则先酬賔党而已执觯者酌在上辩降复位】长受酬酬者不拜乃饮卒觯以实之【言酬者不拜者嫌酬堂下异位当拜也】受酬者不拜受【礼杀虽受尊者之酬犹不拜】辩旅皆不拜【主人之賛者于此始旅嫌有拜】执觯者皆与旅【嫌已饮不复饮也上使之劝人耳非逮下之惠也亦自以齿与于旅也】卒受者以虚觯降奠于篚执觯者洗升实觯反奠于賔与大夫【复奠之者燕以饮酒为欢醉乃止主人之意也】○无筭乐
右燕
賔兴乐正命奏陔賔降及阶陔作賔出众賔皆出主人送于门外再拜○记大夫后出主人送于门外再拜
右賔出
明日賔朝服以拜赐于门外主人不见如賔服遂从之拜辱于门外乃退【不见不防礼也】
右賔拜赐主人拜辱
主人释服乃息司正无介不杀使人速迎于门外不拜入升不拜至不拜洗荐脯醢无俎賔酢主人主人不崇酒不拜众賔既献众賔一人举觯遂无筭爵无司正【使摈者而已不立之】賔不与【至尊不可防也】徴唯所欲以告于郷先生君子可也羞唯所有郷乐唯欲
右息司正
【吕大临曰孔子曰射不主皮为力不同科古之道也盖有礼射有主皮之射不主皮礼射也所谓大射郷射是也为力者主皮之射也主皮者主于获而已尚力而不习礼故曰为力不同科也礼射者必先比耦故一耦皆有上射下射皆执弓而搢挟矢其进也当阶及阶当物及物皆揖其退也亦如之其行有左右其升降有先后其射皆拾发其取矢于楅也始进揖当楅揖及楅揖取矢揖卒取矢揖既搢挟揖退与将进者揖及取矢也有横弓郤手兼弣顺羽拾取之节焉卒射而饮胜者袒决遂执张弓不胜者袭说决拾加弛弓升饮相揖如初则进退周还必中礼可见矣夫先王制礼岂苟为繁文末节使人难行哉亦曰以善飬人而已盖君子之于天下必无所不中节然后成德必力行而后有功其四支欲于安佚也苟恭敬之心不胜则怠堕敖慢之气生怠堕敖慢之气生则动容周旋不能中乎节体虽佚而心亦为之不安安其所不安则手足不知所措故放辟邪侈逾分犯上将无所不至天下之乱自此始矣圣人忧之故常谨于繁文末节以养人于无所事之时使其习之而不惮烦则不逊之行亦无自而作至于久而安之则非法不行无所徃而非义矣君子敬以直内义以方外敬义立而德不孤则不疑其所行矣故发而不中节者常生乎不敬所存乎内者敬则所形乎外者庄矣内外交修则发乎事者中矣故曰内志正外体直然后持弓矢审固持弓矢审固然后可以言中也射一艺也容比于礼节比于乐而不失正鹄者是必有乐于义理久于恭敬用志不分之心然后可以得之则其所以得之者其德可知矣故曰可以观德行矣】
仪礼图卷五

[book_title]卷六
<经部,礼类,仪礼之属,仪礼图
钦定四库全书
仪礼图卷六　　　　　宋　杨复　撰
燕礼第六【郑目録云诸侯无事若卿大夫有勤劳之功与羣臣燕饮以乐之燕礼于五礼属嘉礼大戴第十二小戴及别録皆第六○疏曰按上下经注燕有四等目録云诸侯无事而燕一也卿大夫有王事之劳二也卿大夫有聘而来还与之燕三也四方聘客与之燕四也若然目録云卿大夫有勤劳之功聘使之劳兼王事之劳二者也知臣子頫聘还与之燕者四牡劳使臣是也知有王事之劳燕者下记云若以乐纳宾则宾及庭奏肆夏郑注云卿大夫有王事之劳则奏此乐焉是也知君臣无事有燕者按鲁颂云夙夜在公在公明明振振鹭鹭于下鼓咽咽醉言舞于胥乐兮郑笺云君臣无事则相与明义明德而已洁白之士羣集于君之朝君以礼乐与之饮酒燕乐以尽其劝是其无事而燕也又知宾及庭奏肆夏是已之臣子有王事之劳者按郊特牲云宾入大门奏肆夏郑注云宾朝聘者是异国聘宾入大门奏肆夏故知记云宾及庭奏肆夏者是己之臣子也又知异国聘宾有燕者聘礼所云燕与时赐者是也】
<经部,礼类,仪礼之属,仪礼图,卷六
燕礼○小臣戒与者【与音预○小臣相君燕饮之法戒与者谓留羣臣也君以燕礼劳使臣若臣有功故与羣臣乐之小臣则警戒告语焉饮酒以合防爲欢也○朱先生曰留羣臣谓羣臣朝毕将退君欲与之燕故使小臣留之】
右戒羣臣

✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:35:54-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>