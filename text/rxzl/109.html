<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六上,卷二十六下,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,仪礼要义全文在线阅读,仪礼要义全文在线下载,大玄古籍书库">
<meta name="description" content="五十卷。宋魏了翁(1178－1237)撰。魏了翁字华父，号鹤山，邛州蒲江(今属四川)人，大学生，佥书枢密院事。治学反对佛老学，推崇朱熹理学，独穷经古学，自为一家，为南宋名儒。开门授徒，学生争相报名。曾在靖州建鹤山书院。着有《九经要义》、《经外杂钞》、《师友雅言》、《鹤山全集》。《仪礼要义》是《九经要义》之一篇。《仪礼要义》每篇名物条目，以西汉郑玄、唐贾公彦《仪礼注疏》为主，并以保持《注疏》之原为宗，进行删繁取精，录于下方，体例与《周易要义》略同。《仪礼要义》可视为郑贾注疏之提要，为读郑贾注疏之门经，于初学">
<title>仪礼要义_魏了翁_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">仪礼要义</span> <br/>
          作者： <span class="inputVal" id="bkauthor">魏了翁</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]303285</span> <br/>
          说明： <span class="inputVal" id="bkdec">五十卷。宋魏了翁(1178－1237)撰。魏了翁字华父，号鹤山，邛州蒲江(今属四川)人，大学生，佥书枢密院事。治学反对佛老学，推崇朱熹理学，独穷经古学，自为一家，为南宋名儒。开门授徒，学生争相报名。曾在靖州建鹤山书院。着有《九经要义》、《经外杂钞》、《师友雅言》、《鹤山全集》。《仪礼要义》是《九经要义》之一篇。《仪礼要义》每篇名物条目，以西汉郑玄、唐贾公彦《仪礼注疏》为主，并以保持《注疏》之原为宗，进行删繁取精，录于下方，体例与《周易要义》略同。《仪礼要义》可视为郑贾注疏之提要，为读郑贾注疏之门经，于初学者最为有功。版本有宋淳祐十二年(1252)魏克愚徽州刊本；清补罗书屋抄本，藏于北京大学图书馆；振绮堂景宋钞本；江苏局本；清初汲古阁钞本；《五经要义》本。</span> <br/>
          封面： <span class="inputVal" id="bkimg">Z_4510.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]仪礼要义
[book_author]魏了翁
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]303285
[book_dec]五十卷。宋魏了翁(1178－1237)撰。魏了翁字华父，号鹤山，邛州蒲江(今属四川)人，大学生，佥书枢密院事。治学反对佛老学，推崇朱熹理学，独穷经古学，自为一家，为南宋名儒。开门授徒，学生争相报名。曾在靖州建鹤山书院。着有《九经要义》、《经外杂钞》、《师友雅言》、《鹤山全集》。《仪礼要义》是《九经要义》之一篇。《仪礼要义》每篇名物条目，以西汉郑玄、唐贾公彦《仪礼注疏》为主，并以保持《注疏》之原为宗，进行删繁取精，录于下方，体例与《周易要义》略同。《仪礼要义》可视为郑贾注疏之提要，为读郑贾注疏之门经，于初学者最为有功。版本有宋淳祐十二年(1252)魏克愚徽州刊本；清补罗书屋抄本，藏于北京大学图书馆；振绮堂景宋钞本；江苏局本；清初汲古阁钞本；《五经要义》本。
[book_img]Z_4510.jpg


[book_title]提要
钦定四库全书　　　　　经部四
仪礼要义　　　　　　　礼类二【仪礼之属】提要
【臣】等谨按仪礼要义五十卷宋魏了翁所撰九经要义之一于每篇各为条目而节取注疏録于下方与周易要义略同盖其著书本例也仪礼一经最为难读诸儒训诂亦稀其着録于史者自丧服诸外隋志仅四家旧唐志亦仅四家新唐志仅三家今惟郑元注贾公彦疏存耳郑注古奥既或猝不易通贾疏文繁句虽详赡而伤于芜漫端绪亦不易明朱子语録谓其不甚分明葢亦有故了翁取而删剟之分胪纲目条理秩然使品节度数之辨展卷即知不复以词义轇轕为病其梳爬剔抉于学者最为有功虽所采不及他家而仪礼之训诂备于郑贾之所説郑贾之精华备于此书之所取后来诠解虽多大抵以注疏为蓝本则此书亦可云提其要矣乾隆四十三年三月恭校上
总纂官【臣】纪昀【臣】陆熊【臣】孙士毅
总　校　官
【臣】　陆　费　墀

[book_title]卷一
钦定四库全书
仪礼要义卷一
宋　魏了翁　撰
序
二礼同出周公注仪者帷郑注周者多
周礼仪礼源是一理有终始分为二部并是周公摄政太平之书周礼为末仪礼为本本则难明末便易晓是以周礼注者则有多门仪礼所注后郑而已其为章疏则有二家信都黄庆者齐之盛德李孟悊者隋曰硕儒庆则举大略小经注疎漏犹登山逺望而近不知悊则举小略大经注稍周似入室近观而逺不察二家之疏互有长短时之所尚李则为先案士冠三加有缁布冠皮弁爵弁既冠又着冠见于君有此四种之冠故记人下陈缁布冠委貌周弁以释经之四种经之与记都无天子冠法而李云委貌与弁皆天子始冠之冠李之谬也丧服一篇凶礼之要是以南北二家章疏甚多时之所以皆资黄氏案郑注防服引礼记檀弓云绖之言实也明孝子有忠实之心故为制此服焉则绖之所作表心明矣而黄氏妄云衰以表心绖以表首以黄氏公违郑注黄之谬也黄李之训略言其一余足见矣今以先儒失路后宜易涂故悉鄙情聊裁此防未敢専欲以诸家为本择善而从兼増己义仍取四门助教李植详论可否佥谋已定庶可以施矣
士冠礼一
士大夫诸侯天子加冠之年不同
士冠礼第一　郑目録云童子任职居士位年二十而冠主人冠朝服则是仕于诸侯天子之士朝服皮弁素积古者四民世事士之子恒为士冠礼于五礼属嘉礼大小戴及别録此皆第一　释曰下昬礼及士相见礼据士身自昬自相见又大戴礼公冠篇及下诸侯有冠礼夏之末造亦据诸侯身自加冠故郑据士身自加冠为目也郑云四民世事士之子恒为士者是齐语文证此士身年二十加冠法若士之子则四十彊而仕何得有二十为士自加冠也二十而冠者郑据曲礼文二十曰弱冠故云年二十而冠其大夫始仕者二十已冠讫五十乃爵命为大夫故大夫无冠礼又案丧服小功章云大夫为昆弟之长殇郑云大夫为昆弟之长殇小功谓为士者若不仕者也以此知为大夫无殇服也小记云大夫冠而不为殇大夫身已加冠降兄殇在小功是身有德行得为大夫冠不以二十始冠也若诸侯则十二而冠故左传襄九年晋侯与诸侯伐郑还公送晋侯以公宴于河上问公年季武子对曰防于沙随之嵗寡君以生注云沙随在成十六年晋侯曰十二年矣是谓一终一星终也国君十五而生子冠而生子礼也君可以冠矣是诸侯十二而冠也若天子亦与诸侯同十二冠故尚书金縢云王与大夫尽弁时成王年十五云王与大夫尽弁则知天子亦十二而冠矣又大戴礼云文王十三生伯邑考左传云冠而生子礼也是殷之诸侯亦十二而冠若夏之天子诸侯与殷天子亦十二而冠可知若天子之子则亦二十而冠故礼记祭法云王下祭殇五又礼记檀弓云君之适长殇车三乗是年十九已下乃为殇故二十乃冠
天子诸侯自有冠礼余皆士礼
若天子诸侯冠自有天子诸侯冠礼故大戴礼有公冠篇天子自然有冠礼但仪礼之内亡耳士既三加为大夫早冠者亦依士礼三加若天子诸侯礼则多矣故大戴礼公冠篇云公冠四加者缁布皮弁爵弁后加冕天子亦四加后当加衮冕矣案下文云天子之元子犹士天下无生而贵者则天子之子虽早冠亦用士礼而冠案家语冠颂云王大子之冠拟冠则天子元子亦拟诸侯四加若然诸侯之子不得四加与士同三加可知
大小戴别録皆冠一昬二士相见三
郑云冠于五礼属嘉礼大小戴别録此皆第一大戴即以士防为第四既夕为第五士虞为第六特牲为第七少牢为第八有司彻为第九乡饮酒为第十乡射第十一燕礼第十二大射第十三聘礼第十四公食第十五觐礼第十六丧服第十七小戴于乡饮乡射燕礼大射四篇亦依此别録次第而以士虞为第八丧服为第九特牲为第十少牢为第十一有司彻为第十二士丧为第十三既夕为第十四聘礼为第十五公食为第十六觐礼为第十七皆尊卑吉凶杂乱故郑皆不从之矣
题周礼者别夏殷题仪礼兼异代
仪礼　周礼言周不言仪仪礼言仪不言周既同是周公摄政六年所制题号不同者周礼取别夏殷故言周仪礼不言周者欲见兼有异代之法故此篇有醮用酒燕礼云诸公士丧礼云商祝夏祝是兼夏殷故不言周又周礼是统心仪礼是履践外内相因首尾是一故周礼己言周仪礼不须言周周可知矣且仪礼亦名曲礼故礼器云经礼三百曲礼三千
仪礼次序以贱先贵以吉先凶
郑氏注　后汉书云郑字康成青州北海郡高宻县人郑崇之后也言注者注义于经下若水之注物亦名为着故郑叙云凡着三礼七十二篇云著者取着明经义者也孔子之徒言传者取传述之意为意不同故题目有异也伹周礼六官六十叙官之法事急者为先不问官之大小仪礼见其行事之法贱者为先故以士冠为先无大夫冠礼诸侯冠次之天子冠又次之其昬礼亦士为先大夫次之诸侯次之天子为后诸侯乡饮酒为先天子乡饮酒次之乡射燕礼已下皆然又以冠昬士相见为先后者以二十而冠三十而娶四十彊而仕即有挚见乡大夫见己君及见来朝诸侯之等又为乡大夫州长行乡饮酒乡射之事已下先吉后凶凶尽则行祭祀吉礼
筮于庙门谓布席门中闑西阈外
士冠礼筮于庙门　释曰自此至宗人告事毕一节论将行冠礼先筮诹日之事案下文云布席于门中闑西阈外者闑为门限即是门外故特牲礼筮日主人即位于门外西面此不言门外者阈外之文可参故省文也
经单言庿者皆祢庙
郑云筮者以蓍问日吉凶于易也又云云冠必筮日于庙门者重以成人之礼成子孙也者案冠礼云筮日筮賔所以敬冠事敬冠事所以重礼是筮日为重礼之事也冠义又云古者重冠重冠故行之于庙行之于庙者所以尊重事尊重事而不敢擅重事不敢擅重事所以自卑而尊先祖也是成人之礼成子孙也此经唯论父子兄弟不言祖孙郑言孙者家事统于尊若祖在则为冠主故兼孙也云庙谓祢庙者案昬礼行事皆直云庙记云凡行事受诸祢庙此经亦直云庙故知亦于祢庙也然仪礼之内单言庙者皆是祢庙若非祢庙则以庙名别之故聘礼云賔朝服问卿卿受于祖庙又受聘在始祖庙既云不腆先君之祧是不言于庙举祖祧以别之也士于庙若天子诸侯冠在始祖之庙是以襄九年季武子云以先君之祧处之祧则与聘礼先君之祧谓迁主所藏始祖同也若然服氏注以祧为曽祖者以其公还及卫冠于卫成公之庙服注成公卫曽祖故以祧为曽祖庙时不冠于卫之始祖以非己庙故也无大夫冠礼若幼而冠者与士同在祢庙
筮在庿门外嫌蓍之灵由庿神
云不于堂者嫌蓍之灵由庙神者此据冠在庙堂此蓍筮在门外不同处故以庙决堂以蓍自有灵知吉凶不假庙神
将谋日亲父兄先服即位
主人冠朝服缁带素韠即位于门东西面注主人将冠者之父兄也　释曰此主人将欲谋日之时先服即位以祢庙门外东西面立以待筮事也当是父子加冠之礼知兼有兄者论语云出则事公卿入则事父兄父兄者一家之统父不在则兄为主可知故兼其兄也又案下文若孤子则父兄戒宿冠之日主人紒而迎賔则无亲父亲兄故彼注云父兄诸父诸兄则知此主人迎賔是亲父亲兄也云冠委貌者此云冠下记云委貌彼云委貌见其安正容体此云冠见其色实一物也衣与冠裳与韠同色若异色则别言之
云朝服者十五升布衣而素裳也裳与韠同色云衣不言色者衣与冠同也者礼之通例衣与冠同色故郊特牲云黄衣黄冠是也裳与韠同色故下爵弁服纁裳韎韐韎韐即纁之类是也经直云朝服不言色与冠同可知也若然郑不言裳与韠同色者举衣与冠同裳与韠同亦可知素裳积白素绢为之其衣冠色异经即别言之是以下云爵弁服纯衣是也
筮用朝服冠用端尊蓍
云筮必朝服者尊蓍之道者案乡饮酒主人朝服则此有司賔主朝服自是寻常相见所服非特相尊敬之礼此筮而朝服决正冠时与士之祭礼入庙常服端今此筮亦在庙不服端故云尊蓍之道此筮唯有蓍兼言者案周礼小事徒筮而已若大事先筮而后卜筮是相将之物同着朝服故兼言是以杂记卜筮皆朝服也案特牲礼筮日与祭同服端少牢筮日与祭同服朝服不特尊蓍者彼为祭事不可尊于先祖故同服此为冠事可尊于子孙故服异也
在朝君臣同服明堂中不言臣
云缁带黒缯带素韠白韦韠者案玉藻云云云天子与其臣冕以视朔皮弁以日视朝者此约玉藻而知案彼云天子端听朔于南门之外皮弁以日视朝又云诸侯皮弁以听朔于太庙朝服以日视朝于内朝彼注云端当为冕谓天子以冕听朔于南门之外明堂之中彼皆不言臣此郑兼言臣者欲见在朝君臣同服引之者证天子诸侯与其臣子筮冠同服
有司羣吏有事者主人辟除犹汉时假吏
有司如主人服即位于西方东靣北上　释曰此论主人有司从主人有事故立位于庙门外西方东靣以待事也士虽无臣皆有属吏胥徒及仆故云有司群吏有事者也云谓主人之吏所自辟除府史以下今时卒吏及假吏是也者案周礼三百六十官之下皆有府史胥徒不得君命主人自辟除去役赋补置之是也又案周礼皆云府史此云羣吏吏史亦一也故举汉法为证又周礼郑注云官长所自辟除此云主人者以此经云主人故依经而直云主人主亦为长者也又此注以有司为羣吏案特牲以有司为士属吏不同者言羣吏则谓府史胥徒也言属吏则谓君命之士是以下文宿赞冠者注云谓賔若他官之属中士若下士也又主人赞者亦云其属中士若下士是言属者尊之义特牲之有司士之属吏亦亲类也
所卦者画地记爻古用木画地今用钱
筮与席所卦者具馔于西塾　释曰筮所以问吉凶谓蓍也者案曲礼云为卜防为筮故知问吉凶谓蓍案易筮法用四十九蓍分之为二以象两挂一以象三揲之以四以象四时归奇于扐以象閠十有八变而成卦是也云所卦者所以画地记爻者筮法依七八九六之爻而记之但古用木画地今则用钱以三少为重钱重钱则九也三多为交钱交钱则六也两多一少为单钱单钱则七也两少一多为坼钱坼钱则八也案少牢云卦者在左坐卦以木故知古者画卦以木也
西塾门外西堂闑西阈外指陈席处
具于西塾布席于门中闑西阈外西面　云西塾门外西堂也者案尔雅云门侧之堂谓之塾即士虞礼云羞燔俎在内西塾上南顺是也筮在门外故知此经西塾门外西堂也案布席此所布之席拟卜筮之事言在门中者以大分言之云闑西阈外者指陈席处也此注以槷蹙非门限之义故不从古文
云闑门橛者闑一名橛阈阃也者阃门限与阈为一云古文闑为槷阈为蹙者遭于暴秦燔灭典籍汉兴求録遗文之后有古书今文汉书云鲁人高堂生为汉博士仪礼十七篇是今文也至武帝之末鲁恭王壊孔子宅得古仪礼五十六篇其字皆以书是为古文也古文十七篇与高堂生所者同而字多不同其余三十九篇絶无师説秘在于馆郑注礼之时以今古二字并之若从今文不从古文即今文在经闑阈之等是也于注内叠出古文蹙之属是也若从古文不从今文则古文在经注内叠出今文即下文孝友时格郑注云今文格为嘏又防服注今文无冠布缨之等是也此注不从古文蹙者以蹙非门限之义故从今不从古也仪礼之内或从今或从古皆逐义彊者从之若二字俱合义者则互换见之即下文云壹揖壹让升注云古文壹皆作一公食大夫三牲之肺不离赞者辩取之一以授賔注云古文一为壹是大小注皆叠今古文二者俱合义故两从之又郑叠古今之文者皆释经义尽乃言之若叠今古之文説须别释余义者则在后乃言之即下文孝友时格注云今文格为嘏又云凡醮不祝之类是也若然下记云章甫殷道郑云章明也殷质言以表明丈夫也甫或为父今文为斧事相违故因叠出今文也
筮人执防抽韇向东方受命请筮
筮人执荚抽上韇兼执之进受命于主人　释曰云筮人者有司主三易者也云韇藏防之器者韇有二其一从下向上承之其一从上向下韬之也云今时藏弓矢者谓之韇丸也者此举汉法为况亦欲见韬弓矢者以皮为之故诗云象弭鱼服是以鱼皮为矢服则此韇亦用皮也知自西方而前者上云即位于西方故知前向东方受命也云受命者当知所筮也者谓执之不知以请筮何事宰遂命之也凡卜筮之法案洪范云七稽疑择建立卜筮人三人占从二人之言又案尚书金縢云乃卜三一习吉则天子诸侯卜时三并用于玉瓦原三人各占一兆也筮时连山归藏周易亦三易并用夏殷以不变为占周易以变者为占亦三人各占一易筮皆三占从二三者三吉为大吉一凶为小吉案士丧礼筮宅卒筮执卦以示命筮者命筮者受视反之东面旅占注云旅众也反与其属共占之谓掌连山归藏周易者又卜葬日云占者三人在其南注云占者三人掌玉兆瓦兆原兆者也少牢大夫礼亦云三人占郑既云反与其属占之则郑意大夫卜筮同用一一易三人共占之矣其用一一易则三代类用不専一代故春秋纬演孔图云孔子修春秋九月而成卜之得阳豫之卦宋均注云阳豫夏殷之卦名故今周易无文是孔子用异代之筮则大夫卜筮皆不常据一代者也
士虽无臣以属吏为宰
宰自右少赞命注佐主人告所以筮也云云　释曰知宰是有司主政教者士虽无臣以属吏为宰若诸侯使司徒兼冡宰以出政教之类
赞命皆在右特牲自左者为神故变
注少仪曰赞币自左诏辞自右郑引少仪者取证赞命在右之义以其地道尊右故赞命皆在右是以士丧礼亦云命筮者在主人之右注云命尊者宜由右出特牲云宰自主人之左赞命不由右者为神求吉变故也士丧在右不在左者以其始死未忍异于生故在右也少牢宰不赞命大夫尊屈士卑不嫌故使人赞命
祭礼卦者书筮人示丧与冠又异祭
卒筮书卦执以示主人注卦体得成更以方版画体释曰案特牲云卒筮写卦筮者执以示主人注云卦者主画地识爻六爻备乃以方版写之则彼写卦亦是卦者故郑云卦者画爻者彼为祭礼吉事尚提提故卦者写卦筮人报卦以示主人士丧礼注云卦者写卦示主人经无写卦之文是卦者自画示主人以其丧礼遽于事故卦者自画自示主人也此冠礼筮者自写自示主人冠礼异于祭礼丧礼故也
祭祀三卜则止冠子不可止故容后月
若不吉则筮逺日如初仪注逺日旬之外　释曰曲礼吉事先近日此冠礼是吉事故先筮近日不吉乃更筮逺日是上旬不吉乃筮中旬又不吉乃更筮下旬曲礼云旬之内曰近某日旬之外曰逺某日彼据吉礼而言旬之内曰近某日据士礼旬内筮故云近某日是以特牲旬内筮日是也旬之外曰逺某日者据大夫以上礼旬外筮故言逺某日是以少牢筮旬有一日是也案少牢云若不吉则及逺日又筮日如初郑注云及至也逺日后丁若后己言至逺日又筮日如初明不并筮则前月卜来月之上旬上旬不吉至上旬又筮中旬中旬不吉至中旬又筮下旬下旬不吉则止不祭祀也若然特牲不言及则可知上旬之内筮不吉则预筮中旬中旬不吉又预筮下旬又不吉则止若此冠礼亦先近日士冠礼亦于上旬之内预筮三旬不吉则更筮后月之上旬以其祭祀用孟月不容入他月若冠子则年已二十不可止然须冠故容入后月
有礼辞固辞终辞三辞
主人戒賔賔礼辞许注今将冠子故就告僚友使来云礼辞一辞而许者即此文是也云再辞而许曰固辞者则士相见云某也愿见无由达某子以命命某见主人对曰某子命某见吾子有辱请吾子之就家也某将走见賔对曰某不足以辱命请终赐见主人对曰某不敢为仪固请君子之就家也某将走见賔对曰某不敢为仪固以请主人对曰某也固辞不得命将走见是其再辞而许名为固辞之义也云三辞曰终辞不许也者又士相见云士见于大夫终辞其挚是三辞不许为终辞之义也若一辞不许后辞而许则为礼辞许若再辞不许后三辞而许则为再辞而许之曰固辞若不许至于三辞又不许则为三辞曰终辞不许也又三辞而许则曰三辞若三辞不许乃曰终辞是以公食大夫戒賔上介出请入告三辞又司仪云诸公相为賔主君郊劳交摈三辞车逆拜辱三揖三辞注云先辞辞其以礼来于外后辞辞升堂皆是三辞而许称三辞
賔先戒后筮郑云贤者恒吉
前期三日筮賔如求日之仪注前期三日空二日也释云筮賔筮其可使冠子者即下文三加皆賔亲加冠于首者是也云贤者恒吉者解经先戒后筮之意凡取人之法先筮后戒今以此賔是贤者必知吉故先戒賔賔已许方始筮之以其贤恒自吉故先戒后筮之也若贤吉必筮之者取其审慎然冠既筮賔特牲少牢不筮賔者彼以祭祀之事主人自为献主羣臣助祭而已天子诸侯之祭祭前已射于射宫择取可预祭者故不筮之也
賔与赞冠者戒而又宿众賔不宿
乃宿賔賔如主人服出门左西面再拜主人东面答拜释曰郑训宿为进者谓进之使知冠日当来故下文
宿曰某将加布于某之首吾子将莅之敢宿賔对曰某敢不夙兴是宿之使进之义也云宿者必相戒者谓若賔及赞冠同在上戒賔之内已戒之矣今又宿是宿者必先戒也云戒不必宿者即上文戒賔之中除正賔及赞冠者但是僚友欲观礼者皆戒之使知而已后更不宿是戒不必宿者也云不宿者为众賔或悉来或否者此决賔与赞冠者戒而又宿不得不来众賔主来观礼非要须来容有不来者故直戒不宿也云主人朝服者见上文
有戒无宿者无戒而有宿者
凡有戒无宿者非止于此案乡饮酒乡射主人戒賔及公食大夫各以其爵皆是当日之戒理无宿也又大射宰戒百官有事于射者射人戒诸公卿大夫射司士戒士射与赞者前射三日宰夫戒宰及司马皆有戒而无宿是也射人宿视涤此言宿者谓将射之前于宿预视涤濯非戒宿之意也若然特牲礼云前期三日宿尸前无戒而直有宿者特牲文不具其实亦有戒也又礼记祭统云先期旬有一日宫宰宿夫人夫人亦散斋七日致斋三日注云宿读为肃肃犹戒也戒轻肃重也者彼以夫人尊故不得言戒而变言宿读为肃者肃亦戒之义彼以宿当戒处非谓祭前三日之宿也太宰云祀五帝则掌百官之誓戒者谓戒百官使之散斋至祭前三日当致斋也凡宿賔之法案特牲云前期三日筮尸乃宿尸厥明夕陈鼎则前期二日宿之也少牢筮吉下云宿郑注云大夫尊仪益多筮日既戒诸官以斋戒矣至前祭一日又戒以进之使知祭日当来又云前宿一日戒宿尸注云先宿尸者重所用为尸者又为将筮吉则乃遂宿尸是前祭二日筮尸讫宿尸至前祭一日又宿尸天子诸侯祭前三日宿之使致斋也
賔及赞冠皆属官降主人一等
乃宿賔賔许主人再拜賔答拜主人退賔拜送　释曰谓賔若他官之属者此所取本由主人之意或取賔之属或取他官之属故郑两言之案周礼三百六十官每官之下皆有属官假令上士为官首其下有中士下士为之属若中士为官首其下即有下士为之属也云中士若下士也者此据主人是上士而言之赞冠者皆降一等假令主人是上士賔亦是上士则取中士为之赞假令主人是下士賔亦是下士则亦取下士为之赞礼穷则同故也云宿之以筮賔之明日者以下有厥明夕为期是冠前一日宿賔宿赞在厥明之上则去冠前二日矣筮賔是前期三日则知宿賔赞冠者是筮賔之明日可知
厥明夕为期谓冠前之夕与賔赞期
厥明夕为期于庿门之外主人立于门东兄弟在其南云云　释曰自此至賔之家论冠前一日之夕为明日加冠之期告賔之事也云厥明夕为期者谓宿賔与赞冠明日向暮为加冠之期必于庙门者以冠在庙知亦在庙为期也主人之类在门东賔之类在门西者各依賔主之位夹处东西也
在主曰摈在客曰介亦曰相
摈者请期宰告曰质明行事注摈者有司佐礼者　释曰上云有司此言摈者故知摈者是有司佐主人行冠礼者也云在主人曰摈在客曰介者案聘礼及大行人皆以在主人曰摈在客称介亦曰相司仪云每门止一相是也上经布位已毕此经见为期之事请主人加冠之期宰赞命告之
特牲请期曰羮饪此无羮故云质明
云旦日正明行冠事者案特牲请期曰羮饪郑注云肉谓之羮饪熟也谓明日质明时而曰肉熟重豫劳賔此无羮饪故云质明少牢云旦明行事故此注取彼而言曰旦日正明行冠事也
洗弃水器汉礼器制度士用鐡
夙兴设洗直于东荣南北以堂深水在洗东　释曰云洗承洗者弃水器也者谓洗手洗爵之时恐水秽地以洗承洗水而弃之故云弃水器也云士用鐡者案汉礼器制度洗之所用士用鐡大夫用铜诸侯用白银天子用黄金也云荣屋翼也者即今之博风云荣者与屋为荣饰言翼者与屋为翅翼也
荣谓屋翼即汉之博风
匠人于殷路寝言四阿明夏否
周制自卿大夫以下其室为夏屋者言周制者夏殷卿大夫以下屋无文故此经是周法即以周制而言也案此经是士礼而云荣乡饮酒卿大夫礼乡射丧大记大夫士礼皆云荣又案匠人云夏后氏世室堂脩二七广四脩一五室此谓宗庙路寝同制则路寝亦然虽不云两下为之彼下文云殷人重屋四阿郑云四阿四注重屋屋谓路寝殷之路寝四阿则夏之路寝不四阿矣当两下为之是以檀弓孔子云见若覆夏屋者矣郑注云夏屋今之门庑汉时门庑也两下为之故举汉法以况夏屋两下为之或名两下屋为夏屋夏后氏之屋亦为夏屋郑云卿大夫以下其室为夏屋两下而周之天子诸侯皆四注故丧大记云升自屋东荣郑以为卿大夫士其天子诸侯当言东霤也周天子路寝制似明堂五室十二堂上圆下方明四注也诸侯亦然故燕礼云洗当东霤郑云人君为殿屋也
水器尊卑皆用金罍沃用枓
云水器金罍尊卑皆用金罍及大小异者此亦案汉礼器制度尊卑皆用金罍及其大小异此篇与昏礼乡饮酒乡射特牲皆直言水不言罍大射虽云罍水不云枓少牢云司宫设罍水于洗东有枓郑注云设水用罍沃用枓礼在此也欲见罍枓俱有余文无者不具之意也
仪礼内设洗设尊先后及有无异
仪礼之内设洗与设尊或先或后不同者若先设洗则兼余事此士冠賔与赞共洗昏礼有夫妇与御媵之等少牢特牲兼举鼎不专为酒以是皆先设洗乡饮酒乡射先设尊者以其专为酒燕礼大射自相对大射辨尊卑故先设尊燕礼不辨尊卑故先设洗又仪礼之内或有尊无洗或尊洗皆有文不言设之者是不具也
仪礼要义卷一

[book_title]卷二
钦定四库全书
仪礼要义卷二
宋　魏了翁　撰
士冠礼二
陈服东领异凶礼北上先卑服
陈服于房中西墉下东领北上注墉墙　释曰自此至东靣论陈设衣服器物之等以待冠事丧大记与士丧礼服或西领或南领此东领者此嘉礼异于凶礼故也士冠时先用卑服北上便也
爵弁士与君祭之服冕之次
爵弁服纁裳纯衣缁带韎韐注此与君祭之服云云释曰士礼端自祭以爵弁服助君祭故云与君祭之服也云爵弁者冕之次者凡冕以木为体长尺六寸广八寸绩麻三十升布上以下以纁前后有旒其爵弁制大同唯无旒又为爵色为异又名冕者俛也低前一寸二分故得冕称其爵弁则前后平故不得冕名以其尊卑次于冕故云爵弁冕之次也云其色赤而微黒如爵头然或谓之緅者七入为缁若以纁入黒则为绀以绀入黒则为緅是三入赤再入黒故云云郑注钟氏云今礼俗文作爵言如爵头色也巾车注黒多赤少色
朝服十五升故冕三十升冠常倍服
云其布三十升者取冠倍之义是以丧服衰三升冠六升朝服十五升故冕三十升也
縓赪纁皆浅绛朱则四入与无正文
凡染绛一入谓之縓再入赪三入纁朱则四入与云云云纁裳浅绛裳者绛则一染至三染同云浅绛诗云我朱孔阳毛云朱深纁也故从一染至三染皆谓之浅绛也云朱则四入与者尔雅及钟氏皆无四入之文经有朱色故郑约之若以纁入黒则为绀若以纁入赤则为朱无正文故云与以疑之然上注以解缁故引钟氏染黒法此解纁故引尔雅染赤法
诸经内纯字郑或为丝或为色
云纯衣丝衣也者案郑解纯字或为丝或为色两解不同者皆望经为注若色理明者以丝解之若丝理明者以色解之此经衣与纁裳相对上下纁色理自明丝理不明则以丝解之昏礼女次纯衣注云丝衣以下文有女从者毕袗色理自明则亦丝理不明故亦以丝理解之周礼媒氏云纯帛无过五两注云纯实缁字也古缁以才为声纳币用缁妇人隂也以经云纯帛丝理自明故为色解之祭统云蚕于北郊以供纯服丝理自明故郑亦以色解也论语云麻冕礼也今也纯俭以纯对麻丝理自明故郑亦以色解之是注有不同之事但古缁防二字并行若据布为色者则为缁字若据白为色者则为防字但缁布之缁多在本字不误防帛之防则多误为纯
冕爵弁服用丝皮弁端服深长衣等皆布
余衣皆用布惟冕与爵弁服用丝耳　释曰郑云余衣皆用布者此据朝服皮弁服端服及深衣长衣之等皆以布为之是以杂记云朝服十五升布端亦服之类则皮弁亦是天子朝服深衣或名麻衣故知用布也
以韎染韦合为韐因名韨为韎韐
韎韐緼绂也士緼绂而幽衡合韦为之　释曰郑云韎韐緼韨也者此经云韎韐二者一物故郑合为一物解之也云士緼韨而幽衡者玉藻文言幽衡者同系于革带故连引之也云合韦为之者郑即因解名緼韨之字言韐者韦旁着合谓合韦为之故名韐也云士染以茅搜因以名焉者案尔雅云茹藘茅搜孙氏注一名蒨可以染绛若然则一草有此三名矣但周公时名蒨草为韎草以此韎染韦合之为韐因名韨为韎韐也云韨之制似韠者案上注已释韠制其韨之制亦如之但有饰无饰为异耳祭服谓之韨其他服谓之韠易困卦九二困于酒食朱韨方来利用享祀是祭服之韨也又案明堂位云有虞氏服韨夏后氏山殷火周龙章郑云后王弥饰天子备焉诸侯火而下卿大夫山士韎韦而已是士无饰则不得单名韨一名韎韐一名緼韨而已是韨有与緼异以制同饰异故郑云韨之制似韠也但染韦为韨之礼天子与其臣及诸侯与其臣有异诗云朱芾斯黄郑云天子纯朱诸侯黄朱诗又云赤芾在股是诸侯用黄朱玉藻再命三命皆云赤芾是诸侯之臣亦用赤韨
郑以困九二朱韨为文王将王之制
困卦九二云困于酒食朱韨方来利用享祀郑注云二据初辰在未未为土此二为大夫有地之象未上值天防酒食象困于酒食者采地薄不足已用也二与日为体离为镇霍爻四为诸侯有明德受命当王者离为火火色赤四爻辰在午时离气赤又朱是也文王将王天子制用朱韨故易干凿度云孔子曰天子三公诸侯同色困卦困于酒食朱韨方来又云天子三公大夫不朱韨诸侯亦同色者其染之法同以浅绛为名是天子与其臣纯朱诸侯与其臣黄朱为异
爵弁服以冠表服冠弁不与服同陈
爵弁服纁裳云云【见上】　冠弁不与衣陈而言于上以冠名服耳者案此文上下陈服则于房缁布冠皮爵弁在堂下是冠弁不与服同陈今以弁在服上并言之者以冠弁表明其服
君臣视朔同皮弁服以白鹿皮为冠
皮弁服素积缁带素韠注此与君眂朝之服也　释曰案玉藻云诸侯皮弁听朔于大庙又案乡党说孔子之服云素衣麑裘郑云视朔之服视朔之时君臣同服也云皮弁者以白鹿皮为冠象上古者礼运云先王云云未有麻丝衣其羽皮郑云此上古之时云云
经言素有三义
云积犹辟也以素为裳辟蹙其要中者经典云素者有三义若以衣裳言素者谓白缯也即此文之等是也画缋言素者谓白色即论语云缋事后素之等是也器物无饰亦曰素则檀弓云奠以素器之等是也
端大夫士莫夕于君之朝服
端裳黄裳杂裳可也缁带爵韠　释曰云此莫夕于朝之服者当是莫夕于君之朝服也案玉藻云君朝服以日视朝于内朝夕深衣祭牢肉是君朝服朝服夕服深衣矣下又云朝端夕深衣朝时所服与君不同故郑注云谓大夫士也则彼朝端夕深衣是大夫士家私朝也若然大夫士既服端深衣以听私朝矣此服注云莫夕于朝之服是士向莫之时夕君之服必以莫为夕者朝礼备夕礼简故以夕言之也若卿大夫莫夕于君当亦朝服矣案春秋左氏传成十二年晋郤至谓子反曰百官承事朝而不夕此云莫夕者无事则无夕法若夕有事须见君则夕故昭十二年子革云夕哀十四年子我亦云夕者皆是有事见君非常朝夕之事也
端即朝服之衣此经但易裳韠
云端即朝服之衣易其裳耳者上云冠朝服缁带素韠此端亦缁带彼云朝服即此端也但朝服亦得名端故论语云端章甫郑云端诸侯视朝之服耳皆以十五升布为缁色正幅为之同名也云易其裳耳者彼朝服素韠韠同裳色则裳亦素此既易其裳以三等裳同爵韠则亦易之矣不言者朝服言素韠不言裳故须言易彼言素韠此云爵韠于文自明
缁布冠缺项约汉时卷帻言之
缁布冠缺项青组缨属于缺　释曰云缺读如有頍者弁之頍者读从頍弁诗义取在首頍者弁貌之意也云缁布冠无笄者案经皮弁爵弁言笄缁布冠不言笄故云无笄也云着頍围髪际者无正文约汉时卷帻亦围髪际故知也云结项者此亦无正文以经云頍明于项上结之也云隅为四缀以固冠也者此亦无正文以义言之既武以下别有頍项明于首四隅为缀上缀于武然后頍项得安穏也云项中有亦由頍为之耳者此亦无正文
頍汉卷帻纚汉帻梁今皆未审
缁纚广终幅长六尺　云今之未冠笄者着卷帻頍象之所生者此举汉法以况义耳汉时男女未冠笄者首着卷帻卷帻其状虽不审知既言頍围髪际故以况之明汉时卷帻以布帛之等围绕髪际为之矣云頍象之所生者汉时卷帻是頍之遗象所生至汉时故云頍象之所生也云滕薛名蔮为頍者此亦举汉时事以况之汉时滕薛二国云蔮蔮卷帻之类亦遗象故为况也云纚今之帻梁者亦举汉法为况耳帻梁之状郑目騐而知至今乆逺亦未审也云纚一幅长六尺足以韬髪而结之矣者人发之长者不过六尺纚六尺故云足以韬髪既云韬髪乃云结之则韬讫乃为紒矣
皮爵弁有笄属以纮缁布冠无笄以缨
皮弁笄爵弁笄缁组纮纁边　云有笄者即经云皮弁及爵弁皆云笄者是有笄也云屈组为纮者经缁组纮纁边是为有笄者而设言屈组谓以一条组于左笄上系定绕頥下右相向上仰属于笄屈系之有余因垂为饰也云无笄者缨而结其绦者无笄即经缁布冠是也则以二绦组两相属于頍故经云组缨属于頍也既属讫则所垂绦于頥下结之
隋方曰箧箪亦笥类
同箧栉实于箪注谓此以上凡六物隋方曰箧箪笥也释曰郑注曲礼圆曰箪方曰笥笥与箪方圆有异而
云箪笥共为一物者郑举其类注论语亦然
礼例称侧者有无偶之侧有旁侧
侧尊一甒醴在服北　释曰云侧犹特也无偶曰侧置酒曰尊侧者无酒者凡礼之通例称侧有二一者无偶特一为侧则此文侧是也又昏礼云侧尊甒礼于房中亦是无酒曰侧至于昏礼合升侧载聘礼云侧袭士虞礼云侧尊此皆是无偶为侧之类也一者聘礼云侧受几者侧是旁侧之义也
罍枓以防水尊升以防酒
实勺觯角柶脯醢南上　云勺尊升所以防酒也者案少牢云罍水有枓与此勺为一物故云尊升对彼是罍枓所以防水则此为尊升防酒者也
爵觯对异散文通曰爵
云爵三升曰觯者案韩诗外传云一升曰爵二升曰觚三升曰觯四升曰角五升曰散相对爵觯有异散文则通皆曰爵故郑以爵名觯也
古庶人常服缁布冠汉小吏犹然
爵弁皮弁缁布冠各一匴　云缁布今小吏冠其遗象也者但缁布冠士为初加之冠冠讫则弊之不用庶人则常着之故诗云台笠缁撮是庶人以布冠常服者以汉之小吏亦常服之故举为况
匴竹器汉时冠箱
云匴竹器名今之冠箱也者此亦举汉法为况
执匴者亦有司有司不主一事
执以待于西坫南南面东上宾升则东面注执之云云云执之者有司也者则上云有司如主人服有司不主一事故知此亦有司也
庙中亢反爵为坫此堂角亦为坫
云坫在堂角者但坫有二文一者谓若明堂位云崇坫亢圭及论语云两君之好有反坫之等在庙中有之以亢反爵之属此篇之内言坫者皆据堂上角为名故云堂角云古文匴为篹坫作襜者皆从经今文
主人端立阼阶下将与賔行事
主人端爵韠立于阼阶下直东序西面注士入庙服释曰上文已陈衣冠器物自此已下至外门外论賔
主兄弟等着服及位处也云端爵韠者主人之服与上所陈子加冠端服亦一也云立于阼阶下者时欲与賔行礼之事也云直东序者直当也谓当堂上东序墙也案特牲士礼祭服用端此亦士之加冠在庙故与祭同服故云士入庙之服也云东西墙谓之序者尔雅释宫文
兄弟袗立洗东于主人
兄弟毕袗立于洗东西面北上　释曰云袗同也上下皆主人当序南西面洗当东荣兄弟又在洗东故云退于主人也云不爵韠者降于主人也者爵弁同色主人尊故也兄弟用缁韠不用爵韠
缁布衣縁绅纽束髪皆朱锦童子服
将冠者采衣紒在房中南面　释曰即童子二十之人云缁衣布锦縁者以其童子不帛襦袴不衣裘裳故云缁布衣以锦为缁布衣之縁也云锦绅者以锦为大带也云并纽者亦以锦为纽绅之垂也云锦束髪者以锦为总云皆朱锦也者童子之锦皆朱也云紒结髪者则诗云总角丱兮是也以童子尚华饰故衣此也
賔主同服赞以下端惟裳异
賔如主人服赞者端从之立于外门之外　释曰云宾如主人服者以其賔与主人尊卑同故得如之赞者皆降主人一等其衣冠虽同其裳则异故不得如主人服故别端也若然此冠兄弟及賔赞皆得端特牲主人与尸祝佐食端自余皆朝服者彼助祭在庙縁孝子之心欲得尊嘉賔以事其祖祢故朝服与主异也
出以东为左入以东为右
主人迎出门左西面再拜賔答拜注云左东也　释曰出以东为左入以东为右据主人在西出则以西为右入则以西为左也
入大门东向入庙毎曲揖当碑揖
每曲揖至于庙门揖入三揖至于阶三让　释曰云周左宗庙祭义与小宗伯俱有此文对殷右宗庙也言此者欲见入大门东向入庙云入外门将东曲揖者主人在南賔在北俱东向是一曲故一揖也至庙南主人在东北面宾在西北面是曲为二揖故云直庙将北曲又揖也通下将入庙又揖三也经直云入门揖郑知此为三揖者以上云每曲揖据入门东行时此入庙门三揖是据主人将右欲背客宜揖将北面与客相见又揖云当碑揖者碑是庭中之大节又宜揖
出房谓房外之西以东南当阼阶
将冠者出房南面注南面立于房外之西待賔命　释曰知在房外之西不在东者以房外之东南当阼阶是知房外者皆在房外之西故昏礼女出于母左母在房外之西故得出时在母左也云待賔命者以其下文有賔揖将冠则賔有命也
一壹得通用
賔盥卒壹揖壹让升注古文壹皆作一　释曰一壹得通用虽叠古文不破之也
賔加初冠讫适房服端出房观容
賔右手执项左手执前进容乃祝坐如初乃冠兴复位赞者卒冠者兴賔揖之适房服端爵韠出房南面释曰曲礼云堂上不趋室中不翔则堂上固得翔矣又云大夫济济士跄跄注云皆行容止之貌此进容是士故知进容谓行翔而前鸧焉言复者对前出房故云复前出为待賔命此出为观众以容体也案郊特牲论加冠之事云加有成也故此郑云一加礼成也云观众以容体者以其既去缁布衣锦縁童子服着此端成人之服使众观知
此第二加皮弁笄纚互见礼皆如初
賔揖之即筵坐栉设笄賔盥正纚如初降二等受皮弁释曰此当第二加皮弁之节云即筵坐栉者坐讫当
脱缁布冠乃更栉也云设笄者凡诸设笄有二种一是紒内安髪之笄一是皮弁爵弁及六冕固冠之笄今此栉讫未加冠即言设笄者宜是紒内安髪之笄也若安髪之笄则缁布冠亦宜有之前栉讫不言设笄者以其固冠之笄缁布冠无笄而皮弁爵弁有笄上文已陈讫今若缁布冠亦言设笄即与皮弁爵弁相乱故缁布冠不言设笄其实亦有也若然缁布冠不言设笄而言设纚皮弁冠言设笄不言设纚互见为义明皆有也其于固冠之笄则于賔加弁之时自设之可知云如初为不见者言也者上加缁布冠时有賔降主人降賔辞主人对賔盥卒一揖一让升主人升复初位賔筵前坐之等相次此皆不见故设经省文如之而已
此再加言容仪益繁三加爵弁
服素积素韠容出房南面宾降三等受爵弁云云　释曰此对上文加缁布冠时直言出房南面不言容此则言容以再加弥成其仪益繁故言容其实彼出亦是容故郑注云观众以容体也賔降三等受爵弁加之服纁裳韎韐其他如加皮弁之仪注他谓卒纮容出
凡醴皆设柶有面叶以授有面枋以授
云叶柶大端者谓扱醴之面柄细故以为柶大端此与昏礼賔皆云面叶者此以賔尊不入户赞者面叶授賔賔得面枋授冠者冠者得之面叶以扱醴而祭昏礼賔亦主人尊不入房赞者面叶以授主人主人面枋以授賔賔得面叶以扱祭至于聘礼礼賔宰夫实觯以醴加柶于觯面枋授公者凡醴皆设柶聘礼宰夫不讶授公侧授醴则还面枋以授賔故面枋也
賔受醴于室户东东面答冠者拜
賔受醴于户东云云冠者筵西拜受觯宾东面答拜释曰知室户东者以其冠者在室户西賔自至房户取醴酌醴者出向西以授也云筵西拜南面拜也者上云冠者筵西南面知受觯拜还南面也知賔东面在西序者以上文与主人相对本位于西序也云东面者明成人与为礼异于答主人者案乡饮酒乡射賔于西阶北面答主人拜今此于西序东面拜故云异
冠者祭啐不拜既爵以其不卒爵
冠者即筵坐左执觯右祭脯醢以柶祭醴三兴云云释曰云祭醴三兴者三祭者亦如昏礼始扱一祭又扱再祭也云筵末坐啐醴建柶兴降筵此啐醴不拜既爵者以其不卒爵故不拜也
凡奠爵将举者于右不举者于左
冠者奠觯于荐东降筵北面坐取脯云云适东壁北面见于母　释曰云荐东荐左者据南面为正故云荐左也云凡奠爵将举者于右者谓若乡饮酒乡射是也此文及昏礼赞醴妇是不举者皆奠之于左也云适东壁者出闱门也者宫中之门曰闱门母既冠子无事故不在门外今子须见母故知出闱门也云妇人入庙由闱门者杂记云夫人奔丧入自闱门升自侧阶郑注云宫中之门曰闱门为相通者也是也
妇人于丈夫皆侠拜举子以见义
母拜受子拜送母又拜　释曰云妇人于丈夫虽其子犹侠拜者欲见礼子之体例但是妇人于丈夫皆使侠拜故举子以见义也
冠义字讫乃见母此末字先见
冠者立于西阶东南面賔字之冠者对　释曰案礼记冠义云既冠而字之成人之道也见于母母拜之据彼则字讫乃见母此文先见乃字者此先见母是正见彼母在下者记人以下有兄弟之等皆拜之故退见母于下使与兄弟拜文相近也若然未字先见母字讫乃见兄弟之等者急于母缓于兄弟也
此醴賔当作礼犹周礼不云鬯賔
请醴賔賔礼辞许賔就次　释曰云此醴当作礼者对上文有酌醴受醴之等不破之此当为上于下之礼不得用醴礼即从醴字何者周礼云诸侯用鬯不云鬯賔明不得以醴礼賔即为醴故破从礼
次谓门外更衣处帷幕等为之
賔就次注次门外更衣处也以帷幕簟席为之　释曰更衣之时须入于次故云更衣处也云以帷幕簟席为之者案聘礼记云宗人授次次以帷少退于君之次注云主国之门外诸侯及卿大夫之所使者次位皆有常处又案周礼幕人掌帷幕幄帟绶之事注云帷幕皆以布为之四合象宫室曰幄云簟席者士卑或用簟席是以杂记诸侯大夫防皆用布士用簟席为之次亦当然
兄弟及赞冠者皆先拜冠者答拜
冠者见于兄弟兄弟再拜冠者答拜见赞者西面拜亦如之　释曰兄弟位在东方此赞冠者则賔之类故赞者东面也言赞者先拜冠者答之也知赞者后宾出者文于见兄弟下始见之
入见姑姊如见母不见父宾冠毕己见
入见姑姊如见母　释曰男子居外女子居内庙在寝门外入见入寝门可知不见父与賔者盖冠毕则己见也不言者从可知也不见妹妹卑者以其妹卑于姑姊
爵弁助祭之服故易端以见君
乃易服服冠端爵韠奠贽见于君云云　释曰云易服者爵弁既助祭之服不可服见君与先生等故易服服端也云易服不朝服者非朝事也者此乃因加冠以成人之礼见君非立朝之节故不朝服经直云端则兼冠矣今更云冠者以初冠时服端为缁布冠服缁布冠非常着之冠冠而弊之易服宜服冠配端故兼云冠也朝服与端同端则裳黄裳杂裳黒屦若朝服冠端虽同但裳以素而屦色白也以其但正幅故朝服亦得端名然六冕皆正幅故亦名端是以乐记云魏文侯端冕而听古乐又论语云端章甫郑云端端诸侯视朝之服则端以朝得名为端也
乡先生卿大夫致仕者即父师少师
遂以贽见于乡大夫乡先生　云乡先生乡中老人为卿大夫致仕者此即乡饮酒与乡射礼先生及书传父师皆一也先生亦有士之少师郑不言者经云卿大夫不言士故先生亦略不言其实亦当有士也
壹献士礼备有酬酢无主妇亚献
乃醴賔以壹献之礼　云壹献者主人献賔而已即燕无亚献者案特牲少牢主人献尸主妇亚献为二献此则主人献賔而已无亚献知即燕者乡饮酒末有燕故知献后有燕云献酢酬賔主人各两爵而礼成者主人献賔賔酬主人主人将酬賔先自饮讫乃酬賔奠而不举是賔主人各两爵而礼成也必知一献之礼备有酬酢者昏礼舅姑飨妇以一献之礼奠酬得正礼不旅又曰妇酢舅更爵自荐是备酬酢也乡饮酒亦备献酬酢是其义也云特牲少牢馈食之礼献尸此其类也者此賔主人各两爵无亚献彼主人主妇各一爵有亚献虽不同得主人一献义类同故云此其类也云士礼一献者即士冠及昏礼乡饮酒礼乡射皆是一献也云卿大夫三献者案左氏云季孙宿如晋拜莒田也晋侯享之有加笾武子退使行人告曰小国之事大国也苟免于讨不敢求贶得贶不过三献又礼记郊特牲云三献之介亦谓卿大夫三献之介案大行人云上公飨礼九献侯伯七献子男五献是以大夫三献士一献亦是其差也
凡礼事质者用糟不泲文者用清
云礼賔不用柶者泲其醴者此有献酢酬饮之泲者故不用柶冠礼礼子用醴不泲故用柶也云内则曰饮者郑注云目诸饮也云重醴清糟者郑云重陪也糟醇也清泲也致饮有醇者有泲者陪设之稻醴以下是也云凡醴事质者用糟文者用清者质者谓若冠礼礼子之类是也故于房户之间显处设尊也
酬币尊卑数异惟奠酬之节一行
主人酬賔束帛俪皮　释曰主人酬賔当奠酬之节行之以财货也此礼賔与飨礼同但为飨礼有酬币则多故聘礼云若不亲飨致飨以酬币注云礼币束帛乗马亦不是过也又案大戴礼云礼币采饰而四马是大夫礼多与士异也案礼器云琥璜爵郑云天子酬诸侯诸侯相酬以此玉将币也是又异于大夫也下凡酬币之法尊卑献数多少不同及其酬币唯于奠酬之节一行而已春秋秦后子出奔晋后子享晋侯归取酬币终事八反杜注云备九献之仪始礼自赍其一故续送其八酬酒币彼九献之间皆云币春秋之代奢侈之法非正礼也云束帛十端也者礼之通例凡言束者无问脯与锦皆以十为数也云俪皮两鹿皮也者当与射礼庭实之皮同礼记郊特牲云虎豹之皮示服猛也又觐礼用马则国君用马或虎豹皮若臣聘则用鹿皮故郑注聘礼云凡君于臣臣于君麋鹿皮可也言可者以无正文若然两国诸侯自相见亦用虎豹皮也
凡一献有荐有俎俎必有特牲此牲未闻
賔出主人送于外门外再拜归賔俎　释曰賔不言荐脯醢者案舅姑共飨妇以一献有姑荐则此一献亦有荐脯醢可知经有俎必有特牲但乡饮乡射取择人而用狗此冠礼无择人之义则不用狗但无正文故云其牲未闻也知使人归诸賔家以賔出主人送于门外乃始言归賔俎明归于賔家也
仪礼要义卷二

[book_title]卷三
<经部,礼类,仪礼之属,仪礼要义>
钦定四库全书
仪礼要义卷三
宋　魏了翁　撰
士冠礼三
冠子不醴则醮用酒谓用旧俗
若不醴则醮用酒注谓国有旧俗可行圣人用焉不改释曰自此已上说周礼冠子之法自此已下至取笾
脯以降如初说夏殷冠子之法云若不醴则醮用酒者案上文适子冠于阼三加讫一醴于客位是周法今云若不醴则醮用酒非周法故知先王法矣故郑云若不醴谓国有旧俗可行圣人用焉不改者也云圣人者即周公制此仪礼用旧俗则夏殷之礼是也云曲礼曰已下者是下曲礼文也云君子行礼不求变俗者与下文为目谓君子所徃之国不求变彼国之俗若卫居殷墟者也故康诰周公戒康叔居殷墟当用殷法是以云兹殷罚有伦使用殷法故所引曲礼皆据不变彼国之俗但君子行礼不求变俗有二涂若据曲礼之文云君子行礼不求变俗郑注云求犹务也不务变其故俗重本也谓去先祖之国居他国又云祭祀之礼居丧之服哭泣之位皆如其国之故谨修其法而审行之注其法谓其先祖之制度若夏殷者谓若杞宋之人居郑卫郑卫之人居杞宋若据彼注谓臣去己国居他国不变己国之俗是以定公四年祝佗云殷人六族在鲁启以商政亦不变本国之俗故开商政示之皆据当身居他国不变己国之俗与此注引不同者不求变俗义得两合故各据一边而言
言醴与醮皆酌而无酬酢
酌而无酬酢曰醮醴亦当为礼　释曰云酌而无酬酢曰醮者郑解无酬酢曰醮唯据此文而言所以然者以周法用醮无酬酢曰醮案曲礼云长者举未釂郑注云尽爵曰釂是醮不专于无酬酢者若然醴亦无酬酢不为醮名者但醴大古之物自然质无酬酢此醮用酒酒本有酬酢故无酬酢得名醮
设庭洗当在设尊前有篚篚亦盛勺觯
洗有篚在西南顺　释曰知洗庭洗者上周法用醴之时醴之尊在房今醮用酒与常饮酒同故洗亦当在庭是以下云宾降取爵于篚卒洗升酌故知洗在庭也设洗法在设尊前此洗亦当在设尊前席之故此直云洗有篚在西不言设也若然上不言设洗者以其上云醮用酒即连云尊文势如此故不言设洗云当东荣南北以堂深者上已有文也云篚亦以盛勺觯者周法用醴在房庭洗无篚此用酒庭洗有篚故周公设经辩其异者但醴篚在房以盛勺觯此庭洗篚亦盛勺觯故云亦也
周之礼三加乃一醴此始加讫即醮
始加醮用脯醢賔降取爵于篚辞降如初卒洗升酌释曰云始加醮用脯醢者此言与周别之事周家三加讫乃一醴于客位用脯醢此加讫即醮于客位用脯醢是其不同也但言始加醮用脯醢者因言与周异之意其实未行事是以下乃始云賔降取爵于篚也云加冠于东序醮之于户西同耳者经不见者嫌与周异故辩之其经不言冠者醮之处即与周同
再醮摄酒谓添益整顿示新
加皮弁如初仪再醮摄酒其他皆如初　释曰云摄犹整也整酒谓挠之者案有司彻云司宫摄酒注云更洗益整顿之不可云洗亦当为挠谓更挠搅添益整顿示新也
扃鼏谓以茅覆鼎有大扃小扃
若杀则特豚载合升离肺实于鼎设扃鼏　释曰云设扃鼏者以茅覆鼎长则束其本短则编其中案冬官匠人庙门容大扃七个注云大扃牛鼎之扃长三尺又曰闱门容小扃参个注云小扃膷鼎之扃长二尺皆依汉礼而知今此豚鼎之扃当用小扃也云特豚一豚者若郊特牲之特
主人与祭同右胖此牲皆左胖
云凡牲皆用左胖者案特牲少牢皆用右胖少仪云大牢则以牛左肩折九个为归胙用左则用左而祭之乡饮酒乡射主人用右体主人亦与祭同用右者皆据周而言也此云用左郑据夏殷之法与周异也但士虞丧祭用左反吉故也
煑于镬曰亨
云煑于镬曰亨者案特牲云亨于门外东方西面北上注云亨煑也亨豕鱼腊以镬各一爨诗云谁能亨鱼溉之釡鬵是镬
在鼎直有升名在俎升载两称
云在鼎曰升在俎曰载者案昬礼云特豚合升又云侧载特牲亦云卒载加匕于鼎少牢云司马升羊实于一鼎皆是在鼎曰升在俎曰载之文但在鼎直有升名在俎则升载两称也故少牢云升羊载右胖升豕其载如羊有司彻亦云乃升注云升牲体于爼也是在俎升载二名也云载合升者明亨与载皆合左右胖者以升载并陈又合在二者之间故知从镬至俎皆合左右胖也
凡肺有举有祭举祭名有三称
云离割也割肺者使可祭也可哜也者凡肺有二种一者举肺一者祭肺就举肺之中复有三称一名举肺为食而举二名离肺少仪云三牲之肺离而不提心也三名哜肺以齿哜之此三者皆举主人为食而有也就祭肺之中亦复有三称一者谓之祭肺为祭先而有之二者谓之忖肺忖切之使断三者谓之切肺名虽与忖肺异切肺则忖肺也三者皆为祭而有若然切肺离肺指其形余皆举其义称也
今文扃为古文鼏为宻
云今文扃为古文鼏为宻者一部之内皆然不从今文故叠之也
再醮不言摄酒而三醮言如取省文
周与夏殷一醮再醮三醮之节
释曰云摄酒如再醮则再醮亦摄之矣者周公作经
取省文再醮不言摄酒以三醮如之则再醮摄之可知前不杀之时一醮彻肺醢为辟再醮之脯醢至再醮不言彻脯醢者以三醮上唯加干肉不荐脯醢故不彻也今杀亦然一醮彻荐爵至再醮亦不彻荐直彻爵而已亦为三醮以不加笾豆加牲俎是以祝辞一醮亦云嘉荐至三醮者直云笾豆有楚楚陈列貌是三醮才加笾豆明文也
孤子加冠与父在异
若孤子则父兄戒宿冠之日主人紒而迎賔拜　释曰上陈士有父加冠礼讫自此至东塾北面论士之无父自有加冠之法也周公作文于此乃见之者欲见周与夏殷孤子同冠于阼阶礼于客位惟一醮三醴不同耳是以作经言其与上异者而已言父兄诸父诸兄者以其上文父兄非直戒宿而已故知此是诸父诸兄非已之亲父亲兄也经云拜揖让立于序端者谓主人出先拜賔答拜讫揖让而入于庙门既入门又三揖至阶又三让而升堂乃立于东序端賔升立西序端一皆如上父兄为主人故作文省略总云揖让立于序端皆如冠主也云礼于阼者别言其异云凡拜者谓初拜至及啐拜之等賔主皆北面与父在时拜于筵西南面賔拜于序端东面为异也案上文父在亦有杀法今郑云孤子得申礼盛之者不为杀起止为陈鼎于外而言郑知父在有鼎不陈于外者以上文若杀直云特豚载合升不辩外内孤子乃云举鼎陈于门外类于上父在陈鼎不于门外也凡陈鼎在外者賔客之礼也在内者家私之礼也是在外者为盛也今孤子则陈鼎在外故云
此庶子加冠不于阼不醮于客位
若庶子则冠于房外南面遂醮焉　释曰上已言三代适子冠礼讫此经论庶子加冠法也周公作经于三代之下言之则三代庶子冠礼皆于房外同用醮矣但不知三代庶子各用防醮耳今于周之适子三加一醴夏殷适子三加三醮是以下文祝辞醴一而醮三皆为三代而为言至于三代庶子皆不见别辞则周之庶子宜依适子用一醮夏殷庶子亦依三醮三代适子有祝辞若庶子则无故下文注云凡醮者不祝知房外谓尊东也者上陈尊在房户之间案乡饮酒賔东賔东则尊东明此亦于尊东也云不于阼阶非代也者案下记云适子冠于阼阶以着代也明庶子不于阼非代故也于客位成而不尊者下记云醮于客位加有成也是适子于客位成而尊之此则成而不尊故因冠之处遂醮焉
吾子相亲之美称
冠者母不在使人受脯于西阶下戒賔云云愿吾子教之云吾子相亲之辞吾我也者谓自已身之子故云吾子相亲之辞也云子男子之美称者古者称师曰子又公羊云名不若字字不若子是子者男子之美称也今请賔与子加冠故以美称呼之
吉日令辰互言言辰有榦可知
始加祝曰令月吉日始加元服云云再加曰吉月云云释曰上云令月吉日此云吉月令辰互见其言是作
文之体无义例也云辰子丒也者以十榦配十二辰直云辰子丑明有榦可知即甲子乙丑之类
有祝辞醴辞醮辞凡醮者不祝
祝曰云云再加曰云云三加曰云云醴辞曰云云醮辞曰云云再醮曰云云三醮曰云云醮辞唯据适子而言以其将着代重之故备见祝辞也此注云凡醮者不祝者言凡谓庶子也既不加冠于阼又不礼于客位无着代之理故略而轻之也亦不设祝辞者曽子问注云凡殇不祭之类也其天子冠礼祝辞案大戴礼公冠篇成王冠周公为祝辞使王近于人逺于天啬于时惠于财其辞既多不可具载其诸侯无文盖亦有祝辞异于士也
防酒既湑谓泲酒而清
再醮曰防酒既湑嘉荐伊脯注湑清也　释曰湑泲酒之称故伐木诗云有酒湑我注云湑莤之也鳬鹥诗云尔酒既湑注云湑酒之泲者是湑为清也
字辞曰伯某甫仲叔季唯所当
字辞曰礼仪既备令月吉日昭告尔字爰字孔嘉云云释曰云伯某甫者某若云嘉也但设经不得定言人
字故言甫为且字是以礼记诸侯薨复曰臯某甫复郑云某甫且字以臣不名君且为某之字呼之既此某甫立为且字伯仲叔季者是长幼次第之称若兄弟四人则依次称之夏殷质则称仲周文则称叔若管叔霍叔之类是也云唯其所当者二十冠时与之作字犹孔子生三月名之曰丘至二十冠而字之曰仲尼有兄曰伯居第二则曰仲但殷质二十为字之时兼伯仲叔季呼之周文二十为字之时未呼伯仲至五十乃加而呼之故檀弓云五十以伯仲周道也是呼伯仲之时则兼二十字而言若孔子生于周代从周礼呼尼甫至五十去甫以尼配仲而呼之曰仲尼是也若然二十冠而字之未呼伯仲叔季今于二十加冠而言者一则是殷家冠时遂以二十字呼之二则见周家若不死至五十乃加而呼之若二十已后死虽未满五十即得呼伯仲知义然者见庆父乃是庄公之弟桓六年庄公生至闵公二年庆父死时庄公未满五十庆父乃是庄公之弟时未五十庆父死号曰共仲云故二十冠时则以伯仲叔季当拟之
甫是美称如仪家尼孔之类
释曰知甫是丈夫之美称者以其人之贤愚皆以为
字故隐元年公及邾仪甫盟于蔑谷梁传云仪字也父犹也男子之美称也是也云孔子为尼父者哀十六年孔丘卒哀公诔之曰哀哉尼甫因字号諡曰尼甫也云周大夫有家甫者桓公十五年天王使家甫来求车是也云宋大夫有孔甫是其类者案左氏桓二年孔甫嘉为司马是也郑引此者证有冠而为此字之意故云是其类也云甫字或作父者字亦通
屦不与服同陈冬夏异上下异
屦夏用葛端黒屦青絇繶纯纯愽寸　释曰自此至繐屦论三服之屦不于上与服同陈者一则屦用皮葛冬夏不同二则屦在下不宜与服同列故退在于此此言夏用葛下云冬皮则春宜从夏秋宜从冬故举冬夏寒暑极时而言诗魏地以葛屦履霜刺也云屦者顺裳色者礼之通例衣与冠同屦与裳同故云顺裳色也云端黒屦以裳为正也者以其端有裳黄裳杂裳经唯云端黒屦与裳同色而却不取黄裳杂裳是也
三服见屦不同
端黒屦云云素积白屦云云爵弁纁屦　释曰案此三服见屦不同何者端以衣见屦以端有黄裳之等裳不得举裳见屦故举端见屦也皮弁以素积见屦屦裳同色是其正也爵弁既不举裳又不举衣而以爵弁见屦者上陈服已言纁裳裳色自显以与六冕同衣纁裳与冕服之嫌故不以衣裳而以首服见屦也云爵弁屦以黒为饰爵弁尊其屦饰以缋次者案冬官画缋之事云青与白相次赤与黒相次与黄相次郑云此言画缋六色所象及布采之第次缋以为衣又云青与赤谓之文赤与白谓之章白与黒谓之黼黒与青谓之黻郑云此言刺绣采所用绣以为裳此是对方为缋次比方为绣次
不屦繐屦欲见大功未可冠子
不屦繐屦注繐屦防屦也　释曰案丧服记云繐衰四升有半繐衰既是丧服明繐屦亦是丧屦故郑云丧屦也云缕不灰治曰繐者斩衰冠六升传云锻而勿灰则四升半不灰治可知言此者欲见大功未可冠子恐人以冠子故于屦末因禁之也
凡言记未知定谁所録
记冠义始冠缁布之冠也云云　释曰凡言记者皆是记经不备兼记经外逺古之言郑注燕礼云后世衰防幽厉尤甚礼乐之书稍稍废弃盖自尔之后有记乎又案丧服记子夏为之作传不应自造还自解之记当在子夏之前孔子之时未知定谁所録云冠义者记士冠子之义者记时不同故有二记六国时所録故遭秦燔灭典籍有韦氏雕氏阙其记则在秦汉之际儒者加之故王制有正听之棘木之下异时所记故其言亦殊也
士冠讫敝缁布冠庶人则常服
注太古唐虞以上緌缨饰未之闻太古质盖亦无饰释曰云大古冠布者谓着白布冠也云齐则缁之者将祭而齐则为缁者以鬼神尚幽暗也云冠而敝之可也者据士以上冠时用之冠讫则敝之不复着也若庶人犹着之故诗云彼都人士台笠缁撮是用缁布冠笼其髪是庶人常服之矣
古吉凶同白布冠丧服起夏以后
郑注郊特牲云三代改制齐冠云云明太古唐虞以上可知经云始冠缁布之冠即云大古冠布则齐冠一也故郑云冠其齐冠也云白布冠者今之丧冠是也者以其大古时吉凶同服白布冠未有丧冠三代有牟追之等则以白布冠为丧冠若然丧服起自夏禹以下也
名受于父母为质字受于賔为文
冠而字之敬其名也注名者质所受于父母冠成人释曰案内则云子生三月父名之不言母今云受于父母者夫妇一体受父即是受于母故兼言也云冠成人益文者对名是受于父母为质字者受于賔为文故君父之前称名至于他人称字也是敬其名也
以周汉礼弁冕可闻与夏殷异未闻
委貌周道也章甫殷道也毋追夏后氏之道也周弁殷冔夏收云制之异同亦未闻者案汉礼器制度弁冕周礼弁师相参考之冕以木为体广八寸长尺六寸绩麻三十升布为之上以下以纁前后有旒尊卑各有差等天子玉笄朱纮其制可闻云未闻者但夏殷之礼亡其制与周同异亦如上未闻也
五十而后爵有未五十已为大夫
古者五十而后爵何大夫冠礼之有注云云　释曰云周之初礼年未五十而有贤才者试以大夫之事犹服士服行士礼者郑解古者五十而后爵何大夫冠礼之有是古者未有周大夫有冠礼故非之此郑云未五十则二十已上或有未二十有贤才亦得试为大夫者故丧服殇小功章云大夫为昆弟之长殇郑云大夫为昆弟之长殇小功谓士若不仕以此知为大夫无殇服言为大夫无殇服谓兄殇在小功则兄十九以下死大夫则十九已下既为兄殇服已为大夫则早冠矣丈夫冠而不为殇故也虽早冠亦行士礼而冠是大夫无冠礼也云二十而冠急成人也五十乃爵重官人也者解试为大夫二十则其爵命要待五十意也云大夫或时改娶有昏礼者释经而有其昏礼以其三十而取五十乃命为大夫则昏时犹为士何得有大夫昏礼乎五十已后容改娶故有大夫昏礼也
衰世故作公侯冠礼以正君臣
公侯之有冠礼夏之末造也注造作也云云　释曰郑云至其衰末上下相乱至以正君臣也者解经下夏之末造公侯冠礼也引坊记者欲见夏末以后制诸侯冠礼以防诸侯相簒弑之事也云同车者谓参乗为车右及御者也云不同服者案玉藻云君之右虎裘厥左狼裘又云仆右恒朝服君则各以时事服是不同服此谓非在军时若在军时君臣同服韦弁服也
天子元子冠犹依士礼
天子之元子士也天下无生而贵者也注元子世子也云云　释曰此记者见天子元子冠时亦依士冠礼故于此兼记之也天子之元子虽四加与十二而冠其行事犹依士礼故云犹士也元子尚不得生而贵则天下之人亦无生而贵者也云无生而贵皆由下升者天子元子冠时行士礼后继世为天子是由下升自余天下之人从微至着皆由下升也
周衰记礼之时士死则諡之
死而諡今也古者生无爵死无諡　释曰记人记此者欲见自上所陈冠礼以士为本者由无生而贵皆从士贱者而升也云死而諡今也者据士生时虽有爵死不合有諡若死而諡之正谓今周衰之时也云古者生无爵死无諡者古谓殷以前夏之时士生无爵死无諡是士贱今古皆不合有諡也郑云今谓周衰记之时也古谓殷者周时士有爵故知古谓殷云殷士生不为爵死不为諡者对周士生有爵死犹不諡也云周制以士为爵死犹不諡耳下大夫也者案周礼掌客职云羣介行人宰史以其爵等为之牢礼之陈数郑注云以命数则参差难等略于臣用爵而已羣介行人皆士故知周士有爵虽有爵死犹不諡卿大夫已上则有諡也云今记之时士死则諡之非也者解经死而諡今也云諡之由鲁庄公始也者案礼记檀弓云士之有诔自鲁庄公始也若然作记前庄公诔士至记时亦行之郊特牲云死而諡之今也古者生无爵死无諡郑注云古谓殷以前也大夫以上乃谓之爵死有諡也以此而言则殷大夫已上死有諡而檀弓云防名冠字五十伯仲死諡周道也者殷已前皆因生号为諡若尧舜禹汤之属是也因生号以諡故不得諡名周礼死则别为諡
仪礼要义卷三

[book_title]卷四
钦定四库全书
仪礼要义卷四
宋　魏了翁　撰
士昏礼一
士娶妻之礼日入三商
士昏礼第二　释曰郑知是士娶妻之礼者以记云记士昏礼故知是士娶妻郑云日入三商者商谓商量是漏刻之名故三光灵曜亦日入三刻为昏不尽为明案马氏云日未出日没后皆云二刻半前后共五刻今云三商者据整数而言其实二刻半也
下达谓男父遣媒氏下通女氏
昏礼下达纳采用鴈注达通也云云　释曰从此下至主人许賔入授如初礼陈纳采问名之礼云下达者谓未行纳采已前男父先遣媒氏女氏之家通辞徃来女氏许之乃遣使者行纳采之礼也言下达者男为上女为下取阳唱隂和之义故云下达谓以言辞下通于女氏也是以下记昏辞云吾子有惠贶室某也注云称有惠明下也
昏礼有六三不云纳
注女氏许之乃后使人纳其采择之礼用鴈为挚　释曰云纳采用鴈者昏礼有六五礼用鴈纳采问名纳吉请朝亲迎是也唯纳征不用鴈以其自有币帛可执故也且三礼不云纳言纳者恐女氏不受若春秋内纳之义若然纳采言纳者以其始相采择恐女家不许故言纳问名不言纳者女氏已许故不言纳也纳吉言纳者男家卜吉徃与女氏复恐女家翻悔不受故更言纳也纳征言纳者纳币帛则昏礼成复恐女家不受故更云纳也请期亲迎不言纳者纳币则昏礼已成女家不得移改故皆不言纳
昏礼尊卑同鲁庄丧昏阙纳吉
其昏礼有六尊卑皆同故左氏荘公二十二年经书冬公如齐纳币糓梁曰纳币大夫之事也礼有纳采有问名有纳征有告期四者备而后娶礼也公之亲纳币非礼也故讥之彼无纳吉者以荘公在母丧内亲行纳币非礼之事故阙其纳吉以非之也
媒氏天子之官诸侯亦常有
释曰郑云必先使媒氏下通其言女氏许之乃后使人纳其采择之礼者欲见纳采之前有此下达之言也案周礼地官有媒氏职是天子之官则诸侯之国亦有媒氏
用鴈为挚顺隂阳无尊卑皆鴈
云用鴈为挚者取其顺隂阳往来者案周礼大宗伯云以禽作六挚卿执羔大夫执鴈士执雉此昏礼无问尊卑皆用鴈故郑注其意云取顺隂阳徃来也顺隂阳往来者鴈木落南翔冰泮北徂夫为阳妇为隂今用鴈者亦取妇人从夫之义
使媒使媵御皆以养亷耻
云昏必由媒交接设绍介者诗云匪媒不得是由媒也其行五礼自纳采已下皆使使徃是交接设绍介也云皆所以养亷耻者解所以须媒及设绍介者皆所以养成男女使有亷耻也使媒通之媵御沃盥交之等皆是行事之渐养亷耻之义也
以先祖遗体许人故受礼于祢庙
主人筵于户西西上右几注主人女父也云云　释曰云筵为神布席也者下文礼宾云彻几改筵是为人设席故以此为神席也云户西者以户西是宾客之位故为尊处也必以西为客位者以地道尊右故也知将以先祖之遗体许人故受礼于祢庙者以记云凡行事受诸祢庙也云席西上右设凡神不统于人者案乡射燕礼之等设席皆东上是统于人今以神尊不统于人取地道尊右之义故席西上几在右也云席有首尾者以公食记蒲筵萑席皆卷自末
大夫唯有两门庙在寑门外之东
使者端至摈者出请事入告主人如宾服迎于门外释曰知门外是大门外者以其大夫唯有两门寝门大门而已庙在寝门外之东北下有至于庙门明此门外是大门外可知也云宾不答拜者奉使不敢当其盛礼者此士卑无君臣之礼故宾虽属吏直言不答拜不言辟若诸侯于使臣则言辟是以射礼摈迎入门公拜賔辟不答拜公食大夫主为賔已故宾答拜稽首亦辟乃拜之以其君尊故也
冠昏射乡聘食皆有三揖尊卑同文异
至于庙门揖入三揖至于阶三让　释曰凡入门三揖者以其入门宾主将欲相背故须揖宾主各至堂涂北面相见故亦须揖至碑碑在堂下三分庭之一在北是庭中之节故亦须揖但士冠注云入门将右曲揖将北曲揖当碑揖此注至内霤将曲揖既曲北面揖当碑揖文不同者郑举二文相兼乃足也三者礼之大节尊卑同故乡饮酒乡射聘礼公食大夫皆有此三揖之法但注有详略耳
賔主敌俱升主尊或王使皆先升
主人以賔升西面賔升西阶当阿东面致命主人阼阶上北面再拜　释曰宾则使者也礼之通例賔主敌者賔主俱升若士冠与此文是也若乡饮酒乡射皆主尊賔卑故初至之时主人升一等賔乃升至卒洗之后亦俱升唯聘礼公升二等賔始升者彼注云亦欲君行一臣行二也觐礼王使人劳侯氏使者不让先升者奉王命尊故也
士庙虽有室其栋在室外故賔当阿
注阿栋也入堂深示亲亲今文阿为庪　释曰案乡饮酒聘礼皆云賔当楣无云当阿者独此云賔当阿故云示亲亲也凡士之庙五架为之栋北一楣下有室户中脊为栋栋南一架为前楣楣前接檐为庪乡射记云序则物当栋堂则物当楣郑云是制五架之屋也乡大夫射于庠庠则有室故物当前楣士射于序序则无室故物当栋此士之庙虽有室其栋在室外故宾得深入当之也
使者不敌而并授于楹间为合好
授于楹间南面注明为合好其节同也云云　释曰楹间谓两楹之间賔以鴈授主人于楹间者明和合亲好令其賔主远近节同也凡賔主敌者授于楹间不敌者不于楹间是以聘礼賔觌大夫云受币于楹间南面郑注云受币楹间敌也聘礼又云公侧袭受玉于中堂与东楹之间郑注云东楹之间亦以君行一臣行二至礼賔及賔私觌皆云当东楹是尊卑不敌故不于楹间也今使者不敌而于楹间故云明为合好也云南面并授也者以经云南面不辨賔主
大夫贵臣称老士无臣羣吏尊者曰老
賔降出主人降授老鴈　释曰授鴈讫賔降自西阶出门主人降自阼阶授老鴈于阶立待后事也大夫家臣称老是以丧服公士大夫以贵臣为室老春秋左氏云执臧氏老论语云赵魏老礼记大夫室老行事皆是老为家臣之贵者士虽无君臣之名云老亦是羣吏中尊者也
一使兼行纳采问名
賔执鴈请问名主人许賔入授如初礼　释曰此之一使兼行纳采问名二事相因又使还须卜故因即问名乃还卜之故共一使也云主人许者摈请入告乃报賔賔得主人许乃入门升堂授鴈与纳采礼同故云如初礼也
问名问女之姓氏名有二义
注问名者将归卜其吉凶　释曰言问名者问女之姓氏不问三月之名故下记问名辞云某既受命将加诸卜敢请女为谁氏郑云谁氏者谦也不必其主人之女是问姓氏也然以姓氏为名者名有二种一者名字之名三月之名是也一者是名号之名故孔安国注尚书以舜为名郑君目録以曾子为姓名亦据子为名皆是名号为名者也今以姓氏为名亦名号之类
冠昏醴賔当作礼大夫以上有礼有摈
摈者出请賔告事毕入告出请醴賔　释曰此下至送于门再拜主人礼賔之事云此醴亦当为礼者亦士冠礼賔为醴字彼已破从礼故云以此醴酒礼賔不从醴者以大行人云上公再祼而酢侯伯一祼而酢子男一祼不酢及以酒礼之用齐礼之皆不依酒醴为名皆取相礼故知此醴亦为礼敬之礼不取用醴为醴之义也秋官司仪云诸公相为賔及将币賔亦如之注云上于下曰礼敌者曰摈聘礼卿亦云无摈注云无摈辟君是大夫以上尊得有礼傧两名士以下卑惟称礼也
醴糟例无酒有篚有笾豆
主人彻几改筵东上侧尊甒醴于房中　释曰云侧尊亦言无酒者醴礼侧无酒配之以其醴象大古质故士冠与此昬礼之等皆无酒也郑知此亦有篚有笾豆如冠礼者此下云赞者酌醴加角柶明有篚盛之又云赞者荐脯醢则有笾豆可知但冠礼尊在服北南上则此尊与篚等亦南上故云如冠礼之设也注彻几改筵者乡为神今为人
昏燕食射乡拜賔至聘享否
主人迎賔于庙门外揖让云云賔西阶上北面答拜释曰云主人北靣再拜者拜賔至此堂饮之是以公食大夫燕礼乡饮酒乡射大射皆云拜至并是拜賔至此堂也但燕礼大射公食大夫皆云至再拜先言至者欲见賔至乃拜之是有尊卑不敌之义余皆言拜至至在拜下者体敌之义也若然此为礼賔有拜至者前虽有纳采问名之事以昏礼有相亲之义故虽后亦拜至也聘礼享礼及礼賔不拜至者聘礼不取相亲之义故不拜至是以彼郑注云以賔不于此始至
拂几有内外授几有中端礼賔有无几
主人拂几授挍拜送賔以几辟北靣设于坐左之西阶上云主人拂几者此拂几虽不言外拂内拂又不言三案有司彻主人西靣左手执几缩之以右袂推拂几三二手横执几进授尸于筵前注云衣防谓之袂推拂去尘示新云拂者外拂之也则此亦外拂之三也凡行敌礼者拂几皆若此卑于尊者则内拂之故聘礼云宰内拂几三奉两端以进郑云内拂几不欲尘坋尊者是也若然冠礼礼賔无几者冠礼比昬为轻故无几乡饮酒乡射及燕賔賔轻故无几聘賔及公食大夫賔重故有几也云授校者凡授几之法卑者以两手执几两端尊者则以两手于几间执之授设皆然是以聘礼宰夫奉两端以进有司彻云尸进二手受于手间注云受从手间谦也虽不言两手两手授之可知又案聘礼云公东南乡外拂几三卒振中摄之进西乡賔进讶受几于筵前以此言之公尊中执几以一手则賔以两手于几两端执之也而此亦賔主不敌授校者昬礼异于余礼
受几有辟不辟设几有纵横左右
賔以几辟注辟逡遁挍几足古文挍为枝云賔以几辟者以賔卑故以几辟聘礼賔卑亦云以几辟有司彻不云以几辟者尊尸故也觐礼不云以几辟者尊王故也凡设几之法受时或受其足或受于手间皆横授之及其设之皆旋几纵执乃设之于坐南北靣陈之位为神则右之为人则左之为异不坐设之者几轻故也郑知挍几足者既夕记云缀足用燕几挍在南御者坐持之
礼子礼妇于筵西受礼賔筵前受
主人受醴面枋筵前西北靣賔拜受醴复位主人阼阶上拜送　释曰经唯云主人西北靣知疑立者乡饮酒云主人阼阶东疑立明此亦然也凡主人将授酒醴于筵前待賔即筵前乃授之此郑云即筵谓就筵前与下賔即筵别也是以冠礼礼子及下礼妇皆于筵西受礼然礼賔进筵前受醴是不躐席之事也云賔复位于西阶上北靣明相尊敬此筵不主为饮食起者但此筵为行礼故拜及啐皆于西阶也
凡祭以右手祭于豆间示有先
賔即筵坐左执觯祭脯醢以柶祭醴三　释曰郑云祭以右手出于乡射也云凡祭于脯醢之豆间者谓祭脯醢俎豆皆于豆间此及冠礼乡饮酒乡射燕礼大射皆有脯醢则在笾豆之间此注不言笾直言豆者省文公食大夫及有司彻豆多者则言祭于上豆之间也云必所为祭者谦敬示有所先也者案曲礼云主人延客祭注云祭祭先也君子有事不忘本也
必南靣奠取席正又祭酒亦皆南靣
賔即筵奠于荐左降筵北靣坐取脯主人辞　释曰此奠于荐左不言靣位下赞礼妇奠于荐东注云奠于荐东升席奠之此言奠于荐东升席奠之明皆升席南靣奠也必南靣奠者取席之正又祭酒亦皆南靣并因祭酒之靣奠之则冠礼礼子亦南靣奠之聘礼礼賔賔北靣奠者以公亲执束帛待赐已不敢稽留故由便疾北靣奠之
纳吉谓归卜于祢庿得吉复以告
纳吉用鴈如纳采礼注归卜于庿得吉兆复使使者徃告云云　释曰郑知义然者案下记云纳吉曰吾子有贶命某加诸卜占吉使某也敢告凡卜并皆于祢庙故然也未卜时恐有不吉昏姻不定知纳吉乃定也
纳徴无鴈以有束帛即春秋纳币
纳征纁束帛俪皮如纳吉礼注征成也　释曰此纳征无鴈者以有束帛为贽故也是以孝经钩命决云五礼用鴈是也案春秋左氏荘公二十二年冬公如齐纳币不言纳征者孔子制春秋变周之文从殷之质故指币体而言周文故以义言之征成也纳此则昏礼成
纁象隂阳备束帛五两取配合
云用纁者象隂阳备也束帛十端也者周礼凡嫁子娶妻入币缁帛无过五两郑彼注云纳币用缁妇人隂也凡于娶礼必用其类五两十端也必言两者欲得其配合之名十象五行十日相成也士大夫乃以纁束帛天子加以谷圭诸侯加以大璋杂记曰纳币一束束五两两五寻然则每端二丈若彼据庶人空用缁色无纁故郑云用缁妇人隂此纁俱有故云象隂阳备也案玉人谷圭天子以聘女大璋诸侯以聘女故郑据而言焉纁束帛者合言之阳奇隂偶三二纁也其大夫无冠礼而有昏礼若试为大夫及幼为大夫者依士礼若五十而爵改娶者大夫昏礼纁及鹿皮则同于士余有异者无文以言也
请期如纳征礼纳吉如纳采
请期用鴈主人辞賔许告期如纳徴礼　释曰请期如纳征礼纳吉礼如纳采礼案上纳采之礼下至主人拜送于门外其中揖让升降及礼賔迎送之事此皆如之
请期女氏辞男家使乃告期
注主人辞者阳唱隂和期日宜由夫家来也云云　　释曰壻之父使使纳徴讫乃卜婚月得吉日又使使徃女家告日是期由男家来今以男家执谦故遣使者请女家若云期由女氏故云请期女氏知阳唱隂和当由男家出故主人辞之使者既见主人辞遂告主人期日也是以下记云使者某使某受命吾子不许某告期曰某日注云某吉日之甲乙是告期之辞故郑云辞即告也
夫家欲迎妇时豫陈同牢之馔
期初昏陈三鼎于寝门外东方北面北上　释曰此下文尽合一节论夫家欲迎妇之时豫陈同牢之馔也云陈三鼎于寝门外东方北靣北上者谓在夫寝门外也言东方北靣是礼之正但数鼎故云北靣北上则此及少牢皆是也特牲陈鼎于门外北靣北上当门而不在东方者辟大夫故也今此亦东方不辟大夫者重昏礼摄盛也鼎不言北上直言北面士冠所云是也凡鼎陈于外者北面为正阼阶下西面为正士丧礼小敛陈一鼎于门外西面者丧礼少变在东方者未忍异于生于大敛大奠及朔月奠既夕陈鼎皆如大敛奠门外皆西面者亦是丧礼既夕变也士虞陈三鼎于门外之右北面北上入设于西阶前东面北上不在东者既葬鬼事之反吉故也公食陈鼎七当门南面西上者以賔是外人向外统之
父子同宫异宫壻皆有寝室
其实特豚合升云云鱼十有四腊一云鼎三者升豚鱼腊也者即经文自显也云寝壻之室也者命士以上之父子异宫自然别有寝若不命之士父子同宫虽大院同居其中亦隔别各有门户故经总云寝门外
昏礼鬼神隂阳故与祭祀同二肺
云合升合左右胖升于鼎也者以夫妇各一故左右胖俱升若祭则升右也云去蹄蹄甲不用也者以其践地秽恶也云举肺脊者食时所先举者案下文赞者告具揖妇即对筵皆坐祭祭荐黍稷肺即此祭肺也下文云赞尔黍稷授肺脊皆食以湆酱皆祭举食举也即此举肺脊也祭时二肺俱有生人唯有举肺皆祭今此得有祭肺者礼记郊特牲论娶妇冕斋戒鬼神隂阳也故与祭祀同二肺也据下文先用祭肺后用举肺此经先言举肺后言祭肺者以举肺脊长大故先言是以特牲少牢入鼎时举肺脊在前云肺者气之主也周人尚焉者案礼记明堂位云有虞氏祭首夏后氏祭心殷祭肝周祭肺郑注云气主盛也但所尚不同故云周人尚焉云脊者体之正也食时则祭之者对祭肺未食时祭也云饭必举之贵之也者但一身之上体搃有二十一节前有肩臂臑后有肫胳脊在中央有三节正脡横脊而取中央正脊故云体之正凡云先以对后案特牲举肺脊后食干骼注云肺气之主也脊正体之贵者先食啗之所以导食通气此不言先食防之从彼可知也云每皆二者夫妇各一耳者释经多之义
鱼象月盈用十有五今去一取偶
云凡鱼之正十五而鼎减一为十四者据特牲记云鱼十有五注云鱼水物以头枚数隂中之物重数于月之十有五日而盈少牢馈食礼亦云十有五而俎尊卑同则是尊卑同用十五而同鼎也云欲其敌偶也者夫妇各有七也此夫妇鬼神隂阳故同祭礼十五而去一若乎生人则与此异故公食大夫一命者七鱼再命者九鱼三命者十有一鱼天子诸侯无文或诸侯十三鱼天子十五鱼也云腊兎腊也者少牢用麋腊士兎腊可知故曲礼云兎曰明视也云肫或作纯纯全也凡腊用全者此或少牢文案少牢腊一纯注云纯犹全也凡牲礼则用一胖不得云全其腊则左右体胁相配共为一体故得全名也特牲少牢亦用全士丧大敛与士虞皆用左胖不全者丧礼略
郑以醯和酱夫妻皆有以意言之
馔于房中醯酱二豆葅醢四豆郑知以醯和酱者得醯者无酱得酱者无醯若和之则夫妻皆有是以知以醯和酱也云生人尚防味者此文与公食皆以醯和酱少牢特牲云不言之
古者大不致三王以来铏羮则致
大羮湆在爨注煑肉汁也　释曰湆与汁一也知大古之羮无盐菜者左传桓二年臧哀伯云大羮不致礼记郊特牲云大羮不和谓不致五味故知不和盐菜唐虞以上曰大古有此羮三王以来更有铏羮则致以五味虽有铏羮犹存大羮不致故也引周礼者证大羮虽热故在爨临食乃取也
夫妇酌内尊合谓破匏
尊于房户之东无酒篚在南实四爵合注无酒者略之也夫妇酌于内尊其余酌于外尊合破匏也四爵两凡六为夫妇各三酳一升曰爵　释曰云无酒者略之也者此对上文夫妇之尊有酒此尊非为夫妇故略之也云夫妇酌于内尊其余酌于外尊者据上文酒知之云一升曰爵者韩诗外云一升曰爵二升曰觚三升曰觯四升曰角五升曰散是也
壻为妇主故称主人
主人爵弁纁裳缁袘从者毕端乘墨车从车二乘云主人壻也者以其亲迎向女家女父称主人男称壻已下皆然今此未至女家仍据男家而言故云主人是壻为妇主故下亲迎至男家壻还称主人也
以助祭之服亲迎鬼神之
注爵弁而纁裳冕之次云云云大夫以上亲迎冕服者士家自祭服端助祭用爵弁今爵弁用助祭之服亲迎一为摄盛则卿大夫朝服以自祭助祭用冕亲迎亦当冕摄盛也若上公有孤之国孤絺冕卿大夫同冕侯伯子男无孤之国卿絺冕大夫冕也孤卿大夫士为臣卑复摄盛取助祭之服以亲迎则天子诸侯为尊则衮矣不须摄盛宜用家祭之服则五等诸侯冕以家祭则亲迎不过冕天子亲迎当服衮冕矣是以礼记郊特牲云冕斋戒鬼神隂阳也将以为社稷主以社稷言之据诸侯而说故知诸侯冕也其于孤卿虽絺冕以助祭至于亲迎亦用冕臣乃不得过君故也云冕服迎者鬼神之鬼神之者所以重之亲之者郊特牲文
士乘墨车有贰车昏礼摄盛
天子诸侯尊不假摄盛
云从者有司也乘贰车从行者也以士虽无臣其仆皆曰有司使乘贰车从壻大夫以下有贰车士无贰车此有者亦是摄也云墨车漆车者案巾车注云栈车不革鞔而漆之则士之栈车漆之但无革为异耳案考工记云栈车欲其弇郑云无革挽又云饰车欲其侈郑云革鞔则大夫以上皆以革鞔则得饰车之名饰者革上又有漆饰士卑无饰虽有漆不得名墨车故唯以栈车为名若然自卿以上更有异饰则又名玉金象夏篆夏缦之等也云士乘墨车摄盛也者案周礼巾车云一曰玉路以祭祀又云金路同姓以封象路异姓以封革路以封四卫木路以封蕃国孤乘夏卿乘夏缦大夫乗墨车士乘栈车庶人乘役车士乘大夫墨车为摄盛则大夫当乗卿之夏缦卿当乘孤之夏已上有木路质而无饰不可使孤乘之礼穷则同也孤还乘夏又于臣之外特置亦是尊尊则尊矣不欲摄盛若然庶人当乘士之栈车则诸侯天子尊其尊矣亦不假摄盛依巾车自乗本车矣玉路祭祀不可以亲迎当乗金路矣以摄言之士之子冠与父同则昏亦同但尊适子皆与父同庶子宜降一等也
士妇乘夫家之车大夫以上自有车送女
妇车亦如之有裧注士妻之车夫家共之大夫以上云云释曰妇车亦墨车但有裧为异耳云士妻之车夫家共
之者即此是也云大夫以上嫁女则自以车送之者案宣公五年冬左云齐高固及子叔姬来反马也休以为礼无反马而左氏以为得礼礼妇人谓嫁曰归明无大故不反于家经书高固及子叔姬来故讥乘行匹至也士昏皆异据士礼无反马盖失之矣士昏礼曰主人爵弁纁裳缁袘从者毕端乘墨车从车二乘执烛前马妇车亦如之有裧此妇乗夫家车鹊巢诗曰之子于归百两御之又曰之子于归百两将之国君之礼夫人始嫁自乘其车也何彼秾矣篇曰曷不肃雍王姬之车言齐侯嫁女以其母王姬始嫁之车逺送之则天子诸侯女嫁留其车可知今高固大夫反马大夫亦留其车礼虽散亡以诗论之大夫以上至天子有反马之礼留车妻之道反马壻之义高固秋月逆叔姬冬来反马则妇人三月祭行故行反马礼也以此郑箴膏肓言之则知大夫以上嫁女自以其车送之若然诗注以为王姬嫁时自乘其车箴膏肓以为齐侯嫁女乘其母王姬始嫁时车送之不同者彼取三家诗故与毛诗异也
妇车之等及容葢之制
妇车亦如之者车同等裧车裳云云　释曰凡妇车之法自士已上至孤卿皆与夫同有裧为异至于王后及三夫人并诸侯夫人皆乘翟车案周礼巾车王后之五路重翟厌翟安车皆有容盖又云翟车辇车郑注云诗国风硕人曰翟茀以朝谓诸侯夫人始来乘翟茀之车以朝见于君盛之也此翟茀盖厌翟也然则王后始来乘重翟矣又诗序云王姬下嫁于诸侯车服不系其夫下王后一等以此差之王后始来乘重翟则上公夫人用厌翟侯伯子男夫人用翟车若然巾车安车次厌翟在翟车之上者以其安车在宫中所乘有容盖与重翟厌翟有差退之在下其实安车无翟饰不用为嫁时所乘也三夫人与三公夫人当用翟车九嫔与孤妻同用夏世妇与卿大夫妻同用夏缦女御与士妻同用墨车也其诸侯夫人侄娣及二媵并侄娣依次下夫人以下一等为差也云裧车裳帏周礼谓之容者案巾车职重翟厌翟安车皆有容盖郑司农云容谓幨车山东谓之裳帏或谓之童容后郑从之卫诗云渐车帷裳是山东名帏裳也云车有容则固有盖者巾车云有容盖容盖相配之物此既有裧之容明有盖可知
先言门外次入庙知庙在大门外
至于门外注妇家大门之外　释曰知是大门外者以下有揖入乃至庙庙在大门内以先祖之遗体许人将告神故女父先于庙设神席乃迎壻也
仪礼要义卷四

[book_title]卷五
<经部,礼类,仪礼之属,仪礼要义>
钦定四库全书
仪礼要义卷五
宋　魏了翁　撰
士昏礼二
女次纯衣不言裳妇服不殊裳
女次纯衣纁袡立于房中南面　释曰不言裳者以妇人之服不殊裳是以内司服皆不殊裳彼注云妇人尚専一德无所兼连衣裳不异其色
释次纯衣纁袡之制
注次首云云周礼追师掌为副编次注云次首饰也今时髲也周礼追师掌为副编次者案彼注云副之言覆所以覆首为之饰其遗象若今步繇矣编编列髪为之其遗象若今假紒矣次次第髪长短为之所谓髲髢言所谓谓如少牢主妇髪鬄也又云外内命妇衣鞠衣襢衣者服编衣禒衣者服次其副唯于三翟祭祀服之士服爵弁助祭之服以迎则士之妻亦服禒衣助祭之服也云纯衣丝衣者此经纯亦是丝理不明故见丝体也云女从者毕袗则此衣亦矣者此郑欲见既以纯为丝恐色不明故云女从袗则此丝衣亦同色矣云袡亦縁也者上纁裳缁袘袘为縁故云袡亦縁也云袡之言任也以纁縁其衣象隂气上任也者妇人隂象隂气上交于阳亦取交接之义也云凡妇人不常施袡之衣盛昏礼为此服者此纯衣即禒衣是士妻助祭之服寻常不用纁为袡今用之故云盛昏礼为此服云丧大记曰复衣不以袡明非常者以其始死招魂复魄用生时之衣生时无袡知亦不用袡明为非常所服为盛昏礼故服之引之者证袡为非常服也然郑言凡妇人服不常施袡者郑欲见王后已下初嫁皆有袡之意也
姆以妇道教人若汉时乳母选有德
姆纚笄宵衣在其右　释曰云姆妇人年五十无子出而不复嫁能以妇道教人者妇人年五十隂道絶无子乃出之案家语云妇人有七出就七出之中余六出是无德行不堪教人故无子出能以妇道教人者以为姆既教女因从女向夫家也云若今时乳母者汉时乳母与古时乳母别案丧服乳母者据大夫子有三母子师慈母保母其慈母阙乃令有乳者养子谓之为乳母死为之服缌麻师教之乳母直养之而已汉时乳母则选德行有乳者为之并使教子故引之以证姆也
纚以縚髪笄汉时簮绡衣谓领
云纚縚髪者此纚亦如士冠纚以缯为之广充幅长六尺以縚髪而紒之姆所异于女者女有纚兼有次此母则有纚而无次也云笄今时簮者举汉为况义也云宵读为诗素衣朱绡之绡者引诗以为证也云姆亦衣以绡为领因以为名者此衣虽言绡衣亦与纯衣同是禒衣用绡为领故因得名绡衣也必知绡为领者诗云素衣朱绡诗又云素衣朱襮尔雅释器云黼黻领谓之襮襮既为领明朱绡亦领可知案上文云女禒衣下文云女从者毕袗皆是禒衣则此绡衣亦禒衣矣女与女从禅黼领此姆以绡为领也
后夫人狄衣内子黼领士妻假盛
女从者毕袗纚笄被顈黼在其后云云　释曰案周礼内司服云掌王后之六服袆衣揄狄阙狄又注云侯伯之夫人揄狄子男之夫人亦阙狄唯二王后祎衣故云后夫人狄衣也云卿大夫之妻刺黼以为领者以士妻言被明非常故知大夫之妻刺之常也不于后夫人下言领于卿大夫妻下乃云刺黼为领则后夫人亦同刺黼为领也但黼乃白黒色为之若于衣上则画之若于领上则刺之以为其男子冕服衣画而裳绣绣皆刺之其妇人领虽在衣亦刺之矣然此士妻言被襌黼谓于衣领上别刺黼文谓之被则大夫已下刺之不别被之矣案礼记云郊特牲云绡黼丹朱中衣大夫之僣礼也彼天子诸侯中衣有黼领服则无之此今妇人事华饰故于上服有之中衣则无也云如今偃领矣者举汉法郑君目验而知至今已远偃领之制亦无可知也云士妻始嫁施襌黼于领上假盛饰耳言被明非常服者对大夫已上妻则常服有之非假也
主人迎賔壻入賔升奠鴈于房戸
主人端迎于门外西面再拜賔东面荅拜注宾壻释曰此言女父迎賔壻入庙门升堂父迎出大门之事也云賔升北面奠鴈再拜稽首者此时当在房外当楣北面知在房戸者见隠二年纪履緰来逆女公羊曰讥始不亲迎也何休云夏后氏逆于庭殷人逆于堂周人逆于户后代渐文迎于房者亲亲之义也
前六礼主人皆拜独此授女不荅拜
主人揖入宾执鴈从至于庙门揖入至宾升北面奠雁再拜稽首云云　释曰云賔升奠鴈拜主人不荅明主为授女耳案纳采阼阶上拜至问名纳吉纳征请期转相如皆拜独于此主人不荅明主为授女耳云主人不降送礼不参者礼賔主宜各一人今妇既送主人不送者以其礼不参也
壻御妇车授绥盖仆人之礼
壻御妇车授绥姆辞不受注壻御者亲而下之云云释曰云仆人之礼必授人绥者曲礼文今壻御车即仆人礼仆人合授绥姆辞不受谦也
景之制盖如明衣即褧衣
妇乗以几姆加景乃驱御者代云云　释曰云景之制盖如明衣者案既夕礼明衣裳用布袂属幅长下膝郑注云长下膝又有裳于蔽下体深也此景之制无正文故云盖如明衣直云制如明衣此嫁时尚饰不用布案诗云衣锦褧衣裳锦褧裳郑云褧襌也盖以襌縠为之中衣裳用锦上加襌縠焉为其文之大着也庶人之妻嫁服也士妻防衣纁袡彼以庶人用襌縠连引士妻防衣则此士妻衣上亦用襌縠硕人是国君夫人亦衣锦褧衣则尊卑同用襌縠庶人卑得与国君夫人同用锦为文大着此士妻不用锦不为文大着故云行道御风尘也御者代注云行车轮三周御者乃代壻壻乗其车先
壻于妇家大门外乗其车导妇俟于门
云壻车在大门外者谓在妇家大门外知者以其壻于此始言乗其车故知也云男率女女从男夫妇刚柔之义自此始也者并郊特牲文云门外壻家大门外者命士已上父子异宫故解为壻家大门外若不命之士父子同宫则大门父之大门外也
壻揖妇入寝门席于奥媵御沃交
妇至主人揖妇以入及寝门揖入升自西阶云云媵御沃盥交　释曰此明夫导于妇入门升阶及对席媵御沃盥之仪云主人揖妇以入者此则诗云好人提提宛然左辟是也云夫入于室即席者谓壻也妇在尊西未设席壻既为主东面须设馔讫乃设对席揖即对席为前后至之便故也云升自西阶道妇入也者以寻常賔客主人在东賔在西今主人与妻俱升西阶故云道妇入也云媵送也谓女从者也即侄娣也云御当为讶讶迎也谓壻从者也以其与妇人为盥非男子之事谓夫家之贱者也知媵沃壻盥于南洗御沃妇盥于北洗者以其有南北二洗又云媵御沃盥交明知夫妇与媵御南北交相沃盥也
礼有举鼎执匕执俎或兼或别
賛者彻尊幂举者盥除鼏举鼎入陈云云匕爼从设释曰案郊特牲少牢公食与有司彻及此昏礼等执匕爼举鼎各别人者此吉礼尚威仪故也士丧礼举鼎右人以右手执匕左人以左手执爼举鼎人兼执匕爼者丧礼略也云从设者以从男之事故从吉祭法也公食执匕爼之人入加匕于鼎陈爼于鼎南其匕与载皆举鼎者为之特牲注云右人也尊者于事指使可也则右人于鼎北南面匕肉出之左人于鼎西爼南北面承取肉载于爼士虞右人载者丧祭少变故在西方长者在左也今昏礼鬼神隂阳当与特牲礼同亦右人匕左人载遂执爼而立以待设也云匕所以别出牲体也者凡牲有体别谓肩臂臑肫胳脊胁之等于鼎以次别匕出之载者依其体别以次载之于爼
吉防乡燕礼有设湆不设湆之异
设湆于酱南设对酱于东云云设湆于酱北　释曰云湆即上文大羮湆在爨者羮宜热临食乃将入是以公食大夫大羮湆不和寔于镫由门入公设之于酱西是也又主人食公食大夫是也特牲士虞为神设皆为敬尸尸亦不食也乡饮酒乡射燕礼大射不设者湆非饮食之具故无也少牢无湆者文不备有司彻有湆者賔尸礼防故有之与少牢异也云设湆于酱北者案上设壻湆于酱南在酱黍之南特爼出于馔北此设妇湆于酱北在特爼东馔内则不得要方上注云要方者据大判而言耳云启防却于敦南对敦于北者取壻东面以南为右妇西面以北为右各取便也却仰也谓仰于地也
谓尔黍为移置席上昏从祭法
赞尔黍授肺脊皆食以湆酱皆祭举食举也　释曰云尔移也者尔训为近谓移之使近人故云移置席上便其食也案玉藻云食坐尽前谓临席前畔则不得移黍于席上此云移置席上者鬼神隂阳故此昏礼从特牲祭祀法
同牢示亲故三饭成礼与祭异
三饭卒食注卒己也少牢十一饭特牲九饭而礼成此独三饭故云同牢示亲不主为食起三饭而成礼也
酳所以洁口且安食
赞洗爵酌酳主人主人拜受云云酳妇亦如之皆祭释曰云酳漱也酳之言演也安也潄所以洁口且演安其所食者案特牲云主人洗角升酌酳尸注云酳犹衍也是献尸也谓之酳者尸既卒食又欲頥衍养乐之又少牢云主人酌酒乃酳尸注云酳犹羡也既食之而又饮之所以乐之三注不同者又有详略相兼乃具士虞亦是酳尸注直云酳安食也不言养乐及羡者丧故略之此三酳俱不言献皆云酳直取其洁
再酳如初无从三酳用亦如之
卒爵皆拜赞答拜受爵再酳如初无从三酳　释曰云再酳如初者如自赞洗爵已下至答拜受爵也云亦无从也者三酳用亦如之亦自赞洗爵至受爵郑直云亦无从用文承再酳之下明知事事如再酳有从再酳如初无从三酳用亦无从故郑以亦无从言之其实皆同再酳也
媵御祍席交姆授巾
主人说服于房至御祍于奥媵祍良席在东皆有枕北止　释曰自此至呼则闻论夫妇寝息及媵御馂之事也云主人说服于房媵受妇脱服于室御受者与沃盥文同亦是交接有渐之义也祍于奥至于妇席使御布妇席使媵布夫席此亦示交接有渐之义也云祍卧席也者案曲礼云请席何乡请祍何趾郑云坐问乡卧问趾因于隂阳彼祍称趾明祍卧席也若然前布同牢席夫在西妇在东今乃夫在东妇在西易处者前者示有隂阳交防有渐故男西女东今取阳往就隂故男女各于其方也云孟子者案孟子离娄篇证妇人称夫为良人之义也
妇人十五许嫁着缨明有系
主人入亲说妇之缨　释曰知从房还入室者夫前出说服于房今言入明从房入室也云妇人十五许嫁笄而礼之因着缨者案曲礼云女子许嫁缨又曰女子许嫁笄而字郑据此诸侯文而言但言十五许嫁则以十五为限则自十五已上皆可许嫁也云明有系也者缨是系物为之明有系也
缨有佩容臭有许嫁笄亦有二
注缨盖以五采为之其制未闻云其制未闻者此缨与男子冠缨异彼缨垂之两傍结其绦此女子缨不同于彼故云其制未闻但缨有二时不同内则云男女未冠笄者总角衿缨皆佩容臭郑注云容臭香物也以缨佩之为廹尊者给小使也此是幼时缨也内则又云妇事舅姑子事父母衿缨綦屦注云衿犹结也妇人有缨示系属也是妇人女子有二时之缨内则示有系属之缨即许嫁之缨与此说缨一也若然笄亦有二等案问丧亲始死笄纚据男子去冠仍有笄与妇人之笄并有安髪之笄也爵弁皮弁及六冕之笄皆是固冠冕之笄是其二也
成昏后纚笄宵衣去嫁时盛服
夙兴妇沐浴纚笄宵衣以俟见　释曰自此至授人论妇见舅姑之事云纚笄宵衣者此则特牲主妇宵衣也不着纯衣纁袡者彼嫁时之盛服今已成婚之后不可使服故退从此服也
父子异宫礼不云年限郑云十五
言昏明之晨者以昨日昏时成礼此经言夙兴故知是昏之晨旦也云兴起也俟待也待见于舅姑寝门之外者因训即解之也云古者命士以上年十五父子异宫者案内则云由命士以上父子异宫不云年限今郑知十五为限者以其十五成童是以郑注丧服亦云子幼谓年十五已下则不随母嫁故知十五以后乃异宫也郑言此限者欲见不命之士父子同宫虽俟见不得言舅姑寝门外也
舅席于阼阶姑席于房户外之西
质明赞见妇于舅姑席于阼舅即席席于房外南面姑即席　释曰此经论设舅姑席位所在郑知房户外之西者以其舅在阼阼当房户之东若姑在房户之东即当舅之北南面向之不便又见下记云父醴女而俟迎者母南面于户外女出于母左以母在房户西故得女出于母左是以知此房外亦房户外之西也
妇见舅姑用栗腵脩
妇执笲栗自门入升自西阶进拜奠于席　释曰此经论妇从舅寝门外入见舅之事也必见舅用栗见姑以腵脩者案春秋荘二十四年经书秋八月丁丑夫人姜氏入戊寅大夫宗妇觌用币公羊云宗妇者何大夫之妻也觌者何见也用者何用者不宜用也见用币非礼也然则曷用栗云乎腵脩云乎注云腵脩者脯也礼妇人见舅以栗为贽见夫人至尊兼而用之云乎辞也栗取其早自谨敬腵脩取其防断自脩正是用栗腵脩之义也案杂记云妇见舅姑兄弟姑姊妹皆立于堂下西面北上是见已注云妇来为供养也其见主于尊者兄弟以下在位是为己见不复特见又云见诸父各就其寝注云旁尊也亦为见时不来今此不言者文略也
笲如汉之筥籚
注笲竹器而衣者其形盖如今之云云知笲竹器者以字从竹故知竹器知有衣者下记云笲缁被纁里加于桥注云被表也笲有衣者妇见舅姑以饰为敬是有衣也云如今之筥籚矣者此举汉法以况义但汉法去今已远其状已无可知也云进拜者进东南乃拜者谓从西阶进至舅前而拜云奠之者舅尊不敢授也者案下姑奠于席不授而云舅尊不敢授者但舅直抚之而已至姑则亲举之亲举者则亲授之
妇人与丈夫为礼则侠拜母于子犹然
舅坐抚之兴答拜妇还又拜　云妇人与丈夫为礼则侠拜者谓若士冠冠者见母母拜受子拜送母又拜母于子尚侠拜则不徒此妇于舅而已故广言妇人与丈夫为礼则侠拜
授醴面枋冠昏同惟受醴南东面异
赞者酌醴加柶面枋出房席前北面妇东面拜受云面枋出房者以其赞授故面枋冠礼赞酌醴将授賔则面叶賔受醴将授子乃面枋也妇东面拜赞北面答之变于丈夫冠礼者礼子与礼妇俱在賔位南面受与此东面异
有侄娣有二媵大夫士即以侄娣为媵
云古者嫁女必侄娣从谓之媵者媵有二种若诸侯有二媵外别有侄娣是以庄公十九年经书秋公子结媵陈人之妇于郑公羊曰媵者何诸侯娶一国则二国往媵之以侄娣从侄者何兄之子也娣者何弟也诸侯夫人自有侄娣并二媵各有侄娣则九女是媵与侄娣别也若大夫士无二媵即以侄娣为媵郑云古者嫁女必侄娣从谓之媵是据大夫士言也云侄兄之子娣女弟也娣尊侄卑者经解云虽无娣媵先之义以其若有娣乃先媵即侄也云犹先媵客之也者对御是夫之从者为后若然侄与娣俱名媵今言虽无娣媵先似娣不名媵者但侄娣俱是媵今去娣娣外唯有侄侄言媵先以对御为先非对娣也称媵以其侄娣俱是媵也云始饭谓舅姑者舅姑始饭而今媵馂舅余御馂姑余是交错之义若媵御沃盥交也
舅姑飨妇与盥馈同日
舅姑共飨妇以一献之礼舅洗于南洗姑洗于北洗奠酬　释曰自此至归爼于妇氏人论飨妇之事此飨与上盥馈同日为之知者见昏义曰舅姑入室妇以特豚馈明妇顺也厥明舅姑共飨妇郑彼注云昏礼不言厥明此言之者容大夫以上礼多或异日故知此士同日可也此与上事相因亦于舅姑寝堂之上与礼妇同在客位也云共飨妇以一献之礼者案下记云飨妇姑荐焉注云舅姑共飨妇舅献姑荐脯醢但荐脯醢无盥洗之事今设北洗为妇人不下堂也云姑洗于北洗洗者洗爵则是舅献姑酬共成一献仍无妨姑荐脯醢也云凡酬酒皆奠于荐左不举者此经直云奠酬不言处所故云凡通乡饮酒乡射燕礼之等云燕则更使人举爵者案燕礼献酬讫别有人举旅行酬是也飨亦用醴酒知者以下记云庶妇使人醮之注云使人醮之不飨也酒不酬酢曰醮亦有脯醢适妇酌之以醴尊之庶妇酌之以酒卑之是也
妇降自阼阶明授妇以室代已
舅姑先降自西阶妇降自阼阶注授之室使为主明代已　释曰案曲礼云子事父母升降不由阼阶是主人奠者之处今舅姑降自西阶妇降自阼阶是授妇以室之事也
归爼于妇氏人明得礼
归爼于妇氏人注言飨礼有牲妇氏人丈夫送妇者释曰案杂记云大飨卷三牲之爼归于賔馆是賔所当得也飨时设几而不倚爵盈而不饮者干而不食故归爼此飨妇妇亦不食故归也经虽不言牲既言爼爼所以盛肉故知有牲此妇氏人即上妇所授脯者也注又云当以反命于女之父母明其得礼
尊无送卑知此送者女家有司
舅飨送者以一献之礼酬以束锦注女家有司也云云释曰此一献与飨妇一献同礼则异彼兼有姑此依常飨賔客法知送者是女家有司者故左氏云齐侯送姜氏非礼也凡公女嫁于敌国姊妹则上卿送之以礼于先君公子则下卿送之于大国虽公子亦上卿送之于天子则诸卿皆行公不自送于小国则上大夫送之以此而言则尊无送卑之法则大夫亦遣臣送之士无臣故知有司送之
妇人送者子弟之妻妾
姑飨妇人送者酬以束锦注云云　释曰左氏云士有子弟士卑无臣自以其子弟为仆并己之子弟之妻妾但尊无送卑故知妇人送者是子弟之妻妾也云凡飨速之者案聘礼飨食速賔则知此舅姑飨送者亦速之也凡速者皆就馆召
男女送各有馆亲速与遣人速亦异
注凡飨速之云云云若异邦则赠丈夫送者以束锦郑云就賔馆则賔自有馆若然妇人送者亦当有馆男子则主人亲速其妇送者不亲速以其妇人迎客不出门当别遣人速之
大夫不外娶士不嫌故有异邦送客
若异邦则赠丈夫送者以束锦　释曰案庄公二十七年冬莒庆来逆叔姬公羊云大夫越境逆女非礼也郑注丧服亦云古者大夫不外娶今言异邦得外娶者以大夫尊外娶则外交故不许士卑不嫌容有外娶法故有异邦送客也
仪礼要义卷五

[book_title]卷六
钦定四库全书
仪礼要义卷六
宋　魏了翁　撰
士昏礼三
舅姑没三月庙见犹存时盥馈特豚
若舅姑既没则妇入三月乃奠菜注以篚祭菜　释曰自此至飨礼论舅姑没三月庙见之事必三月者三月一时天气变妇道可以成之故也此言舅姑俱没者若舅没姑存则当时见姑三月亦庙见舅若舅存姑没妇人无庙可见或更有继姑自然如常礼也案曽子问云三月而庙见称来妇也择日而祭于祢成妇之义也郑云谓舅姑没者也必祭成妇义者妇有供养之礼犹舅姑存时盥馈特豚于室此言奠菜即彼祭于祢一也奠菜亦得称祭者若学记云皮弁祭菜之类也
祭同几席今妇见舅姑象生时故异
席于庙奥东面右几席于北方南面注北方墉下　释曰案周礼司几筵云每敦一几郑注云周礼虽合葬及时同在殡皆异几体实不同祭于庙同几精气合又祭统云设同几同几即同席此即祭于庙中而别席者此既庙见若生时见舅姑舅姑别席异面是以今亦异席别面象生不与常祭同也
妇人以肃拜为正今扱地重拜
妇拜扱地坐奠菜于几东席上还又拜如初　释曰云扱地手至地者以手之至地谓之扱地则首不至手又与男子空首不同云妇人扱地犹男子稽首者妇人肃拜为正今云扱地则妇人之重拜也犹男子之稽首亦拜中之重故以相况也案周礼大祝辨九拜一曰稽首二曰顿首三曰空首四曰振动五曰吉拜六曰凶拜七曰奇拜八曰褒拜九曰肃拜
室事交于阶敬也　舅言奠嘉菜姑言告
妇降堂取笲菜入祝曰某氏来妇敢告于皇姑某氏释曰不直云降而云降堂者则在阶上故云降堂阶下也云室事交乎户今降堂者敬也者室事交乎户礼器文彼子路与季氏之祭云室事交乎户堂事交乎阶今此既是室之事当交于户今乃交于阶故言敬也云于姑言敢告舅尊于姑者上文于舅言敢奠嘉菜不言告是舅尊于姑言告是姑卑也
祭讫阖牖户
妇出祝阖牖户注凡庙无事则闭之　释曰先言牖后言户者先阖牖后闭户故为文然也以其祭讫则阖牖明是无事则闭之以其鬼神尚幽闇故也
舅姑没老醴妇壻飨送者
释曰舅姑生时见讫舅姑使赞醴妇于寝之户牖之间今舅姑没者使老醴妇于庙之房中其礼则同使老及处所则别舅姑存舅姑自飨送者如上文今舅姑没故壻兼飨丈夫妇人如舅姑飨礼并有赠锦之等
辞无不腆无辱贽生皮帛可制
记士昏礼凡行事必用昏昕受诸祢庙辞无不腆无辱知辞无不腆者郊特牲云告之以直信信事人也信妇德也注云此二者所以教妇正直信也是賔纳征之时不得谦虚为辞也云主人不谢来辱者此亦是不为谦虚云挚不用死者凡挚亦有用死者是以尚书云三帛二生一死挚即士挚雉今此亦是士礼恐用死鴈故云不用死也云皮帛必可制者可制为衣物此亦是教妇以诚信之义也
同牢时用鲜用鲋用全
腊必用鲜鱼用鲋必殽全注全不馁败不剥伤　释曰腊用鲜者义取夫妇日新之义云鱼用鲋者义取夫妇相依附者也云殽必全者义取夫妇全节无亏之理此并据同牢时也
女子许嫁未许嫁皆有笄及醴醮异
女子许嫁笄而醴之称字注许嫁已受纳征礼也云云云笄女之礼犹冠男也使主妇女賔执其礼者案杂记云女虽未许嫁年二十而笄礼之妇人执其礼郑注云言妇人执其礼明非许嫁之笄彼以非许嫁笄轻故无主妇女賔使妇人而已明许嫁笄当使主妇对女賔执其礼其仪如冠男也又许嫁者用醴礼之不许嫁者当用酒醮之敬其早得礼也
祖庙高祖宗室大宗之家小宗有四
祖庙未毁教于公宫三月若祖庙已毁则教于宗室释曰此谓诸侯同族之女将嫁之前教成之法经直云祖庙郑知女高祖为君者之庙也以有缌麻之亲者以其诸侯立五庙太祖之庙不毁亲庙四以次毁之经云未毁与已毁是据高祖之庙而言故云祖庙女高祖为君之庙也共承高祖是四世缌麻之亲若三世共曾祖曽祖小功之亲若共祖大功之亲若共祢庙是齐衰之亲则皆教于公宫今直言缌麻者举最防而言云宗室大宗之家者案丧服小记继别为宗谓别子之世适长子族人来宗事之者谓之宗者収族者也高祖之庙既毁与君絶服者则皆于大宗之家教之又小宗有四或继祖或继祢或继曾祖或继高祖此等至五代皆迁不就之教者小宗卑故也
问名主人受鴈楹间还阼阶上对
问名主人受鴈还西面对賔受命乃降　释曰知受鴈于两楹间南面者纳采时賔当阿东面致命主人阼阶上北面再拜又云授于楹间南面问名如纳采之礼故亦楹间南面授鴈于彼唯不云西面故记之也云还于阼阶上对賔以女名者此即西面对与拜时北面异处也
昏礼六反命于壻父者惟四使
祭醴云云賔右取脯左奉之乃归执以反命　释曰知反命是此问名纳吉纳征请期者以下云凡使者归反命曰某既得将事矣敢以礼告言凡非一则知四者皆有反命也以纳采与问名同使亲迎又无使者故据此四者
纳征如纳吉礼授币如授鴈礼
纳征执皮摄之内文兼执足左首随入云云　释曰案经直云纳征纁束帛俪皮如纳吉礼则授币得如授鴈之礼至于庭实之皮无可相如故记之
天子庙门容大扃七个士降杀
释曰执皮者相随而入至庭北面皆以西为左云随入为门中阨陜者皮皆横执之案匠人云庙门容大扃七个注云大扃牛鼎之扃长三尺每扃为一个七个二丈一尺彼天子庙门此士之庙门降杀
凡官有长有属长是士则属递降
主人受币士受皮者自东出于后自左受云云　释曰云士谓若中士下士不命者但诸侯之士国皆二十七人依周礼典命侯伯之士一命子男之士不命命与不命国皆分为三等上九中九下九案周礼三百六十官皆有官长其下皆有属官但天子之士上士三命中士再命下士一命与诸侯之士异若诸侯上中下士同命今言士谓若中士下士不命者据上士为官长者若主人是中士则士是下士若主人是下士则士是不命之士府史之等
女出父戒于阼阶母戒诸西阶不降
女出于母左父西面戒之必有正焉若衣若笄母戒诸西阶上不降　释曰此记亦经不具以母出房户之西南面女出房西行故云出于母左父在阼阶上西面故因而戒之云母戒诸西阶上者母初立房西女出房母行至西阶上乃戒之云托戒使不忘者谓托衣笄恒在身而不忘持戒亦然故戒使不忘也下文父母及庶母重云戒者并与此文相续成也此士礼父母不降送案桓公三年经书九月齐侯送姜氏于讙糓梁曰礼送女父不下堂母不出祭门祭门则庙门言不出庙门则似得下堂者彼诸侯礼与此异以其大夫诸侯天子各有昏礼
妇登车以几犹后人用台
妇乗以几从者二人坐持几相对　释曰上经虽云妇乗以几不见从者二人持之故记之也此几谓将上车时而登若王后则履石大夫诸侯亦应有物履之但无文以言今人犹用台是石几之类也
对文酒明水别其实一也
妇入寝门赞者彻尊鼏酌酒三属【音烛】于尊　释曰明水者案周礼秋官司烜氏云以隂鍳取明水于月郊特牲云其谓之明水也由主人之絜着此水也注云着犹成也言主人齐絜此水乃成可得也配尊之酒加酒鬰鬯与五齐皆用明水配之郊特牲云五齐加明水三酒加酒不言鬰鬯者记人文略也相对酒与明水别通而言之明水亦名酒故礼运云酒在室彼配鬰鬯五齐是明水名为酒也以其俱是水故通言水也
房与室连无北壁故名北堂
释曰房与室相连为之房无北壁故得北堂之名故云洗在北堂也云所谓北洗者所谓经中北洗也云北堂房中半以北者以其南堂是户外半以南得堂名则堂是户外之称则知此房半以北得堂名也知房无北户者见上文云尊于房户之东房有南户矣燕礼大射皆云羞膳者外自北阶立于房中不言入房是无北壁而无户是以得设洗直室东隅也云洗南北直室东隅者是南北节也云东西直房户与隅间者是东西节也
妇人相飨无降以北洗篚在上
凡妇人相飨无降　释曰本设北洗为妇人有事不下堂今以北洗及篚在上故不降经不言故记之也言凡者欲见舅姑共飨妇及姑飨妇人送者皆然
妇入三月助祭谓适妇舅没或姑没
妇入三月然后祭行注入夫之室三月后祭行谓助祭释曰此据舅在无姑或舅没姑老者若舅在无姑三月不湏庙见则助祭案内则云舅没则姑老者谓姑六十亦家事任长妇妇入三月庙见祭菜之后亦得助夫祭故郑云谓助祭也此亦谓适妇其庶妇无此事
适妇有飨庶妇使人醮之不飨
庶妇则使人醮之妇不馈　释曰不飨者以适妇不醮而有飨今使人醮之以醮替飨故使人醮之不飨也云酒不酬酢曰醮者亦如庶子醮然知亦有脯醢者以其飨妇及醮子皆有脯醢
醴适醮庶仪同不盥馈特豚异
注适妇酌之以醴尊之庶妇酌之以酒卑之云云　释曰适妇用醴于客位东面受醴赞者北面拜送今庶妇虽于房外之西亦东面拜受醮者亦北面拜送故云其仪则同也云不馈者共养统于适也者谓不盥馈特豚
问名而曰谁氏妇人不以名行
问名曰某既受命将加诸卜敢请女为谁氏　释曰云谁氏者谦也者以其下达乃纳采则知女之姓矣今乃更问不敢必其主人之女也且本云问名而云谁氏者妇人不以名行
三族之不虞父昆弟已昆弟子昆弟
请期曰云云惟是三族之不虞使某也请吉日　释曰郑知三族是父己子三者之昆弟者若大功之丧服内不废成礼若期亲内则废故举合废者而言以其父昆弟则伯叔及伯叔母已昆弟则己之亲兄弟子昆弟则己之适子庶子者皆已之齐衰期服之内亲故三族据三者之昆弟也引杂记者见大功小功之末既葬则可以嫁子娶妻经云三族不据之矣今据父之昆弟期于子小功不得与子娶妻若于子期于父小功亦不得娶妻知今皆据壻之父而言若然己父昆弟于子为小功而言此三族者已及子皆为服期者亦据大判而言耳
礼女用醴在庙醮子用酒在寝
父醮子命之曰徃迎尔相承我宗事　释曰女父礼女用醴又在庙父醮子用酒又在寝不同者父礼女者以先祖遗体许人以适他族妇人外成故重之而用醴复在庙告先祖也男子直取妇入室无不反之故轻之而用酒在寝知醮子亦不在庙者若在庙以礼筵于户西右几布神位今不言故在寝可知也
大宗小宗皆适妻之长子
宗子无父母命之　释曰云宗子者适长子也者案丧服小记云继别为宗继祢者为小宗大宗小宗皆是适妻所生长子也
宗子无父母命之亲皆没已躬命之
注母命之纪裂繻云云是也躬命之公孙夀云云　释曰云母命之在春秋纪裂繻来逆女是也者案隠二年经书秋九月纪裂繻来逆女公羊曰裂繻者何纪大夫也何以不称使昏礼不称主人何休云为养亷远耻也又云然则曷称称诸父兄师友宋公使公孙夀来纳币则其称主人何辞穷也辞穷者何无母也
辞賔言辱以白造缁曰辱
然后壻见云云主人对曰云云今吾子辱云云　释曰云以白造缁曰辱者谓以絜白之物造置于缁色之中是污白色犹今賔至已门亦是屈辱
主人不出大门壻见于寝奠挚异賔客
主人出门左西面壻入门东面奠挚再拜出注出门出内门入门入大门不出大门者异于賔客也　释曰云壻见于寝者聘礼凡见賔客及士亲迎皆于庙者聘礼敬賔客故在庙亲迎在庙者以先祖之遗体许人故在庙此壻见外舅姑非賔非亲迎故知在适寝也云奠挚者壻有子道不敢授也者凡执挚相见皆亲授受此独奠之象父子之道质故不亲授奠之而已云挚雉也者以其士执雉是其常也
壻见主妇妇阖左扉立于内
见主妇妇阖扉立于其内注云云兄弟之道宜相亲释曰云阖扉者妇人无外事者妇人送迎不出门兄弟不逾阈是无外事也云扉左扉者士丧礼卜葬云阖东扉主妇立于其内既言东扉即是左扉
冠昬燕射賔皆有币此醴壻无
主人请醴及揖让入醴以一献之礼主妇荐奠酬无币释曰主人与壻揖让而入寝门升堂醴壻故训及为与也云无币异于賔客者上冠礼醴賔酬之以币昬礼飨賔酬以束锦燕礼大射酬賔客皆有币此无币
母与妻党亦为兄弟
郑云兄弟之道宜相亲者尔雅母与妻之党为兄弟故知主妇于壻者兄弟之道也
壻门外主妇门内主妇先一拜
壻立于门外东面主妇一拜壻答再拜主妇又拜壻出注必先一拜者妇人于丈夫必侠拜
仪礼要义卷六

[book_title]卷七
<经部,礼类,仪礼之属,仪礼要义>
钦定四库全书
仪礼要义卷七
宋　魏了翁　撰
士相见礼
经亦有见君见大夫独以士相见名
士相见礼第三　郑目録云于五礼属賔礼大小戴及别録皆第三　释曰郑云士以职位相亲始承挚相见释经亦有大夫及庻人见君之礼亦士见大夫之法独以士相见为名者以其两士职位不殊同类昵近
雉不可生服故死贽左头従阳
贽冬用雉夏用腒左头云左头头阳也者曲礼云执禽者左首雉与羔鴈同是合生执之物以不可生服故杀之虽死犹尚左以从阳也云今文头为脰者郑不従今文者以其脰项也项不得为头故不従也
士必由绍介孺悲不由故辞
此云某子以命命某见谓旧未相见今始来见主人故须某子传通孺悲欲见孔子不由绍介故孔子辞以疾
士虽平敌相尊敬故必以贽见
主人曰云云敢辞贽宾对曰某不以贽不敢见　释曰此士相见唯是平敌相抗案曲礼云主人敬客则先拜客客敬主人则先拜主人并不问爵之大小唯以相尊敬为先后故虽两士亦得云相尊敬不敢空手须以贽相见
鲁哀公执贽见周丰是下贤
主人曰云云敢固辞宾曰某也不依于贽不敢见云云释曰凡相见之礼以卑见尊必依挚礼记檀弓云鲁
人有周丰也者哀公执挚请见之者是下贤非正法今士相见云不依于挚不敢见谦自卑也
请见者欢心未交反见则燕矣
主人请见宾反见退主人送于门外再拜　释曰注云宾反见则燕矣者上士冠礼宾士昬纳采之等礼记皆有礼宾飨宾之事明此行礼主人留必不虚宜有欢燕故云则燕矣以挚相见非聘问之礼燕既在寝明前相见亦在寝之庭矣若诸文有留宾者多是礼宾之事知此不行礼宾而云燕者彼诸文皆是为余事相见以其事重故为礼宾此直当身相见其事轻故直有燕矣
宾反见则燕臣见于君亦当然
注下云凡燕见于君至凡侍坐于君子记反见之燕义　释曰云臣初见于君再拜奠挚而出者郑欲见自燕见于君下至凡侍坐于君子皆反见燕法其中仍有臣见于君法臣始见于君法礼卑奠挚而出君亦当遣人留之燕也
凡贽有还有不还
主人复见之以其贽曰云云请还贽于将命者　释曰云复见之者礼尚徃来也者郑解主人还挚之意云礼尚往来曲礼文五等诸侯身自出朝及遣臣出聘以其圭璋重不可遥复朝聘讫即还之璧琮财轻故不还彼朝聘用玉自为一礼有不还之义其在国之臣自执挚相见虽禽贽皆还之臣见于君则不还义与朝聘异不可相决也
下大夫执雁上大夫麛或云麛孤挚
下大夫相见以雁餙之以布维之以索如执雉上大夫云云　释曰云雁取知时者以其木落南翔冰泮北徂随阳南北义取大夫能従君政教而施之云飞翔有行列也者义取大夫能依其位次尊卑有序也上士执雉左头奉之此云如执雉明执雁者亦左头奉之云上大夫卿也者即三卿也云羔取其従帅者凡羔羊羣皆有引帅若卿之从君之命者也云羣而不党也者羔羊羣而不党义取三卿亦皆正直虽羣居不阿党也云如麛执之者秋献麛有成礼如之者案礼器曲礼三千郑云曲犹事礼谓今礼也其中事仪三千则礼未亡之时三千条内有此献麛之法是有成礼可依故此经得如之也云或曰麛孤之挚也者案大宗伯及大行人与聘礼皆云孤执皮帛谓天子之孤与诸侯之孤执皮帛今此执麛者谓新升为孤见已君法至余事则皆皮帛也
以贽相见者有数常朝余防皆执笏
释曰凡以挚相见之法唯有新升为臣及聘朝及他国君来主国之臣见皆执挚相见常朝及余防聚皆执笏无执挚见卑之法檀弓云哀公执挚见已臣周丰者彼谓下贤非正法也
君于士不答拜此答一拜以新升为士
士大夫则奠贽再拜稽首君答一拜　释曰臣拜君云再拜稽首则君答一拜者当作首则九拜中奇拜是也云言君答士大夫一拜则于庻人不答之者案曲礼君子士不答拜谓已士此得与大夫同答一拜者士贱君不答拜此以新升为士故答拜聘礼问劳云答士拜者亦以新使反故拜之也
老者谓致仕大人郑诸解各异
云与老者言言使弟子者谓七十致仕之人依书大夫致仕为父师士致仕为少师教郷闾子弟雷次宗云学生事师虽无服有父兄之恩故称弟子也云大人卿大夫也者此云言事君明非天子诸侯又非士是卿大夫可知又案下文云凡与大人言始视靣中视抱卒视靣并是臣视君之法则大人据君也又礼运云大人世及以为礼郑解为诸侯者以彼上文云天下为家以据天子明下云大人是诸侯可知易革卦云君子豹变据诸侯则大人虎变是天子可知又案论语云狎大人注为天子诸侯为政教者彼据小人不在朝廷故以大人为天子诸侯政教解之郑皆望文为义故解大人不同
正礼食则君前无食此君臣俱有食
若君赐之食则君祭先饭徧尝膳饮而俟君命之食然后食释曰此经及下经论臣侍君坐得赐食之法郑云先饭示为君尝食也者凡君将食必有膳宰进食则膳宰尝君前之食备火齐不得下文是也今此文谓膳宰不在则侍食者自尝自已前食旣不尝君前食则不正尝食故云示为君尝食也云此谓君与之礼食者谓君与臣小小礼食法仍非正礼食正礼食则公食大夫是也彼君前无食此君臣俱有食故知小小礼食此即玉藻云若赐之食而君客之则命之祭然后祭彼云客之则此注礼食亦不得祭故一也但此文不云客之命之祭然后祭文不具也若寻常食不得云礼食亦不得祭故郑注玉藻云侍食则正不祭是也
膳宰进食则臣不尝太子不侍食
若有将食者则俟君之食然后食注将食犹进　释曰云膳宰进食则臣不尝食者臣为君尝食本为膳宰不在今膳宰既在明臣不尝食也是以玉藻云若有尝羞者则俟君之食然后食饭饮而俟凡君食臣有侍食之时唯子不侍食是以文王世子云命膳宰曰末有原应曰诺然后退是太子不侍食若卿大夫已下则有侍食法故内则云父没母存冢子御食羣子妇佐馂是也
大燕饮君先釂此赐爵臣先饮
若君赐之爵则下席拜稽首受爵升席祭卒爵云云释曰云受爵者于尊所者曲礼亦是赐爵法而云酒
进则起拜受于尊所是也云至于授爵坐授人耳见曲礼与玉藻并此文并无立授之文故知坐授也云必俟君卒爵者若欲其釂然也者此经文与玉藻文同皆燕而君客之赐爵法故臣先饮以酒是甘味欲美君之味故先饮必待君卒爵而后授虚爵者臣意若欲君尽爵然也案曲礼云侍饮于长者酒进则起拜受于尊所长者辞少者反席而饮长者举未釂少者不敢饮彼是大燕饮礼故郑注引燕礼曰公卒爵而后饮
宅者谓致仕刺草诗所谓赵
凡自称于君士大夫则曰下臣宅者在邦则曰市井之臣云云他国之人则曰外臣　释曰此亦自称于君以其致仕不在故指宅而言故云宅者谓致仕者也云或在国中或在野者案尔雅郊外曰野则自郊至畿五百里内皆名野又案乡大夫职国中七尺野自六尺此亦云在国在野相对其言国外则云野国内则云宅在野者城外畿内皆是也云载师之职者彼郑注云宅田致仕者之家所受田也引之证彼言宅田据地此言宅据所居一也云刺犹刬除也者案诗有其鏄斯赵注云赵刺也故以刺为刬除草木者也
古文伸作信早作蚤
君子欠伸问日之早晏郑云古文伸作信早作蚤此二字古通用故大宗伯云侯执身圭为信字诗云一之日其蚤为蚤字既通用叠古文者据字体非直从今为正
君降送士卑不敢辞大夫得辞
君若降送之则不敢顾辞遂出注不敢辞其降于已太崇不敢当也大夫则辞退下比及门三辞注下亦降也释曰云大夫则辞退下者对上不敢辞是士士卑不敢辞降大夫之内兼五卿三大夫臣中尊者故得辞降也
仪礼要义卷七

[book_title]卷八
钦定四库全书
仪礼要义卷八
宋　魏了翁　撰
乡饮酒一
郑以此乡饮为诸侯之乡大夫献贤能
乡饮酒礼第四　郑目録云诸侯之乡大夫三年大比云云　释曰郑知此乡饮酒是诸侯之乡大夫献贤能法者案春官小胥掌乐县之法而云凡县钟磬半为堵全为肆注云钟磬者编县二八十六枚而在一簴谓之堵钟一堵磬一堵谓之肆半之者谓诸侯之卿大夫士也诸侯之卿大夫半天子之卿大夫西县钟东县磬士亦半天子之士县磬而已今此下唯县磬而无钟故以为诸侯乡大夫也若然谓诸侯乡大夫是大夫为之亦应钟磬俱有而直有磬者郑彼注云宾乡人之贤者従士礼也故县磬而已若然天子乡大夫宾贤能従士礼亦钟磬俱有不得独有磬也知诸侯之乡大夫非士者案乡射记云士则鹿中大夫则兕中又经有堂则物当楣序则物当栋则非直州射兼有诸侯郷大夫以五物询众庻行射之礼则知诸侯郷大夫是大夫为之可知也
凡乡饮酒其名有四
凡乡饮酒之礼其名有四案此宾贤能谓之乡饮酒一也又案乡饮酒义云六十者坐五十者立侍是党正饮酒亦谓之乡饮酒二也乡射州长春秋习射于州序先行乡饮酒亦谓之乡饮酒三也案乡饮酒义又有乡大夫士饮国中贤者用乡饮酒四也其王制云习射尚功习乡尚齿还是乡饮酒党饮酒法
先生处士居士君子宾介之别
乡饮酒之礼主人云云注主人谓诸侯之乡大夫也云云　释曰主人就先生而谋宾介者谓乡大夫尊敬之先就庠学者若先生谋此二人道艺优者为宾稍劣者为介云宾介处士贤者案玉藻云大夫素带士练带居士锦带弟子缟带郑以居士在士之下弟子之上解为道艺处士非朝廷之士此处士亦名君子即乡射礼云徴唯所欲以告于先生君子可也郑亦云君子有大德行不仕者以其未仕有德自处故名处士君子也云贤者义取乡大夫之兴贤能者而言也云周礼至书数并大司徒职文故彼郑注云物犹事也兴犹举也民三事教成乡大夫举其贤者能者以饮酒之礼宾客之既则献其书于王矣
郑引周官兴贤云诸侯乡大夫盖如此云
云及三年大比而兴贤者能者大比谓三年大案比户口之时而兴举之贤者即德行者也能者即道艺者也云乡老谓三公二乡公一人云及乡大夫帅其吏者即帅其乡吏州长已下云与其众寡者即乡中之人也云以礼礼宾之者以乡饮酒之礼礼而宾举之也云厥明献贤能之书于王者今日行乡饮酒之礼至其明日献此贤能之书于王王再拜而受之登于天府也云是礼乃三年正月而一行也者欲见彼是天子乡大夫法诸侯乡大夫无文以此约之故云诸侯之乡大夫贡士于其君盖亦如此云但无正文故云盖以疑之
父师少师教学于乡里
郑谓贡士如乡数则遂与公采皆有贡
云古者年七十至学焉案略説云大夫七十而致仕老于乡里名曰父师士曰少师以教乡人子弟于门塾之基而教之孝焉是也云贤者为宾其次为介又其次为众宾而与之饮酒是亦将献之以礼礼宾之也者谓据此经诸侯乡大夫贡士之法亦如天子之乡大夫贡法故云亦也若据乡贡一人其介与众宾不贡之矣但立介与众宾辅宾行乡饮酒之礼待后年还以贡之耳案射义云古者天子之制诸侯歳献贡士注引旧説大国三人次国二人小国一人大国三乡次国二乡小国一乡所贡之士与乡同则乡送一人至君所其国有遂数亦同其乡并有公邑采地皆有贤能贡之而贡士与乡数同不言遂与公邑采地所贡者葢当乡送一人至君所君又緫校德之大小取以贡之纵取乡外仍准乡数为定乡大夫虽行饮酒礼宾之于君其简讫仍更行饮酒礼宾之于是易观盥而不荐郑注云诸侯贡士于天子乡大夫贡士于其君必以礼宾之唯主人盥而献宾宾盥而酢主人设荐爼则弟子也是乡大夫及诸侯贡士皆行饮酒礼礼宾也
汉郡国十月乡饮取此党正之説
注今郡国十月行此乡饮酒礼以党正云云之説然释曰云今郡国至之説然者郑欲解此郷饮酒贡士法彼汉时之所行饮酒礼者是正齿位与此不同之意汉时已罢诸侯之国而为郡郡有太守而封王子母弟者仍为国故云郡国也云十月行此饮酒礼者谓行此乡饮酒礼也云以党正每歳邦索鬼神而祭祀者则礼记郊特牲云蜡者索也歳十二月合聚万物而索飨之周谓之十二月即夏之十月农功毕而蜡祭也云则以礼属民而饮酒于序以正齿位者属聚也谓当蜡祭之月党正聚民于序学中以三时务农将阙于礼此时农隙故行正齿位之礼则礼记乡饮酒义云六十者三豆七十者四豆八十者五豆九十者六豆年长者在上是正齿位之法也云之説然者汉时十月饮酒礼取此党正之文而然与此篇乡饮酒礼异也云此篇无正齿位焉者以其此篇以德行为本而贡之无党正正齿位法
乡饮党饮皆于民聚之时
乡大夫饮酒尚德党正饮酒尚齿
云凡乡党饮酒必于民聚之时者此乡饮必于三年大比民聚之时党正乡饮酒亦于大蜡民聚之时也云皆欲见其化知尚贤尊长也者尚贤防此篇乡饮酒尊长据党正饮酒以乡大夫临观行礼或乡大夫居此党内则亦名乡饮酒也云孟子者孟子公孙丑篇齐王召孟子不肯朝后不得已而朝之宿于大夫景丑之家景子讥之曰礼云父召无诺君召不俟驾而行固将朝矣闻君命而遂不果冝与夫礼若不相似然对曰天下有逹尊三爵也德也齿也朝廷莫如爵乡里莫如齿辅世长民莫如德恶得有其一以慢其二哉是也引之者证郷大夫饮酒是尚德也党正饮酒尊长尚齿也爵则于此无所当连引耳
冠礼宾尊故答拜此賔卑故先拜
主人戒宾宾拜辱主人答拜乃请宾云云主人再拜宾答拜案冠礼主人先拜宾答拜此賔先拜主人答拜者彼冠礼主人戒同寮同寮尊又使之加冠于子尊重之故主人先拜此则乡大夫尊矣賔是乡人卑矣又将贡已宜尊敬主人故賔先拜辱也是以下注云去又拜辱者以送谢之也
谋戒速皆言賔介不言众賔
介亦如之注如戒賔也谋賔介及戒亦言賔介竟不言众賔众賔德劣但谋介时虽不言众賔亦当之故上注兼言其次为众賔至于戒速之日必当遣人戒速使知但略而不言故下云賔及众賔皆从之是也乡饮酒义云主人亲速賔及介而众賔自从之亦据不待主人戒速而为自从也
賔主介皆独坐众賔席不属与乡射异
乃席賔主人介众賔之席皆不属焉　释曰郑知众賔席在賔席之西者见乡射云席賔南面东上众賔之席继而西此众賔之席亦当然但此不属为异耳云皆独坐明其德各特者乡射注云言继者甫欲习众庶未有所殊别此乃特贡于君故众賔之席皆不属焉明三物已乆其德各特故不属续其席虽不属犹统賔为位同南面也
设醴有在房在东厢在东楹之西
尊两壶于房戸间斯禁有酒在西设篚于禁南东肆云云　释曰凡设尊之法但醴尊见其质皆在房内故士冠礼礼子婚礼礼妇醴皆在房隠处若然聘礼礼賔尊于东厢不在房者见尊欲与卑者为礼相变之法设酒之尊皆于显处见其文是以此及醮子与乡射特牲少牢有司彻皆在房戸之间是燕礼大射尊在东楹之西者君尊専大位也云设篚于禁南东肆者言东肆以头首为记从西向东为肆则大头在西也云斯禁禁切地无足者斯斯也澌尽之名故知切地无足昬礼冠礼皆云禁者士礼以禁戒为名卿大夫士并有禁名故郑以大夫士双言也是以王藻云大夫侧尊用棜士侧尊用禁注云棜斯禁也大夫士礼之异也礼器云大夫士棜禁注云棜斯禁也诸云棜者无足有似于棜或因名云耳大夫用斯禁士用棜禁然则禁是定名言棜者是其义称故礼器大夫士总名为棜禁案特牲礼云实兽于棜注云棜之制如今大木舆也则棜是舆非承尊之物以禁与斯禁无足似舆故世人名为棜若然周公制礼少牢名为棜则以周公为世人或有本无世人字者是以少牢不名斯禁谓之为棜取不为酒戒特牲云壶禁在东序记云壶棜禁馔于东序注云禁言棜者祭尚厌饫得与大夫同器不为神戒也其实不用云棜禁不敢与大夫同名斯禁作记解注故云士用棜禁明与少牢棜同也若然士之棜禁大夫之斯禁名虽异其形同是以礼器同名棜禁也其余士冠昬礼礼賔用醴不饮故无禁不为酒戒若天子诸侯承尊之物谓之豊上有舟是尊与卑异号也
羮定谓狗孰为速賔之节
羮定注肉谓之羮定犹孰也　释曰云肉谓之羮者尔雅文言肉正谓其狗孰云定者孰即定止然故以定言之言此者以与速賔时节为限不敢烦劳賔故限之也聘食賔不拜送主人此賔卑主尊拜送
主人速賔賔拜辱主人答拜还賔拜辱　云主答拜还賔拜辱案聘礼云賔入境至近郊使下大夫至賔馆下大夫遂以賔入賔送不拜又公食大夫礼使大夫戒賔大夫还賔不拜送遂从之郑注云不拜送者为从之不终事皆不拜送此独拜送者亦是乡大夫尊賔卑又拟贡故特拜辱而送之异于余者
主人自迎賔而云相欲见命乃迎
主人一相迎于门外再拜賔賔答拜拜介介答拜　释曰云主人一相迎于门外者谓主人于羣吏中立一相使賔主之命主人乃自出迎賔于大门外必拜一相迎賔者案乡饮酒义云主人拜迎賔于庠门之外明主人自迎若然主人輙言一相者欲见使一相命乃迎故云相主人之吏摈赞命者也
庠学唯有一门即向阶门内三揖賔
主人揖先入注揖众賔也先入门而西面　释曰此乡大夫行乡饮酒在庠学唯有一门即向阶门内既有三揖故主人导賔揖而先入门至内霤西向待賔也
主人揖賔賔之属相厌变于主人
賔厌介入门左介厌众賔入众賔皆入门左北上　释曰主人入后賔乃厌介介厌众賔相随入门皆东面北上定位賔既北上主人西面相向揖讫乃相背各向堂涂介与众賔亦随賔至西阶下已云賔之属相厌变于主人也者以賔与介众賔等自用引手而入故不揖是变于主人也云推手曰揖引手曰厌者厌字或作撎字者古字义亦通也云推手揖者案周礼司仪云土揖庶姓时揖异姓天揖同姓郑以推手小下之为土揖平推手为时揖推手小举之为天揖皆以推手为揖又案僖二年公羊荀息进曰虞郭见与献公揖而进之何休云以手通指曰揖与此别者推手解其揖通指道其揖意也郑则解揖体何氏释其揖意相兼乃足也云引手曰厌者以手向身引之
公食射燕皆拜賔至此升拜亦拜至
主人与賔三揖至于阶三让主人升賔升主人至北面答拜　释曰云三让主人升者主人先升賔后升故乡射云主人升一等賔升是也云三揖者将进揖当陈揖当碑揖者尔雅陈堂涂也云楣前梁也者对后梁为室户上云复拜拜賔至此堂尊之者案公食礼云公升三等賔升公当楣北乡至再拜燕礼大射皆云主人升自西阶賔右至再拜乡饮酒义亦云拜至拜洗此不云至者略之是知此升堂拜亦是拜至可知凡拜至者皆是尊之
事同曰让事异曰辞散文亦通
主人坐奠爵于阶前辞注重以已事烦賔云云　释曰云事同曰让事异曰辞者事同谓若上文主人与賔俱升阶而云三让是也事异若此文主人有事賔无事是事异则曰辞此对文为义若散文则通是以周礼司仪云主君郊劳交摈三辞车逆拜辱三揖三辞拜受注云三辞重者先辞辞其以礼来于外后辞辞升堂事同而云辞是其通也
主人先盥后洗所以致洁
主人坐取爵兴适洗南面坐奠爵于篚下盥洗　释曰案乡饮酒义云主人盥洗觯所以致洁也拜至拜洗拜受拜送所以致敬也此经先言盥后言洗则盥手乃洗爵者所以致洁
沃洗者主人之羣吏
主人坐取爵沃洗者西北面　释曰知主人羣吏者下记云主人之赞者西面北上不与注云赞佐也谓主人之属佐助主人之礼事彻鼎沃盥设荐爼是也
上文主人先升賔乃升至此俱升
卒洗主人壹揖壹让升注俱升古文壹作一　释曰知俱升者乡射云主人卒洗一揖一让以賔升明俱升可知若然上文主人先升賔乃升者以初至之时賔客之道进宜难故主人升导之至此以辞让讫故略威仪而俱升也
賔疑立读如疑然从乎赵盾作仡
賔西阶上疑立　云疑读为仡然从于赵盾之仡疑正立自定之貌者案宣公六年公羊云晋灵公欲杀赵盾于是伏甲于宫中召赵盾而食之赵盾之车右祁弥明者国之力士也仡然从乎赵盾而入放乎堂下而立何休云仡然壮勇貌郑氏以仡然从乎赵盾而入放乎堂下而立不取何休注义以乡射注云疑止也有矜庄之色自定其义不殊字义与何少异
牲有全烝其豚解为二十一体即折爼
乃设折爼注牲体枝解节折右爼　释曰凡解牲体之法有全烝其豚解为二十一体体解即此折爼是也是以下有賔爼脊胁肩介爼脊胁肫胳是体解也
賔客自有捝巾拭手
坐捝手遂祭酒注捝拭也　释曰案内则事佩之中有帨则賔客自有帨巾以拭手也坐捝手因事曰遂因坐祭酒故云遂也案乡射坐捝手执爵遂祭此不言执爵省文也
啐酒席末言是席之正非専为饮食
兴席末坐啐酒注啐亦尝也　释曰言席末谓于席之尾故云末乡饮酒义云祭荐祭酒敬礼也哜肺尝礼也啐酒成礼也于席末言是席之正非专为饮食也此所以贵礼而贱财也注云祭荐祭酒哜肺于席中唯啐酒于席末是也啐酒于席末者酒是财贱财之义也云啐亦尝者亦前肺云哜是至齿为尝此酒云啐谓入口为尝
賔拜告防主人拜崇酒
降席坐奠爵拜告防执爵兴主人阼阶上答拜　释曰賔拜告防主人拜崇酒其节同义即异也賔言防甘主人之味啐则拜之主人云崇者崇充也谢賔以酒恶相充实饮讫乃崇酒先后亦同也
仪礼要义卷八

[book_title]卷九
钦定四库全书
仪礼要义卷九
宋　魏了翁　撰
乡饮酒二
宾得献将酢主人故降洗
宾降洗注将酢主人　释曰自此已下至西阶上答拜论宾酢主人之事云将酢主人者案尔雅云酢报也前得主人之献今将酌以报之故降洗而致洁敬故云将酢主人也
盥后辞洗礼之常此宾未盥辞洗重之
主人对宾坐取爵云云　释曰此宾坐取爵适洗南盥坐取爵卒洗以此言之则宾未盥主人辞洗案乡射宾盥讫将洗主人乃辞洗先后不同者彼与乡人习礼轻故盥讫乃辞洗此乡人将宾举之故未盥先辞洗重之故也若然乡射礼内兼有乡大夫即尊与州长同于盥后辞洗者以其盥后辞洗是礼之常故也但乡射宾坐取爵适洗坐奠爵于篚下主人辞洗之时宾方奠爵于篚下此不奠爵篚下便言奠爵于篚者乡射云宾坐取爵洗之时未得主人之命故得奠于篚下得主人之命乃奠于篚此则宾取爵适洗未奠之时主人即辞故奠于篚也
宾辞主人酌已奠觯而不举不尽人欢
宾辞坐取觯云云宾北面坐奠觯于荐东复位云云释曰宾辞不解所辞之事案乡射二人举觯于宾与大夫进坐奠于荐右宾与大夫辞坐受觯以兴注云辞辞其坐奠觯以彼云宾与大夫辞即云坐受觯以兴若自手受之以举觯是礼已故宾与大夫可以当亢答之礼得云辞其亲奠此礼初宾谦卑不辞其奠故经不云坐受以兴然此辞是主人复亲酌已故乡射主人酬賔云賔辞郑注云辞主人复亲酌已是也云酬酒不举君子不尽人之欢不竭人之忠以全交也并曲礼文案彼欢谓饮食忠谓衣服引之并证饮食
主人自饮而盥尊介
卒洗主人盥注盥者当为介酌　释曰此主人自饮而盥者尊介也是以乡射云大夫将酢主人卒洗主人盥注云盥者虽将酌自饮尊大夫不敢亵是其类也
射饮等皆三拜众賔众賔答一拜
介降立于賔南主人西南面三拜众賔众賔皆答一拜释曰自此已下至奠于篚论献众賔之事云西南面
者以其主人在阼阶下众宾在宾介之南故西南向拜之云三拜一拜示徧不备礼也者众賔各得主人一拜主人亦徧得一拜是不备礼故乡射云三拜众宾众宾皆答一拜彼注云三拜示徧也一拜不备礼也大夫礼皆然故少牢云主人三拜者者皆答拜郑云三拜旅之示徧也又有司彻云主人降南面拜众宾于门东三拜众宾门东北面皆答一拜大夫尊故也士则答再拜故特牲云主人三拜众宾众宾答再拜郑云众宾再拜者士贱旅之得备礼是也云不升拜贱也者此决上主人与宾介行礼皆升堂拜至此三拜賔贱故不升拜至也
主人献众賔拜受者言三人则众賔多矣
主人揖升云云实爵于西阶上献众賔众賔之长升拜受者三人　释曰云主人揖升者从三人为首一一揖之而升也云降洗升宾爵者以下不更言洗则以下因此不复洗矣云西阶上献众宾者下别言众宾之长三人则众宾之中兼言堂下众宾故郑云众宾多矣自三人已下于下便以次歴言之矣云拜受者三人则堂下众賔不拜受矣
賔介坐祭坐饮拜既爵三賔简众賔弥简
坐祭立饮不拜既爵授主人爵降复位　释曰云卒爵不拜立饮立授爵贱者礼简者賔贤能以贤者为賔其次为介不问长防其三宾德劣于賔介则数年之长防故上众賔之长也賔介则坐祭坐饮又拜既爵此三賔则坐祭与賔介同不拜既爵立饮立授则异贱故礼简堂下众賔不拜受简于三人故云礼弥简也知位在下者以其堂下立侍不合有席既不言席故位在下既不言其数则乡人有学识者皆来观礼皆入饮酒之内是以乡射云旅酬堂上辩卒受者兴以旅在下者明众賔在堂下也
賔席末答拜以其无席上拜法
实觯西阶上坐奠觯遂拜执觯兴賔席末答拜　释曰云賔席末答拜者谓于席西南而非谓席上近西为末以其无席上拜法也已下賔拜皆然
乐有歌有笙有间有合
设席于堂亷东上注为工布席也侧边曰亷云云　释曰自此下至乐正告于賔乃降论主人乐賔之事大判总为作乐其中别有四节之殊有歌有笙有间有合次第不同也案燕礼席工于西阶上即云乐正先升大射亦云席工于西阶上工六人四瑟始云小乐正从之不同者燕礼主于欢心尚乐故先云乐正先升大射主于射略于乐故辨工数乃云乐正从之也若然此主于乐不与燕同而席工下辨工数乃云乐正引者此臣礼避君也至于乡射亦应主于射略于乐而不言工数先云乐正而不与大射同者亦是避君之事也云为工席也者以乡射燕礼大射皆席工连言此不言席工文不具尔故此为工布席下云工入升明此席也引燕礼者欲证此席为工又取此工席在西阶东以其此经云堂亷东上不言阶东故取燕礼西阶上少东乐正又在工西此下云乐正立于西阶东而立在工西则知工席更在阶东北面可知但此言近堂亷亦在阶东彼云阶东亦近堂亷也
工四人二瑟二歌皆有相此大夫制
工四人二瑟瑟先相者二人皆左何瑟后首挎越内右手相　释曰
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:35:57-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>