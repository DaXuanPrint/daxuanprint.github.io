<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,卷一,卷二,卷三,卷四,卷五,卷六,卷七,卷八,诗集传名物钞全文在线阅读,诗集传名物钞全文在线下载,大玄古籍书库">
<meta name="description" content="八卷。元许谦撰。着述除《诗集传名物钞》外，还有《读书丛书》、《白云集》等。许氏鉴于朱熹《诗集传》重视文意的阐释而疏略于名物典故，于是写下《诗集传名物钞》一书。其体例一诗一释，先列诗名，下注诗旨，若不同于《诗序》，以“异”标出。阐释分“经”“传”两层，“经”阐释诗旨与义理；“传”阐释名物、典故、地理、音韵等。该书成就有三：一，对《诗经》中众多的名物，在总结前人注疏的基础上，以丰富的知识进行考订，训释。阐述其命名、变迁以及在诗中的作用，许多名物的训释可构成一段小史。对进一步理解《诗经》，对历史学、博物学都有重">
<title>诗集传名物钞_许谦_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">诗集传名物钞</span> <br/>
          作者： <span class="inputVal" id="bkauthor">许谦</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]141279</span> <br/>
          说明： <span class="inputVal" id="bkdec">八卷。元许谦撰。着述除《诗集传名物钞》外，还有《读书丛书》、《白云集》等。许氏鉴于朱熹《诗集传》重视文意的阐释而疏略于名物典故，于是写下《诗集传名物钞》一书。其体例一诗一释，先列诗名，下注诗旨，若不同于《诗序》，以“异”标出。阐释分“经”“传”两层，“经”阐释诗旨与义理；“传”阐释名物、典故、地理、音韵等。该书成就有三：一，对《诗经》中众多的名物，在总结前人注疏的基础上，以丰富的知识进行考订，训释。阐述其命名、变迁以及在诗中的作用，许多名物的训释可构成一段小史。对进一步理解《诗经》，对历史学、博物学都有重要的价值。二，该书虽以“名物钞”命名，但也重视诗旨与艺术的训释，有许多可取之处，如《秦风·无衣》旧说为讽刺诗，许氏则认为“秦人乐攻战”，该说更为合理。三，在研究方法上既承受师法又不拘守师法。许氏是王柏的再传弟子，书中承袭着王柏的许多成果，但对王柏删掉国风三十二篇的作法并不遵从。《四库全书总目提要》评之：“盖渊源接受，各尊所闻。然书中实多采陆德明《释文》及孔颖达《正义》，亦未尝株守一家，名之曰钞，盖以此云。”不足之处是道学气太浓，甚至用“三纲五常”去阐释周代的人伦关系。对“二南”篇目的更动，卷末所附的《诗谱》，对诗篇年代的考订，均缺乏充分根据，表现研究中存在着一定的随意性。版本有《通志堂经解》本(康熙本、同治本)，《金华丛书》本(同治光绪本、民国补刊本)，《丛书集成初编》本。1978年上海古籍出版社据文渊阁《四库全书》影印本。</span> <br/>
          封面： <span class="inputVal" id="bkimg">Z_5384.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]诗集传名物钞
[book_author]许谦
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]141279
[book_dec]八卷。元许谦撰。着述除《诗集传名物钞》外，还有《读书丛书》、《白云集》等。许氏鉴于朱熹《诗集传》重视文意的阐释而疏略于名物典故，于是写下《诗集传名物钞》一书。其体例一诗一释，先列诗名，下注诗旨，若不同于《诗序》，以“异”标出。阐释分“经”“传”两层，“经”阐释诗旨与义理；“传”阐释名物、典故、地理、音韵等。该书成就有三：一，对《诗经》中众多的名物，在总结前人注疏的基础上，以丰富的知识进行考订，训释。阐述其命名、变迁以及在诗中的作用，许多名物的训释可构成一段小史。对进一步理解《诗经》，对历史学、博物学都有重要的价值。二，该书虽以“名物钞”命名，但也重视诗旨与艺术的训释，有许多可取之处，如《秦风·无衣》旧说为讽刺诗，许氏则认为“秦人乐攻战”，该说更为合理。三，在研究方法上既承受师法又不拘守师法。许氏是王柏的再传弟子，书中承袭着王柏的许多成果，但对王柏删掉国风三十二篇的作法并不遵从。《四库全书总目提要》评之：“盖渊源接受，各尊所闻。然书中实多采陆德明《释文》及孔颖达《正义》，亦未尝株守一家，名之曰钞，盖以此云。”不足之处是道学气太浓，甚至用“三纲五常”去阐释周代的人伦关系。对“二南”篇目的更动，卷末所附的《诗谱》，对诗篇年代的考订，均缺乏充分根据，表现研究中存在着一定的随意性。版本有《通志堂经解》本(康熙本、同治本)，《金华丛书》本(同治光绪本、民国补刊本)，《丛书集成初编》本。1978年上海古籍出版社据文渊阁《四库全书》影印本。
[book_img]Z_5384.jpg


[book_title]提要
钦定四库全书　　　　　经部三
诗集传名物钞　　　　　诗类
提要
【臣】等谨案诗集传名物钞八卷元许谦撰谦有读书丛说已着录谦虽受学王柏而醇正过之研究诸经亦多明古义故是书所考名物音训颇有根据足以补集传之阙遗惟王柏作二南相配图移甘棠何彼禯矣於王风而去野有死麕使召南亦十有一篇适如周南之数师心自用窜乱圣经殊不可训而谦笃守师说列之卷中犹未免门户之见至柏所删国风三十二篇谦疑而未敢遽信正足见其是非之公吴师道作是书序乃反谓已放之郑声何为尚存而不削於谦深致不满是则以不狂为狂非谦之失矣卷末谱作诗时世其例本之康成其说则改从集传盖渊源授受各尊所闻然书中实多采用陆德明释文及孔頴达正义亦未尝株守一家名之曰钞盖以此云乾隆四十三年六月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]序
诗集传名物钞序
白云先生许公益之读四书丛说师道既为之序其徒复有请曰先生所论着独诗集传名物钞为成书向闻屡以示子而一二说亦厠子名於其间子曷有以播其说师道窃惟诗之兴尚矣当周盛时在下则有二南之风在上则有雅颂之作周公取以列之经幽厉之後风雅俱变夫子於诸国之风则删其淫邪於公卿大夫之作则取其可为训戒者东迁之後王国并列於国风而於商周之初考其遗失又得商颂之类至鲁颂则因其所用之乐歌以着其实以是合於周公之所取而为三百篇若自卫反鲁乐正雅颂各得其所则指周公之经残缺失次者尔是诗之为经始定於周公再定於夫子遂为不刋之典不幸厄於秦火中可疑者多而诸传不察由汉以来毛郑之学专行历唐至宋一二大儒始略出己意然程纯公吕成公犹主序说子朱子灼见其谬汛扫廓清本义显白每篇则定其人之作每章则约以赋比兴之分叶音韵以复古用吟哦上下不加一字之法略释而使人自悟破拘挛发蒙蔀复还温柔敦厚平易老成之旧自谓无复遗恨呜呼诗一正於夫子而制定再正於朱子而义明朱子之功万世永赖此名物钞之所为作也自北山何先生基得勉斋黄公渊源之传而鲁斋王先生柏仁山金先生履祥授受相承逮公四传有衍无间益大以尊公念朱传犹有未备者旁搜博采而多引王金氏附以己见要皆精义微旨前所未发又以小序及郑氏欧阳氏谱世次多舛一从朱子补定正音释考名物度数粲然毕具其有功前传嘉惠後学羽翼朱传於无穷岂特小补而已哉然有一事关於诗尤重者不可默而弗言王先生尝谓今之三百篇非尽夫子之旧秦火诗书同祸书亡缺如此何独诗无一篇之失如素绚唐棣狸首辔柔先正等篇何以皆不与而已放之郑声何为尚存而不削刘歆言诗始出时一人不能独尽其经或为雅或为颂相合而成盖闻夫子三百篇之数而不全则以世俗之流传管弦之滥在者足之而不辩其非朱子固尝疑桑中溱洧诸篇用之祀何鬼神享何宾客何词之讽何礼义之正不得已则取曾氏所以论国策者谓存之而使後世知其非知所以放之之意金先生屡载於论语考证谓诸传皆然师道尝举以告公公方遵用全经宜不得而取也今钞中二南相配图王先生所定者盖合各十有一篇退何彼穠矣甘棠於王风而削去野有死麕则公固有取於斯矣以公之谨重虑夫启其末流破坏之弊然卓然有见寤疑辨惑如王先生之言使淫邪三十五篇悉从屏黜之例岂非千古一快朱子复生必以为然也惜斯论未究而公不可作矣姑识於序篇之末以俟後之君子考焉至元重纪之五年岁在己卯六月戊子朔友生吴师道序

[book_title]卷一
钦定四库全书
诗集传名物钞卷一　　　　元　许谦　撰
纲领○大序孔颖逹疏嗟叹和续之也谓发言之後咨嗟叹息为声以和其言而继续之也和胡卧反【後凡孔颖逹疏虽引他书但云疏若今自引它经而下连疏字则它书之疏也余所引书皆放孔疏例】○疏乱世谓世乱而国存故以世言亡国则国亡而世絶故不言世乱世言政亡国不言政者民困必政暴举其民困为甚辞故不言政也○传疏山於反数色角反
治世之人安於居处乐於风化故发为歌声安舒而乐易听其音之安乐则知其世之治究其原则以为政之和平故也乱世之人怨其上之烦苛怒其上之暴虐故发为歌声怨恨而忿怒听其音之怨怒则知其世之乱矣求其本则以为政之乖缪於常道故也亡国之人哀其危亡思其愁苦故发为歌声悲哀而思远听其音之哀思则知其国之必亡矣推其因则以民困穷不堪故也亡国谓国虽存将必亡者也
疏莫近於诗言诗最近之余事莫先之也公羊传莫近於春秋何休云莫近犹莫过之也○传艾音刈○朱子语録问谓周公为先王恐读者有疑曰此无甚害盖周公实行王事制礼乐若止言成王则失其实矣○语録风雅颂是诗人之格是乐章之腔调如言仲吕调大石调之类风雅颂名既不同其声亦各别大率国风是民庶所作雅是朝廷之诗颂是宗庙之诗又曰诗有是朝廷作者雅颂是也若国风乃采之民间以见四方民情美恶○传分扶问反○语録关雎麟趾皆是兴而兼比然虽近比其体却只是兴且如关关雎鸠本是兴起到得下面说窈窕淑女方是入题说实事盖兴是以一个物事贴一个物事说上文兴而起下文便接说实事如麟之趾下文便接说振振公子一个对一个说盖公本是个好底人子也好孙也好族人也好譬如麟趾也好定也好角也好比则却不入题如比那一物说便是说实事如螽斯羽诜诜兮宜尔子孙振振兮螽斯羽一句便是说那人了下面宜尔子孙依旧是就螽斯羽上说更不用说实事此所以谓之比又曰比是以一物比一物而所指之事常在言外兴是借彼一物以引起此事而其事常在下句但比意虽切而却浅兴意虽阔而味长○语録三经是赋比兴是做诗底骨子无诗不有才无则不成诗盖非赋便是比非比便是兴风雅颂却是里面横串底都有赋比兴故谓之三纬纬于贵反串古患反○子金子下以风刺上风字只作平声读意好○语録先儒本谓周公制作时所定者为正风雅其後以类附见者为变风雅尔固不谓变者皆非美诗也○疏动声曰吟长言曰咏○书子金子自直而温至简而无傲教胄子之事诗言志至律和声典乐之事然教胄子亦以乐也○周礼春官太师下大夫二人掌六律六同以合隂阳之声文之以五声播之以八音教六诗瞽蒙掌讽诵诗掌九德六诗之歌以役太师注疏凡乐之歌必使瞽蒙为焉命其贤知者为大师教之诗教瞽蒙也无目联谓之瞽有目联而无见谓之蒙无目联谓无目之联脉蒙谓蒙蒙然有联脉而无见也以其无目无所覩见则心不移於音声故不使有目者为之也灵台疏蒙即今之青盲大音泰蒙音蒙联直忍反○史记九九八十一以为宫三分去一五十四以为徵三分益一七十二以为商三分去一四十八以为羽三分益一六十四以为角汉律历志黄锺三分损一下生林锺三分林锺益一上生大蔟三分大蔟损一下生南吕三分南吕益一上生姑洗三分姑洗损一下生应锺三分应锺益一上生?宾三分?宾损一下生大吕三分大吕益一上生夷则三分夷则损一下生夹锺三分夹锺益一上生亡射三分亡射损一下生中吕西山先生蔡元定季通律吕本原黄锺九寸以三分为损益故以三历十二辰得一十七万七千一百四十七为黄锺之实其十二辰所得之数在子寅辰午申戌六阳辰为黄锺寸分厘毫丝之数在亥酉未己卯丑六隂辰为黄锺寸分厘毫丝之法其寸分厘毫丝之法皆用九数故九丝为毫九毫为厘九厘为分九分为寸九寸为黄锺之实由是三分损益以生十一律焉故黄锺九寸林锺六寸大蔟八寸南吕五寸三分姑洗七寸一分应锺四寸六分六厘蕤宾六寸二分八厘大吕八寸三分七厘六毫夷则五寸五分五厘一毫夹锺七寸四分三厘七毫三丝亡射四寸八分八厘四毫八丝中吕六寸五分八厘三毫四丝六忽是则宫及黄锺最长故声浊羽与应锺最短故声极清也大音泰蔟千候反洗稣典反应於证反?如追反亡音无射音亦中音仲○周礼传闲古苋反○论语传渍疾赐反○语録问诗可以观论语集注考见得失是自己得失否曰是考见事迹之得失因以警自己之得失又问可以怨集注云怨而不怒怒是如何曰诗人怨辞委曲柔顺不恁地疾怒○三复之三息暂反妻七计反○语録孟子说诗要以意逆志是为得之逆者等待之意谓如前途等待一人未来时且须耐心等待自有来时候他未来其心?切又要进前寻求却不是以意逆志是以意捉志也如此只是牵率古人言语入自家意思中来终无益○上蔡泥奴计反掇都夺反
国风一
传○肄羊至反
周南一之一【正一】
传○雍於用反辟蒲亦反○子金子通监前编弃为唐虞后稷佐禹治水教民稼穑尧封於邰世后稷以服事虞夏及夏之衰不窋用失其官自窜戎翟之间不窋生鞠鞠生公刘始迁於豳路史谓稷生斄蠒斄蠒生叔均自后稷至公刘十余世汉刘敬传亦曰后稷十余世至公刘案世本自公刘历庆节皇仆差弗伪榆公非辟方高圉侯牟亚圉云都组绀诸盩十有二世而生古公亶父狄人侵之去之岐山之下居焉自稷至亶父盖二十余世矣史记以不窋为后稷子而又缺辟方侯牟云都诸盩四世遂为后稷至文王为十五世且自夏历商凡四十五世而后稷至文王止十五世焉其亦误矣古公复修后稷公刘之业积德行义旁国多归之古公生王季历王季即位数伐戎有功商帝乙赐之圭瓒秬鬯为侯伯王季薨而文王嗣为西伯伐密须而徙都程又伐崇作丰邑而徙都之邰汤来反窋竹律反斄与邰同蠒吉典反组子古反绀古暗反盩之由反瓒才旦反○王应麟伯厚诗地理考异郡国志美阳有周城括地志周城一名美阳城在雍州武功县西北二十五里左传注扶风雍县东北有周城即大王城郡国志凤翔府扶风县本汉美阳县地武德二年分岐山县置湋川县贞观八年改为扶风湋音韦
愚案邰在汉京兆武功县渭水之南县西南二十二里有斄城不窋之居在唐庆州之地州东南三里有不窋城豳即邠州豳之字为邠唐开元因改古文而改也公刘居邠当夏桀之世尧之八十一载治水功成而封后稷至公刘迁邠历四百八十余年后稷受封之时讣已年老而分刘迁後又未知几何年而终惟不窋鞠两世处公刘后稷之间而历年之久如此则史记之失不言可知矣古公之迁也自邠而东南二百五十里至岐其半有梁山踰山而南即渭水也循水可以逹岐其迁当殷王小乙之世后稷初封其国则谓之邰不窋之徙不知何以名其国公刘之国则谓之豳至古公迁岐之後始号为周尔王季之薨当在帝乙七祀丙子之岁其明年丁丑文王之元年也文王之三十一年商纣即位四十一年囚於羑里四十三年纣释西伯而使专征伐四十六年徙都程四十九年甲子徙丰是时文王盖已九十六岁逾一年而薨矣然则二南之诗正作於都岐之日而分周召之治亦在都岐之时以岐为周召采邑则在都丰之後欤
史记周公旦文王之子武王次弟大姒子十人周公居四胜殷之後封於鲁留周辅政食邑於周而以子伯禽就封成王十一年公薨葬於毕諡曰文支子世邑於周○召实照反奭音适采仓代此宰二反镐胡老反筦古满反鄠侯古反
关雎【周南一】文王宫中之人言文王后妃之德
经○东莱先生读诗记后妃之德坤德也窈窕淑女君子好逑咏叹其真王者之良匹也唯天下之至静为能配天下之至健万化之原一本诸此关雎之诗兼美文王后妃之德而尤归重於文王雎鸠之取兴为其挚而有别也关关而和鸣也既曰挚别而和则非专指一人而言固可见其一端矣君子有德有位之总称意谓吾君子有圣德惟得有德之女乃可为配盖非文王之圣德则不能择后妃之淑女非后妃之圣德则不足以配文王之君子今窈窕之淑女始可为君子之好逑观此两词则主於文王而言尤可见矣於其未得之也寤寐思之至於不遑寝处夫以宫中之妾御欲为君子得配以为我之内主而思之如此其切是絶无妬忌之萌是时宫中未被后妃之化非文王之德有以化之能如是乎及既得之也其容仪性行足以服衆心而副前日之所望故惟琴瑟钟鼓以娯悦之观友乐之为言可见后妃不以崇高之位自亢有岂弟和柔欣然逮下之意故宫中之人得以友之乐之而上以端庄临下下以恭谨事上之心悠然见於言外此则后妃之德化於人者而亦见平日渐渍文王之德之深也且寤寐求之而辗转反侧思之切而近於哀矣然宫中之人所自哀娯之以琴瑟不足而又继之以钟鼓可谓乐矣然亦宫中之人所自乐后妃皆未尝发於情欲之感燕私之好於文王无与焉故孔子曰乐而不淫哀而不伤○以荇起兴取其柔洁○或曰朱子以关雎之诗文王宫中之人所作真有合於夫子乐而不淫哀而不伤之旨矣然诗疏以文王娶太姒在十三四时大戴礼亦曰文王十五而生武王抑文王生知之圣其德固足以化於家矣然年方幼冲宫中乃先有琴瑟钟鼓之设宫妾之盛而为君子思其配至於辗转反侧若不可少缓者则文王无乃迩声色之太早乎曰非然也文王世子篇文王谓武王曰我百尔九十吾与尔三焉文王九十七乃终武王九十三而终武成曰惟九年大统未集说者以虞芮质成为文王受命改称元年九年而卒武王继立上冒文王之年至十三年而灭商又七年而崩史记亦谓西伯受命称王而断虞芮之讼故其年数如此○欧阳子曰古者人君即位必称元年常事尔不以为重也果重事欤西伯即位已改元矣中间不宜改元而又改元武王即位宜改元反不改元及灭商而有天下其事大於听讼远矣又不改元由是言之谓西伯以受命之年为元年者妄说也○子金子曰年之长短命也虽圣人岂能以与其子哉且如其言则文王十五而生武王前此已生伯邑考矣武王八十一而生成王後此又生唐叔虞焉人情事理所必不然也文王世子合古书数篇为一篇其篇目尚在每章之首与其终而此章於上下文无所系此必俗传之傅会耳然则史迁安国同得於西汉之传闻而二戴记礼同出於未审疏诗者又缘此以为说也今以先儒辩析已定之论文王未尝改元十三年实武王即位之十三年既灭商七年而崩在位共十九年则是文王二十四而生武王自可释文王生子之蚤之疑矣但武王生子之迟则不可通也况太公以文王四十三年归周时文王年已九十则武亦六十有七矣不知复几年而始娶邑姜又岂理耶故通监前编据竹书纪年谓武王五十四而崩其说必有所自来为可信也曰若是则文王六十三而生武王又有同母弟八人子何以知其必然亦他有所证耶曰以二者之言揆之事理择其所长不得不从竹书尔大明之诗周公所作也其陈序王季文武前後次第井然甚明自三章至六章皆言文王有国娶莘生武王之事其四章曰文王初载天作之合初载即文王即位之初年也盖上章既言文王小心事上帝而受方国矣而此章之端则曰天监在下有命既集继曰文王初载则所谓天命之集者正指文王之身也其下章亲迎于渭造舟为梁皆其自为无受命於王季之意况周之世于始为造舟其後岂得遂定为天子之礼乎是既为君而亲迎明矣文王四十七即位居丧三年其娶盖在五十之後先已生伯邑考则六十三而生武王理亦有之女妻乃能孕字下又生子八人则太姒之年少尔此以经为证者一也皇王大纪谓王季百岁是五十四而生文王也通监外纪谓太王百二十岁尚见文王之生是六十五六而生王季也则是太王王季之娶皆迟又何独疑於文王邪此以史为证者二也盖太王王季文王皆贤圣之君而太姜太任太姒又皆贤圣之配淑女之择固未易得所以有是欤由是观之则关雎之诗从今说可以判然无疑矣
传○一章语録王雎见人说淮上有之状如此间之鸠差小而长雌雄常不相失亦不曾相近立处须隔丈来地所谓挚而有别也一家作猛挚说谓雎鸠是鹗属鹗是沈鸷之物无和乐意盖挚与至同言情意相与深至而未尝狎便是乐而不淫意○鷖乌兮反疏鳬似鸭而小长尾背有文又曰青色卑脚短喙水鸟之谨愿者鷖鸥也○别必列反乘食证反闲音闲疏幽闲幽深而闲静○太姒有莘国之女地理考异故莘城在汴州陈留县东北三十五里古莘国○处昌与反【此句是足兴意非管好逑也逑见匡解】和乐恭敬只就挚而有别说上两句○匡衡之言形乎动静以上专释窈窕淑女贞亦幽闲之意是窈窕也淑即经淑字不贰其操言常劲贞洁而无间也情欲之感则有亵狎之容而贰於贞宴私之意则生惰慢之气而贰於淑无介不形则实能致之而不贰其操矣夫然後以下释君子好逑
白虎通三纲君臣父子夫妇也六纪诸父兄弟族人诸舅师长朋友也君为臣纲父为子纲夫为妻纲敬诸父兄六纪道行诸舅有义族人有序昆弟有亲师长有尊朋友有旧纲者张也纪者理也大纲小纪所以张理上下整齐人道也六纪为三纲之纪师长君臣之纪也以其皆成已也诸父兄弟父子之纪也以其有亲恩连也诸舅朋友夫妇之纪也以其皆有同志为纪助也
二章李氏樗迃仲讲义荇黄花叶似蓴毛氏传荇菜以事宗庙疏周礼四豆之实无荇陆玑疏?其白茎以苦酒浸之脆美可案酒?即煮
诗中托物起兴虽於下言之事多不相关然凡言采取之物亦必本自有所用如采荇虽不须言荐宗庙然荇自是可案酒者故人曾采而诗人亦言之若无所用而人不采则诗人亦不言也後凡释其物为其用者皆谓其物所常用非必关於诗也
三章亨普庚反○诗记芼则以熟而荐之也芼以姜桂严粲坦叔诗缉芼之谓为羮内则芼羮注云菜○陈阳乐书琴或谓伏羲作或谓神农作或谓帝俊使晏龙作其制长三尺六寸六分象期之日广六寸象六合弦有五象五行腰广四寸象四时前广後狭象尊卑上圆下方象天地徽十三象十二律余一以象闰盖长三尺六寸六分者中琴之度长八尺一寸者大琴之度也又云大琴二十弦中琴十弦小琴五弦舜弹五弦之琴或谓七弦自陶唐时有之或谓文王加少宫少商二弦或谓文武各加其一○乐书瑟或谓伏羲作或谓神农晏龙作或谓朱襄氏使士逹制为五弦之瑟瞽瞍判为十五弦或谓大帝使素女鼓五十弦之瑟帝悲不能禁因破为二十五弦盖五十弦大瑟也二十五弦中瑟也五弦十五弦小瑟也有颂瑟长七尺二寸广一尺八寸二十五弦盖即中瑟也○乐书黄帝命伶伦铸十二钟和五音虞夏之时大谓之镛小谓之钟周制大谓之钟小谓之鎛虡县一钟谓之特钟一虡十二钟谓之编钟堂上击黄钟特钟而堂下编钟应之鎛伯各反虡求许反○乐书鼓始於伊耆氏少皥氏冒革以为鼓夏后氏加四足谓之足鼓商人贯以柱谓之楹鼓周人县而击之谓之县鼓周礼鼓人教六鼓以晋鼓鼓金奏晋鼓长六尺六寸此常乐也余五鼓各有所用二章谓本其未得而言下云则当左右流之则当寤寐求之三章谓据今始得而言下云则当采择亨芼则当亲爱娯乐宜去四当字则於本据二字意为顺○题下匡衡言品物遂而天命全是兼人物而言谓此效皆原於昏姻之正也下理万物之宜上应此句
序○姆莫候反珩下庚反璜胡光反琚纪余反瑀于矩反中节之中竹仲反
朱子分出大序而别留小序愚谓自后妃至用之邦国下接是以关雎乐得淑女是关雎正序风风也教也风以动之教以化之是国风序关雎麟趾至王化之基是二南序
葛覃【周南二】后妃自作絺綌赋其事及归寜之意
经○一章毛氏葛所以为絺綌女功之事烦缛者○二章毛氏莫莫成就貌○诗缉妇人骄侈之情何极苟萌厌心虽穷极靡丽耳目日新犹以为不足服之无斁可见后妃之德性後世后妃以骄奢祸其族皆厌心为之
此诗盖后妃已成絺綌之服将归寜而追赋之也春葛方盛未可刈濩之时后妃已念念於此往而观之见黄鸟飞集和鸣於丛木之上於以见和气薰蒸物各得所之意及葛之成也即刈之濩之以为絺綌絺綌夏服也夏深葛成而方刈既成服而服之可见勤於女事不失其时及将归寜则必谋之姆师告之夫君至於澣濯微事亦且咨询而不置其勤俭恭谨之德备见於词气之间则文王刑于寡妻之效尤着於此矣
传○一章尔雅翼葛生山泽间蔓延牵其首至根可二十步○疏施移也言引蔓移去其根也○疏皇黄鸟黄鹂留【一作黄离留】或云黄栗留幽州曰黄鸎又名仓庚商庚鵹黄楚雀齐人曰抟黍○抟徒端反【一鸟十名】○二章厌於验反垢古后反○三章毛氏女师教以妇德妇言妇容妇功祖庙未毁教於公宫三月祖庙既毁教於宗室疏姆妇人五十无子出而不复嫁能以妇道教人者女出嫁姆从之女子自少常教习故曰女子十年不出傅姆教之但嫁前三月特就尊者之宫教成之耳姆莫候反○陆德明释文撋而专反烦撋犹捼莎也捼奴禾反莎素禾反去丘吕反○周礼内司服掌王后之六服褘衣揄狄阙狄鞠衣展衣缘衣注狄当为翟翟雉名伊雒而南素质五色成章曰翬江淮而南青质五色成章曰摇阙者屈也王后之服刻缯为之形如采画之缀於衣以为文章褘衣画翬揄翟画摇阙翟刻而不画此三者皆祭服而翟数皆十二鞠衣黄桑服也荐於上帝告桑事展衣以礼见王及宾客缘衣御於王及燕居褘玄揄青阙赤鞠黄展白缘黑公之夫人褘衣侯伯之夫人揄狄子男之夫人阙狄其翟如夫之命数其下内外命妇鞠衣则九嫔孤之妻展衣则世妇卿大夫之妻缘衣则女御士之妻也上皆可以兼下褘音晖揄音摇鞠居六丘六二反展张彦反缘当为褖吐乱反翟音狄翬音晖
此诗前二章虽各三句连文而每二句一韵前二章上二句皆无韵而每章中二句萋飞莫濩私衣皆是韵二章三章下二句綌斁否母换韵惟前章以喈叶鸡连上韵後章以归连下韵如此已觉可读恐不必叶綌斁为却药上连濩字
卷耳【周南三】后妃作文王拘幽时也　异古
经
此诗虽赋体然皆设辞反覆托意以见忧思为皆直道其事故不可为比兴卷耳易得顷筐易盈采采非一而又不盈者志不在此也及怀人之深发为嗟叹则遂不顾而弃之大道之傍矣思人而不得见於是欲升高望远则马病而不可升马豆果病哉守礼义之闲不可得而往也乃姑酌金罍之酒聊以自解长念之心耳其下申此意而甚之之辞也马始也病今则甚而色变矣酒之在罍我酌之也犹有度今以大觞而自酌忧愈深而驱之欲愈力也然酒岂果能摅此郁积之思乎终欲往望则并仆夫亦病矣盖文王拘幽之际臣民有奔走之劳真有至於病者至此则将云何乎惟有长吁而已矣盖其思虽切而无邪忧虽深而不过而一倡三叹之中至诚恻怛之心不愆礼义之则洋溢於言语之表非德之至其孰能与於此
传○一章诗记据本草卷耳即今苍耳今人麴蘖中多用之○枲思礼反○毛氏顷筐畚属诗缉欹箱箱之小而偏者【盖哆口蓝】○舍音舍复扶又反○二章罢音皮○疏罍以梓为之大一硕
崔嵬土山戴石砠石山戴土此从毛氏尔雅石戴土谓之崔嵬土戴石为砠二说正相反愚恐尔雅为是盖崔嵬字上从山砠字旁从石有在上在外之意
三章兕徐履反纽音切今更为序姊反则易求得音之正○疏爵有五自一升至五升觥在五爵之外其容七升以兕角为之有刻木形似兕角者盖无兕角则用木也释文一云容五升尔雅疏兕角长三尺余形如马鞭柄
题下贞静言欲出而不出专一言反覆思文王不置○羑与久反
樛木【周南四】衆妾称愿后妃
经○子金子上二句兴而比下二句乐而颂
传○一章疏藟一名巨?似燕薁延蔓生叶艾白色子赤可食本草名千岁虆一名虆芜蔓延木上叶似葡萄而小冬惟凋叶?古胡反薁於六反○二章诗记荒芘覆也○奄衣检反
螽斯【周南五】衆妾颂子孙衆多
传○诗缉尔雅云蛗螽蠜李氏陆玑许氏蔡邕之说蛗螽即蝗也蠜也螣也同是一物尔雅又云蜤螽蜙蝑此别是一物蝗之类也螽斯即蛗螽非蜤螽也毛氏误以此螽斯为蚣蝑孔氏因之遂以螽斯斯螽为一物钱氏云阜螽羣飞齐一故以为比斯语助犹鸒斯鹿斯也春秋书螽即蝗也吴正传斯螽股鸣者也此传谓相切作声亦混为一物之误既释薨薨为羣飞声则是飞时其翅有声今见蝗羣飞则有声不见切股作声也蛗音阜蠜音烦螣音特蜤音斯蜙斯容反蝑先居反鸒音预○处昌吕反
序
序有言若螽斯不妬忌一语郑氏遂释云物有隂阳情慾者无不妬忌维蜙蝑不尔自後说诗者多为此所惑今但以言若螽斯絶句属上文以不妬忌归之后妃而属之下文意自可通但语拙耳子金子之意云
桃夭【周南六】诗人见亲迎者　异
经
一章言华二章言实三章言叶自华而有实又见其叶之盛盖自仲春至於春莫非一时也而皆曰之子于归所见非一女矣宜其家之德则同也可见文王之化行於近远女子皆有德之人则於其室家又胥教训风俗安得不厚乎
传○一章少诗照反○诗缉灼灼鲜明貌毛以为华之盛谓盛故鲜明非训灼灼为盛
案地官媒氏中春之月令会男女若无故而不用令者罚之注中春隂阳交以成昬礼顺天时故谓丧祸之变有丧祸者娶得用非中春之月疏丧祸之故月数满虽非中春可以嫁娶毛传东门之杨篇谓男女失时不逮秋冬彼以刺昬姻失时而作故谓不及秋冬而至於春时疏明谓秋冬为昬无正文而旁引荀子家语为证贾公彦疏周礼破其说而引豳诗殷颂易春秋夏小正之说以正毛氏孔颖逹之失甚明故朱子於此特引周礼之文以见昬姻之正时也中直用反
李氏礼义明则上下不乱故男女以正政事治则财用不乏故昬姻以时
兔罝【周南七】诗人美贤才衆多
经○一章椓陟角反○李氏中逵人所见之地肃肃可也中林无人之地犹且恭敬则其人可知矣○子金子案墨子书文王举闳夭泰颠於罝罔之中授之政西土服此事於兔罝之诗辞意最为脗合计此诗必为此事而作也夫肃肃敬也赳赳约也【与纠同】罝兔而体貌有肃敬之容武夫而步武有约束之度此闳夭泰颠之所以为贤而文王所以取之也臼季之取冀缺郭泰之取茅容皆以是观之况文王之取人乎闳夭泰颠为文王奔走疏附御侮之友後为武王将威刘敌之人信哉其公侯之干城好仇腹心者与夭於表反脗武粉反走子候反
从金子说此诗为赋体传肃肃主罝而言此肃肃主人而言
传○一章徐铉说文通释罟罔之总名○疏杙橜也杙音弋橜其月反
案说文椓击也然当从手若从木者是椓黥之刑今诗字从木盖古字通椓杙谓击橜於地而张罝其上也
芣苢【周南八】民间妇人
经○诗缉有言采而得之为已有也采而聚之於地既为已有於是就地掇拾之又捋其子然後以衣贮之而执其袵又扱袵於带言之序也
此诗岂后妃逮下宫中之人有子者衆同采芣苢以备免身相与赋而乐之乎
传○一章车尺遮反
朱子之说谓化行俗美家室和平盖教化流行风俗淳美夫夫妇妇各得其宜家给人足繇役不兴莫不遂其生生之道故妇人以有子为乐而同赋此诗也
三章贮展吕反盛也袵入锦反衣际也扱初洽反与插同
汉广【周南九】江汉游人
经
汉之游女不可求非必女子之知义端静而人不可求实见者虽悦其容貌之端静而自知其於义无可求之理而赋此诗也上为兴南有乔木则不可休思比汉有游女其不可求思下四句比江汉之永广人见之者知其不可方泳而絶无乘桴?行之心固不待即之而知其不可也後二章之首兴兼比娶妻必择其善之至善者犹采薪者见错薪固翘翘而於翘翘之中乂欲刈其楚与蒌之美此游女可谓尽美其肯归嫁於我则言秣其马驹而亲迎之矣其下复以江汉永广反覆叹咏其不可求也盖见游女而悦之男女之欲也知其不可求而不求礼义之心也是则江汉之人被文王之化之效若曰女子有不可犯之态而不敢犯之是男子之知义反不及妇人而文王之化但能及於女子非诗意也若行露之诗则专主於女子而言尔○汉言广谓横渡也江曰永谓沿泝也
传○一章竦息拱反○诗缉木下蟠则隂广上竦则隂少乔竦之木其隂不下及故不可休息兴女之高洁而不可求
水经漾水出陇西氐道县嶓冢山东至武都为汉水郦道元谓汉水有东西二源东源出氐道东流为汉西源出陇西会泉迳葭萌入汉始源曰沔今案汉地理志陇西郡氐道县漾水所出至武都为汉此禹贡嶓冢导漾东流为汉及水经所言者是也即道元所谓东源也氐道则宋秦州之地武都则阶州也又汉志陇西郡西县嶓冢山西汉所出南入广汉白水东南入江乐史寰宇记兴元府三泉县东二十八里嶓冢山沔水所出下流为汉杜佑通典梁州金牛县有嶓冢山禹导漾水至此为汉水亦曰沔水今县南有故白水关是西汉水出自西县流至金牛入白水则名汉矣通典谓导漾水者盖误尔此道元所谓西源也汉西县後分为三泉县嶓冢则在三泉界中今为兴元之境广汉即凤州金牛即汉葭萌之地今则属兴元襃城县也自秦州至兴元驿程九百余里皆云有嶓冢盖山势连亘数州也然则东源导漾为汉者乃汉之经流其西源则自名为沔因下流入汉始有西汉之名尔传专指兴元之嶓冢或考之未详欤
蔡氏书集传大别山在汉阳军汉阳县北别必列反○汉地理志蜀郡湔氐道禹贡岷山在西徼外江水所出宋欧阳忞舆地广记茂州汶山县本汉汶江湔氐二县地禹贡岷山在西北永康军乃宋割蜀州之青城彭州之导江县置汉蜀郡之郫绵虒江原三县地也王象之舆地纪胜江流东南经茂州城下至汶川县自汶州经导江至青城然则江之始源实在茂州之岷山也江入海处在通州海门县湔子千反郫音疲虒音斯○前编岷山数百峰大酉山为最大雪山三峰闯其後冬夏如烂银山一谷名铁豹岭者有西岳庙庙下名羊膞石江水正源也闯丑?反○桴方于反○疏编竹木曰栰小曰桴栰音伐○反复之复方六反
三章疏蒌蒿叶似艾白色长数寸高丈余今案长数寸言其叶高丈余言其茎唯其高丈余故亦可刈为薪传恐脱高丈余三字则於错薪之义似有碍
汝坟【周南十】汝旁妇人
经
文王德泽渍人也深民日游於皥皥之中盖不知纣之虐也及宫室台榭陂池侈服为之不厌徵求繇役毒痡四海文王率域中之民以事之妇人综理家事伐枚伐肄勤劳日久念其夫君切矣至其归也语王政之酷烈若火始焰以彼之甚暴始知文王之至仁故其为辞道思念之常无怨悱之意乐父母在迩之可恃以虐政在远而莫我加昔商民乐汤之仁而不知桀之虐曰夏罪其如台今周民虽知纣之虐而曰父母孔迩易地皆然也渍疾赐反
传○一章疏坟谓厓岸状如坟墓名大防○疏惄本训思但饥之思食意如惄然故传言饥之意而非饥之状小弁直训思○二章肄以自反纽音今易羊至反○三章尔雅鲂魾注江东呼为鯿疏今伊洛济颍鲂鱼也广而薄肥甜而少肉细鳞鱼之美者辽东梁水鲂特肥而厚尤美於中国鲂也魾普悲反鯿卑连反○疏赬浅赤○而劳之劳郎到反
麟之趾【周南十一】诗人美文王后妃化及子孙
传○一章麕俱伦反长知丈反○疏麟麕身牛尾马蹄有五彩腹下黄高丈二圆蹄一角角端有肉音中锺吕行中规矩游必择地详而後处不履生虫不践生草不羣居不侣行不入陷穽不罹罗网王者至仁则出中竹仲反○语録或问传以麟兴文王后妃以趾兴其子故曰麟性仁厚故其趾亦仁厚文王后妃仁厚故其子亦仁厚然则下文于嗟麟兮为指谁荅曰正指公子而言
愚案传自是乃麟也以下正以麟为公子与语録合窃谓两麟字说不同恐微有碍不知两麟字皆指为子姓公族其意重在麟不须归重於趾定角大率因趾定角之不妄践不抵不触则足以见麟性之仁厚今但以麟之趾一句先立於上却以振振公子一句属下文读则意自见然公子之所以仁厚岂非文王后妃之化乎
序
案传谓关雎之应一语得之盖谓文王后妃有关雎之德故其子姓公族皆有仁厚之应皆德之盛不期而然者也天下无犯非礼以下皆失诗意遂致说者以衰世之公子为纣时列国之公子郑氏及疏谓如上古应麟之时郑氏说经却以麟比公子大率皆为序所乱
召南一之二【正二】
传○雍於用反○召公奭姬姓或以为文王庶子胜殷後封於北燕留周佐政食邑於召辅成王康王卒諡曰康长子继燕支子继召○史记正义召亭在岐山县西南
鹊巢【召南一】诸侯家人美夫人
传○一章欧阳文忠公诗本义今所谓布谷戴胜者与鸠絶异惟今人直谓之鸠者拙鸠也不能作巢多在屋瓦间或於木上架构树枝初不成巢便以生子往往坠?陨雏鹊作巢甚坚既生雏散飞则弃而去容有鸠来处彼空巢
诸侯之子嫁於诸侯送御皆百两此说取毛传毛亦就此诗而言之於礼它无所见愚恐诗人亦摄盛言之尔诸侯送御车数未必如是之多士昬礼从车二乘等而上之亦恐不及百乘
南轩先生惟其专静纯一能端然享之是乃夫人之德也有所作为则非妇道矣○诗记鸠居鹊巢以比天子坐享成业盖非有妇德者殆无以堪之也○三章媵以证反娣特计反
采蘩【召南二】诸侯家人美夫人
传○一章尔雅蘩皤蒿注白蒿疏叶似艾麤於青蒿叶上有白毛麤涩俗呼蓬蒿从初生至枯白於衆蒿可以为菹又曰春始生及秋香美可蒸尔雅又曰蘩之丑秋为蒿谓春时各有种名至秋老成皆通呼为蒿也皤音婆○沼池之曲者○尔雅小洲曰陼小陼曰沚○三章编步典反○被首服之名即周礼追师副编次之次注谓次第髪长短为之所谓髲髢疏谓次第髪长短郑氏以意解之本诗疏髲髢者剪剔取贱者刑者之髪以被妇人之紒为饰诗缉凡祭夫人首当服副不当服次或以为此在商时故与周礼异追丁回反编布眠反髲皮寄反髢大计反剔即剃紒即髻
今案被之祁祁下笺云祭事毕夫人释祭服而去髲髢疏谓定本髲髢上无去字若是则郑意谓祭服则副也今释祭服而服髲髢矣於未祭则被而夙夜在公既祭则释祭服仍服被舒迟而去非行礼之时威仪且如此则敬事不言可知矣
陶音遥礼注陶陶遂遂相随行之貌思念既深如覩亲将复入也○语録问采蘩诗若作祭事说自晓然若作?事说虽与葛覃同类而恐实非也葛覃是女功采蘩是妇职以为同类亦无不可何必以?事而後同邪曰此说亦姑存之而已
草虫【召南三】诸侯大夫妻思其君子　异
序下传谓恐亦夫人之诗
经
亦既见意之之辞也犹言若已见则我心降矣盖此诗作於思念之日非既归之时也
传○一章子金子感草虫阜螽以思其夫故曰赋○蠜音烦疏尔雅草虫负蠜注常羊也小大长短如蝗奇音青色好在茅草中○二章蕨鳖也尔雅作?疏江西谓之?陆玑周秦曰蕨齐鲁曰?释文初生似鳖脚故名鳖?并列反○三章疏?山菜也茎叶皆似小豆蔓生其味亦如小豆藿可作羮亦可生食官园种之以供宗庙祭祀今详疏说?与传所指物似不同当考○诗缉风雨传云夷悦也人喜悦则心平夷其意一也
采苹【召南四】家人美大夫妻能奉祭祀
经○诗记采盛湘奠所为非一端所历非一所矣烦而不厌久而不懈循其序而有常积其诚而益厚然後祭祀成焉季女之少若未足以胜此而实尸此者以其有齐敬之心也大夫之妻未必果少特言苟持敬则虽少女犹足以当大事云尔
传○一章诗缉本草水萍有三种其大者曰苹叶圆阔寸许季春始生可糁蒸以为茹其中者曰荇菜其小者曰水上浮萍江东谓之薸毛氏以苹为大萍是也郭璞以苹为今水上浮萍即江东谓之薸是以小萍为大萍误矣苹可茹而薸不可茹岂有不可茹之薸而乃可用以祭祀乎左传曰苹蘩蕰藻之菜苹蘩皆菜则可茹之物非薸也今藻止可养鱼薸与?同蕰音藴○陆玑藻生水底有二种一种叶似鸡苏茎大如筯长四五尺一种茎大如钗股叶似蓬蒿谓之聚藻以其聚生故也二藻皆可食熟煮挼去腥气米面糁蒸为茹佳美挼奴禾反○二章粗徂古反○菹侧鱼反周礼醢人注疏凡醯酱所和细切为韲全物若?为菹切葱若薤实之醯以柔之杀其气也韲菹之称菜肉通今案?者薄切也此以肉言若以菜为菹则麤切之以醯和待其成也?之涉反○三章仪礼经传通解别子为祖继别为宗有百世不迁之宗传曰百世不迁者别子之後也宗其继别子者百世不迁者也注疏诸侯之适子适孙继世为君而第二子以下不得祢先君别於正适故称别子也此别子子孙为卿大夫立此别子为其後世之始祖又非君之亲或是异姓始来此国者亦谓之别子【以上注疏言有两等别子皆为後世祖】别子之世世长子恒继别子与族人为百世不迁之大宗族人虽五世外与之絶族者皆为之齐衰三月【大宗对小宗而言也时传惟言大宗故今止言此】适音的祢乃礼反○主妇即宗妇○醢呼在反肉酱也醢人注作醢先膊乾其肉乃後莝之杂以梁麴及盐渍以美酒涂置甀中百日成又曰无骨曰醢凡菹醢皆豆实膊普博反莝仓卧反甀池为反甖也
甘棠【召南五】南国民思召伯
经○鲁斋王文宪谓非召南诗
召公文王时行化此诗成王分陕後作
传○一章本义蔽能蔽风日人可舍其下芾茂盛貌蔽芾乃大树之茂盛者也○白棠子白○疏草舍草中止舍诗记止於其下以自蔽犹草舍耳非真作舍○二章败释文有必迈反凡物自毁则如字读毁之则必迈反
行露【召南六】南国女子守正
经
江汉之国渍纣之恶已深虽被文王之化犹有未能尽革其心当时盖强暴之人有强委禽於女子而不?以致於讼者古者有罪之人不齿於乡嫁娶无所售而强暴之人终必罹於罪戾当时风化之美善者多而恶者间见人知此人它日必将?罪不与为昏故曰无家谓终不能成家也○一章比谓行道之露厌浥出行者岂不欲夙夜而行然畏露之沾濡终不敢早出以比强暴之人罪必累其妻孥而其恶亦足以移人之善性夫男女者人之大伦岂不愿蚤成室家然畏此虽有求而终不许二三章兴谓雀鼠本无角牙不能穿屋墉恶人本无家不可求昏姻今乃穿屋墉而速我狱讼矣所以言谁谓雀鼠无角牙今何以能穿屋墉乎谁谓恶人无求昏姻之道今何以强欲求昏而致我於狱讼乎然雀鼠终无角牙而恶人终无成家之理故虽速我於狱讼终不与汝成室家之道而从汝甚絶之之辞也
列女传召南申女者申人之女也既许嫁於鄷夫家礼不备而欲迎之女曰夫妇者人伦之始也不可不正夫家轻礼违制不可以行遂不肯往夫家讼而致之於狱女终以一物不具一礼不备守节持义必死不往而作诗云云
案列女传说诗多违经意而说此诗有合於经刘氏或有传与故附见於此以备参考
羔羊【召南七】诗人美南国大夫
传○一章疏小羔大羊对文为异此说大夫之裘宜直言羔兼言羊以协句○疏紽总皆缝缄即缝之界古者织素丝为组紃以英饰裘之缝中礼注紃施诸缝若今之绦是有组紃而施於缝中之验素丝不为线也紃音巡英如字又音殃○疏羔裘诸侯视朝之服卿大夫朝服亦羔裘但君裘则纯色大夫裘则豹袪为异袪丘於反袖口也
节俭谓有节制而俭约皆不自放之意非谓用财也谨身以节俭处事以正直则政教行而风俗美国家闲暇故大夫退食自公而优游如此此诗乐道其效也衣服有常总上两句从容自得总下两句节俭即衣服有常之事而正直则从容自得之本也
殷其靁【召南八】大夫士之妻思其夫　异
经○黄氏櫄实夫讲义安居者遇雨则思行者之劳人情之同然者朱子曰闵之深而无怨辞诗缉归哉归哉冀其毕事来归而不敢为决辞知其未可归也从事独贤而无怨唯信厚者能之
摽有梅【召南九】女子惧其嫁不及时
经○语録问摽有梅之诗固出於正只是如此急迫何邪曰此亦是人之情又曰如摽有梅女子自言昏姻之意如此看来自非正理但人情亦有如此者不可不知为父母者能於是而察之则必使人及时矣此所谓诗可以观【朱子此言固亦疑此诗矣】
摽有梅之诗女子守正也落於地者有梅而存於树者其实有七昏姻之时迫矣时虽迫然於衆士之求我者及其吉士而从之可也至於落而存者惟三则时愈迫矣昏姻之事不可逾及吉士之求者今从之可也谓之者有言辞以相告语也落於地之梅既以顷筐塈之是则实之存者絶无而时逾矣时虽逾而礼义不可废其庶士之求我者必其命媒妁通辞意以尽礼仪然後从之可也岂因过时之小失而不全昏姻之大礼乎此则召南之风化也
传○一章酢仓故反酸也
古人酬酢之酢本作醋醯醋之醋本作酢後人两易之莫能辩传从古
小星【召南十】衆妾美夫人
经○诗记贱妾得进御於君是其僭恣可行而分限得踰之时也乃能谨於抱衾裯而知命之不犹则教化至矣
传○一章齐侧皆反谦慤貌遫音速犹蹙蹙也○内则妻不在妾御莫敢当夕谓妾避女君之御日此当日字用彼文不取其义○疏古者后夫人将侍君前息烛後举烛至房中释朝服袭燕服然後入御於君鸡鸣太师奏鸡鸣於阶下然後夫人鸣佩玉於房中告去由此言之夫人当夕往来舒而有仪诸妾不敢当夕肃肃然疾行夜晚始往及早来皆异於夫人○二章昴一名留故叶音留○襌音单
江有汜【召南十一】媵妾自喜
经○诗记一章曰其後也悔二章曰其後也处三章曰其啸也歌始则悔悟中则相安终则相欢言之序也
传○一章复入之复扶又反○疏媵送也诸侯之娶二国媵之夫人自有侄娣二国之女亦各有侄娣故一娶九女大夫有侄娣士或娣或侄○三章懑即闷字
野有死麕【召南十二】诗人美女子贞洁
经○鲁斋有二南相配图谓甘棠後人思召伯何彼穠矣王风也野有死麕淫诗也皆不足以与此此淫奔之诗也错简在此气象与二南诸诗不同虽欲曲说归之於正终恐有碍盖有女怀春吉士诱之两句是一诗大意麕之自死者遗於野人尚以为可食以白茅之洁者包之而去此有女子怀春则吉士其诱之矣谓之怀春固非贞静之人而又曰诱之非淫辞而何哉吉士犹言美男子也林之有朴野之有死鹿人尚以白茅包束之而去况此如玉之女而怀春之人安得不诱之也後章则怀春之女戒其淫乱之男曰汝当舒徐迟缓而来勿须相迫近感佩帨而致尨之吠盖数相亲尨或吠则必致父母家人之所知而不得遂其乱矣此其隂邪猾贼形於言辞者也其郑卫之风与然亦诗人斥淫者之辞非其自作也
传○一章本草麞类甚多麕其总名今陂泽浅草之中多有之有有牙者有无牙者然牙不能噬麞与獐同诸良反○二章本草鹿阳兽夏至得隂气而解角从阳退象
何彼穠矣【召南十三】美王姬
经○语録问何彼穠矣何以録於召南曰也是有些不稳当但先儒相传如此说只得就他说如定要分个正经及变诗也自难考据○鲁斋此王风也○子金子二章男下女三章女从男
传○一章戎戎字韵与茙茙同厚貌○襛本衣厚貌借作茙茙意○栘音移尔雅唐棣栘注疏似白杨江东呼夫栘一云薁李华或白或赤六月熟大如李子可食薁音郁○诗记肃雝者王姬而曰王姬之车不敢指切之也诗缉王姬不可见维见其车故指车以言车中之人朱子人望其车而知其敬且和也则其根於中者深而发於外者着矣○二章平王毛氏平正也笺正王者德能正天下之王春秋书王姬归於齐者二其一见庄之十一年齐则桓公而非襄也其一见庄之元年者实襄公时案桓十四年齐僖公卒而襄公诸儿立十五年平王太子泄父之子桓王崩而庄王立暨归王姬襄立五年而庄王四年矣安知王姬非庄王之女乎然则诗当曰齐侯而非齐侯之子当曰桓王之孙而非平王之孙也愚恐从旧说为是但正王未必独指文王尔○宋彭汝砺奏疏王姬下嫁诸侯犹执妇道其事在下然本乃在乎上故其诗曰平王之孙齐侯之子惟有平德故其人化之而有所不能喻惟有齐德故其人畏之而有所不敢违案如此言齐字可与平王之义相配且不必详考其人与时或为得之録此以备参考
序○传引郑氏曰至揄翟案周礼王后之五路厌翟勒面缋总居二王后之六服揄翟居二所以谓下王后一等者乘服此车服也注疏凡言翟者谓翟鸟之羽以为两旁之蔽厌翟者次其羽使相迫以厌其本勒面谓以如王龙勒之韦为当面饰也盖龙駹也王之马以白黑饰韦杂色为勒此王后之马则不以饰勒而以杂色韦为马当面饰也凡言总者谓以总为车马之饰若妇人之总亦既繋其本又垂为饰也缋画文也以缯为总着马勒直两耳与两镳其於车之衡輨亦宜有之揄翟陈祥道礼书王姬亦揄狄特雉数与侯伯之夫人异耳余见周南葛覃然则以下朱子之自言也卫硕人翟茀以朝翟车贝面组总有幄亦周礼文翟车以翟羽饰车之侧而不厌贝水物谓以贝文饰勒之当面组总以组为总而施之如厌翟此翟车无盖而施幄於厌上揄音摇厌於涉反勒力德反马头络缋户对反駹莫江反杂也镳悲骄反马衔也輨古缓反毂端铁也茀芳勿反蔽也
今案翟茀以朝谓夫人始来见君所乘之车是则夫人之盛而在厌翟之下者也今王姬所乘下后一等是居重翟之下翟茀之上其礼尊於诸侯夫人所以盛也
驺虞【召南十四】美王道成
经○语録驺虞之诗盖於田猎之际见动植之蕃庶因以赞咏文王平昔仁泽之所及而非指田猎之事为仁也礼曰无事而不田曰不敬故此诗彼茁者葭仁也壹发五豝义也又曰驺虞诗仁在壹发之前
传○一章葭见秦蒹葭○疏驺虞白虎黑文尾长於躯不食生物不履生草应信而至○二章陆佃埤雅蓬蒿属
题下化及人深泽及物广只就麟趾驺虞两诗上说而以至於及於字中间递过薰蒸透彻是上之和气感动於人物者沦浃而无不备融液周徧是人物化育於上之德泽者博洽而无所遗上句竖说下句横说
序○传谓与旧说不同○语録驺虞看来只可解做兽名以于嗟麟兮类之可见若解做驺虞之官终无甚意思○射义注乐官备者谓壹发五豝喻得贤者多也于嗟乎驺虞叹仁人也
召南篇下○仪礼经注乡饮酒之礼乡大夫三年大比其乡之贤者能者而宾兴之主宾介献酢工歌笙入间歌毕然後合乐乡射之礼乡大夫三年正月献贤能之书退而以乡射之礼询衆庶主宾献酢毕合乐不歌不笙不间燕礼君燕羣臣也亦献酢歌笙间毕然後歌乡乐合乐者谓歌乐与衆声俱作也二南王后国君夫人房中之乐歌也关雎言后妃之德葛覃言后妃之职卷耳言后妃之志鹊巢言国君夫人之德采蘩言国君夫人不失职采苹言卿大夫之妻能循其法度夫妇之道生民之本王政之端此六篇者其教之原也故国君与其臣下及四方之宾燕用之合乐也乡乐者风也小雅为诸侯之乐大雅颂为天子之乐乡饮酒升歌小雅礼盛者可以进取也燕合乡乐礼轻者可以逮下也
二南相配图　　鲁斋先生
关雎【后妃之德】　　　鹊巢【夫人之德】
葛覃【后妃之本】　　　采蘩【夫人之职】
卷耳【思其君子】　　　草虫【思其君子】
樛木【逮下也】　　　　江汜【美媵也】
螽斯【不妬忌】　　　　小星【无妬忌】
桃夭【及时也】　　　　摽梅【及时也】
兔罝【贤人衆多】　　　羔羊【在位正直】
芣苢【和平之美】　　　采苹【能循法度】
汉广【无思犯礼】　　　行露【不能侵陵】
汝坟【闵其君子】　　　殷靁【闵其勤劳】
麟趾【关雎之应】　　　驺虞【鹊巢之应】
右二南各十有一篇
召南有甘棠後人思召伯也何彼穠矣王风也野有死麕淫诗也皆不足以与此
诗集传名物钞卷一

[book_title]卷二
钦定四库全书
诗集传名物钞卷二　　　　元　许谦　撰
邶一之三【变一】
程子诸侯擅相侵伐卫首并邶鄘之地故为变风之首
传分自纣城朝歌而北谓之邶南谓之鄘东谓之卫此从郑谱说也疏谓此无文验其水土之名知之传又谓邶鄘不详始封今案史记武王克商封纣子禄父殷之余民汉地理志河内本殷之旧都周旣灭殷分其畿内为三国邶鄘卫是也邶以封武庚诗传旣云自朝歌分为三则武庚之国似无处所参以地志之说则若可通但又以鄘卫为管蔡之所尹则恐非事实也
传○邶蒲对反鄘音容行户刚反○殷王武乙二祀自亳迁都朝歌历太丁帝乙而至纣○漕音曹墟邱於反澶时连反相息亮反濮博木反
柏舟【邶一】庄姜不见荅　异
经
一章言柏舟则宜以载物乃泛泛於水中而无所用以此喻已故耿耿而忧思至於不能寐如有所隐痛之忧非无酒以自乐然此忧非酒之所能遣也二章承上言鉴明则可度物我心忧烦不能度物不知何以处此归而告诸兄弟聊以舒此愤尔而又逢彼之怒是兄弟亦不可据凭而终莫知所以自处也三章於是自反平昔我心贞固过於石而不可转我心平直过於席而不可卷威仪动止之间皆无一失而不必选而不见荅於君子岂我之过哉石不可转是其贞洁自守之操坚席不可卷是其公平逮下之心溥也四章谓我之忧者自揆无过正以见怒诸妾谗譛而致然默而思之无可奈何惟拊心而已卒章再言上下失序所以忧不能解但恨不能飞去尔忧之极止曰不能奋飞可谓正而不深怨矣
传○一章泛芳剑反纽音今易孚梵仄○语録问泛彼柏舟亦泛其流注作比义看来与雎鸠在河洲无异彼何以为兴曰他下面便说淑女见得是因彼兴此此诗才说柏舟下面更无贴意见得其义是比○致直利反密也
此诗旧说男子作朱子以为妇人诗盖观其辞气而得之以卑顺柔弱四言举一篇大旨此读诗凡例也读诗者每於一篇吟哦上下优游涵泳以意随之而求诗人志之所在庶不负朱子之教也
二章度待洛反○四章摽符小反类隔切今易并小仄○卒章垢举后反愦古对反心乱也眊莫冒反目不明貌
序○顷去营反○传强其两反定丁侫反傅音附諡神至反断都乱反冠古玩反○史记康叔之子康伯六世皆书伯至顷侯厚赂周夷王王命为卫侯索隐曰康诰命尔侯于东土又云孟侯则康叔已为侯也子康伯即称伯谓方伯耳非降爵也顷侯德衰不监诸侯乃从本爵非赂王而称侯也○諡法甄心动惧曰顷甄之人反积也衒音眩扼於革反怼徒对直类二反怨也
緑衣【邶二】庄姜叹失位
经○疏一章以表里兴幽显二章以上下喻尊卑○诗缉緑衣黄里言掩蔽而已緑衣黄裳则贵贱倒置夫人失位矣○诗缉緑兮衣兮不可但言是緑色之衣当玩味两兮字诗有黄鸟白华不言兮唯此曰緑兮衣兮盖緑字衣字皆有意义緑以喻妾衣以喻上僭故以二兮字点缀而丁宁之
三章緑之所以成緑而为衣者人以丝染治而成也妾之所以上僭者以君子嬖之而然也上緑字已包前章衣字在内
语録我思古人实?我心言古人所为恰与我相合只此便是至善前乎千百世之已往後乎千百世之未来只是此个道理孟子所谓得志行乎中国若合符节政谓是尔
首章言已为贱者所掩蔽次章则贵贱易位矣然此但就妾身而言三章则言妾僭之由皆在於君子末章则深达乎事逐时变物随气迁理势之常无足怪者尚何忧悴之有盖絺綌夏服也今风而凄其则固宜屏之不服有如扇捐箧中之言而又絶无彼留恋恩情之意故三章之思古人尚欲得处此之道而效之末章之思古人反谓之获我心是在我者处之素定而古人善处此者反得我心之所同然者耳至此岂有一毫怨怼不平之气哉此庄姜所以为贤也
传○一章緑东方之间色谓苍与黄二色相间杂而成緑○题下春秋隐公三年左氏传卫庄公娶于齐东宫得臣之妹曰庄姜美而无子又嬖於妾而生州吁庄从夫諡姜姓也
燕燕【邶三】庄姜送戴妫
经○一章泣无声出涕也涕土礼反目汁也
传○一章鳦乌抜反○之子于归他诗皆言嫁归之归惟此诗谓归父母之家故曰大归大归者不反之辞○左氏传庄公又娶于陈曰厉妫生孝伯早死其娣戴伪生完庄姜以为已子公卒完立是为桓公隐公四年州吁弑桓公故戴妫大归于陈厉戴皆諡妫陈姓也妫居为反
三章上音时掌反而下字无音案字书元在物下之下则上声自上而下之下则去声凡与自下而上之上对义者皆当作去声读後同
日月【邶四】庄姜不见荅　　在燕燕前
经○卒章畜许六反
四胡能有定期之之辞也谓令其心回惑何时而能定乎此庄姜忠厚之意也朱子说是已然之辞
终风【邶五】庄姜　　　　　在燕燕前
经
庄姜贤夫人也所思者大矣国君及夫人父母一国而国人作则者也庄公无君人仪度其曰终风曰暴曰霾曀隂雷曰谑浪笑傲为君如此果足以正一国乎夫人贤而不见荅果足以示人齐家之道乎国君之家不齐则一国之家不齐一国之家不齐则国殆矣夫人之中心是悼悠悠之思寤而不寐愿言而而怀所思者大矣非情欲之谓也傥庄姜为思情欲之人则谑浪笑傲而必喜隂曀虺雷而必怒矣○顾我则笑是不礼其夫人而不能相敬如宾
传○一章疏日出而风为暴又曰隂雨不兴而大风暴起○二章霾亡皆反类隔切今易谟皆反○雨王遇反霿谟逢蒙弄二反○疏风而雨土为霾又曰大风扬尘土从上下也○三章诗记隂风终日意其止矣不旋日而又曀焉厌苦之辞也○鼽巨尤反病寒鼻窒也
击鼓【邶六】从军者怨州吁
经○李氏州吁安於用兵踊跃欣喜不自胜也○漕音曹○诗记从孙子仲平陈与宋言所从者乃孙子仲也轻其帅可知末章承上章而足成其义
传○兵行马下本不须叶欲从上句镗处而叶也然诗中第一句无韵者甚多末章阔活正不须叶信字当正作师人切恐非叶或本误尔○一章通典滑州白马县卫国曹邑戴公庐于曹即此○锋音峯兵端也镝音滴矢锋也○二章左氏传隐公元年郑共叔之子滑奔卫卫人为之伐郑取廪延郑人以王师虢师伐卫南鄙二年郑人伐卫三年宋穆公疾召孔父而属其兄之子殇公使公子冯出居郑公卒而殇公立四年卫州吁弑桓公而自立将修先君之怨於郑而求宠於诸侯使告於宋曰君若伐郑以除君害君为主敝邑以赋与陈蔡从宋人许之夏宋陈蔡卫伐郑围其东门五日而还秋四国复伐郑败郑徒兵取其禾而还朱子曰围郑五日而还出兵不为久而人怨之如此者身犯大逆衆叛亲离莫肯为之用尔
凯风【邶七】孝子
经○三章浚音峻子金子爰有寒泉在浚之下言寒泉但在浚之下而不能上灌注其浚以比子不能养母有子七人而反使母受劳苦
传○一章疏南风长养万物喜乐故曰凯风凯乐也长知丈反○字书棘如枣而多刺木坚色赤丛生人多取以为藩岁久而无刺亦能高大如枣木色白为白棘实酸者为樲棘○三章通典寒泉在濮州濮阳县东南水经注濮水枝津东迳浚城南而北去濮阳三十五里城侧有寒泉冈即诗爰有寒泉在浚之下○卒章睍睆毛氏好貌笺以兴顔色悦也诗缉光鲜貌檀弓华而睆睆明貌睍从目从见亦以色言之俗讹以为黄鸟之声
今案睍睆字在黄鸟上其下别言载好其音睍睆与音字文意似不连宜诗缉说是
雄雉【邶八】妇人思其夫　异
经○诗记凡百君子我固不知孰为德行也但不忮求则何用不善
传○一章遗以季反○二章下上见燕燕
匏有苦叶【邶九】刺淫乱　异
经○三章笺归妻使之来归於已
此诗一章以水喻礼涉是徒步渡水之名水浅可涉则是合礼而可行者也水深险而不可涉则是非礼而不可行者也今济处有深涉是不可涉者也况匏尚未可为浮渡之器乎以比非礼絶不可行之事是指淫乱而言也然於可渡处又当分择深浅以厉以揭比事有合礼可行而又须择义谓虽於礼可成男女之好又择义而行之可也大抵四句作两截看深涉之深非深厉之深深涉是水太深而不可涉者下面是水可涉而又就其中度浅深而揭厉也二章正刺不度礼义非其妃耦犯礼相求济盈不濡轨应一章下两句雉鸣求其牡应一章上两句三章言昬礼之正即深厉浅揭之意而济盈不濡轨之反四章言非类不可从即济有深浅之意而雉鸣求其牡之反
传○一章瓠胡故反埤雅长而瘦上曰瓠短颈大腹曰匏毛氏匏谓之瓠误矣盖匏苦瓠甘复有长短之殊非一物也国语叔向曰苦匏不材於人共济而已古今注匏之有柄者曰悬瓠可用为笙共九用反○释文厉说文作砅云履石渡水音同○二章毛氏由輈以上为轨释文云依传意宜音犯轨车辙也从车九声龟美反軓车轼前也从车凡声音犯诸家说诗皆以为辙无不濡之理当作軓字或为?○今案周礼輈人疏辙广谓之轨毂末亦为轨黄公绍古今韵会引说文轨车辙也又车轴谓轊头也轊即车轴之端贯毂者车轮有高下有广狭皆定於轨轮中之轨旣同则辙迹亦同後人因谓车辙亦曰轨曲礼尘不出轨以高下言也中庸车同轨以广狭言也盖兵车乘车之轮其崇六尺六寸轨居轮之中若濡轨则水深三尺三寸孔疏以为辙迹非也以是言之则此章轨字不必改作軓但不作辙说可也輈音舟毂音谷轊音卫端音端○三章迎宜庆反○卒章号户羔反
谷风【邶十】妇人见弃於夫
经○一章诗缉黾勉犹勉强也力所不堪心所不欲而勉强为之皆谓之黾勉黾莫尹反
三章逝有踰越之意笱置於梁以待鱼发起之则不可得鱼矣毋逝我梁谓勿踰越我成家规模毋发我笱谓勿败我所为之事虽去而犹有顾其家之意
四章亡与无同○五章售卖物去手也○卒章诗记肄习也诒我以武暴忿怒习以为常
传○一章尔雅东风谓之谷风疏谷之言谷谷生也谷风者生长之风也○蔓音万俗呼作瞒菁音精笺葑蔓菁之类释文今菘菜也江南有菘江北有蔓菁相似而异本草蔓菁即芜菁梗短叶大连地上生阔叶红色春食苗夏食心秋食茎冬食根河朔尤多又曰根细於温菘温菘今芦菔也菘音嵩芦音卢菔音服即萝卜○葍音福疏菲似葍尔雅谓之蒠菜河内谓之蓿菜尔雅菲蒠菜注似芜菁华紫赤色可食又葍?疏根如指正白可啖蒠音息蓿音宿○二章畿门内毛氏说也疏畿者期限之名周礼九畿王畿皆期限之义经云不远言至有限之处故知是门内诗记韩愈遣疟鬼诗白石为门畿盖以畿为门阃必有所据可以发明毛氏之说○尔雅荼苦菜疏味苦可食之菜生於秋经冬历春乃成月令孟夏苦菜秀是也叶似苦苣而细断之有白汁花黄似菊堪食但苦耳
案传荼苦菜蓼属详见载芟是引以薅荼蓼句也此句在良耜言载芟误而荼蓼之荼乃秽草非菜也尔雅谓之委叶字作蒤与苦菜之荼是两物传亦误薅呼高反蒤音荼
荠本草味甘叶作菹及羹佳○更平声○三章地理志泾水出安定郡泾阳县西开头山东南至冯翊阳陵县入渭过郡三行千六十里师古曰开音苦见反又音牵此山在灵州东南俗讹谓之汧屯山通典平凉郡原州平高县即汉高平县【属安定】有笄头山亦曰汧屯山泾水所出○前编渭自鸟鼠至入河一千八百七十里○冯皮冰仄翊逸织反堰於建反○四章语録问就其深矣四句集传以为兴体疑是比体荅曰若无下面四句即是比旣有下四句则只是兴凡此类皆然非独此章也○遽其据反○五章女音汝○语録问育恐育鞠张子之说推之下文及尔颠覆意不甚贯不若前说为顺荅曰姑存异义耳然旧说亦不甚明白○卒章项安世家说洸为武取武夫洸洸之意案说文洸水涌出也引诗此句为证徐锴注言其勇如水之涌也如此说则武之义明
式微【邶十一】黎臣
经
两章上二句劝归之辞下二句怨辞也晏子曰君为社稷死则死之为社稷亡则亡之若为己死已亡非其私昵谁敢任之今曰微君之故又曰微君之躬似黎侯有为已亡之意盖黎侯必有不君致乱之阶而召狄故其谓所以濡於中露陷於泥中者为君之躬故耳否则主危臣忧主辱臣死又何有胡为乎之怨乎
传○一章芘必至仄覆孚救反○黎侯失国事见旄
序下传○二章难乃旦反
旄丘【邶十二】黎臣责卫
经○一章诞徒旱仄
传○一章诗记葛始生其节蹙而密旣长其节阔而踈○三章玉藻君子狐青裘豹褎玄绡衣以裼之注君子大夫士也褎与?同裼先历反○女音汝愦古对反○左传注黎侯国上党壶关县有黎亭
序○笺伯者州伯疏王制五国以为属属有长十国以为连连有帅三十国以为卒卒有正二百一十国以为州州有伯殷之州长曰伯虞夏及周曰牧周谓之牧而云方伯者以一州之中为长【此释序文传不用此】
简兮【邶十三】贤者仕於泠官
经○一章子金子日之方中在前上处言日正中时在庭前堂上以俟舞列○诗记日之方中至明而易见之时在前上处至近而易察之地於是焉不能察而用所以刺也朱子以明显二字该之○卒章诗记山则有榛隰则有苓唯西州然後有此人
传○一章易以豉反○疏舞谓之万者何休云象武王以万人定天下民乐之故名之商颂亦曰万舞有奕殷亦以武定天下也诗记万舞二舞之緫名干舞者武舞之别名龠舞者文舞之别名文舞又谓之羽舞○疏言干则有戚礼记朱干玉戚冕而舞大武言龠则有羽龠师教国子舞羽吹龠○礼书干盾也以革为之其背曰瓦设锡朱质而绘以龙龙之外又绘以杂羽其系之也以绣韦其属绣韦以纷戚斧也玉戚以玉饰其柄柯长三尺博三寸厚一寸有半五分其长以其一为之首锡音阳白金也纷音分如绶○乐书羽舞者翟羽可用为仪执之以舞所以为蔽翼者也○疏黄帝使泠伦自崐崘之隂取竹吹之为黄钟之宫周景王铸锺而问於泠州鸠以泠氏世掌乐官故世号乐官为泠官崐音昆崘卢昆反泠或作伶○誉音余称美也○二章缰居良反○疏御者执辔於此使马骋於彼织组者緫纰於此而成文於彼皆动於近而成於远○三章翟雉属○渥厚渍也言渍之久厚则有光泽如厚渍之丹言赤而泽○仪礼公燕羣臣大夫为宾宰夫为主人宾与卿大夫入即位主人献宾及公卿大夫酢酬毕席工于西阶上小臣纳工工四人二瑟升自西阶北面坐歌鹿鸣四牡皇皇者华卒歌主人洗升献工工左瑟一人拜受爵主人西阶上拜送爵荐脯醢衆工不拜受爵有脯醢○题下语録问简兮诗张子谓其迹如此而其中有过人者夫能卷而怀之是固可以为贤然以圣贤出处律之恐未可以为尽善曰古之伶官亦非甚贱其所执者犹是先王之正乐故献工之礼亦与之交酢但贤者而为此则自不得志耳○侏儒俳优盖亦衰世用之非乐中所当用者乐记今夫新乐进俯退俯奸声以滥溺而不止及优侏儒獶杂子女不知父子乐终不可以语不可以道古此正言後世之乐也俯犹曲也□即儒獶乃刀反猕猴也舞者如猕猴戏
泉水【邶十四】卫女思归
经○诗缉不瑕有害未为瑕过而有害也子金子不为瑕疵而有害乎
传释诸姬为侄娣释姑姊则曰诸姬夫侄娣从嫁者也故可与谋若姑与姊则岂亦在所嫁之国而可问之哉诗缉旣出适於人则与父母兄弟相远矣今父母终唯姑姊尚在问其安否感亲之殁而念骨肉之存者也当从此说
传○一章泉淇皆卫水因思之而起兴○共居容反虑凌如反○姬卫姓故得为侄娣○二章毛氏祖而舍軷饮酒於其侧曰饯疏軷谓祭道路之神軷本山行之名道路有阻险故封土为山象伏牲其上天子用犬诸侯羊卿大夫酒脯旣祭处者於是饯之饮於其侧礼毕乘车轹之而去喻无险难也軷蒲末反轹音历○又汉书黄帝之子累祖好远游而死於道故後人祭以为行神今案凡祭皆祭其神而以人鬼配如社稷则祭土谷之神而以后土弃配然则軷祭则祭道路之神或以累祖配也○三章王应麟困学记闻隋志邢州内丘县有于言山又李公绪记云柏人县有于山言山柏人邢州尧山县
案毛氏注脂牵其车疏旣脂其车又设其辖是注疏皆以脂牵两言之也字书牵车轴端键今字亦作辖其物以金为之无事则脱行则设之盖轴穿於毂而牵则贯於轴之两端而键夫轮者也今脂则脂其轴与毂牵则加其键也键巨展反
四章疏同出异归曰肥泉○漕见击鼓○写除也诗缉写谓倾而除之也曲礼器之漑者不写
北门【邶十五】贤者不得志
经○李氏表记君子不以小言受大禄不以大言受小禄以大言受小禄是不见知於君所不当受也卫臣终窭且贫不见知於君也非专较廪禄之厚薄也
外不见知於君而不得行其志内为窭贫之故而有室人之讁困於内外极矣乃一归之於天非知命乐义之君子能如是乎
传○题下怼见邶柏舟怼直类徒对二反怨也
北风【邶十六】君子见几而作
经○语録问狐与乌以比何物曰不但指一物而言当国将危乱之时凡所见者无非不好底气象○诗记同车不必指贵者特协韵耳
静女【邶十七】淫奔之男　异
经○语録问传以静女为淫奔期会之诗以静为闲雅之意不知淫奔之人相与狎溺何取乎闲雅曰淫奔之人不知其为可丑但见其为可爱耳以女而俟人於城隅安得谓之闲雅而此曰静女者犹日月所谓德音无良也无良则不足为德音矣而曰德音者爱之之辞也
首言城隅末言自牧盖不特俟於城隅抑且相逐於野矣
传○一章踯直炙反躅厨玉反行不进貌○卒章牧见小雅出车
新台【邶十八】国人恶宣公
经○诗缉此诗齐人作
传○一章囷区伦反义见伐檀传○二章洒诗记水光中见其台之高峻○三章易离丽也注丽犹着也着直略反
二子乘舟【邶十九】国人怜二子
经○诗缉自卫适齐必涉河首章言汲寿二子乘舟涉河以适齐其影泛泛然何所归乎为其将见杀顾其影而怜之也我念而思之中心养养然忧不知所定也二章言二子泛泛然从此逝矣痛其往而不返也诗人深求其心之无他而恕之故曰不为瑕过而有害也○子金子不瑕有害谓本无瑕疵而有祸害也
传○一章左氏传桓公十六年初卫宣公烝於夷姜【夷姜庄公妾宣公庶母上淫曰烝】生急子【即汲】为之娶于齐而美公取之生寿及朔夷姜缢【失宠故】宣姜与朔构急子公使诸齐使盗待诸莘将杀之寿子告之使行不可曰弃父之命恶用子矣有无父之国则可也及行饮以酒寿子载其旌以先盗杀之急子至曰我之求也此何罪请杀我乎又杀之今案传与此文不同者传悉从毛氏文也○诗缉卫自宣公杀汲寿以朔为世子代立是为惠公左右公子怨朔之谗杀汲乃作乱立黔牟惠公奔齐其後诸侯纳惠公黔牟奔周惠公怨周之容黔牟与燕伐周立子颓为王惠公奔温及惠公卒子懿公立百姓大臣犹以杀汲之故皆不服狄乘其衅杀懿公而灭卫呜呼卫之乱极矣父子兄弟君臣之间相残相贼不唯流毒子孙啓侮夷狄以之杀身亡国其余殃所渐且稔王室之祸盖纲常道尽天地几於倾?矣推原乱根始於夫妇之不正袵席之祸一至此邪以是知诗首关雎圣人之意深远矣
卫宣淫於上下父子夷戮人道絶矣无足论也惜乎汲之死未得其所尔汲非得罪於父特朔母子之构也寿旣告之逃以自免不?父於恶斯可矣而以弃父命为辞必於就死是以从令为孝而择义未精者也或曰宣姜故汲妻也今欲立其子非杀汲不可其谮之也必诬之以中冓之言或有今将之意若骊姬之譛申生者假使汲子而出谁许之乎曰君子之处事以其有愧於心焉否尔苟当於理而於心焉无愧则何恤於人言昔者大舜尝为之矣母譛之也为象夺嫡也瞽瞍欲杀之爱少子也其事与汲无异焉完廪浚井逃而得免於圣人之德未尝少损汲子於此取法焉可也而守区区一节之义岂非择之未精者邪曰春秋书晋侯杀其世子申生直称晋侯而斥杀是专归罪於献公而不及申生何也曰春秋端本澄源之书也献公嬖色爱庶戕嫡乱国祸生於君故专罪晋侯以为万世为君者之戒然则成父之恶以致简书之斥者谁欤则责申生之意亦在言外矣古人以申生为恭世子故论汲子当与申生同科曰若是则父命终可抗邪曰抗父之命为不孝庸人之所能知君子则有义焉尔父生之子事之则宜致死焉固常道也而父子主恩今乃贼恩而杀其子以无罪尚可谓之人乎故子从父之逆命为恭之小陷其父以灭人伦为害义之大是以去彼而取此也孤竹君尝以治命立叔齐而终不从以失义也夫废嫡立庶与无罪而杀子有迳庭矣叔齐於其小者不忍累其父宁困饿而不顾圣人深许其仁岂谓之抗父哉故首止之盟春秋是之夫天王以爱易子诸侯以义定之一举而父子君臣之道皆正是故夫子又称之曰管仲相桓公一匡天下民到于今受其赐微管仲吾其被髪左袵矣盖有父子君臣则为中国失则为夷狄矣由是观之君子以择义为大也然则寿之死也如之何曰寿知爱其兄而已不知加父之恶也
鄘一之四【变二】
柏舟【鄘一】共姜自誓
经○笺舟在河中犹妇人之在夫家是其常处○诗缉父母者子之天夫者妇之天今父与夫俱不存惟母是我所天也何不信我而欲夺我志也它它适也慝邪之匿於心者也它适而誓之死靡为之其事犹显至於一念邪思之微亦誓至死而靡发可见其心之贞固而节不可渝矣○共姜之时先王遗泽尚在关雎之化犹有存者故姜之守义虽或天性贞洁然教化之道不可诬也当时卫之风俗固因以厚矣而先儒说诗者以卫之淫风大行仅得共姜故圣人録之以为鄘首盖考之未详尔卫自康叔传九世至厘侯史皆无事可载厘侯立於厉王二十五年子武公立於宣王十六年皆东迁之前在?侯时有共姜曁武公修康叔之政百姓和集其终也諡曰睿圣武公观於淇奥抑诗可见则当时卫俗安有不善者乎自其子庄公不礼於庄姜驯致州吁之乱而宣公立宣淫於上下而淫风始流行不可禁矣但诗各因一事而发圣人唯欲取之以示劝戒固不必论时之先後为次第也读者详之
传○一章髦疏礼注儿生三月翦发为鬌男角女覊否则男左女右长大犹为之饰存之谓之髦所以顺父母幼小之心若父母没则脱之诸侯小敛脱髦士旣殡脱髦若父母有先死者脱之至服阕又着二亲并没则因去之夹囟曰角午达曰覊内则栉縰笄緫拂髦冠是着於冠之内也髦之制未闻鬌徒果仄阕苦穴反囟思晋反縰所买反○去起吕反○共音恭共伯卫厘侯子名余武公兄○夺谓夺其守义之心○覆孚救反
墙有茨【鄘二】刺宣姜
传○一章诗记前汉梁王襄传听闻中冓之言注应劭曰中冓材构在堂之中也顔师古曰冓谓舍之交积材木也盖阃内隐奥之处中冓之言若曰闺门之言也○惠公名朔即构汲子者左氏传闵公二年惠公之即位也少齐人使昭伯烝於宣姜不可强之生齐子戴公文公宋桓夫人许穆夫人昭伯即公子顽宣公之长庶汲之兄也
君子偕老【鄘三】刺宣姜
经○一章副敷救反
首章三截上二句言夫人能与君子偕老则得有副笄之服旣服此则宜从一而偕老中三句正言宣姜威仪容貌称其象服下二句言今乃不善将云何哉中三句应副笄六珈下二句应君子偕老○象服与予观古人之象同○胡然而天也胡然而帝也谓夫人容貌之美服饰之盛固无以加然而无德则人胡然而尊之如天胡然而敬之如帝此则与上下两章末句皆刺之也一说容貌服饰如此胡然而自天降此乎胡然而鬼神来此乎此则问辞後章末则荅之曰此邦之媛也一说容貌服饰之盛胡为而在此乎其自天而降也胡为而在此乎其鬼神也此虽疑辞而却非问辞上说疑在胡然字此说疑在天帝字
传○一章天官追师掌王后之首服为副编次注副之言覆所以覆首为之饰其遗象若今步繇服之以从王祭祀疏步繇谓在首之时行步繇动此据郑时目验以晓古至今去汉久远亦无以知之追丁囘反编步典必先二反覆芳救反繇与摇同今案郑说礼如此而笺诗亦曰如步摇皆不言步摇之制毛注副者后夫人之首饰编发为之後汉书和熹邓后记注皇后首副其上有垂珠步则摇然不知步摇之身亦编发为之否也盖谓之似步摇固已全非步摇之制自作疏时已不知之则副之为物今不可考矣
追师又曰追衡笄注追犹治也王后之衡笄皆以玉为之唯祭服有衡垂于副之两旁当耳其下以紞县瑱笄卷发者紞都感仄县音悬瑱他甸反卷音卷
今案郑说礼如此是以衡笄为二物毛注笄衡笄也是以衡笄为一物愚窃以郑说为是盖副有衡复有笄诗言副则有衡可知别举笄则谓有六珈饰之盛也
疏六珈必饰之有六但所施不可知
今案珈字从玉是以玉加饰於物也然追者治玉之名笄旣以玉为则珈亦未知以何为饰而其制为如何
紞织如绦上属於衡以悬瑱者也瑱以玉为之以纩缚之而属於紞悬之当耳缚音篆卷也○二章翟衣见葛覃○缯慈陵反帛也○髢益发疏己发少聚他人发益之左氏传哀公十七年卫庄公见己氏之妻发美使髠之以为吕姜髢是也摘他狄反○三章袢释文符袁反毛注是当暑袢延之服疏袢延是热之气绁袢去热之名言是当暑绁去绊延之服也则绁字作泄字意解今传作薄慢反而云绁袢束缚意案说文袢博僈反而传意袢字如绊字意是绁袢为连绵字共成束缚意也然薄慢反恐误当如说文切
桑中【鄘四】淫者　异
传○一章尔雅唐蒙女萝女萝兔丝注别四名疏唐与蒙或并或别别则四名也本草夏生苗如丝蔓延草木上或云无根假气而生实如蚕子尔雅又出一条曰蒙玉女注蒙即唐尤见唐蒙之别传唐蒙菜也从毛注也但唐非可食之物不知毛为何以为菜名○姜大率言贵族以诵女之美未必真有姜弋庸三姓○二章春秋襄公四年夫人姒氏薨公羊传作弋氏薨定公十五年姒氏卒谷梁传作弋氏卒○题下比毗志反同也濮音卜卫水名○史记卫灵公之晋至濮水之上夜闻鼓琴声召师?曰吾闻鼓琴状似鬼神为我听而写之师?曰诺去之晋灵公令师?援琴鼓之师旷止之曰此亡国之声不可听师延与纣为靡靡之乐武王伐纣师延东走自投濮水之中故闻此声必於濮水之上先闻此声者国削
序○谯以辞相责让以礼辞责之质者正也责诮也哇邪也哇淫非正曲也
鹑之奔奔【鄘五】刺宣姜子顽
传○一章尔雅曰鹩鹑注?属疏鹑一名鹩又曰鴽鴾毋注?也青州呼鴾母疏鴽田鼠所化鹑虾蟇所化尔雅又曰鹑其雄鶛牝痹又曰鹑子鳼鴽子鸋然则又有雌雄子母非尽化者矣鹩音僚?乌含仄鴽音如鴾音牟虾音霞蟇音麻鶛音皆痹音脾鳼音文鸋音宁
定之方中【鄘六】美卫文公
经○诗记升彼虚矣以领略其大势降观于桑以细察其土宜○诗记建国之初忧民之不得其所不敢遑宁曰终焉允臧者喜其果遂於志愿也○诗记渊虚明如渊也塞则多不明塞渊则实而明
传○一章晋天文志营室二星天子之宫也一曰玄宫一曰清庙又为土功事尔雅营室谓之定注定正也作宫室皆以营室之中为正○疏郑志楚丘在济河间疑在今东郡界杜预云楚丘济隂成武县西南犹在济北故云济河间○通典滑州卫南县卫文公自漕邑迁楚丘即此○度徒角反臬鱼列反○冬官匠人建国水地以县置以县眡以景为规识日出之景与日入之景昼参诸日中之景夜考之极星以正朝夕注疏於造城郭处四角立四柱於柱四畔县绳以正柱柱正然後以水平之法遥望柱高下定即知地之高下然後平高就下地旣平於其中央树八尺之臬於四角四中以八绳县之臬旣正乃於日出日入之时昼记臬景之端却於中臬以绳取景两端之内一帀规之规之则远近定而东西审度两交之间中屈之以指臬则南北正恐其不审犹更以日中之景参之也朝夕即东西景也传正取此文县音玄臬同眂视同识音志○尔雅椅梓注即楸说文亦曰椅梓也梓楸也是为一物矣然经言椅又言梓故疏云楸之疏理而生子者为梓梓实桐皮曰椅则大类同而小别也○桐种不一诸家说亦多相乱惟寇宗奭本草衍义条其状白桐可斲琴叶三杈开白花不结子梧桐开淡黄小花如枣花枝头出丝堕地成油沾渍衣履五六月结子然则白桐即今俗所谓毛桐诗之树桐为琴瑟盖白桐也梧桐不堪作琴瑟传盖误○吴正传案家语山有梓实而俯楸属亦多乔耸但以实而俯者求梓则得之矣○二章杏溪傅寅羣书百考堂当是今博州堂邑通典以为汉旧县则堂邑之称从来久矣博濮二州连境後卫成公自楚丘徙濮阳濮阳古属濮州则知堂邑亦卫邑也○二章景山後说为是盖测景之事首章已言之而於此句之上有望字下有观字则皆相视地形之意又毛曰景山大山也○三章非独训匪直字以两句作一连说直如孟子非直为观美也○诗缉左传言元年革车三十乘季年乃三百乘是实有之数三百乘计一千二百匹周礼校人邦国六闲马四种齐道田马各一闲驽马三闲闲二百一十六马六闲计一千二百九十六马则三百乘正合侯国之数今云三千者革车不用牝马今并牝马数之故为三千亦见诸侯各务富强不守旧制○题下毁虎委仄○左氏传闵公二年冬十二月狄人伐卫卫懿公好鹤鹤有乘轩者将战国人受甲者皆曰鹤实有禄位余焉能战【史记谓懿公淫乐奢侈】公及狄人战于荧泽卫师败绩【史记杀懿公】国人出狄入卫遂从之又败诸河宋桓公逆诸河【桓夫人宣姜女】宵济卫之遗民男女七百有三十人益之以共滕之民为五千人【共滕皆卫别邑】立戴公以庐于曹齐侯使人帅车三百乘甲士三千人戍曹归公乘马祭服五称牛羊豕鸡狗皆三百与门材归夫人鱼轩重锦三十两僖公二年齐桓公合诸侯城楚丘以封卫卫忘亡○大布麤布大帛厚缯盖用诸侯谅闇之服惠工加惠百工赖其利器用授方授百事之宜今详布衣帛冠盖不止用於戴公丧期之中此正文公贬捐自警如越王卧薪尝胆之意
蝃蝀【鄘七】刺淫奔
经
此诗前二章刺女子後章兼刺男女若果文公时诗真可见天理民彞未尝一日可以泯絶而感应之速其效有如此者然则纲沦彝斁实自上为之非下之罪也卫因淫邪以致祸败其乱极矣文公一转移之民之知义乃如此且其辞非止论事常言而达礼知命真君子之言也○礼曰信事人也信妇德也
传○一章远于万反纽音今易于愿反○尔雅螮蝀谓之雩螮蝀虹也蜺为挈贰注虹江东呼雩俗名为美人虹蜺雌虹也挈贰其别名疏虹双出色鲜盛者为雄雄曰虹闇者为雌雌曰蜺闇音暗螮即蝃○二章春官经注疏眂祲掌十煇之法以观妖祥辨吉凶煇谓日旁之光气一曰祲隂阳气相侵赤云为阳黑云为隂二曰象如赤乌三曰鑴日旁云气刺日四曰监赤云气在日旁如冠珥五曰闇日月食六曰瞢日月无光七曰弥云气贯日而过八曰叙云气次序如山在日上九曰隮虹也十曰想杂气有似可形想祲子鸩反煇音运鑴许规反郷音向珥仍吏仄瞢母亘反
相鼠【鄘八】序以为文公作
经○诗缉凡兽皆有皮齿体独言鼠者举卑污可恶之物以恶人之无礼也
干旄【鄘九】诗人美大夫好善
传○纰符至反类隔切今易毗至反○後世或无翟羽染鸟羽为之谓之夏采夏上声
旄旟旌今案周礼尔雅礼书参比而得其说曰凡旗有杠有縿有旒杠者旗竿也其首以旄牛尾注於其上又以翟五色之羽析之注于旄之上谓之旌则旄旌皆是杠之饰也【旄与髦同】其杠以素锦韬之然後以縿系于杠縿以纁帛为之纁绦色也旒赤绦帛而属於縿之上以俗言之则縿是旗身旒是旗脚又以组饰旒之边又用朱缕缝纰旒縿或以维持之不欲令曳地凡旗则自王以下各有所建旗上所画则各有其物旟州里所建者也其上画鸟隼鸟与隼二物也縿及旒皆画之或者以为大司马百官载旟乃卿大夫仲秋教治兵所建而司常州里建旟亦大阅时也见贤载旟无明文以疑此诗然司常下文明言宾客亦如之而陈祥道曰州里建旟者州里之常百官载旟者一时之事军国之容固不同耳此诗第二章干旟乃是笺所谓州长之属疏所谓郷内州长党正遂内鄼长里宰邻长等同建者也一章三章旄旌皆因旟而言纰者缝之也组者饰之也祝者维之也杠音江縿音衫旒音流斿同韬音滔属音烛
载驰【鄘十】许穆夫人
经○一章唁疑战反
案闵公二年冬十有二月狄人卫宋桓公立戴公以庐于曹许穆夫人赋载驰是年戴公卒而文公立然则戴公之立与卒在一月之间尔周十二月今十月也於是采蝱与麦之芃芃皆非其时特托意以言之如卷耳草虫之类不必以为实然也盖夫人欲归唁卫侯知於义不可而极其思托意赋此诗也言我驰驱归唁卫侯而驱马悠悠言必至于漕今许大夫虽往吊有跋涉之劳然我心则忧不解也其不可归之义夫人岂不知乎於是托许人谏不可往之义而言曰汝旣不以我归为嘉则信不能旋反而济视尔虽不以我为善然我之思则不远也不止也亦陟彼阿丘言采蝱以舒郁结乎虽曰女子多思亦各有其道也许人皆尤我以思之太过是直童幼狂妄之言尔我之所思岂徒欲往唁之而已乎许国之小力不能救将控告于大国以救之又设行野见麦之意且忧控大国谁因谁极乎大夫君子无以我为有过盖百尔所思不如我之自往也
传○一章杜预春秋世族谱许姜姓与齐同祖尧四岳伯夷之後周武王封其苖裔文叔于许今頴川许昌是也自文叔至庄公十一世始见春秋今案许男爵穆公名新臣见僖公四年○三章蝱本草贝母根有瓣子黄白色如聚贝子故名贝母尔雅作?音萌○少失照反
卫一之五【变三】
淇奥【卫一】君子美武公
经○语録问淇奥一篇卫武公进德成德之序始终可见一章言切磋琢磨则学问自修之功精密如此二章言威仪服饰之盛有诸中而形诸外者也三章言如金锡圭璧则鍜链已精温纯深粹而德器成矣前二章皆有瑟僴赫喧之词三章但言寛绰戏谑而已於此可见不事矜持而周旋自然中礼之意曰说得甚善武公学问之功甚不苟年九十五岁犹命羣臣使进规谏至如抑诗是他自警之诗後人不知遂以为戒厉王毕竟周之卿士去圣人近气象自是不同○二章琇音秀
武公之所以有德全在切磋琢磨四字惟其工夫如此精密故有瑟僴赫喧之效存於内者周故发於外者着下二句却就他人心上说谓此君子不可忘一章緫言其讲学自修之功敬德容仪之盛二章止言正其衣冠则其德容自充盖至此德成矣三章言守之於心者贞刚如金锡施之於四体者温粹如圭璧至於倚较则寛绰戏谑则不虐盖动作之间无所往而非德容之盛也
传○一章见音现鑢良豫反铴它浪反槌直追反复扶又反恂音峻
此章训诂解义皆不及大学详明曾子谓瑟兮僴兮恂栗也是瑟僴以存诸中者言所以章句谓严密武毅貌传乃释为矜庄威严是就外言则与曾子所谓赫兮喧兮威仪者若有重意解上文亦详於此盖大学朱子晚年之书读此章者当从大学
二章瑱它甸反缝扶用反○夏官弁师王之皮弁会五采玉璂象邸诸侯及?卿大夫各以其等为之注疏皮弁之缝中每贯结五采玉十二以为饰谓之璂五采玉朱白苍黄玄之玉也邸下抵也谓於弁内顶上以象骨为抵侯伯璂饰七子男璂饰五玉三采朱白苍?则璂饰四三命之卿璂饰三再命之大夫璂饰二玉二采朱緑璂音其邸抵并丁礼反○三章栈仕限反牀第也第壮仕反比毗至反○猗释文於绮反依也只是倚义今音同首章而为叹辞恐於字义及句义皆若不恊当从释文○礼书舆人之法车广六尺六寸三分车广去一以为隧则舆深四尺四寸矣三分其隧一在前二在後以揉其式则式深一尺四寸三分寸之二矣以其广之半为之式崇则式三尺三寸矣以其隧之半为之较崇则较出於式二尺二寸矣式围七寸三分寸之一较围四寸九分寸之八周礼注较两輢上出式者疏较谓车舆两相今人谓之平鬲也言两较谓车相两旁竖之者二者旣别而云较两輢上出式者以其较之两头皆置于輢上二木相附故据两较出式而言之盖天子与其臣乘重较之车诸侯之车不重较诗疏则曰重较侯伯之车也此二说不同隧与邃同车舆深也揉汝九反輢於绮反○易以豉仄中竹仲反○题下长知丈反朝直遥反舍始野反
考盘【卫二】诗人美贤者　异
经○诗缉永矢弗谖弗过弗告亦作诗者形容其高举远遯有终焉之意耳贤者不自言其如此也考盘在涧可谓幽僻硕德之人居之则见其寛广此君子居之何陋之有之意於是独寐於此寤而自言誓永弗忘此乐矣二章同意歌则长其言也至曰宿则惟於此留止且不以语人是遯世无闷自乐於心并其言忘之矣
硕人【卫三】国人闵庄姜
传○一章禅音丹○褧字书檾也檾枲属尔雅翼檾高四五尺或六七尺叶似苎而薄实如大麻子今人绩为布盖用此布为禅衣故谓之褧语録意同笺夫人翟衣而嫁今衣锦者在涂之所服下章则自近郊正衣服乘车马以入○春秋杜预注邢国在广平襄国县通典邢州龙冈县邢迁夷仪即此广平唐为洺州邢州则钜鹿郡也考异邢国故城在邢州外城内西南角殷时邢侯国周公子封邢侯居此○春秋注谭国在济南平陵县西南即今济南府之历城县○重直用反○二章蝤释文与传反切同然字书皆自秋反恐释文误尔雅蝤蛴蝎此蛴螬之类蝤蛴在木中蛴螬在粪土中○比毗志反○尔雅蚻蜻蜻注如蝉而小有文者谓之螓?音札蜻音精○疏辅牙外之皮肤颊下之别名○三章释文镳马衔外铁一名扇汗又曰排沬尔雅谓之钀鱼列反○翟茀见召南何彼穠矣○诸侯三门库雉路三朝路寝在路门内内朝在路门外则外朝在雉门外矣日出而视朝者内朝也○诸侯路寝一在前小寝二在後东西建○四章疏鱣鲔出江海三月中从河下头来上鱣身形似龙锐头口在颔下背上腹下皆有甲纵广四五尺今於盟津东石碛上钓取之大者千余斤可烝为又可为鮓鱼子可为酱鲔鱼形似鱣而青黑头小而尖似铁兜鍪口亦在颔下其甲可以摩姜大者不过七八尺大者为王鲔小者为鮛鲔肉色白味不如鱣也盟莫更反黑各反羹也鍪音牟鮛音叔○薍五患反菼薍荻并见秦蒹葭○佼古巧反好也
氓【卫四】淫奔被弃自悔　异
经○诗缉一章述始者已为男子所诱而已许之奔二章述己为男子所惑而遂奔之三章述其旣奔而悔四章述其爱弛而见弃五章述其至家而羞见兄弟六章述其怨而自解之辞○二章涕它礼反诗缉涟涟涕出接续之貌○四章笺女家乏食已三岁贫矣女音汝○卒章诗缉将与汝偕老今我未老而已见弃若我从尔至老其被暴戾必有甚者愈使我怨也旧说以老使我怨为今老而见弃据此诗言緫角之宴则此妇人始笄便为此氓之妇又言自我徂尔三岁食贫又言三岁为妇是正及三年便见弃不应便老也○下湿曰隰
传○一章朱子初言氓者见其来莫知其为谁何也旣与之谋则尔汝之矣此言之次第○布训币毛氏文疏币者布帛之名今案天官外府注布泉也其藏曰泉其行曰布疏布泉一也即钱也若布作钱说亦通○汉志东郡有顿丘县○狡古巧反猾也○三章尔雅鶌鸠鹘鵃注与传同疏春来秋去一名鸣鸠月令鸣鸠拂其羽鶌居物反鹘音骨鵃音嘲详见小雅小宛○四章疏童容以帏障车之傍如裳以为容饰故或谓之帏裳此唯妇人之车饰为然○复扶又反○卒章反复之复芳服反○左氏传襄公二十五年卫太叔文子曰君子之行思其终也思其复也
竹竿【卫七】卫女思归
传○一章杀色界反衰小之也长而杀谓钓竿长而根大其末渐渐衰小○二章远见鄘蝃蝀○四章毛氏桧柏叶松身
芄兰【卫六】不知所谓　异
经○子金子芄兰之诗虽不知作者之本意大意柔弱之人不称其服芄兰蔓生纒绕非特达之物如童子虽有衣服之饰而垂带悸兮便有羞涩惊悸之意
芄兰柔弱之草其枝叶不足取以兴童子无才智而居大人之位不足尚故虽服成人之佩而智不足以知我才不足以长我犹且不能自省而舒缓放肆垂带悸然以自得盖惟知处尊高之位侈然以乐其身而不知所以处之之道故为人指议如此盖人君柔弱不能胜任大夫以是刺之但无以见果为何君而发尔朱子以为不知所谓今依朱子训诂而为说如此子金子之意又有不同者
传○一章芄兰尔雅一名雚陆玑蔓生叶青緑色而厚摘之白汁出食之甘脆?为茹滑美其子长数寸似瓠子雚音贯?音煮○啖徒滥反○二章闓与开同彄苦侯反沓释文待荅反当作托荅仄冒也将子匠反长知丈反
河广【卫七】宋桓夫人思子
传○一章诗记说苑曰宋襄公为太子请於桓公曰请使目夷立公曰何故对曰臣之舅在卫爱臣若终立则不可以往味此诗而推其母子之心盖不相远所载似可信也不曰欲见母而曰欲见舅者恐伤其父之意也母之慈子之孝皆止於义而不敢过焉不幸处母子之变者可以观矣○与祖为体以昭穆言也○疏一苇谓一束○疏文公之时卫已在河南适宋不渡河此假有渡者之辞非喻夫人之向宋渡河也宋今睢阳去卫甚远言宋近犹喻河狭
案春秋传庄公十二年宋桓公立僖公九年卒子襄公立闵公二年狄入卫宋桓公逆卫遗民於河立戴公是年卒文公立文公元年即僖之元年也今传曰卫在河北宋在河南是以狄未灭卫之前言之也而言河广之诗作於襄公即位之後则卫不在河北矣其说自相枘凿若据经一苇杭之为实则为卫在河北而襄公为太子之时若以一苇杭之为假设之辞则可为襄公即位之後而卫非河北矣二者必有一是一非然观桓公迎卫之意似此时未出夫人也桓公卒於卫文之八年不知何年出之然则卫在河北之说为误而此诗作於襄公为太子时与即位之後则未可如也
题下卫有妇人之诗六人皆止於礼义谓共姜也庄姜也许穆夫人也宋桓夫人也泉水之女也竹竿之女也
伯兮【卫八】妇人思其夫
传○一章殳设文积竹为之冬官庐人殳长寻有四尺【即丈二尺】????兵同强【殳无刃可????打人故谓之????兵同强上下同坚劲也】围欲细举围欲重【举谓手所操】五分其长以其一为之被而围之【被把中也围之圜之也】参分其围去一以为晋围【晋读如榗谓下鐏也矜所捷也矜柄也鐏存问反】五分其晋围去一以为首围【首殳上也】注围之大小未闻其矜八觚????与击同被皮义反把音霸矜渠巾反觚音?○二章战国策晋豫让曰士为知己者死女为说己者容说弋雪反○三章思相字反○卒章疏房室所居之地緫谓之堂房半以北为北堂房半以南为南堂【此盖专指东房而言此是北阶入内寝处】○题下文王遣戍役采薇出车杕杜诗周公劳归士东山之诗也
有狐【卫九】寡妇思婚姻　异
传○一章妃配同○二章凡带有二革带加裳上所以悬佩大带加衣上所以束衣而为礼申重也申束衣并革带而数之也
序○会男女之无夫家谓未成室家而不得授夫家之田者
木瓜【卫十】男女赠荅　异
经
此虽淫邪相赠荅之辞然推而充之亦足以为法盖彼施者虽轻我报者当重不以彼己相较而效之此厚之道也而犹曰匪报盖如此则可永其好尔至於以薄加於我者则当曰宁人负我无我负人如张子所谓不要相学者可也
传○一章楙音茂尔雅木瓜楙疏木瓜一名楙故传曰楙木○酢七故反○李氏江左右者名柤其实如小瓜而有鼻食之津润而不香者谓之木瓜圆而小於木瓜食之酸涩而香者谓之木桃似木瓜而无鼻而其品又为下谓之木李今案此言未知是否○琚者处佩之中所以贯蠙珠而上系於珩下维璜冲牙者也蠙步眠反○三章释文玖石黑色
卫诗谱
卫自康叔至?侯九世?侯四十二年卒子武公和立五十五年卒子庄公杨立二十三年卒子桓公完立十六年弟州吁弑之自立是年国人杀之立宣公晋十九年卒子惠公朔立三十一年卒子懿公赤立九年狄灭卫戴公申立而卒弟文公毁立二十五年卒子成公郑立三十五年卒子穆公遫立十一年卒卫诗三十九篇今可谱者二十二篇自?侯至穆公十二君二百六十六年可见者如此耳其十七篇不知何世不可谱朱子说诗与郑不同故不从郑谱
鄘柏舟
右?一诗
淇奥
右武一诗
邶柏舟　　　緑衣　　　　日月
终风　　　　硕人
右庄五诗
燕燕　　　　击鼓
右州吁二诗
新台　　　　二子乘舟
右宣二诗
墙有茨　　　君子偕老　　鹑之奔奔右惠三诗
载驰
右戴一诗
定之方中　　蝃蝀　　　　相鼠
干旄　　　　河广
右文五诗
式微　　　　旄丘
右穆二诗
简兮　　　　北门【二诗疑庄後】　凯风
匏有苦叶　　静女　　　　桑中
氓　　　　　木瓜【六诗皆淫疑宣世】
北风【疑懿世】　　有狐【疑戴大世】　　雄雉
谷风　　　　泉水　　　　考盘
竹竿　　　　芄兰　　　　伯兮
右十七诗前十诗有所疑而不敢必後七诗不可知何世
诗集传名物钞卷二

[book_title]卷三
钦定四库全书
诗集传名物钞卷三　　　　元　许谦　撰
王一之六【变四】
传○疏汉地理志洛邑与宗周通封畿东西长南北短相覆千里瓒案西周方八百里为方百里者六十四东周方六百里为方百里者三十六二都方百里者百方千里也○华胡化反太华即华山在京兆华隂县南外方即嵩高在颍川嵩高县前编外方非嵩高今河南府伊阳县伊阙鎭之西陆浑山据唐志一名方山盖古为外方春秋时秦晋迁陆浑之戎居此因名陆浑云其山固嵩高之联峰然谓为嵩高则非尔○疏左氏传襄王赐晋文公阳樊温原櫕茅之田晋於是始啓南阳杜预云在晋山南河北故曰南阳是未赐晋时为周畿内故知北得河阳百故应劭注汉河内郡修武县云有南阳县是晋所啓南阳今修武省为镇属怀州河阳亦汉河内郡之县今为孟州县所谓渐冀州之南也○营洛在成王七年周礼以土圭之法测土深正日景以求地中日至之景尺有五寸谓之地中天地之所合也四时之所交也风雨之所会也阴阳之所和也乃建王国焉正作洛之事也深尺鸩反又尸鸩反景与影同○前编幽王立襃人有罪请入女子於王以赎罪是为襃姒幽王三年王之後宫见而爱之生子伯服五年废申后及太子宜臼以襃姒为后伯服为太子宜臼奔申十一年申侯与缯西夷犬戎攻幽王杀幽王骊山下虏襃姒晋文侯郑武公卫武公秦襄公皆以兵来救晋郑即申立宜臼是为平王缯慈陵反国在沂州○戏许宜反骊山下地名○郑谱成王欲宅洛邑使召公先相宅既成谓之王城今河南是也召公既相宅周公往营成周今洛阳是也东莱先生曰成周乃东都总名河南成周之王城也洛阳成周之下都也平王东迁之後所谓西周者丰镐也东周者东都也威烈王之後所谓西周者河南也东周者洛阳也地理考异王城本郏鄏在河南县北九里自平王以下十二王皆都此城至敬王乃迁成周在洛阳县东北二十六里赧王又居王城郏古洽反鄏而蜀反○疏风雅之作本自有体言作诗不为雅而为风非谓采得其诗乃贬为风也张逸问郑曰平王微弱诗不复雅厉王流彘幽王灭戏在雅何荅意谓幽厉以酷虐之政被於诸侯故为雅平桓政敎不及畿外故为风○李氏黍离以下皆平王之诗安得谓诗亡然後春秋作乎孟子盖谓雅颂之诗亡也
孟子所谓诗亡东迁之後王者迹熄雅颂之作亡也先王之德西都颂之至矣可无作也政令不能行於天下故雅亦无所为而作西都数百年非无风也古之録诗所以示劝戒有雅以道天下之故则无事於采风雅既亡则取民间之诗以纪政俗王风十篇黍离为大夫行役余皆民间之诗也盖雅必出於朝廷风则在下之歌咏古则必有其制或上可兼下下不可僭上也是以东征之事大於玁狁之役而东山劳归之诗不在采薇出车之列虽出於变亦不与六月采芑同什也於此可见风雅之体不可易置矣
黍离【王一】大夫行役闵周
经
始视之谓黍之离离复视之乃稷之苖尔盖心迷意乱目视不精而致误也所以行往而迟迟者以心之摇摇而不定也又见惟欲徘徊於此而无意於行也至於稷之穗易辨矣而亦莫辨则忧之甚又至於成实则尤易辨而亦莫辨则忧愈极故心如醉如噎之辞亦愈重也此则赋体也
传○一章傍步光反徨胡光反
愚谓黍似粱而非粱稷今之穄也二物稍相类但黍黄而稷黑黍小而稷大今中原皆有之朱子解二物似差互今以传文两易之曰黍谷名似稷而小穗黄色稷亦谷名一名穄苗似芦高丈余穗黑色实圆重云或曰粟也四字如此恐得其实盖古之粱即今之粟古之粟即今之谷粟谷实之总名说文稷五谷之长谓独长於衆谷也本草稷今穄也与黍同类穄音祭
三章疏噎者咽喉蔽塞之名诗缉食窒也如噎谓气逆而如噎也
君子于役【王二】大夫妻思其君子　异
经○一章笺羊牛从下牧地而来
赋而兴也上三句谓君子之役无期可归次三句则以家中目前之所暏者以起兴鸡则必栖于埘与桀犹人必当止於家今乃不得止息日夕则羊牛必来犹人出有期必当归今乃无期可归则思君子之心容可已乎
传○一章畜许六反○二章杙以即反○疏庶幸也几觊也庶几者幸觊之意觊几利反
君子阳阳【王三】前篇妇人　异
经○陶释文音遥毛义与传同○语録问君子阳阳诗不作淫乱说如何曰有个君子于役如何别将这个做一様说由房只是人出入处古人屋於房处前有壁後无壁所以通内所谓焉得谖草言树之背盖房之北也○笺君子禄仕在乐官招我欲使我俱在乐官也
此诗或为淫乱之辞而朱子不然者岂以执翿为舞器由敖为舞位非淫者之所宜有乎然则以大夫招其妻入於舞位亦或有微碍否窃意此诚贤者仕於伶官如简兮比郑笺或得其说也但招我之招不必作相招禄仕尔房毛谓房中之乐疏天子房中之乐以周南诸侯以召南
杨之水【王四】戍申之人
经○疏言甫许者以其俱为姜姓既重章以变文因借甫许以言申其实不戍甫许也六国时秦赵同为嬴姓史记汉书多谓秦为赵亦此类也○诗缉楚小於薪蒲轻於楚不流束蒲则弱之极矣此诗也彼其之子指留国中不出戍之人而言犹莫非王事我独贤劳之意怨辞也水本可以载巨舟今悠扬缓流乃至不能流一束之薪以比王本号令天下今号令不行至不能保其母家况赋役不均而彼其之子乃安处於家不与我同出戍思而又思何日月我得归哉平王既不能正王室又以畿内之民下戍於不共戴天之雠而且赋役不均故其民怨之而言如此
传○一章屯徒门反数色角反○三章疏蒲柳有两种皮正青者曰小杨皮红者曰大杨其叶皆长广於柳叶皆可以为箭?毛云蒲草○题下施式豉反
中谷有蓷【王五】妇人见弃自述
经
礼义陵迟风俗浇薄百姓失其夫夫妇妇之道以贫而仳其妻始怨而终悔也盖天方旱时蓷草生於谷中幽隂之地者遇暵而且乾矣於是夫豫防食之不足仳离其妻妇人乃嘅然而叹以遇夫之艰难困厄故也修如脯亦乾之义也妇人叹之不足又歗以发其忧思以不幸而遇其夫之不善者故也久而天雨既降蓷之暵者今则湿矣是则禾黍复苏可以有得食之望而女之既离者不能再合虽泣而嗟叹无及深恨覆水之不可复收也夫之与妇固当偕老贫富苦乐皆宜共之而不变今非有可出之罪於天之方旱亦未见其黎民靡有孑遗之势而轻儇无义遽仳离之将豫置於死地宜其叹歗涕泣而怨之深也及其旱之既解而室家之道已絶则虽嗟何及哉于以见上之人教化无素致下民无道可以观东周之风矣详味其辞人在言外盖当时君子之言非妇人之所自作也
传○一章鵻萑并音隹尔雅萑蓷盖草本名萑又名蓷毛氏以鵻字代萑字故传从之叶似萑尔雅注及诗疏皆作叶似荏今传中萑字误盖鵻即萑不可谓之似萑也尔雅疏臭秽草茺蔚也又名益母荏者白苏紫苏类也茺昌嵩反蔚纡勿反○谷不熟饥菜不熟馑○二章语録淑善也三字合移在叹矣字下蹙子六反怼徒对反
兔爰【王六】君子不乐其生
经○罹音离吪五戈反
传○一章难奴旦反○庶几见君子于役○二三章尔雅繴谓之罿罿罬也罬谓之罦罦覆车也注今之翻车有两辕中施罥以捕鸟一物五名展转相解繴音壁罬音辍覆方六反罥古县反
序○左氏传桓公五年王夺郑伯政【桓王郑庄公】郑伯不朝王以蔡卫陈人伐郑郑伯御之王为中军虢公林父将右周公黑肩将左郑原繁高渠弥以中军奉公曼伯右拒祭仲足左拒战于繻葛王卒大败祝聃射王中肩拒俱甫反繻音须聃他甘反射音石中竹仲反
葛藟【王七】民流离失所　异
经
葛藟本生於山谷丘陵在河之浒为非其所兴已之失所也
传○一章远见鄘蝃蝀○左氏传昭三年郑罕虎如晋叔向曰君若不有寡君虽朝夕辱於敝邑寡君猜焉又二十年齐公孙青聘于卫卫乱从诸死鸟宾将掫主人辞宾曰寡君之下臣君之牧圉也若不获扞外役是不有寡君也注有相亲有掫祖侯反○三章尔雅夷上洒下曰湑疏夷上平上洒下陗下愚谓洒犹洗也岸上面平夷而其下为水洗荡啮入若唇也洒苏典反
采葛【王八】淫奔　异
传○二章尔雅萧萩疏萩一名萧今人所谓萩蒿是也或云牛尾蒿似白蒿白叶茎麤科生多者数十茎可作烛有香气故祭祀以脂爇之爲香许慎以为艾蒿非也今传作荻也误字萩雌由反○焫如劣反○三章艾尔雅一名冰台注今艾蒿也○灸纪有反
大车【王九】淫奔者畏大夫　异
传○一章毳衣以宗彞为首次藻次粉米凡三缋於衣黼黻凡二绣於裳宗彝有虎蜼毛虫也故曰毳诗缉王之三公八命其卿六命大夫四命及其出封皆加一等八命加一等即上公九命其未出封则与侯伯同服公与侯伯同服则卿与子男同服此诗所谓周大夫者上大夫卿也蜼位柚垒三音
丘中有麻【王十】淫妇　异
经○玖见卫木瓜
愚恐嗟非其人之字特叹语尔以三章之子可见子国则所私之人上下两章皆异其文也
王诗谱
王诗十篇惟黍离扬之水灼知平王之诗余皆不知何王之世郑从序说分为平桓庄三王未详是否
郑一之七【变五】
传○郑诗谱桓公为幽王大司徒问於史伯曰王室多故余惧及焉何所可以逃死史伯曰其济洛河颍之闲乎是其子男之国虢郐为大虢叔恃势郐仲恃险皆有骄侈怠慢之心加之以贪冒君若以周难故寄帑与贿不敢不许是骄而贪必将背君君以成周之衆奉辞伐罪无不克矣若克二邑鄢蔽补丹依畴历莘君之土也修典刑以守之可以少固桓公从之後三年公死犬戎之难武公卒取十邑之地右洛左济前莘後河食溙洧焉疏谓济西洛东河南颍北八国皆在四水之间郐音桧冒音墨帑音奴掘渠勿反
文王二弟虢仲封东虢郑灭之即郑之制今郑州荥阳县也虢叔封西虢晋灭之今陕州是若虢州则其竟之所至也国语虢叔恃势左氏虢叔死焉者仲之後也左氏虢仲为王卿士者叔之後也
缁衣【郑一】周人爱武公
传○一章考工记三入为纁五入为緅七入为缁注染纁者三入而成又再染以黑则为緅又复再染以黑乃成缁说文纁浅绦也广韵緅青赤色緅缁尤反○朝直遥反称昌孕反更古行反餐苏尊反○疏退适治事之处为私对在天子之庭为公此私朝在天子宫内○诗缉天子皮弁以日视朝凡朝服君与卿大夫同今天子之卿而服缁衣者盖既朝於天子而退治事则释皮弁而服缁布衣以听其所治之政其服以缁布为冠以黑羊皮为裘以缁布为衣而裼之其上加朝服十五升缁布为之其裳皆素○诗记诸侯入为卿士皆受馆於王室适子之馆亲之也○凿即各反粟一石得米六斗为粝粝米一石舂为八斗为凿粝郎逹反○朱子汉有白粲之刑给舂导之役是也○题下诗缉孔子云於缁衣见好贤之至【孔丛子】又云好贤如缁衣恶恶如巷伯【礼记缁衣】缁衣之诗缱绻殷勤可谓好之至巷伯之诗欲取谗人投畀豺虎有北有昊可谓恶之至诗之好贤恶恶多矣独举二诗以其至者言之也
将仲子【郑二】淫妇　异
经
此诗词气类野有死麕之卒章然有畏父母诸兄国人之言犹为善於彼也此可见理义根於人心有终不可泯者身之?於淫邪不能禁其欲也有畏人之意良心之存也傥上之敎化行而下之风俗厚若此妇人岂不能修饬而以贞信自守邪然则小民心术之微皆上之人有以兴丧之耳
传○三章韧音刃
叔于田【郑三】国人爱共叔
经
二章三章传有音释而无其说盖与首章之意同也无饮酒服马谓无如叔之善饮酒服马者此诗虽段不义得衆而人爱之然详味其辞非小人党恶者之言盖君子知几者所作也终篇虽全称美略无讥刺之辞而所美者惟田狩饮酒之事舍是盖无足言者且公子居大都专事驱骋田猎沈湎于酒而人心归仰如此则将何所不至邪祸败之来豫知之矣
传○一章左氏传隐公元年初郑武公娶于申曰武姜生庄公及共叔段庄公寤生惊姜氏恶之爱段欲立之请於武公公弗许及庄公即位为之请京使居之谓之京城大叔既而大叔命西鄙北鄙贰於已又收贰以为已邑至于廪延大叔完聚缮甲兵具卒乘将袭郑公伐京京叛大叔段段出奔共共音?大音泰
大叔于田【郑四】同前
经○通解狩者捕禽兽以其承宗庙示不忘武备因以为田除害鲜者何也秋取尝也【取禽尝祭】已祭取余获陈于泽【射宫也】然後卿大夫相与射命中者虽不中取也命不中者虽中不取也所以贵揖让之取而贱勇力之取也曏取于国中勇力之取也今取于泽揖让之取也所以襢裼暴虎献于公所○诗缉组文五采相间手执六辔如组之文言其齐比
传○一章衡车轭也○疏泽水所锺水希曰薮○袒即襢字偏脱衣袖也疏脱衣见体曰肉袒凡服里有袍襗之厉然後服裘以同色之衣裼之裼上加袭衣袭上加朝服凡独言袒者袒去袭而露裼言袒裼者则并袒去裼而露肉也襗音宅○二章舍音舍拔音跋括也矢衔弦处○覆芳福反倒也箫弓弰也礼疏弓头稍剡差斜似箫故谓为箫射者既发矢则弓随势倾倒直指於前以送矢弰师交反○二章筩音同○题下大叔之大音泰
清人【郑五】郑弃其师郑人赋之
经○三章陶陶释文徒报反驱驰貌今传无音必当读如桃而解为乐而自适之貌则当为余招反○好毛郑皆释为容好与传同而释文呼报反此字疑从传如字读者是
传○一章重平声○二章句古侯反○三章凡兵车执弓矢者在左主五兵者在右御者在中唯将车则鼓悬车中而将立鼓下御者在左车右在右○题下春秋闵公二年郑弃其师左氏传郑人恶高克使帅师于河上久而弗召师溃而归高克奔陈诗疏是时狄侵卫卫在河北郑在河南恐其渡河侵郑故御之
羔裘【郑六】美大夫　异
传○一章侯美也释文韩诗训○卒章英见召南羔羊
遵大路【郑七】淫妇为人所弃　异
经○二章好释文一如字一音呼报反传无音而训为情好当从呼报音
传○一章擥与揽同撮持也○疏丧服云袂属幅袪尺二寸则袂是袪之本祛为袂之末○恶乌路反说音悦○二章家说毛注魗弃也疏不得其说遂曰魗与丑同丑恶可弃之物故传以为弃案说文□弃也引诗此句则不假丑义矣□即魗字
女曰鷄鸣【郑八】诗人述贤夫妇　异
传○一章周礼司弓矢矰矢茀矢用诸弋射注疏结缴於矢谓之矰缴绳也矰高也言矰高者取向上射飞鸟之义茀之言刜也以弋飞鸟刜罗之谓结缴以罗取而刜杀之也说文缴生丝缕盖用生丝为绳也韵会刜断也斫也矰音增茀扶弗反缴章略反刜孚勿反○昵尼质反二章中也之中陟仲反为去声○三章珩瑀琚璜音行禹居黄蠙部田反蚌之别名○内则子事父母左右佩用左佩纷帨刀砺小觿金燧右佩玦扞管遰大觿木燧注疏纷帨拭物巾刀砺小刀及砺砻小觿解小结之觿貌如锥以象骨为之金燧可取火於日玦当作决以象骨为之着於右手大指所以鈎弦开体扞谓拾也以皮为之着於左臂以遂弦管笔彄也遰刀鞞也木燧鑚火也晴则取火於日阴则鑚火又妇事舅姑左佩纷帨刀砺小觿金燧右佩箴管线纩施縏袠大觿木燧注疏縏小囊也袠刺也以针刺袠而为縏囊故云縏袠余物不言施独于针管线纩之下而言施縏袠明为四物施也帨始锐反砺力制反觿许规反扞户旦反遰时世反砻力工反着知略反彄苦侯反鞞必顶反縏步干反袠陈乙反刺七亦反为于伪反○遗于醉反
有女同车【郑九】淫奔　异
经○子金子远望之则有女同车顔如舜华近视之则将翺将翔佩玉琼琚问其人则孟姜也信美且都矣此盖淫人睥睨之诗
山有扶苏【郑十】淫女戏所私　异
经
此诗恐是淫女见絶於男子而复私於人乃思絶者之美好而厌所私者之狂狡也或曰有女同车男戏女山有扶苏女戏男其男子之言曰有女与我同车同行者貌如舜华舜英我将之以翺翔佩玉固若美矣然岂如彼美孟姜容貌则洵美且都语言则使人不忘哉同车者则所与淫之女孟姜则戏设之辞也女则以山有扶苏答之如传意
传○一章扶苏扶胥小木毛传文疏谓未详所出○二章尔雅红茏古其大者蘬疏红名茏古大者名蘬一名马蓼叶大而赤白色余同传蘬丘轨反○狯古外反
蘀兮【郑十一】淫女　异
经○子金子蘀木叶之将落者风吹则落矣以见人生之易老故欲且与之相乐也今案此说则当为比体
狡童【郑十二】淫女见絶而戏其人　异
经
恐此为淫女见絶於人而思其人之词言既与我絶为思子之故使我不能餐息正言而怨之也
褰裳【郑十三】淫女语所私　异
经○二章洧于轨反
传○一章地理考异郡县志溱水源出郑州新郑县西北三十里平地○二章汉地志颍川郡阳城县阳城山洧水所出东南至长平入颍水经洧水过新郑县南潧水从西北来注之潧溱同
丰【郑十四】淫女悔不奔　异
传○一章笺有面貌丰丰然丰满者待我於巷中疏巷是门外之道○三章笺褧以禅縠为之详见卫硕人○疏妇人之服不殊裳而经衣裳异文者以诗须韵句故别言之耳其实妇人之服衣裳俱用锦皆有褧故互言之
东门之墠【郑十五】淫者
经
此男女相倡和之辞其事则始相为乱久而复会共道前日之邪思也一章男道女所居之地曰东门有墠墠之外阪上有茹芦之草其地即女之居也於此而望之室则迩矣不得见其人而甚远也二章则女自道所居之地曰东门有栗之所行列之家室即我居也我岂不尔思乎但子不就我而不得见尔朱子谓刺诗虽有铺陈其事不加一辞者而赋之之人常在所赋之外凡若其自言者则淫邪之人所自赋也尝於桑中之序论之是固然矣然以後世观之为於放淫之辞深能道狎邪之情状者未必皆其所自作亦当时善为词章而深知风俗者为之但决非意诚心正之君子而其言不可以为训廼若劝而非刺者故不足道尔人情不大相远也何古之邪乱者多长於言今之邪乱者多不能为之乎故愚於东门之墠以为诗人道其男女倡和淫邪之言而成之非其自作者也愚观诗此类亦多非独此篇亦非独淫邪之诗为然也
传○一章除地除草也町吐鼎反町町平意蒐所留反茜仓甸反○尔雅陂者曰阪注陂陀不平之貌陂陀音坡驼○识音志○二章行户郎反
风雨【郑十六】淫奔之女见所期之人而悦　异
经
小序以为乱世思君子亦通但不必以鸡鸣喻君子之不变盖鸡专取其夜将旦司晨之鸣常在昏暗之时不专取日中之鸣也风雨如晦正不足以取喻盖此诗非兴体乃比体也喈喈胶胶不已皆鸡声纷杂之意风雨比时之昏鸡鸣比政之乱傥於此时得见君子以为政则国事安得不平民疾安得不瘳人心安得不喜哉
序○佻他凋反
子衿【郑十七】淫奔　异
传○一章纯至尹反缘于绢反○疏衿与襟同交领也○二章绶玉藻注所以贯佩玉相承受者也组绶一物也○毛氏士佩瓀珉而青组绶疏玉藻士佩瓀玟而緼组绶此云青组绶盖读礼记本与郑异瓀而兖反石次玉珉玟同眉贫反石似玉而非緼音温赤黄色○三章疏尔雅观谓之阙谓宫门双阙此言城阙谓城之上别有高阙非宫阙也○儇许缘反
扬之水【郑十八】淫者相谓　异
经○一章楚见周南汉广传
郑君兄弟争国日寻干戈民皆化之骨肉相怨有兄弟之知义者人又从而诳惑离间之於是则自劝而作此诗言悠扬之水不能流一束之楚以兴宗族微弱不足以御外患况我兄弟终少惟予二人而已他人离间之言乃诚无实而迋女决不可信苟如此则骨肉犹可以自相保也此虽兄弟自保之辞亦足以风谏其上
出其东门【郑十九】君子见淫奔者而作　异
传○一章疏缟细缯色白綦青而微白为艾草色○二章荼毛云英荼笺茅秀疏茅草秀出之穗
序○五争事见春秋传桓十一年初祭仲为庄公娶邓曼生昭公故祭仲立之宋雍氏女於郑庄公生厉公故宋人诱祭仲而执之祭仲与宋人盟以厉公归而立之昭公奔卫是一争也十五年祭仲专郑伯使雍纠杀之仲杀雍纠厉公奔蔡昭公复入是二争也十七年高渠弥弑昭公而立公子亹是三争也十八年齐人杀子亹轘高渠弥祭仲立公子仪是四争也庄十四年厉公自栎侵郑傅瑕杀子仪纳厉公是五争也女尼据反
野有蔓草【郑二十】男女相遇　异
溱洧【郑二十一】淫奔自叙　异
经○一章勺时灼反
传○一章本草泽兰及兰草注云泽兰生水泽中及下湿地苗高二三尺茎干方青紫色作四棱叶生相对如薄荷微香叶尖有毛不光?花带紫白色萼亦紫色兰草大抵相类叶光?尖长有岐花红白色而香生水傍又曰泽兰方茎兰圆茎○本草芍药注春生红芽作丛茎上三枝五叶似牡丹而狭长高一二尺夏开花有红白紫数种古今注将离相别赠以芍药芍药一名可离故相赠○诗记兰即今之兰勺药即今之芍药陆玑必指为他物盖泥毛公香草之言必欲求香於柯叶置其花而不论尔○通典周制春官女巫掌岁时祓除衅浴【岁时祓除如今三月上巳如水上之类衅浴谓以香薰草药沐浴之】韩诗曰郑国之俗三月上巳之日溱洧水上招魂续魄秉兰草祓除不祥【蔡邕曰今三月上巳祓於水滨盖出此】凡言祓者祉也以为祈介祉也後汉三月上巳官民皆洁於东流水上曰洗濯祓除去宿垢疢为大洁【洁者言阳气布畅万物讫出始洁之矣禊者洁也言自洁濯也○上注字皆通典】沈约宋书魏已後但用三日不复用已祓敷勿反疢丑刃反○郑篇下卫淫奔之诗匏有苦叶静女新台墙有茨桑中鹑之奔奔蝃蝀氓木瓜九篇郑淫奔之诗将仲子遵大路山有扶苏蘀兮狡童褰裳半风雨子衿有女同车东门之墠扬之水野有蔓草溱洧十四篇自将仲子至子衿九篇皆女惑男之语【愚窃谓风雨为思君子之诗扬之水谓兄弟相保之诗】
郑诗谱
郑桓公友初封三十六年为犬戎所杀子武公掘突立二十七年卒子庄公寤生立四十三年卒太子忽立是为昭公宋劫祭仲立庄公子突是为厉公四年出奔祭仲迎昭公入厉公居栎二年高渠弥弑昭公立昭公弟子亹元年齐襄公杀子亹而祭仲立昭公弟子仪【史记曰子婴】十四年厉公自栎侵郑傅瑕弑子仪而公入七年卒子文公踺立四十五年卒郑诗二十一篇可谱者四篇自武公至文公七君其间凡一百四十三年可见者三君耳余不可知也
缁衣
右武一诗
叔于田　　　大叔于田
右庄二诗
清人
右文一诗
齐一之八【变六】
传○疏左传齐晏子曰昔爽鸠氏始居此地【爽鸠氏少皡氏司寇】季萴因之【虞夏诸侯】有逢伯陵因之【殷诸侯】蒲姑氏因之【即周公所灭者大公封齐未得其地後兼有之】而後太公因之世家云吕尚之先为四岳佐禹平水土有功封於吕姓姜氏尚隐於渭阳西伯猎而遇之曰吾先君太公望子久矣故号之曰太公望载与俱归立为太师武王平商封於齐都营丘尔雅水出其左营丘注疏齐郡临淄县淄水过其南及东而城内有丘即营丘也萴实侧反○东至于海北至于无棣索隐曰淮南有故穆陵门是楚之境无棣在辽西?竹服?以为太公受封境界所至不然也盖言其征伐所至之域
鸡鸣【齐一】言古贤妃讽今
经○三章薨薨见周南螽斯传
古者太师奏鸡鸣则君起臣朝君辨色而入君日出而视朝此诗盖国君昏惰夫人贤明相警早出视朝之言不必为陈古刺今之作一章夫人谓鸡既鸣则君当起之时卿大夫之入朝者亦且盈庭矣然匪维鸡之鸣亦有蝇飞之声矣盖蝇飞则天明所以速之也二章国君谓视朝之法东方明矣则朝乃昌盛矣今之明非东方之明乃月之光耳此昏惰之言所以拒前章夫人之意也三章夫人又言曰虽天明而羣虫飞後岂不愿与子同梦然礼不可违岂可肆其情乎况今早起会朝顷刻亦且归则大夫退後犹可为宫中之宴乐今幸母迟出无以予之故使子为人所憎也此诗之辞则宫中之史叙述君与夫人之言以成之也
还【齐二】猎者相誉
经○笺谓我儇誉之也誉之者以报前言还也誉音余○诗缉子之还揖我谓我儇以子之能尚且见推此自矜於其党以气陵之之辞○诗记齐以游畋成俗诗人载其驰驱而相遇也意气飞动郁郁见於眉睫之间染其神者深矣夫岂一朝一夕所能及哉
传○三章尔雅并疏牡名貛牝名狼其子名獥絶有力名迅迅疾也狼鸣能大能小善为小儿啼声以诱人去数十步其猛健者虽善用兵者不能免貛音欢獥音亦
着【齐三】不亲迎诗人设女子言
传○一章疏门屏之间谓之宁谓正门内两塾间人君视朝所宁立处着与宁音义同○纩音旷瑱土甸反紞都览反○疏紞用杂彩线织为之笺君五色臣三色疏谓色无正文以经素青黄故曰臣三色人君位尊备物当具五色○诗记昏礼壻往妇家亲迎旣奠雁御轮壻乃先归俟于门外妇至壻揖以入及寝门揖入升自西阶齐人旣不亲迎故但行妇至壻家之礼俟於着所谓壻俟於门外妇至壻揖妇以入之时俟於庭庭在大门之内寝门之外所谓及寝门揖入之时俟於堂升阶後至堂所谓升自西阶之时也壻导妇入故於着於庭於堂每节皆俟之○二章道音导
东方之日【齐四】淫奔　异
经
此诗盖赋体女子有早奔从男子而莫归者故其人直述其事如此
东方未明【齐五】诗人刺兴居无节号令不时
经
人君勤则国治惰则政昏固其理也未日出而视朝可以言勤乎而曰不夙则莫真可见兴居无节号令不时者矣然视朝之早若无大过者而其臣遽已怨悱兴刺何欤盖天下之道中而止圣人制礼因人心之所同然未有不由乎中也夫人之所自为不必能合乎中而见人之失中则未有不能言者况为人上者可不谨乎鸡鸣视朝之晚此诗视朝之早皆不能中圣人於齐并存之岂无意哉君子读诗以自警则於应事必求合於中使无可议则善矣岂特居人君之位而於视朝之一事为然哉
传○一章朝直遥反别必列反
序○周礼注县壶以为漏疏谓悬壶於上以水沃之水漏下入器中以没箭刻为准法县与悬同诗意但言兴居无节号令不时而无明刺挈壶氏之语故传亦无挈壶之意而於序下言之若果刺挈壶氏则三章是也
南山【齐六】刺齐襄公鲁桓公
经○荡徒党反
传○一章鲁桓公名轨一名允隐公弟○笺鲁桓公夫人襄公素与淫通○二章士丧礼夏葛屦冬皮屦天官屦人有屦有舄有命屦功屦散屦注其色有纁黄白黑复下曰舄襌下曰屦下谓底复重也襌音单○礼书二组属於笄顺颐而下结之谓之缨缨之垂者谓之緌○三章诗缉齐民要术云种麻欲得良田耕不厌熟纵横七遍以上则麻生无叶衡从其亩盖古法也○题下繻音需泺卢笃反又音洛谪音责乘绳证反又如字
甫田【齐七】君子戒训时人　异
经○三章突释文土活反又土纳反卒相见谓之突韵中又作陀骨反犬从穴中暂出也○诗记苟由其道而循其序则小者俄而大微者俄而着厥德修罔觉非计功求获者所能与也
传○一章无田之田与佃同音电○尔雅翼莠草似稷无实今之狗尾也战国策幽莠之幼也似禾○张之亮反王于况反○二章毛训桀桀犹骄骄释文桀居竭反今传用毛训则桀字当从陆音○三章强其丈反
卢令【齐八】誉猎者　异
经○一章美仁当与郑叔于田同
敝笱【齐九】刺鲁庄公不能防闲文姜
传○一章说文笱曲竹捕鱼○鲂见周南汝坟○疏孔丛子云卫人钓於河得鳏鱼其大盈车子思问曰如何得之对曰吾下钓垂一鲂之饵鳏过而不视又以豚之半鳏则吞矣是鳏为大鱼也诗缉鲂鱮皆中鱼则鳏亦中鱼也卫人所钓偶得大者以为大而诧之此诗配鲂鱮言之不必便是大者○二章鱮字书皆似吕反今传从释文作才吕反是类隔切当从韵读如叙○疏鱮之头尤大而肥者徐州人谓之鲢或谓之鱅诗缉今鲢鱅相似而小别鲢头小鱅头大鲢音连鱅与恭常容二反○诗记如云如雨言从之者衆也许穆夫人思归唁其兄弟许人尤之终以义不得而止若鲁君刚而有制使鲁人无肯从者如许人焉则文姜虽欲适齐尚可得乎○题下禚诸若反齐地祝丘防皆鲁地谷齐地
载驱【齐十】刺文姜
传○一章疏簟字从竹用竹为席其文必方故云方文席竹革同饰後户为车之蔽○三章诗缉汶水有二许氏以为出琅邪朱虚县东大山东至安丘入潍桑钦以为出泰山莱芜县原山西南入济曾氏入济者徐州之汶也入潍者青州之汶也今临清新闸马之贞记汶水东出原山西流过莱芜奉高汶阳之南刚城之北又西至龙山南分为四????其南河至阳城南梁山东汇为大泽其一过寿良北其一经郈亭南其北曰坎河同流至寿张安民亭与北济合凡东蒙徂徕之隂岱岳之阳诸山溪涧之水皆潨於汶鲁之大川也此盖专言鲁竟之汶潨徂红反郈厚候二音
猗嗟【齐十一】刺鲁庄不能防闲文姜
经○诗缉文姜之事齐襄大恶也诗皆归咎於它人盖不忍斥言其君之恶者齐臣子之情也○一章跄七羊反
传○一章诗缉抑若扬若犹而也言进退高下不失其宜○二章通释朱子今案周礼梓人有皮侯采侯兽侯其曰张皮侯而栖鹄者天子大射三侯用虎熊豹皮饰侯之侧而画以五采之云气号曰皮侯而又各以其皮为鹄缀之中央三分其侯之一似鸟之栖故谓之栖鹄其曰五采之侯者宾射之侯也正之方外如鹄亦三分其侯而居一中二尺画朱其外次白次苍次黄次黑充其尺寸使大如鹄而亦画其侧为五采云气三正之侯则去玄黄二正之侯则去青白直以朱緑也射义注所谓画布曰正栖皮曰鹄是也其曰兽侯则燕射之侯此记所谓天子熊侯白质诸侯麋侯赤质大夫布侯画以虎豹士布侯画以鹿豕者是也盖皆用布而皆画兽头於正鹄之处故名兽侯且天子诸侯则以白土赤土涂其布以为质士则用布而不涂其侧所画云气采色之数则亦如采侯之差等也鹄古毒反○礼书侯制凡侯道天子虎九十弓【弓六尺】熊七十弓豹五十弓弓二寸以为侯中倍中以为躬【躬身也谓中之上下幅】倍躬以为左右舌下舌半上舌【左右出於躬者】九十弓者五十四丈其中方丈八尺七十弓者四十二丈其中方丈四尺五十弓者三十丈其中方十尺五十弓者其中方十尺则上躬下躬各二丈上左右舌四丈而出躬各一丈下左右舌三大而出躬各五尺纲以持舌上纲与下纲各出舌一寻而系於植故五十弓之侯用布十六丈七十弓之侯布二十五丈二尺九十弓之侯布三十六丈【凡布幅广二尺二寸两畔各削一寸为缝则幅止二尺】畿外诸侯以熊侯糁侯豻侯为三侯其数上同于天子○三章左氏传庄公十年齐桓公宋闵公伐鲁战于乘丘公以金仆姑射南宫长万金仆姑矢名长万宋大夫乘去声长上声
齐诗谱
齐自太公十二世至襄公诸儿在位十二年齐诗十一篇唯南山敝笱载驱猗嗟四篇为襄公诗余不可考○南山敝笱载驱猗嗟四诗皆为文姜而作窃疑有鲁人之辞焉猗嗟有曰展我甥兮固齐诗也南山前二章刺齐襄後二章刺鲁桓盖已难定为何国之诗矣至於敝笱不能制鱼专比鲁庄不能制文姜齐子归止亦自此以往之辞载驱之鲁道有荡亦据鲁而言也意者二篇实鲁诗圣人讳其恶故附之於齐是以鲁无变风惟存四颂於後虽曰美鲁君实亦着其僭矣春秋卒它国之君於鲁则书公薨之意一也
魏一之九【变七】
传○书蔡氏传雷首冀州山地志在河东郡蒲坂县南今河中府河东县也析城亦冀州山地志在河东郡?泽县西今泽州阳城县山峰四面如城坂甫远反濩乌虢反○枕之鸩反解下买反○诗记水经注故魏国城南西并去大河可二十余里北去首山十余里处河山之间土地迫隘故魏风着十之诗○尝考汉地理志汾水出太原郡汾阳县北山西至汾隂入河汾隂盖河东之县也通典汾阳即岚州宜芳县汾隂即万泉县隷河中府○诗缉魏晋皆有俭啬之风然其诗若作在献公并吞以後则其俗渐已荒侈此诗每刺勤俭知其在未并於晋以前也○行户郎反
葛屦【魏一】刺俭
传○一章缭音辽见音现○二章摘它狄反
汾沮洳【魏二】刺俭
经○汾扶云反沮子豫反洳如豫反○子金子此诗无义兴也
公路公行公族大夫也采莫采桑采藚细民之事也大夫而为细民之事是急於利而用心褊也彼其之子虽美奈夺民之利何此其所以兴刺也此则赋也
传○一章疏莫茎大如箸赤节节一叶似柳叶厚而长有毛刺今人缫以取茧绪其味酢而滑始生可以为羹又可生食五方通谓之酸迷冀州谓之乾绦河汾间谓之莫○二章史记扁鹊姓秦名越人遇长桑君曰我有禁方欲传与公乃出其怀中药予扁鹊饮是以上池之水三十日当知物矣扁鹊饮药三十日视见垣一方人视病尽见五藏症结索隐曰方犹边也言能隔墙见彼边之人○三章疏藚一名牛唇如续断寸寸有节拔之可复生叶如车前味亦相似蕮音昔○疏左传宣二年晋成公立宦卿之适以为公族又宦其庶子为公行适都历反
园有桃【魏三】忧国小无政
经
此无义兴也园有桃则其实之殽矣心之忧则歌且謡矣不我知者见我之歌謡则以为傲世陵物也於是荅之曰彼为政者之所行果为是乎子所言何为如此也是则我心之忧矣谁复能知之乎然初不难知其莫知者以不思耳
传○一章疏謡既徒歌则歌不徒矣故毛传曰曲合乐曰歌乐则琴瑟也行苇传歌者合於琴瑟歌謡对文如此散则歌为緫名未必合乐也
陟岵【魏四】孝子行役念亲
传○岵屺传训从毛而尔雅释山云多草木岵无草木屺说文岵山有草木也屺山无草木也疏以为毛传写误李氏初曰陟岵以草木蔽障害於瞻望故中曰陟屺以屺瞻望有所不见故卒曰陟冈盖所思渐极则所登渐高期於曕望可及也
十亩之间【魏五】贤者不乐仕於危国　异
传○一章释文还本作旋恐不必叶若如本字读则闲亦不必叶○张子周制国郛之外有听为场圃之地者疑家授十亩以毓草木诗记政使周制果家赋园廛十亩魏既小岂容尚守古法况诗所谓十亩者特甚言之尔未可为定数也李氏诗中言多则曰则百斯男言少则曰靡有孑遗言广则曰日辟国百里言窄则曰一苇杭之十亩亦此类
伐檀【魏六】诗人美君子不素食　异
经○一章释文貆貉子也貉户各反○三章漘见王葛藟传
传以诗人见君子伐檀欲以自给乃寘河干而不用欲自食其力而不可得而又述君子之志谓不耕猎则不可得禾兽可见其守义厉志於是自赞之曰彼君子是不素餐者惟末两句为诗人之言尔愚窃以为此诗人之所自道也盖首三句比也言伐檀木将以为辐轮而车所以行陆者也今乃寘之河滨河水之清将何所用车乎以比已之勤劳於事乃屏弃不用也小人在位悠悠逸豫无功受禄而贪得无厌於是乃问之曰尔不稼穑不狩猎而禾兽之多如此乃正言之曰彼君子者则必有功而後食不素食其禄也然则此虽刺贪鄙之小人而朝廷举措失宜必致祸乱大可见矣子金子曰自叙之诗不敢自以为君子故美他人之不素餐者
传○一章庄子大宗师子桑户孟子反子琴张三人相与友子桑户死鼓瑟相和而歌曰嗟来桑户乎而已反其真而我犹为人猗○後汉徐穉字孺子豫章人家贫常自耕稼非其力不食○二章秉把也○三章?鸟含反○疏飧水浇饭
硕鼠【魏七】民困贪残
经○一章贯毛训事故作古乱反今传训习当作古患反
诗人欲适彼乐土固畏从政者之贪残而欲去然亦未知所去者何土下言乐土乐土犹是意望料想之辞得乐土而居之其得我所乎次言得乐国而居其得我养生之直道乎上二章食黍食麦固可见其贪残至於苗而未秀者亦已食之则其贪虐尤甚所以其民尤急於去也乐土乐国犹有其所欲去之急则邑外之郊亦姑往之惟欲出此境也然乐郊乐郊又将长号於谁使之拯我乎可见其民穷蹙之甚进退无据不聊其生国其可久存哉逝?语辞
传○一章诗缉陆玑疏今河东有大鼠能人立交前两脚於颈上跳舞善鸣食人禾苗人逐则走入树空中有五技或谓之雀鼠魏国今河东县宜谓此鼠也【五技能飞不能上屋能游不能渡谷能缘木不能穷木能走不能先人能穴不能覆身】尔雅字作鼫
唐一之十【变八】
传○诗缉尧都有四地理志太原晋阳【太原郡晋阳县】注云故唐国晋水所出一也河东平阳【河东郡平阳县】注云尧都也在平河之阳二也中山唐县【中山国】张晏注云尧为唐侯国於此三也河东彘县顺帝改曰永安臣瓒於晋阳下注云所谓唐今河东永安是也去晋四百里师古云瓒说是也四也诗之唐国其说有三诗谱以为尧始居晋阳後乃迁平阳於诗唐国为晋阳皇甫谧以为始封於中山唐县後徙晋阳及为天子都平阳於诗唐国为平阳臣瓒又以唐国为永安今考尧都虽有四而诗之唐国当从诗谱为晋阳盖成王封叔虞於尧之故墟曰唐侯其子燮以晋水所出改为晋阳晋阳实晋水所出则唐叔虞之始封在晋阳矣唐以尧得名晋以水得名其地一也○前编太行在今怀州之北连亘数州为河北脊以接恒岳程子谓太行山千里片石衆山皆石山起峰尔恒山北岳在今定州之北太行在今太原府榆次县高平曰原河东视天下最高率多山险但榆次县与平定军诸处为高平尔太岳今晋州霍邑县霍太山也
蟋蟀【唐一】国人相劝　异
经○蟋斯栗反蟀所律反
传○一章疏蟋蟀一名蛬一名蜻楚谓之王孙幽州谓之促织蛬俱勇反蜻子盈反力结反○疏遂者从始向末之言○务间乎艰反舍音舍○三章春官巾车庶人乘役车注方箱可载任器以供役诗疏收纳禾稼亦用此车
山有枢【唐二】荅前篇　异
传○一章荎田结反尔雅疏刺榆其针刺如柘其叶如榆为茹美於白榆○诗缉榆有十余种叶皆相似皮及理异此榆盖緫言榆尔不知专指何榆也尔雅榆白枌孙炎云榆白者名枌毛於东门之枌以枌为白榆是也枌乃榆之白者榆非白枌也疏走马谓之驰策马谓之驱
愚谓此诗固欲广前诗人之意而寛其忧也盖蟋蟀以为不可不乐而又不可过於乐不特思其职之所居而又豫防事变忧患之不测其忧固已深矣然其勤俭自守思患豫防其言犹可制而此诗所思又在身後且宛其死矣之言又若朝不谋夕者故曰忧愈深而言愈蹙也
二章疏栲生山中似樗因名山樗亦类漆树俗语櫄樗栲漆相似如一又陆玑云山樗与下田樗无异叶似差狭吴人以其叶为茗方俗无名此为栲者似误今所云为栲者叶如栎木皮厚数寸可为车辐或谓之栲栎櫄音椿与杶同樗敕居反栎音历檍音亿尔雅注疏二月中叶疏华如练而细蘂正白名曰万岁或谓之牛筋叶新生可饲牛筋音斤
扬之水【唐三】国人将归沃
经○左氏传史记晋穆侯之太子曰仇其弟曰成师穆侯卒後四年仇立是为文侯卒子昭侯立封叔父成师於曲沃师服谏曰吾闻国家之立也本大而末小是以能固故天子建国诸侯立家今晋甸侯也而建国本既弱矣其能久乎成师是为桓叔後七年晋大臣潘父弑昭侯而迎桓叔晋人败桓叔立孝侯诛潘父後六十年桓叔之孙武公终并晋国○诗缉子者设言欲叛之人如潘父之徒君子谓桓叔言今子欲奉此服於桓叔我将从子往沃以见之则如何不乐乎谓从之则可免祸而无忧也时沃有簒国之谋潘父将为内应而昭公不知此诗正?其谋以警昭公也至於我闻有命又以见祸至甚迫而不敢以告人乃反辞以见意若真欲从沃则是潘父之党必不作此以泄其事且自取败也自桓叔至武公屡得志矣而晋人终不服相与攻而去之其後更六世六七十载迫於王命而後不敢不聼在昭公时晋人岂从沃哉若助桓叔而匿其情则此诗不作可也
传○一章凿凿毛氏鲜明貌李氏如粢食不凿之凿○巉鉏咸反纯之尹反○诗缉素丝也以素为衣谓中衣也中衣者朝服祭服之里衣也大夫以上祭服中衣用素也曰朱朱缘也谓染缯为赤色为中衣之缘曰襮领也谓绣黼领也绣刺白黑文以褗领也玉藻云以帛里布非礼也注云中外宜相称也冕服丝衣也中衣用素皮弁服朝服玄端麻衣也中衣用布又疏云凡服先以明衣亲身次加中衣冬则次加裘裘上加裼衣裼衣上加朝服中衣其制如深衣但中衣之袖稍长耳此以素为衣是以素丝为之谓冕及爵弁之中衣也朝燕之中衣皆以布为之盖朝服以布为也公之?及天子大夫四命皆爵弁自祭大夫士助祭於君亦服爵弁以上则中衣亦用素但不得用朱襮也郊特牲绣黼丹朱中衣大夫之僭礼也大夫僭知诸侯当服之也褗音偃○疏地理志河东闻喜县故曲沃也【今隷解州】○三章左氏传齐景公无嫡子鬻姒之子荼嬖哀五年公疾使国惠子高昭子立荼诸公子出奔阳生奔鲁六年陈乞攻败高国使召阳生八月夜至於齐国人知之十月立之是为悼公注国人知而不言言陈氏得衆
椒聊【唐四】不知所指序言沃
经○一章子金子陈与可云序谓沃蕃衍盛大此误看诗句椒谓晋也彼其之子沃也聊粗略之意以椒之粗略蕃衍不过盈升而彼沃则硕大无朋则此之椒聊岂能远长哉今案此当为比体○李氏本草古升上径寸下径六分深八分则升小於匊汉志千二百黍为龠盖龠为合十合为升则升大於匊陆农师谓两手为匊两匊为升先曰升後曰匊互相备
传○一章比毗至反
绸缪【唐五】诗人叙昏姻夫妇之辞　异
经○笺三星在天三月末四月中在隅四月末五月中在户五月末六月中
仲春会男女礼也今过时之人自谓昏姻之道失矣而忽得遂此所以乐也诗上四句皆诗人述夫妇之言下二句皆诗人自道其夫妇之喜此盖於六月之时成昏而作诗者历叙自仲春以後失时渐久以至於今也今夕何夕同一时见此者同一夫妇而上二句追叙其失时也子兮子兮首章指女卒章指男二章则两指之也
传○一章缪芒侯反类隔切今改莫彪反○心星东方苍龙七宿之第五星○三章李氏国语虽曰女三为粲而又曰粲美物也是言美女也
杕杜【唐六】无兄弟而求助　异
经○杕徒细反○诗记岂无他人不如我同父言他人之不足恃嗟行之人胡不比焉人无兄弟胡不佽焉言苟以他人为可恃则彼行道之人胡不自相亲比也凡人无兄弟者胡不外求佽助也盖深晓以行道之人必不相亲比苟非兄弟必不相佽助信乎岂无他人不如我同父也
此诗亦因晋沃骨肉相争致使民之兄弟欲相弃背而知理者自相戒之辞与郑风扬之水相类前三句以朱子之意求之後六句以东莱之意求之恐得此诗之旨
传○一章疏赤者为杜白者为棠陆玑赤棠与白棠同尔但子有赤白美恶子白色为白棠甘棠也少酢滑美赤棠子涩而酢无味赤棠木理韧亦可作弓干酢七故反韧音仞
羔裘【唐七】不知所谓　异
经○羔裘豹袪见郑羔裘传　子金子妇人留所爱之词也羔裘豹袪谓其人也自我人居居留其人也岂无他人维子之故二句可见
传○疏袂是袖之大名袪是袖头之小称
鸨羽【唐八】民从征役不得养父母
经○鸨音保艺鱼祭反○稷黍见王黍离
传○一章疏鸨连蹄性不树止树止则为苦韵会虎文俗呼为独豹○疏柞栎徐州谓为杼或谓栩也柞疾各反栎郎狄反杼食汝反○疏不攻致谓不攻牢不坚致也愚谓君子以王事不可不攻牢坚致故尽心竭力在外而不能艺黍稷也致直利反三章埤雅鸨性羣居如雁自然而有行列本草
粱有青粱黄粱白粱皆粟类也种莳多白粱青黄稀有青粱穗有毛粒青米亦微青而细於黄白粱也黄粱穗大毛长殻米俱粗於白粱白粱穗大毛多而长殻粗扁长不似粟圆也
序○朱子曰昭公七年潘父弑昭公而纳桓叔不克晋人立昭公之子平是为孝侯【一世】八年曲沃桓叔卒子鱓立是为庄伯十五年庄伯伐翼杀孝侯晋人立其弟鄂侯【二世】六年庄伯伐翼鄂侯奔随王命虢公伐曲沃而立虢侯之子光是为哀侯【三世】元年翼入复逆鄂侯而纳诸鄂二年庄伯卒子称立是为武公九年武公伐翼逐翼侯于汾隰夜获之晋人立哀侯之子是为小子侯【四世】四年武公杀之明年遂灭翼王命虢仲立哀侯之弟緍【五世】二十八年武公又杀之自孝侯至是大乱五世矣
无衣【唐九】武公请命于天子　异
传○一章春官司服注鷩冕七章一华虫二火三宗彞画於衣一藻二粉米三黼四黻绣於裳鷩卑列反○车旗衣服谓繁缨之就属车之乘旗之斿服之章皆以七为节繁蒲官反属之欲反斿力求反○厘与僖同○诗缉武公有无王之心而後动於恶簒弑大恶王法所不容彼其请命岂真知有王哉正以人心所不与非假王灵则不能定也王不命焉而请之非礼也不闻朝王而请命于使尤非礼也圣人不删者所以着世变之穷而复周之衰也○诗记以史记左传考之平王二十六年晋昭侯封成师於曲沃专封而王不问一失也三十二年潘父弑昭侯欲纳成师而王又不问二失也四十七年曲沃芷伯弑孝侯而王又不问三失也桓王二年庄伯攻晋王非特不能讨曲沃反使尹氏武氏助之及曲沃叛王王尚能命虢伐曲沃立晋哀侯使其初出於正岂止於此乎四失也十五年武公弑晋小子侯明年犹能命虢仲立緍於晋又明年犹能命虢仲率诸侯伐曲沃至是武公簒晋僖王反受赂命之五失也以此五失观之则礼乐征伐移於诸侯降於大夫窃於陪臣所由来者渐矣○几居衣反
有杕之杜【唐十】君子好贤　异
传○一章疏道路男子由右女子由左言左右据南向西向为正在隂为右在阳为左　二章疏言道之周遶之故为曲也
葛生【唐十一】妇人思其夫
经○一章葛见周南葛覃楚见周南汉广传
传○一章疏蔹之子正黑如燕薁不可食幽州名乌眼其茎叶煮以哺牛除热渴薁於六反
序○程子此诗思存者非悼亡者序误
采苓【唐十二】戒听谗
经○一章苓见邶简兮传○卒章葑见邶谷风传○笺采此苓於首阳山之上山上信有苓矣今之采者未必於此山然而人必信之喻事有似而非者此比说也本义采苓者积少以成多如谗言积渐以成惑其首阳盖兴所见也此兴说也○本义闻人之言且勿听信置之且亦勿以为然○疏首阳山在河东蒲坂县南今案首山即雷首山首阳乃雷首山之南地理考异伯夷墓在永乐县南三十五里雷首山南永乐即蒲坂县也○笺苟且也传姑舍置之姑即其义○二章疏苦菜荼也见邶谷风
唐诗谱
案唐叔虞十一世至昭侯封成师于曲沃七年潘父弑昭侯子孝侯平立十五年曲沃庄伯弑孝侯子鄂侯郄立六年卒子哀侯光立九年曲沃武公虏哀侯子小子侯立四年武公弑之天子立哀侯弟缗为晋侯二十八年曲沃武公灭晋自昭侯至侯緍六世六十九年○成师是为曲沃桓叔卒子庄伯鱓立卒子武公称立三十七年灭晋二年而卒子献公佹诸立自昭侯至武公共七十一年唐诗十二篇可谱者四疑者二其半不可知也
扬之水　　　椒聊
右昭二诗
鸨羽
右在晋沃争乱五世之间
无衣
右武一诗
葛生　　　采苓
右二诗疑在献世
诗集传名物钞卷三

[book_title]卷四
钦定四库全书
诗集传名物钞卷四　　　　元　许谦　撰
秦一之十一【变九】
传○郑谱及疏秦者陇西谷名汉地理志陇西秦亭秦谷是也鸟鼠与秦谷俱在陇西故云近尔雅鸟鼠同穴其鸟为鵌其鼠为鼵鵌大吾反鼵徒忽反○伯翳佐禹治水土舜命作虞官掌上下草木鸟兽赐姓曰嬴秦本纪秦之先帝颛顼之苗裔孙曰女修生大业大业生大费是为伯翳地理志秦之先曰伯益又云嬴伯益之後则伯翳伯益声转字异犹一人也○大费生大廉玄孙曰孟戏中衍为殷太戊御後世遂为诸侯其玄孙曰中潏保西邮生蜚廉子恶来革子女防子防臯子大几子大骆生成及非子成为大骆後周孝王封非子为附庸邑之秦子秦侯立卒子公伯立卒子秦仲立厉王无道西戎反王室灭大骆族宣王以仲为大夫诛西戎死
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:39:17-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>