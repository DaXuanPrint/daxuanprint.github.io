<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,诗沈全文在线阅读,诗沈全文在线下载,大玄古籍书库">
<meta name="description" content="二十卷,清范家相著。此书立论平和,斟酌于《小序》、《诗集传》之间,而断以己意。首列《总论》三十篇,以下只著篇目,依次诠释。所论《卷耳》为文王在羑里,后妃遣使臣之作，《中谷有蓷》为怜申后，《褰裳》作于晋、楚争郑时，《丰》为男亲迎而女不从，《敝笱》为叹王纲废弛，《采苓》为申生而作，《采薇》为文王伐玁狁等说,都多臆测,而少有确证。但又多有根据充分之说,如《总论》第十四条,力破降《黍离》为国风之说,认为太史不采风,王朝无掌故,诸侯的国史也不记载以进。不唯《雅》亡,四诗皆亡。诗亡而讽谕彰瘅之道废,是以孔子作《春秋》">
<title>诗沈_范家相_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">诗沈</span> <br/>
          作者： <span class="inputVal" id="bkauthor">范家相</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]92382</span> <br/>
          说明： <span class="inputVal" id="bkdec">二十卷,清范家相著。此书立论平和,斟酌于《小序》、《诗集传》之间,而断以己意。首列《总论》三十篇,以下只著篇目,依次诠释。所论《卷耳》为文王在羑里,后妃遣使臣之作，《中谷有蓷》为怜申后，《褰裳》作于晋、楚争郑时，《丰》为男亲迎而女不从，《敝笱》为叹王纲废弛，《采苓》为申生而作，《采薇》为文王伐玁狁等说,都多臆测,而少有确证。但又多有根据充分之说,如《总论》第十四条,力破降《黍离》为国风之说,认为太史不采风,王朝无掌故,诸侯的国史也不记载以进。不唯《雅》亡,四诗皆亡。诗亡而讽谕彰瘅之道废,是以孔子作《春秋》。此可与《孟子》之说相发明。又如《总论》第十五条,论三百篇之韵叶之而不谐,提出三点论据,足以解顾炎武、毛奇龄两家之斗。</span> <br/>
          封面： <span class="inputVal" id="bkimg">Z_5358.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]诗沈
[book_author]范家相
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]92382
[book_dec]二十卷,清范家相著。此书立论平和,斟酌于《小序》、《诗集传》之间,而断以己意。首列《总论》三十篇,以下只著篇目,依次诠释。所论《卷耳》为文王在羑里,后妃遣使臣之作，《中谷有蓷》为怜申后，《褰裳》作于晋、楚争郑时，《丰》为男亲迎而女不从，《敝笱》为叹王纲废弛，《采苓》为申生而作，《采薇》为文王伐玁狁等说,都多臆测,而少有确证。但又多有根据充分之说,如《总论》第十四条,力破降《黍离》为国风之说,认为太史不采风,王朝无掌故,诸侯的国史也不记载以进。不唯《雅》亡,四诗皆亡。诗亡而讽谕彰瘅之道废,是以孔子作《春秋》。此可与《孟子》之说相发明。又如《总论》第十五条,论三百篇之韵叶之而不谐,提出三点论据,足以解顾炎武、毛奇龄两家之斗。
[book_img]Z_5358.jpg


[book_title]提要
钦定四库全书　　　　经部三
诗沈　　　　　　　　诗类
提要
【臣】等谨案诗沈二十卷
国朝范家相撰是编乃其释诗之说家相之学源出萧山毛奇龄奇龄之说经引证浩博喜于诘驳其攻击先儒最甚而盛气所激出尔反尔其受攻击亦最甚家相有戒于斯故持论一出于和平不敢放言高论其作是书大防斟酌于小序朱传之间而断以已意首为总论三十篇以下依次诠说皆不载经文但着篇目其先儒旧说无可置辨者则并篇目亦不着之今核其所言短长互见如谓卷耳为文王在羑里后妃遣使臣之作谓中谷有蓷为怜申后谓褰裳为在晋楚争政之时谓丰为男亲迎而女不从谓敝笱为叹王纲废弛谓采苓为申生而作谓采薇为文王伐玁狁谓水为宣王信谗皆以意揣度絶无确证然如总论第十四条刀破黍离降为国风之谓太史不采风王朝无掌故诸侯之国史亦不纪録以进葢四诗俱亡非独雅也诗亡而讽谕彰瘅之道废是以春秋作焉此与孟子迹熄之深有发明第十五条谓三百五篇之韵叶之而不谐者其故有三列国之方音不同一也古人一字每篇数音而字音传讹已久非可执一以谐声二也诗必歌而后出每以余音相谐自歌诗之法不传而余音莫辨三也此亦足解顾炎武毛奇龄二家之鬭其解采蘩篇谓被之僮僮为夫人斋居之首服而厯引周礼内司服玉藻及聂氏三礼图以证之葢被者所以配褖衣今据聂氏谓妇人之褖衣因男子之元端又玉藻云元冠丹组缨诸侯之斋冠也则知夫人服被为斋夫人斋于正寝既不可如祭之服副袆又不可服告桑之编故服燕寝朝君之被此说为前人所未及其解楚茨信南山诸篇尤为详晰如南东其亩及中田有庐之类于沟洫田制咸依据确凿不同附防在近代説诗之家犹可谓瑜不掩瑕瑕不掩瑜者也乾隆四十四年六月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆　费　墀

[book_title]卷一
钦定四库全书
诗沈卷一
栁州府知府范家相撰
总论上
原诗
诗何自起也天庭轩辕载籍无稽学者苐弗深考惟虞书有诗言志歌水言之文先儒谓即诗之道所自昉愚谓虞书所言乃诗歌声律之用非诗之道始自虞廷也孔頴达曰明堂着土鼓之文黄帝有云门之乐至周时尚有其声则是乐器之音遂人为辞其即为诗之渐由此言之则知大庭轩辕之先亦必有诗明矣夫上古之乐谅不如中天之美备然而击壌之音必比之以耕凿之謡此非土鼓苇籥乎而谓云门大夏不过撞钟伐鼓吹竹弹丝已乎葢婴儿乳子懐嬉戱忭舞之心鹤苍鸾合歌舞八音之节此乐之自然而起即诗之自然而生也记曰凡音之起由人心生也比音而乐之及干戚羽旄谓之乐乐由天作实以人生天籁人籁同归一致诗始于黄农之世与金石而俱宣有断然者也
诗名义
诗以言志虞书之言诗尽之矣大序之言曰情动于中而形于言言之不足故嗟叹之嗟叹之不足故咏歌之夫情之动而咏叹之滛佚之者不知其所以然而然也于手舞足蹈之中自有协律谐声之妙其心之竽籁比竹形而为辞之高下宫商是之谓诗明乎此思过半矣
采诗
三代之盛上自君公卿相下逮士庶编氓未有不知诗者也党庠术序之中不出学乐诵诗舞勺舞象四者即太学之俊秀亦惟是春诵夏干戈羽籥而已葢礼乐不可斯须去身诗以感发性灵乐以导迎善气先王所以兴贤育才肆成人而有德者必于是乎在也古之民不少椎鲁其入学而归农者谅无殊于后世而声诗之教则耳濡目染已久是以巷有舞涂有歌虽穷陬僻壌莫不有吟咏之声焉先王又以是观天下之风而有采诗之典其初里巷之间官师选其男年六十女年五十无子者衣食之以采诗为职上之于邑邑移于国国史録而存之以俟天子五年巡狩所至上之于太师【天子廵狩所至太师与太史同车率其属小史同至诸侯之国】太师闻于天子天子付太史彚而奏之以騐风俗盛衰由是匹夫匹妇之歌吟贞良滛僻悉呈于九重宵旰之间而移风易俗得尽其张弛之用也迨巡狩废而太师不至列国诸国之史犹不敢不録存之以备大典之复行观左传于高克之事曰郑人为之赋清人于庄姜曰卫人为之赋硕人于卫为狄灭曰许穆夫人为之赋载驰皆东迁以后巡狩不行列国之史官犹録其本国之诗以待采择者大序所谓国史明乎得失之迹是也至于顷王之时鲁文公之世诸侯恶民风之闻于境外并国史亦无纪録矣孟子曰王者之迹熄而诗亡可胜慨哉
黄楚望曰今之三百篇有出于太师之所采者如周南召南是也有出于史官之所録者豳风及周大夫所作是也其余国风多是东迁以后诸国史官所自记録者其时天子不能统一诸侯诸侯善恶无与于周不分美刺而皆谓之变风以其各自为风也
声乐一
生于心而节于音谓之诗故一言诗而乐自寓焉委巷小儿聨歌拍臂皆可配以管优伶俗乐吹竹弹丝亦能别翻新调一言乐而章曲亦自生焉是故人之有诗非必縁乐以作圣人作乐非必因诗以兴而诗为人声金石丝竹为物声各有相须之妙圣人见其然因之以诗入乐亦以乐合之于诗而成乐古之乐不可得闻矣然观四诗之中短长参差体制不一明是因诗而合乐非必因乐以作诗也要之三百五篇有节有调可歌可无非乐章乐谱而已【宋国子丞王普言古者既作诗从而歌之然后以声叶律和而成曲自歴代至本朝皆先制乐章而后成谱崇寕以后乃制谱然后命词于是词律不相谐协与俗乐无以异矣】
声乐二
郑氏樵曰乐之本在诗诗之本在声孔子自卫反鲁正乐雅颂得所言诗为乐之本而雅颂为声之本也其曰闗雎之乱洋洋盈耳此言声之和也汉人讲诗专以义理相传则洋洋盈耳之音安在按夫子论诗有二有主声乐者如雅颂得所闗雎乐而不滛之类是也有主义理者如思无邪诗可以兴不学诗无以言之类是也学诗者固必得其音声舞蹈以审其铿锵鼓舞之神而必先求之文词义理以博其温厚敦柔之趣古者六经并陈诗之外别有乐经以教人诗者乐之章曲非即乐也其可舍义理而言诗乎专言义理犹未至于无诗专言声乐则三百篇之在今日必何如而协之音律比之金石岂可悬空臆度而得之乎【汉时三代之遗声犹在太常至董卓赤睂之乱始已沦亡魏人得汉雅乐郎杜夔犹能歌文王鹿鸣驺虞伐檀四篇太和之未左延年改驺虞伐檀文王三曲更作新声唯鹿鸣不改至荀朂又除鹿鸣旧曲别作新诗而古曲遂以尽废朱子曰唐开元鄊饮酒礼其所奏乐在小雅有鹿鸣四牡皇华南有嘉鱼南山有台六篇在风有闗雎葛覃采苹采蘩六篇其声今亦莫闻独赵彦肃有此谱云即开元遗声不知工师何所考而为此窃疑古乐有唱有叹诗词之外应有叠字余声以叹发其趣若此谱直以一声叶一字则古诗篇篇可歌岂其然乎又其以清声为调亦非古法姑存之以见彷佛○古谱载经传通考】
声乐三
内则弟子十三学乐诵诗学记大学始教宵雅肄三皆乐先而诗后小学之所以为教也子曰兴于诗立于礼成于乐则诗先而乐后大学终身所得之难易先后也朱子曰三代之时礼乐用于朝廷达于闾里学者讽诵其言以求其志咏其声舞蹈其节以涵养其心则声乐之助于诗者为多然犹曰兴于诗成于乐其求之固有序是以圣贤之言主于声者少而发其义者多得其志而不得其声者有之未有不得其志而能得其声者也此言须善为体防夫乐非徒声之谓也记曰乐者非谓黄钟大吕歌干扬也乐之末节也又曰知音而不知乐者众庶是也又曰金石丝竹乐之器也诗言其志歌咏其声舞蹈其容三者本于心然后乐器从之是故乐之微之故难言之矣声乐之教与诵诗并举学诗即以知声声具于器其事显而易明故圣人之言之也略若诗之义理小子未可卒晓故圣人之言之也详至于成于乐之乐则必动其本而尽其变别有精微之故以相喻于音容之外故曰广博易良者乐之教而夫子闻韶至于三月不知肉味也诗乃乐章舍声不可以言诗古之学者罔不先习其数而施之管岂有得其志而不得其声者欤若不得其志而得其声者有之窦公杜夔之伦是也惟乐难于诗是以夫子曰兴于诗立于礼成于乐所谓求之有序也若仅曰音容舞蹈则何难之有是不可以不辨
诵诗歌诗赋诗
诗可以诵可以歌可以赋而不可以读论语孟子于诗皆曰诵周礼瞽蒙歌讽诵诗内则十三学乐诵诗皆不曰读而曰讽曰诵讽者背文而讽诵者以音节之谓鼓琴瑟以合所讽诵之诗也班固曰三百五篇遭秦而全者以其讽诵不徒在竹帛也自汉以前学者皆知诵诗不知废自何时若读诗之云则陋儒倡之也歌诗者何也广雅曰声比于琴瑟谓之歌韩婴曰有章曲谓之歌无章曲谓之謡葢诗必长言咏叹之以达其趣人不歌诗不足以理性情故声歌各有所宜也淮南子曰歌者有诗然所以使人善之者非诗也其言至为微妙凡诗自首章以下二三章只换易一二字成章者即长言咏叹歌诗之遗谱也古之歌诗有二有比音而歌者如季札观乐歌风歌雅礼之升歌论语之取瑟而歌是也有徒歌者楚狂之接舆曾之倚门寗戚之饭牛是也徒歌虽不比音而其节亦与比音等古之赋诗大约徒歌之意也古之于诗也讽咏之歌诵之然后可以变易其气质而陶冶其性灵若徒曰读之而已不几失其所以为诗乎
删诗
孔子删诗之言肇自子长班固志之艺文安国述之书序其传古矣独孔頴达曰经传所引诸诗见存者多亡失者少不应十去其九于是郑樵朱子亦疑孔子有编録而无删诗之事然朱子论语集注仍遵古也独近时朱氏彛尊力辨其非曰诗掌王朝班之侯国使孔子一人取而删之谁信从且如肆夏采齐乐师所教之乐仪也此何不可施于礼仪而删之驺虞貍首采苹采蘩射之节也何故于貍首则去之燕礼升歌清庙下管新宫大射礼乃歌鹿鸣三终乃管新宫三终何故于新宫则去之肆夏繁遏渠天子所以享元侯者故九夏掌于钟师此又何不可施于礼仪而删之正考父受商颂十二篇于周太史孔子何故反删其七祈招之诗既善其义矣何又删之葢子所雅言一则曰诗三百再则曰诵诗三百未必定属删后之言也此论似为前人所未及而愚以为不尽然者圣人述而不作六经皆经折衷以垂万世若于诗一无去取删定于其间则今之三百五篇直非圣人之经矣葢夫子删诗于诗之施于礼仪而不可缺者必不删去肆夏采齐新宫貍首诸诗皆亡佚于未删之先而非删之于见存者也季札观乐未尝条举篇目安知诗之一无散失耶即如商颂十二篇孔子岂肯删去其七以缺先朝之乐章其早佚于未删之前可知若但以诗三百一言据为不删诗之证失之逺矣
或曰笙诗六篇经存其目而肆夏采齐新宫貍首诸诗并其目而亡之何耶曰夫子于周先王盛时之诗不敢删亦不敢补也亡诗之目或存或不存夫子一仍其旧此述而不作取史阙文之遗意也曰若是则子之不删诗明甚又何疑于朱氏之曰有删之在前者司马迁言古诗三千余篇孔子纯取周诗取其重可施于礼仪者定为三百五篇是古诗在所不録矣有删之在后者东迁以后之诗王不巡狩诗之存于国史者不经王朝之采録其中贞良邪僻杂出不齐孔子安得不合以韶武雅颂之音删而着之于经耶曰貍首一诗其词尚存于大小戴记何以鲁诗不存曰此诗见于小戴射义者止八句见于大戴投壶者十九句文虽残缺义所必存苟非原本之逸何以并其目而失之抑经师简册之遗漏亦未可知也不见尚书有今文又有古文若百篇之名伏生俱不及传此外尚多佚文见于子传之称引者耶即逸礼亦然何独诗而无之曰如论语礼记左传所引之逸诗其皆删后之诗欤曰如唐棣之诗夫子明曰未之思也夫何逺之有未必非删后之言也若其他则前所言逸自经师者为多刘歆言诗之初出经师一人不能独尽其经或为雅或为颂相合而成是岂无佚章佚句耶即如鼓钟一篇三家多昧任侏一句十月之交一篇韩诗多雨无其极二句于皇时周一篇三家多于绎思一句此其明证也
正乐正诗
全祖望曰正乐与正诗匪可混而为一子但言正乐则正乐自有其事如语鲁太师以翕纯皦绎之节辨大武之声滛及商斥宋齐郑卫之非正声宫悬不应用于诸侯曲悬不应用于大夫八佾歌雍正言指斥皆正乐之实事也其曰雅颂各得其所者指雅颂之用于乐章而言非谓变雅之不入乐者一正乐而诗亦与之俱正也必谓三百篇尽以入乐则如风之桑中溱洧雅之小旻板荡当用于何等之乐乎此言亦似是而非夫诗与乐通乐正则诗亦正不分为二也衰周之乐壊已甚圣人岂一日偶忘其正而身不列庙堂之上欲以匹夫之权取僭紊散亡之乐悉举而复先王之旧非但借手无从亦且无征弗信贱而自专矣其云正乐者非能正宫悬考音声定节奏分等威也风雅颂之入乐者各有其所圣人取其失所者正之使各得其所乐正则诗亦正故曰雅颂各得其所也若其语鲁太师以翕纯皦绎之节告宾牟贾以声滛及商斥三家之八佾歌雍皆托之空言而即以为正乐之实事可乎今夫乐亡而章曲犹有遗文也圣人见师挚诸人之适齐蹈海心焉重悼知明王不复作矣于是厘其乐章使后世可考以复古故正乐即以正诗而非有二也古未有不可入乐之诗桑中溱洧小旻板荡虽无施于用而其音节则犹是风与雅也弹可以讽諌为后王之法戒是固孔子歌之以其合于韶武雅颂而附之者也
雅颂得所自有明证如二南为房中之乐是其所也而闗雎鹊巢又通用之于乡饮酒礼采苹采蘩用之大夫妻主祭是其所也又用之于射礼亦其所也以雅颂言之如鹿鸣四牡皇华用之燕飨遣使是其所也又通用之乡射用之乡饮酒礼亦其所也文王一诗诸侯朝防之乐而与大明緜同用之于两君相见又用之燕礼皆其所也肆夏繁遏渠宗庙用以配天亦用之享元侯又用之大祭迎尸雍彻一诗用以祀文王又用之大飨宾用之彻俎凡此乐章专用通用不可悉举夫子正其诗之在风者或错入于雅雅又入风颂或入雅使各归其所虽乐与诗之次第不同要之乐正而诗自正也其但言雅颂者雅颂之失所尤甚耳圣人之删诗也既删其无闗轻重无取于兴观羣怨之诗亦删其不谐乐律不可以入风雅颂之诗则删诗亦即以正乐而谓二者絶不相蒙哉
学诗
圣人之教弟子必以诗为首何也燕韩生曰六经之策归论取之闗雎义莫大焉是故夫子之说诗犹说易也于见龙在田而本以君子寛仁之功于鹤鸣在阴而拟以言行枢机之发百篇表美诫之观春秋继王迹之熄诗之所至礼亦至焉礼之所至乐亦至焉六经之义一以贯之矣且夫三百篇之作上自君公卿士下及匹夫匹妇覊人奄寺此其人非必尽闻道于圣贤素服习乎礼义以写其忧愉欢戚之故而圣人胥津津乎道之若同归于一致而无所区别者彼其忧愉欢戚之感而有言皆发于天机情性之自然而不容已即作者亦容不自知而适合乎圣贤礼义之微以开学者不言而同然之趣此教之所以必先于诗也圣人之诗或兼举本末体用以言之如思无邪兴于诗诗可以兴之类是也或专为言辞专对而谕之如诵诗三百不学诗无以言之类是也极诗之所至上可以驯致于圣贤下亦足以身而寡过备文章华国之选此圣人所以雅言不倦也圣门弟子之学诗也习其义不惟其辞故七十子之中不闻有以作诗名者王厚斋曰子击好晨风黍离而慈父感悟周磐诵汝坟卒章而为亲从仕王裒诵蓼莪而三复流涕裴安祖讲鹿鸣而兄弟同食李柟和伯亦自言于甫田悟进学于衡门识处世此皆有得于学诗者岂徒以辞章风雅名世哉
说诗
说诗者何以意逆志哉郑樵奥论曰善观诗者当推诗外之意如绵蛮黄鸟小人之择卿大夫依之也夫子推而至于为人君止于仁鸢飞鱼跃喻恶人之逺去也子思推而至于上下察是也善论诗者当达诗中之理如切磋琢磨子贡达于贫富巧目盼子夏能悟礼后是也善学诗者当取一二言为立身之本如南容之三复白圭子路之终身不忮不求是也善引诗者不必分所作之人所采之地如维岳降神宣王时诗也夫子以为文武之德夙夜匪懈仲山甫诗也左氏以为孟眀之功小宛幽王诗也祭公以为文王戎狄是膺僖公诗也孟子以为周公矢其文德记者以为天王之事令闻不已说者以为三代之英是也此皆以意逆志之说也愚谓孔孟之说诗大约举全篇而明其大意者少举一章一二言而眀其义蕴者多举一章一二言而正言其理者少举一章一二言而旁通其防者多也全篇之说惟见于孟子小弁凯风之辨而已一章一二言之说则论语孝经礼记所载不胜举也举一章一二言而正言其意者如节彼南山殷之未丧师之类可约举也举一章一二言而旁通其防者则如子贡之达贫富子夏之悟礼后凡论孟孝经礼记所载不胜述也葢诗之为道长于讽谕故说诗者贵于引伸触类以尽其变旁推逺取以畅其防使用之无尽藏而思之有余味若全篇之义作者既言其志固不必多为之说以示学者矣蘓长公之论诗曰作诗必此诗定知非诗人然则说诗必泥诗亦岂有当风人之防乎
四始六义
四始六义之名见于周官教胄之文其传自古而说各不同四始之说孔頴达以废兴为义成伯瑜以正变为言则成长于孔葢圣人分三百篇为四而各以一篇冠其首自取其正者为之始即十五国风如卫之淇澳齐之鸡鸣秦之驷铁亦各有始也六义之说程子谓统全诗皆有之吕东莱谓得乎风之正者为风得乎雅颂之正者为雅颂风非无雅颂雅颂非无风与程子略同朱子则取郑樵说谓风雅颂者诗之部分赋比兴则制作风雅颂之体太师之教胄子以是六者三经而三纬之夫风雅颂可以名诗而赋比兴不可以名诗朱子之言当矣顾二雅实有风诗二南时兼颂体学者亦当观而互证之也
雅郑
子曰诗三百一言以蔽之曰思无邪古注及吕东莱皆云作诗者思本无邪也朱子则以作诗者不必无邪而学诗者贵以无邪之思读之二者意正相反葢朱子以郑声滛即是郑诗东莱则以郑诗自为雅音故雅郑之说异而无邪之义遂殊朱子曰郑风卫风若干篇即是郑卫大小雅即是雅二南房中之乐变风无施于事特里巷之歌謡耳必曰三百篇皆祭祀朝聘所用则桑中溱洧当荐之何等之鬼神接何等之宾客耶吕氏曰诗雅乐也祭祀朝聘所用桑间濮上郑卫之音世俗所用桑中溱洧作于周道之衰虽已烦促犹止于中声孔子欲放郑声岂有删诗示万世乃收郑声以偕六艺乎后之据吕说以驳朱子者其说大约有五谓滛邪之人虽寡廉耻亦不至自道其滛私以播之歌吟况此类未必尽工篇什一也季札观乐歌郑卫之风未尝斥言其滛若如朱子说则夫子犹将放之季子何故美之二也诗为中声所止如三百篇不必尽比于乐则鲁之乐工何从取其声而歌之三也郑伯如而六卿所歌皆滛诗何以对上国之卿不歌雅音而歌邪音好扬其本国之丑四也诸儒皆以乐之非雅者为郑故子夏以宋郑卫齐皆滛于色而宋本无诗其声亦郑声也非郑风即为郑声五也其言皆极明晰而犹有未尽者葢滛邪轻薄之人不尽无才如唐之元稹温李诸人多有之矣且诗以合乐声即诗也安见郑诗非即郑声不知古之作诗者纵有邪思而夫子必不存之以贻来学何者奸声乱色不留聪明滛乐慝礼不接心术大学之教禁于未发之谓豫圣人之雅言尤凛凛于斯也且子之告顔渊曰乐则韶舞放郑声郑声滛此因韶乐而逓及之但论声不论诗也郑声既必放之何删诗犹存其什使诗存而声亦存是未尝放也是故桑中溱洧皆刺滛之作其音胥止乎中声非滛者所自作也审乎此而无邪之义了然矣司马迁曰三百五篇孔子皆歌之以求合乎韶武雅颂之音班固曰周衰礼乐俱壊乐尤微眇以音律为节又为郑卫所乱故无遗法其云微眇者顔师古谓道在精微节在音律不可具于书郑衞声易悦人故为所乱皆指音声不指诗篇也
诗亡
孟子曰王者之迹熄而诗亡诗亡然后春秋作诗亡者太师不采诗王朝无掌故诸侯之国史亦不纪録之以进王国亡则四诗俱亡非仅雅亡也春秋所以继诗亡者诗之为教长于讽谕其微婉常余于言外猗嗟称御乱而实刺庄公扬水讽昭而辞嘉桓叔其有深切着明如所谓赫赫宗周褒姒烕之者必其事着于王官迫于忠愤而有然也诗存而列国之事可得之诵之间若其亡矣乱臣贼子何以彰其恶于万世孔子以匹夫而操笔削事核其实文生于义天王狩河阳夫人孙于齐有不必直言而见者约而逹微而臧又在读史者之善防其防惟弑父与君则直书之耳是故春秋即诗诗亦史也孟子之言明白易晓如此而后儒乃曰黍离降为国风而雅亡【范寗谷梁序曰孔子列黍离于国风齐王德于邦君明其不能复雅政化不足以被羣后也】夫王降为风或是衰周时势何至雅诗亦变为风乎王室虽迟而雅诗谁能禁之不作且二南与豳虽为风之终始而其为国风则一也岂亦有升降之殊欤善乎夹漈郑氏之言曰七月者西周之风黍离者东周之风非黍离降为国风而雅亡章如愚曰王之风非贬王也体自风也鲁之颂非褒鲁也体本颂也诗体有风雅颂之殊非雅重于风颂高于雅汪琬【钝翁】曰十五国风中有二南王豳皆天子之诗雅颂有宾筵抑戒鲁颂皆诸侯之诗不得以风诗专属之诸侯或曰平王政教东迁故斥为风行父请命于周然后有颂然则王之斥为风也孰斥之王不自斥也作诗者不自斥采诗者必不敢斥其所得之诗以告于王也幽厉之诗犹列于雅而平王独否是不逮幽厉也由三家之说思之则王降为风之谬显然矣【诗亡则风雅颂俱亡河汾王氏已有此论王氏柏亦云孟子言诗亡非王者之诗亡凡风雅颂皆在其中所见亦略相同】
或曰巡狩废而迹熄迹熄则诗亡列国之史官何肯复采録其所得之诗以闻于列国且平王之诗列国又何从得之乎曰幽厉平之诗太史自得记録之以流传于列国列国之诗记之史官尤易流传逺近也昭王尚能南征穆王巡游天下声灵俨在厉幽暴而宣中兴东迁犹然共主列国之史官未废则采诗之故典犹存故大序以为国史明乎得失之迹也降自顷王以后而史无记録诗遂亡矣不然孔子何从取平桓庄僖恵防六王之世列国之诗而删之乎
诗韵
古韵莫显于诗而三百五篇之韵叶之多有不谐其说有三十五国之方音各有不同一也古之字音传讹已久古字少而音多一字每兼数音非可执一以谐声二也诗必歌而后出每以余声相谐不必但就结字以为韵自歌诗之法不传而余声莫辨三也然则古韵终不可识乎曰以今之韵书求三百篇之韵有愈密愈踈耳安能识哉葢韵本天籁古人作诗有不烦绳削而自合者非如后世之勒有成书拘拘于四声以为限断也汉魏六朝诗赋悉同古韵魏孙炎始为反切逓传至梁周颙沈约始为四声之学作类谱以行世然皆为字音而作未尝即指为古韵也自唐以切韵为试韵而举世始限于四声学者不求其本即执此以言三百篇之韵而不知其失之逺矣考汉魏时为毛诗音者九家悉已无传至宋吴棫【才老】始以音母为本以转声相协作叶韵补音一书而朱子本之以作集传实以今韵定古韵之始明人陈第心疑其非谓古无叶音作毛诗古音考以正才老之失近时顾绛亦有诗本音一书取陆德明古人韵缓不烦改读之说为据博稽逺考谓三百篇均是本音并无叶音同时毛奇龄又作通韵有五部三声两界两合之说亦极浩博窃以古韵出于自然字音各有借读其原始已无可考矣诸家之说虽博亦奚以为由今言韵惟有三端以四声为一贯一也审余音以彷佛二也取方言借音为本音三也其如清庙维天象武诸篇虽以三者求之亦不可得则惟阙疑而已苟以已见为定论适以戾古而欺人岂足为训哉
诗沈卷一

[book_title]卷二
钦定四库全书
诗沈卷二
桞州府知府范家相撰
总论下
荀子
古儒者之名盛于始而替于后者在汉莫如扬防在周莫如苟子实则荀非扬比也古礼多传于荀如劝学三年问等篇几于有大醇而无小疵矣而传诗之功尤莫大于圣门鲁申公少从楚元王事浮丘伯学诗而浮丘伯受诗于荀子毛苌之学受之毛亨而亨亦受之荀子惟齐韩不知所传先儒谓韩之外传引荀最多疑其亦出于荀而齐诗亦可知矣汉志言三百篇秦而存者以讽诵不徒在竹帛也然四家之外不闻别有诗家设非荀门弟子则诗之存否殆未可知后学何由得而讽诵之乎太史公曰威宣之际孟子孙卿咸道夫子之业润色之以学显于当时葢孟荀并称由来已久自性恶之说与孟子抵牾而眉山苏氏文致此语谓李斯学于荀子因弟子而傅成师罪岂为定论夫性恶之论意在劝人复善以警人之暴弃虽有违于性善之防尚无背于道义之归但不免矫枉过正耳若非十二子一篇韩诗外传止云十子并无子思孟子此出其门人之伪作无疑宋王伯厚辨之审矣予窃怪学者日诵诗而不知传诗之人何异于日衣布帛而不知艺麻桑之有自不禁深为古人叹也
鲁诗
六经之出诗为最先四诗之出鲁为最先汉志鲁申公为诗训故而齐辕固燕韩生皆为之传或取春秋采杂说咸非其本义与不得已鲁最为近之葢当时最尚鲁诗矣朱彛尊曰蔡邕书石经从鲁诗其独断所载周颂三十一篇序与毛略同惟刘向新序说苑及列女传载国风序说与毛大异疑四家之序惟风有别而雅颂则同然鲁诗亡于西乆矣序之与毛同异未可尽以刘向之说定也【朱氏以刘向所述皆鲁诗本之王厚斋以向乃元王后必当守其家学也然儒林传不言向说诗之自葢向之学极博又笃好左氏传其于鲁诗不无出入故新序所载黍离之说先儒疑是齐诗也】申公弟子一时极盛诸家皆莫之及如孔安国周霸鲁赐诸人皆成名儒最后张唐许褚亦为学者宗仰乃传至西而忽亡者班固早言之矣曰与不得已鲁最为近之与不得已者不足之词也毛传行而鲁为之掩矣
汉楚元王传云申公始为诗传号为鲁诗元王亦次之诗传师古曰凡言传者为之觧说若今毛公诗传是也而申公本传则云申公独以诗为训故以教无传疑者则阙弗传师古曰口说其防不为解说之传二者不同疑申公本不作传其传皆弟子所作也
齐诗
齐诗之出汉书不详所自观其与黄生争汤武之受命对窦太后之论黄老责公孙之无曲学皆辞严义正则其传受之不苟大概可知其弟子如后苍萧望之匡衡翼奉师丹诸人尤极一时之盛而萧匡起家至丞相至后汉陈元方犹祖其学乃与鲁诗俱亡于西即轶说亦少留传者或疑翼奉好言隂阳意齐诗舛驳甚于鲁韩不知此非辕固生之咎也观匡衡政事得失疏引闗雎一诗言后妃夫人之德与毛无异可见一斑矣
韩诗
韩诗不详所自其书有韩故韩说内传外传四种本传称婴推诗人之意作内外传数万言则皆婴之自作也班氏谓韩诗颇与齐鲁间殊其归则一然当时颇不甚行其弟子惟有王食长孙数人而已外传多断章取义明王世贞讥其多引诗以证事非即事以证经故多浮泛不切牵合可笑之语则他书似可概见矣考婴孙韩商待诏殿中对上曰尝受韩诗不如易深太傅故专传之则婴之诗虽其孙亦好之不如易深意在言外矣然内传流传北宋始亡其轶说为诸家引用者尤多外传至今犹在本传称婴短小精悍虽董仲舒莫之能难其辨说必有过人者惜内传之无存也新唐书载韩诗前有卜商序而婴为之注知三家诗序不同莫不托之西河矣
大毛公
大毛公亨者毛苌之师也当时前后有二毛公故以大小别之但汉书并无毛亨之名而亨之授受亦有二说陆玑述吴整曰【吴时人】子夏授高行子高行子授薛仓子薛仓子授帛妙子帛妙子授河间大毛公为诗训故传于家以授赵人小毛公一云子夏授曾申申授李克克授孟仲子孟仲子授根牟子根牟子授赵人荀卿子荀卿子授鲁人毛亨亨以授苌二者未知孰是愚意毛传明着孟仲子之说则后说是也郑康成曰鲁人大毛公为训故传于家河间献王得而献之据此则今之诗传当是毛亨所作授之毛苌而苌或更加附益推明之以传于世者未可专属之苌也
小毛公
毛诗不行于西汉故毛亨无传而苌仅附于三家之末皆无事实可征夫以献王之尊信毛诗如此而其势不足以行之于世者何也艺文志言毛公自谓出于子夏所传而河间献王好之葢当时经生各守其师说而未之肯信也然其授受原委章明如是岂可诬哉毛之立于学宫也在新莽秉政之日尔时诸儒龂龂至以去就相争乃及其既立而三家之学渐晦何也陆德明谓康成作毛诗笺以绌三家所以三家中絶叶梦得谓毛公时左传未出孟子国语仪礼不甚行而先与之合世人未知毛诗之密故尚从三家迨诸书出而证之然后俱宗毛公其说似矣虽然仪礼左传出自河间献王子长史记本之二传国策为多何说诗一遵鲁传乎犹曰史家也刘向传经防好左氏而列女传新序说苑诸书一守元王之家学刘歆立仪礼左传于学宫移譲太常博士毛诗亦其所立何不舍所学而从毛乎葢经生最重师传尔时良无巨儒出而正之即鲁诗亦取春秋采杂说非尽无稽不可以卒废也由今思之毛之胜于三家不待多言也即闗雎一篇若为康王政衰之诗则何以为风之正始且于不滛不伤之防何取是故毛传虽不必尽合于经但较之三家则毛为近之请以班氏论申公之言移之矣
衞宏
郑氏诗谱曰大序是子夏作小序是子夏毛公合作自汉以前未有以序为卫宏作者自范蔚宗作后汉书始称九江谢曼卿善毛诗乃为其训宏从曼卿受学因作毛诗序善得风雅之防传之世于是隋经籍志因之谓诗序创自子夏毛公卫宏又加润益自是学者传为实防訾议纷如予考诗序如果创自子夏毛公敬仲何敢从而润益其遗文微特此也毛序行于新莽之世去敬仲已百数十年立之学宫流传天下久矣敬仲以一人之私见起而更益之其谁肯信且汉时最重师传敬仲乃苌七传之弟子【苌授贯长卿长卿授解延年延年授徐敖敖授陈侠侠授谢曼卿曼卿授衞宏】岂敢擅更古序乎葢孟起传易诈言王孙之枕股而梁丘贺疾起以证之矣宏乌能明目张胆以作伪哉况毛公本古序以作传使宏伪序寜不与传相左若云传亦为宏伪作则郑笺具在何并不一字及宏乎叶少蕴曰防史毛公赵人与河间献王同时三传而为徐敖初无谢曼卿独东汉贾逵之父徽学诗于曼卿至显宗时令撰齐鲁韩诗与三家同异葢自汉室中兴毛诗始显康成与宏略相先后岂有不知而以宏之言为子夏之言者其理甚明予谓宏与贾徽同受业于曼卿之门使宏作伪徽等岂肯聼之葢考古务从其朔其后来无根之谈皆屏之弗道也可
诗序一
诗之有齐鲁韩毛犹易之有施孟梁丘书之有伏生大小夏侯也其各篇首一句名为小序者传之自古经师据以说经非由已作也但谓序皆子夏所作是殆不然三家诗各有序而不明为何人所作独毛公自谓作于子夏设三家之徒据其所传而正之曰此吾师某氏之传非子夏作也为毛氏者将何以应之予葢伏读汉志而得之矣汉志但云毛序自谓出于子夏所传未尝谓是子夏所作也即毛公亦不言子夏作序其曰传者经师逓以相授葢讲论口授之大防也经师闻见异辞记録舛错故得失时见岂子夏笔之于书以授学者哉如毛公谓是子夏所作何不于序首明标子夏之名如标孟仲子高子之文乎是非特小序非子夏所作即大序亦非出自西河之手无疑盖子夏序诗之言原出于郑氏诗谱其他无有而沈重实之隋经籍志因之实郑氏之私言不足为据此可以息千古之纷纭者也
诗序二
谓子夏不序诗而疑之者始自昌黎韩子而欧阳子蘓颍滨继之于是夹漈之辨妄出紫阳之驳说兴焉昌黎曰子夏不序诗有三知不及一也暴扬中冓春秋所不道二也诸侯犹世不敢以云三也欧阳子曰子夏亲受业于夫子其言风雅有正变而论闗雎鹊巢则系之于周召使子夏而序诗不为是言也苏氏曰子夏尝言诗于孔子孔子称之故后世之为诗者附之要之岂必出于子夏其亦出于孔子或弟子之知诗者为之夫苏氏既谓序非出自子夏又谓出于孔子及弟子知诗者为之知诗者究属何人子夏可与言诗何遽不如同门弟子乎欧公之疑序尤在二南之系周召然以文王之风诗系之二公分陜之地仍为王国之诗即如所言亦无害于义也至昌黎之说更有未尽然者子夏笃信圣人文学最着何云知有未及中冓之言春秋不道而左氏道之左氏非孔子弟子乎诗序之作国史既着其得失诸侯之所恶在国史而不在诗序葢传经之说非必着之方册以班列国者况圣贤著书立言岂必有天祸人刑之惧是三者乌足以为定论必如夹漈紫阳条举序文而详论之庶可知子夏之序诗必不至厐杂如此然此实郑氏之悮人非毛公之罔人也【説见前篇】葢圣人述而不作信而好古诸弟子莫不恪守师承故七十子之中未闻有自作一书自注一经以垂后世者论语孝经礼记皆记述之言又其门弟子之所録也子夏在孔门年为最少晚而设教西河其尊所闻以传经于来学则有之矣作则未闻也诗序岂出于子夏哉
诗序三
诗序既非子夏作矣然则毛之序其出于私见而妄传之耶抑别有所据而非苟耶曰亨与苌之授受彰彰然也河间献王造次必于儒者山东儒者多从之游使毛公授受不明献王岂肯信之诸儒寜不羣起而攻之但秦政挟书之律严简册之流传易紊苌之所守或失其真而不能订定之以成一是故自首句以下有随文生义而絶无意味者矣即其首一句亦有诗序相离以彼冠此且有依次补凑失其本然者矣毛公岂得辞其过欤虽然经义之淆杂自春秋以后言人人殊丘明受业圣门其说诗亦难尽信文王陟降信之谓也汤降不迟降有礼之谓也固难解矣大武之诗明曰于皇武王乃曰武王克商所自作﨣﨣武夫二章本无异义乃以前章为美后章为刺其述名卿大夫之言亦多可疑即礼记引诗亦有如左氏者我躬不阅何以为终身之仁明发有懐何以为文王之诗如曰断章则三百篇何句不可断章此朱子孝经刋误所以尽去其章末之引诗也葢圣人没而微言絶七十子终而大义乖即善守师承者安能悉还原本荀卿帛妙固应先任其咎矣四诗之出毛为最长取其长而舍其短穷经之士何苛求于毛公
诗序四
王安石曰诗序者诗人所自制此妄谈也古人之诗岂必如今人先命题而后作乎程子曰大序文似系词分眀是圣人作范处义曰观赉序合于论语都人合于缁衣柏舟淇澳诸篇合于孔丛者二十以是知为孔子之言不知此皆经师之守而不失其传者耳子夏尚不序诗何得举而属之孔子尝考古今尊序者在汉莫如郑在唐莫如孔而宋之吕东莱元之严华谷尤能曲畅其防疑序者始于韩昌黎发于成伯璵而宋儒从而力排之舍序言诗者始于苏頴滨甚于郑夹漈王雪山而朱子因句诋而字驳之嗣是以后或信或否又分道扬镳不可胜纪矣平心而论信之过者固未为尽得攻之甚者尤未见其无失也君子之学务折之以求其当而已汉学上接周秦古序岂尽无据读书要在得间创义非以求新序之可通者毋苛求其疵其不可通者经文具在四经三传可旁证也以斯读序必有泮然神解者矣
诗序五
毛公诗序因流传而失者其证二刘歆曰孝文时诗如萌芽至孝武皇帝然后邹鲁梁赵各有诗礼春秋先师当此之时一人不能独尽其经或为雅或为颂相合而成是诗之初出本由于诸儒之聨缀而全何论传义之不齐一也郑氏笃信小序而于曹之下泉四篇雅之雨无正四篇皆改从已说谓是经师移易古序者其证二也先儒谓序出于毛氏而毛传乃不尽与序合如羔羊之序以为在位皆节俭正直而传无是义鸤鸠之序以为德如鸤鸠而传亦无是训即以序论如鱼丽之序既云文武以天保以上治内采薇以下治外是皆文武时诗矣而常棣又云闵管蔡之失道凡若此类明非出于一人之手即毛公原序后人亦或有移易失次牵合补凑而非真者其证三也人疑古序不尽出于毛公予独疑毛公之传讹而罔辨葢是非错出而守其范围难矣
集传一
以千载下之学者翻千载以上之成书非其学与名之相副而能深抉古人之病不可得也虽然其持论必多过当矣公谷不如左氏而排之者遂目为膏肓之疾周官用于新莽而诋之者统指为国师之书岂其然乎朱子之作集传以抗毛也审之本文以求其义参之三家以折其中取之三传国语汉书楚辞以重其防其用意莫勤焉所以颁之学宫至今莫之能易然当时吕成公业与之反复相争而陈止斋直移书责之谓其以千七百年之彤管【静女】三代之学校【青衿】指为偷期之物滛奔之地而窃以为未安也朱子亦恨其书之早行追悔无及故于忧心悄悄不素餐兮仍依古说为说【孟注】于青青子衿仍以乐育长养为辞【白鹿洞赋】而其序吕氏诗纪之言曰是书所引朱氏实某少年浅陋之说其后自知不安有所更定而伯恭父已下世矣葢言之失而不防其前非贤者而肯若是哉愚考集传之说其廓清旧说之疵谬非浅但矫枉过正难免后人之指摘而国风为尤甚马端临谓雅颂之序可废而国风必不可废郝仲舆谓不微不婉不可为诗一览无余拘执防墨不可为诗尽乎此不通乎彼胶柱则合触类则非皆诋朱子国风之失而雅颂亦可概见矣夫先朱子而攻序者莫如郑氏樵之诗序辨妄而最不为当时所许陈振孙已讥其不知妄作而同时周氏孚直作非辨妄一书以相诋是知古说之难攻莫如小序使非朱子焉能使天下后世之信从如是哉惜其改正之说不尽见于后而世之习诗者惟知恪守集传不知广搜博证以折衷于一是斯亦学者之大病欤
集传二
郑渔仲讥汉人讲诗专以义理相传而诗之本以失予谓宋儒传经専以义理上薄汉唐樵正如是而反贬汉人何耶汉之传笺训故诚不免于穿凿然尚不以空言相臆度而失诗之本也以义理空为臆度则考据失而诗之本益离即以集传论如闗雎诗之第一义也朱子以序为非而改之曰后妃之德宜配君子宫中之人于其始至见其有幽闲贞静之德故作是诗是以义理度之而知其然也然所谓宫人者王季之宫人耶抑文王之宫人也古者父子异宫王季之宫人何以见文之求后妃寤寐展转如是其切也如文王之宫人则青宫多嫔御不宜早在洽阳渭涘之先矣夫宫中之事宫正主之属在少宰动静传于应门何必宫人始能道后妃之德此其义之难从者也卷耳之诗以序为非改之曰后妃以君子不在而思念之亦以义理度之而知其然也然则以后妃之幽闲袆翟之尊严而驱仆马陟冈砠酌觥罍遣忧伤较寻常之思妇殆有甚焉此又义之难从者也葢即开卷之可疑如是其他可胜举哉夫以千载后之心思遥溯千载以上之道脉可黙而印也以千载下之心思逆推千载以上之事实不可据为实也庄子曰欲是其所非而非其所是莫若以明甚矣明之难言也
集传三
朱子之诗传之辅广黄干其后何基王柏金履祥吴澄诸人皆以羽翼集传为事紫阳得之而益彰然尊之过甚则攻之益多未必非诸君子之有以召之何也朱子晚年深悔集传之行思欲改正而无及其裔孙鉴有诗传遗集一书序之甚明乃诸君子必执以为不易之定本其四书注与集传及诗序驳说不同之处悉讳而不道惟翻驳序义更甚于朱子则门户之见存于中而不化乌能禁后人之弗攻哉夫朱子之私淑程子殆如孟之于孔矣程子笃信小序谓非圣人不能作至朱子直扫而空之目之曰不成文理其所见之各异不妨如此之甚者学问之道惟求其是而不必依阿师说以自安也使诸人能取朱子更定之说悉彚集之以行世则所以救其缺失不少矣故曰尊之愈甚则攻之益多实诸人有以召之也从来说诗之迂滞莫如辅广之童子问一书然小节间或可取若王柏【鲁齐】欲削野有死麕一篇于周南退何彼秾矣甘棠二篇于王风删去郑卫诗三十篇俨以删诗自任此则悖妄之极并得罪于朱子矣何足道哉
诗沈卷二

[book_title]卷三
钦定四库全书
诗沈卷三
柳州府知府范家相撰
国风
诗何以有风之名也风起于大地之间不顷刻而千里百里其感人莫速焉触于物而成声物亦感其声以作声草木之刁骚鸟兽之好音皆风之所使也侯国之君各子其民以宣政教上行下效防于影响因之歌有懐而泣有思可以谐金石而被管犹之风也故曰国风今夫风之来也必有其方而各应乎四时之令序盛德在木则东在金则西违其时而至者为戾故和则为谷风暴则为烈风暖则为凯风戾则为凄风是以风有正有变治世之音安以乐乱世之音哀以思非风之为之欤风非特国有之也人臣道扬盛美作为乐章亦曰其风肆好穆如清风故六义贯之全诗也国风之名见于礼记左传之称引非一程大昌谓诗有南雅颂而无风悮也
二南说
文王之化自北而南闗雎旣作讴吟遍于南国故谓之南其诗皆在文王之世周公采取之以为房中之乐而宾兴合乐燕礼工歌乡人邦国俱借用之故南与雅颂并称所以别于列国之风也其诗实为风体故以冠于国风之首二南分周召者大序谓王者之风系之周公诸侯之风系之召公后儒又以周召分陜言之谓周公所分之地所得之诗谓之周南召公所分之地所得之诗谓之召南朱子曰系之周公者以周公主治内故也系之召公者以召公长诸侯故也迄无定论窃以周为周室发祥之地太王始迁周原因为国号召本周南之别邑同在雍州之域岐山之阳而周在扶风之美阳召在扶风之雍县周南者周以南所得之诗召南者召以南所得之诗以地为别非系之周召分陜主治之地也然则何不统谓之周南而析之为召南乎曰周南之诗止于王畿召南采之畿外别侯国于王风仍冠以畿内之邑名义在尊王此则大序之说为长但非以二公分治之采地系之耳或曰周南之汉广汝坟非畿内之诗也何以入之周南曰汉广见王化之自北而南汝坟又见王化之自西而益东自南而渐北故入之周南以见王化广被之始其详见汝坟篇
周南
闗雎
序曰闗雎后妃之德也风之始也所以风天下而正夫妇也故用之鄊人用之邦国焉旧以此为闗雎之小序其下接言风风也至王化之基为大序郑氏谓大序是子夏所作今详其文义牵合聨缀实杂出于秦汉经师之手非一人所作也至篇末闗雎乐得淑女以配君子忧在进贤不滛其色云云此乃小序中之后序又别出一人之手与各篇之后序正同非大序文也当分别观之
序曰闗雎后妃之德也只此一语浑融包括意味深长后序承之以求淑女配君子为说古无异词朱子以君子好逑琴瑟友钟鼓乐非众妾三夫人所可当故改而属之后妃是也然妇德莫大于不妬樛木歌其逮下螽斯咏其多男皆此意也况求贤女以配君子则君德日隆不昵于色与人主之求贤辅政无以异二三章采荇以供祭祀皆以左右为词明有求贤女以配君子之意后序乃相承古说不可废也但乐不滛哀不伤是专主音声而言不当引以觧诗耳
雎鸠挚鸟闗闗然和鸣于河洲之上物得其配而声相应也窈窕者幽闲静专德言容工无所不备诗人言后妃备窈窕之淑德宜为君子之逑匹葢専美后妃也当如集传诗本当时诗人所作见其有幽闲静专之德而美之也
荇菜可以供祭祀之用采之不可不慎也其参差不齐之状或在左或在右苟非悉心以采择即无以佐俎豆而享神明以喻女侍之在左在右者至多其足备夫人世妇嫔御之选者难以卒觏能不上下旁求务得其人以防内治乎苟求之而不得即不禁寤寐思服至于悠哉悠哉辗转反侧而不可以自已此言后妃求贤女以佐君子所谓忧在进贤不滛其色也
参差荇菜苟其采而得之得而芼之则乐可知矣君子之心悦而后妃之愿遂虽如鼓琴瑟如考钟鼓亦不为过焉雅诗曰雝雝在宫葢文王之刑于与后妃之徽音俱在言下矣
闗雎挚而有别【毛传】葢鸷鸟之类曰闗闗则非小鸟之音矣朱子从郑樵谓状似凫鹥而未明为何鸟然凫鹥鸳鸯非有闗闗之音也风土记指为苍鷃钱氏诗诂疑为杜宇俱不可信惟严华谷引郯子论官曰雎鸠氏司马也杜预曰雎鸠王雎也挚而有别此则正合古注矣
葛覃
王后有躬桑之礼并无治葛之典而后妃之采刈以为絺绤较民间之操作尤勤焉可见献茧缫丝之后深宫并无暇日妇功殆无不备矣故序曰后妃之本也合全诗观之治絺绤勤也服无斁俭也念归寜孝也澣私衣敬也告师氏礼也一诗而五美具足为天下万世妇道法矣
卷耳
卷耳之序何以曰后妃之志也【此一句是小序原文下皆经师之添入者多不可从以后并同】文王囚于羑里七年后妃无日不切懐思此遣使臣于纣所作以劳使臣之诗也卷耳易生之草采之尚不盈筐嗟我懐人乃寘彼使人于周行之上陟高冈陟崔嵬其马黄而虺隤仆痡而声吁劳苦甚矣于其归也我姑以酒醴笙簧报其劳酌彼以金罍酌彼以兕觥维以不永懐不永伤乎葢将俟文王之归以行其报功之志故曰后妃之志也末章慰劳之至如闻其声韩诗内传曰罍天子以玉饰诸侯以黄金饰文为诸侯故曰金罍兕觥角爵燕享之所设也
此诗与四牡皇华相表里语语推心置腹效奔走者有不尽瘁以将乎故左传引之以为能官人也而后妃内助之美益以想见
樛木
乐只君子指文王也后妃能逮下众妾得进事于文王犹樛木下垂而葛藟得引蔓以上附有君夫人之贤而君子之乐可知也易曰夫妇得而家道成传曰一正家而国定福履是以绥之
螽斯
螽斯蜙蝑蝗属害稼之物说者谓其一生九十九子以比文之则百斯男岂可为训诗葢以螽斯之薨薨和集兴子孙羣处不争之意取义不在多生
韩诗外传曰宜尔子孙防防兮言母贤能使子贤也毛传振振者仁厚也防防者戒慎也蛰蛰者和集也可以见母教之圣善岂仅云不妬而子多
桃夭
桃夭兴体而亦兼赋与比焉华而实实而叶赋其时也曰灼灼曰蓁蓁比其容之盛亦比其仪之备也而其美之则曰宜其室家宜其家人如是焉而已夫宜岂妇道所易言哉诗曰无非无仪无父母遗罹易曰无攸遂在中馈贞吉斯之谓宜
此诗集传原本毛传诸家尽同今细绎诗意似美文王之求贤得人即兔以起兴非必置之野人皆干城腹心之选也肃肃整宻之谓之肃肃听其防杙之声则其施于中林施于中逵必多所获可知以兴文之求才搜罗无所不至彼纠纠之武夫必将得之以为干城腹心之寄也尚父鹰扬非腹心之臣乎
之兴武夫与鹿鸣之兴嘉宾文武之用一也文为方伯伐密崇遏徂莒武功多矣遹骏有声遹求厥寜可以见奔走御侮之盛
芣苢
芣苢何以美后妃也曰周南之国化行而俗美也采芣苢何以见俗之美曰妇人无事室家和平也无事则何不蚕与织而相与采芣苢曰蚕织之暇采之以其宜子也或曰芣苢未必宜子也韩诗直为车前瞿为芣苢似是两种且车前宜子图经不载故鲁韩诗皆以为蔡人妻伤夫有恶疾而作则何以入之周南乎予谓诗当于言外求之耳芣苢不过偶有所用而采之非专以此为事也乃即此闲事而同巷之妇相与聮袂而往扱袵而归一种欢欣和乐之意溢于词表王民之熙皥非后妃夫人之化之美何以至是彼其赋中谷之有蓷则仳离如形言下嗟葛生之蒙楚则悼亡已在发端登山采蕨思妇懐人陟邙采蝱卫女思归同是借物起兴即事言情而心之忻戚时之盛衰逈乎不同岂可拘牵文义以说诗哉
汉广
木卑则枝叶纷披人堪休息乔木擢干挺生无隂可休以兴游女之难干也防女尚如乔木而在闺中者可知是皆文王德之所被也汉之广江之永不可方与泳言文王之化是即咏后妃之化也二三章指游女之于归而美之言错薪之翘翘者人犹争往刈之况如乔木不可近之游女而人不以礼往求之乎言秼其马亲迎之所乗于归之所见也
汝坟
周南之大夫行役其妻念之而有作此南国之诗而附于周南者方望溪曰周道兴于西北自北而南地相直者正是江汉凡沿江与汉庸蜀羌髳举诸此矣故附汉广一诗汝坟则又自西而益东自南而渐北殷之畿外皆周之宇下所谓三分有二也故附以汝坟一诗始曰伐条梅继曰伐条肄君子之劳王事一年矣幸其既见而乐之也王室如燬惟恐不免也父母孔迩犹庆其归见父母也父母者行役之父母非指文王文王脩方伯之职能使其民尊王如是即是化道之大行末章父母孔迩毛公无传三家及笺疏皆指行役之父母独长乐王氏指文王而吕氏诗纪及集传因之按纣都在河南衞辉府汝坟在颍去纣都近去岐西数千里非孔迩也葢云王室虽则如燬矣使臣犹幸生还二亲无恙故破涕为懽耳
麟趾
麟祥物也世不恒有此振振仁厚之公子非麟而何哉行见麟之生复为麟也繁而为公姓又繁而为公族皆是麟也皆振振也美之祷之所谓风兼颂体者
孔疏谓定与角取其韵非有他义非也夫兽有趾则踶有额则抵有角则触而麟皆不然岂无意欤严华谷曰此诗之词寂寞简短葢三叹而有余音也
诗沈卷三

[book_title]卷四
钦定四库全书
诗沈卷四
柳州府知府范家相撰
召南
鹊巢
以鹊巢兴夫人之德何也鹊善为巢而无鸤鸠之德鸤鸠均平而不善为巢两美不相兼物固有之人亦宜然或妇备其德而所适非其人或室家虽美而于归非其人者比比然也美哉夫人之来嫁也维鹊有巢维鸠居之矣盛哉亲迎之为礼也之子于归百两其御之矣下二章特就首章之意而咏叹之
采蘩
记曰采蘩乐不失职也左传采蘩采苹昭忠信也皆主祭祀言不主蚕事当依古义则乐可通用蘩香草皤蒿也故可以荐鬼神
在公也而被之僮僮还归也而被之祁祁夫人之诚敬但言其被而自见矣夫人之尽职公侯之刑于也鹊巢继闗雎采蘩亦继葛覃
按天官内司服后六服袆衣揄狄阙狄谓之三翟与鞠衣展衣褖衣共为六服其首饰则有副编次三项副者覆之于首若今之步摇以从君祭祀以配三翟者也编者编髪为之若今之假紒编他髪为之假作紒形乃告桑之服以配鞠衣者也次者亦鬄他髪与已髪相合为紒次第其髪之长短为之所谓髲鬄是也乃进朝于君之服以配褖衣者也凡诸侯夫人于其国衣服与王后同上公夫人得袆衣以下侯伯夫人得揄翟以下被即次也夫人祭祀不得服被如云蚕事则告桑当服编受茧当服副亦不应服被古无定说同年友姜炳璋【白岩】云此夫人斋时之首服也祭统云先期旬有一日宫宰宿夫人夫人亦散斋七日致斋三日君致斋于外夫人致斋于内然后防于太庙疏云外君之路寝内夫人之正寝后夫人有正寝亦有燕寝夙夜在公言斋宫也谢叠山曰斋庐之类君以路寝为斋宫夫人以正寝为斋宫夫人在斋宫而首服以被者玉藻云冠丹组缨诸侯之斋冠也聂氏三礼图云妇人褖衣之黑因男子之端也亦名褖衣由是言之君之斋服冠夫人不褖衣乎君之斋服端夫人不服次乎夫人斋于正寝既不可如祭时服副袆又不可服告桑之编则同于燕寝之见君首服以次故曰被者夫人斋居之首服也此说为前人所未及似可从也被之祁祁薄言旋归夫人自正寝易副以被归于燕寝也夫人之祭服当释于正寝自正寝而归燕寝曰旋归
草虫
未见而心则忧既见而心则夷妇人之思君子如是焉而已不敢怨其君但以慰其劳和平之至也能以礼自防也
采苹
记曰采苹乐循法也故序曰大夫妻能循法度古说谓是教成之祭按昏义妇人先嫁三月教之言德容功教成祭之牲用鱼芼以苹藻与采苹采藻正合玩末章有斋季女一语似为未成妇之称亦与教成之祭合不知序义更有进焉者谓大夫妻奉祭之循法自其教成而已然也女之教成而能循法者几人而季女独一一循之葢其难哉且夫采苹盛筐筥湘锜釡奠牖下不过寻常之礼法人所能为也而一切灌濯奉持升降拜献洞洞属属之意俱归并在有斋季女一句此之谓大夫妻能循法也岂教成未为妇乎
甘棠
此萹以文义详之似不类召伯生前时诗左传思其人犹爱其亦似旣没而思慕之词然诗作于武王之世则召伯之循行当在文王时而召人去后见思非在身后矣旧说为长
行露
此诗韩诗外传及列女传所述甚详当为申人女所作但召伯听其讼耳故入之召南
多露濡人之裳我岂不愿夙夜以遄行但畏行多露耳喻非礼之不可犯也
雀本无角而能穿我之屋鼠本无牙而能穿我之墉犹之尔并无室家之礼而居然以我为室家速我于狱也然虽速我狱其如室家之不足何哉其文甚明
羔羊
孔疏释羔裘为卿大夫之朝服考礼表裘袭裘皆不入公门明非朝服可知葢退朝则释朝服而表裘故五紽五緎并见观瞻耳然桧风不曰羔裘以朝乎曰此禓衣也贾氏孔氏谓禓衣之外别有朝祭之服不知玉藻明云君在则裼尽饰也是禓衣即朝服矣古之礼服直领无衿裘上禓衣裘色微露故曰尽饰
五紽五緎衣服不贰退食自公从容有常犹大雅美都人士之意
羔羊之皮五而素丝之饰亦五紽亦缝也緎者缝之界域织素丝为组紃各加饰于裘之缝中凡有五也委蛇韩诗作逶迤公正也其义较长
殷其雷
殷其雷在南山之阳雨雪也而杨柳矣何斯役也而竟违斯时乎则以王事之靡盬而莫敢或遑耳然我振振然仁厚之君子知其必毕事而来归哉望其归而美以振振信其不肯念私室而忘公事也而大夫之尽瘁亦在言下
摽有梅
摽有梅非女子之自言诗人之言也诗曰求我庶士迨其谓之虽村巷之女岂赧然而出诸口哉【集传我者女子之自我也】此与周南之桃夭相应桃夭羡其及时摽梅惟恐失时其义一也
小星
此美南国夫人之能逮下使众妾各知安命也能安命则抱衾与裯望星宵征皆视为分所固然而无并后匹嫡两政耦国之祸矣尊卑明而进御以法宫政肃而女谒不兴后妃之化大哉
星之早见于东方者或三或五皆大星也参昴正是大星而诗小之者从其初见言之耳或曰王后惟月对月而言则星为小此嫔妇三夫人之喻若抱衾与裯则是下妾贱役葢嫔妇三夫人当宵征之际指下妾所抱之衾裯以明已不敢当夕之故寔命不犹耳此义尤细
江有汜
江大汜小犹之嫡正媵偏兴而比也能左右之曰以与犹许也过往过也葢此媵从嫡来归为嫡所恶斥之他所后乃迎之以归非待年于国先已妬之也
毛传曰江沱之间有嫡不以媵备数媵遇劳而无怨嫡亦自悔其云不以媵偹数是从嫡而来归者可知故曰遇劳而无怨若犹待年于国则何劳之可服乎此集传用古注而失者
左传曰诸侯嫁女同姓媵之异姓则否公羊曰诸侯一娶九女二国媵之以侄娣从士昏礼云虽无娣媵先言若无侄娣犹先媵之也媵之礼明见于经传如此说者谓古人媵女之意葢恐其嫡不幸早亡即以媵为之继室且姊妹相处亦可息妇女之隂讼是固然矣予考媵之职自升阶即席以至烛出侍户闻呼则应详载仪礼者无殊婢子礼本人情何以国君之女使同列之诸侯贱役之如是且诸侯自长女以下嗣此余女悉当为媵何以卫宣之女一为宋桓夫人又一为许穆夫人诗美庄姜何以曰邢侯之姨谭公维私乎且以姑媵侄以姊媵娣古人制礼必不如是紊也窃以礼之言媵未尝指为亲娣亲侄意者同姓大夫之女媵于君女是即侄娣葢古之媵犹今之陪嫁非特女可媵男亦可媵伊尹尝为有莘媵臣春秋载公子结媵陈妇于鄄秦以井伯媵穆姬是也非必以亲女为媵凡媵必随嫡以往亦无待年于国之理若秦穆以懐嬴媵重耳则是亲生庶女但爱其人而愿为之媵非礼本当媵也春秋时以弱媵强以小媵大皆临之以势而说经者遂据为古礼至如秦穆之媵重耳尤事不恒有非可执以为证读左氏公羊毛传者审而讨论之可也
野有死麕
此戒士之无礼以求女也野有死麕物之自毙者堪憎人胡不知所择猥以纯洁之白茅包而取之有女懐春女之感时者非正士胡不知自爱乃无端身往诱之乎此非必真有其事也设言如有懐春之女吉士断不可往诱之耳下章乃正言之
林有朴蒙茸幽翳不可轻身以入也野有死鹿白茅纯束不可冐昧以取也女处深闺懐春之思谁实知之而吉士可以非礼诱之乎
为吉士者戒之哉舒其行而脱脱兮无动其所佩之帨兮【内则男子佩纷帨】无使彼守闾之尨也吠斯其为好之吉士也此为二南之正音乃前人失解至目为滛诗可怪也
何彼秾矣
平王齐侯断非平正齐一之谓顾氏日知録曰此庄王之事附于召南其与文侯之命以平王之事而附于书一也召南十三篇王柏乃欲退其三于王风而不知后王之事可附前王是不读书也其说是矣但顾氏依集传作庄王之事尚未的齐桓娶庄王之女乃平王之曾孙非孙也刘氏瑾曰此齐侯是防公之父僖公亦娶王姬也万斯大曰鲁庄公元年及十一年皆书王姬归于齐则王姬当是其姊妹非防公即威公其说较胜于诸家可从也
郑箴膏肓【书出康成】鲁诗说也其说此诗曰齐侯嫁女以其母王姬始嫁之车逺送之齐侯齐僖也王姬正是平王之孙而其女乃平王之外孙诗人见其衣之秾容之盛车行之肃雝犹是王姬之故物因以想见周家内教之美此古说之可据者弗谓三家尽不当从也
驺虞
记曰驺虞乐官备也官备者才多之谓贾谊曰驺者天子之囿虞者囿之司兽虞人翼五豝以待一发所以复中也驺虞之官能效职以供田猎则官之备才之多可见矣
郑笺一发五豝谓战禽兽之命令言禽兽各争其命也孔疏五豝一矢杀其一而已非矢不单发中必叠双如西都赋所云也集传引之悮古者一发四矢葢先后发之非四矢并发也一豝中而五豝齐见于葭蓬之中庶物之蕃庑可见而虞人之效职不可叹美乎
诗沈卷四

[book_title]卷五
钦定四库全书
诗沈卷五
柳州府知府范家相撰
邶
柏舟
柏舟不类于凡舟泛之水而无所用则亦泛其流耳以兴贤者之在人国置而弗用则忧谗畏祸不得不随波以逐流也然而岂敢置君国于膜外哉耿耿不寐实有切已之隐忧焉虽有防酒不得以敖以逰而防言且日进矣
鉴所以茹物而我心匪鉴不可以茹兄弟我所据而我有兄弟不可以据薄言往愬适以逢彼之怒我真惘惘矣哉兄弟指小人怒则羣起而攻之三章遂言受谗之故
夫我心虽匪鉴也然而匪石也不可转也匪席也不可卷也我之威仪棣棣犹是中规中矩不可选以随人岂因彼一怒而改其常度乎
唯其如是而我之忧滋甚矣既独立而无偶自取愠于羣小觏闵多而受侮不少未尝不寤辟之有摽也忧心悄悄非但畏谗正以忧国寤辟有摽非思改节正以忧公
我无所诉诉之于日月日居月诸胡不长明而迭微则有时固不可控愬矣烦蕴结如彼不浣之衣积垢在身不可湔涤而一新也安能假羽翼以奋飞使得一至君所而申雪之乎
緑衣
緑衣也而忽黄其里则将黄其衣矣黄其衣则将黄其裳矣心虽忧而无益曷若已且亡哉【一二章】緑兮丝兮是女所手治而甚明兮同是丝也而治之为緑治之为黄我思古人正名定分盖使之各相安而无相訧兮【三章】絺兮绤兮妻其以风过时而成弃捐古之人未尝有之今则然矣我思古人实获我心所以刺庄公者何其婉也
燕燕
石碏之谋州吁也以陈为援戴妫之归陈不无力矣诗曰先君之思以朂寡人则其平日之勉戴妫而欲甘心于州吁者殆非一日故称其秉心之塞渊而逺送于野其执手丁寕岂直为妇女态哉诗之可以补史也如是
日月
此与下终风皆追念庄公悲其言之不聴也盖尝对日月以矢诚望古处以规正不谓乃如之人逝不古处则邦国胡能有定乎当其时寜不可惠然顾我耶
三章言德音又曰无良者言彼之所称为德音实皆无良之言也指嬖妾而言之
末章父兮母兮畜我不卒言父母畜我之深恩初不料我之有今日也苟其有知应念其畜我之不卒矣报我不述言庄公所报之言不堪尽述于人
终风
借终风之暴比庄公之喜怒无常笑而谑浪且傲匪笑而实怒矣中心焉得而不悼乎
终日之风未有不霾者也则虽惠然肯来而忍见其霾哉莫往莫来言其往来无定是以悠悠之思与日俱长也
霾则曀曀则隂且雷昏戾恣睢无所不至也愿言则嚏气噎则生鼽嚏也
击鼔
州吁以诸侯之兵伐郑以告于宋无平陈与宋之事其伐郑有二一围其东门五日而还一败郑徒兵取其禾以还亦未尝旷日持乆如诗所云也且诗云土国城漕考春秋闵二年戴公渡河而庐于漕僖二年文公又城楚丘使漕既城不城楚丘矣诸家皆以为疑同年友姜炳璋曰州吁连陈伐郑推宋为主平陈与宋者连合陈宋之谓两次虽俱未旷日持乆方其踊跃用兵必不能先计往返之速如是所以有居处丧马死生契濶之悲居无宫室即谓之庐不系乎有城无城先城漕而复城楚丘为迁都计也何疑为州吁之诗
首章言其残民以逞或城漕或伐郑踊跃无前之状二章犹望其归三章恐其不复能归也彼将于是为居于是为处阻兵而安忍则将爰丧其马为敌人之所骑矣于以求之于林之下敌人之马充斥于林中而身命其可保乎下章遂以长诀其室家
凯风
孟子曰凯风亲之过小者也若既已改嫁则义与父絶非小过矣盖不安其室而七子作此以自责欲嫁而中止故曰小过也诗无母嫁之意甚明
凯风自南心吹而夭夭可以人而不如乎母氏劬劳凯风之吹也
凯风之吹俄而成薪矣我母氏之圣善抚我七人竟无一之为令人何以为人子哉
寒泉之在浚者一而汲之甚众犹母唯一身而待育者七焉母氏其劳苦矣敢不思而自奋乎
黄鸟之好音犹能悦人乃有子七人莫慰母心诚鸟之不若也自责自恨真孝子之言
雄雉
春秋隐四年卫宣即位明年卫人入郕十年与宋入郑伐戴瓦屋之盟及郑平矣又与陈蔡从王伐郑既为郑败又与齐郑谋鲁鲁桓求好于桃丘弗遇卒来于郎前后反覆贪求忮害莫此为甚诗殆作于此时
诗人托为妇之念夫以刺卫君之搆兵而劳民前三章道思妇之情末乃指其因忮害而起衅争因贪求而召搆怨动辄得怨以致杌而不安也不敢斥言君故以责之百尔之君子
雄雉取其善鬪故以起兴为国事阻而曰自贻者以勇敢而选从军不啻夫人之自召也指其夫实以指其君首章已露本防矣
匏有苦叶
此诗二章言雉鸣求牡三章言雝雝鸣鴈非刺淫而何但序指宣姜诗中不见此意岂讳而不敢斥言哉匏之成也可佩而济而尚有苦叶则不可以佩也济之盈也畏其溺人而有弥其盈则不可以涉也今乃徒步以往涉虽深则以厉浅则以揭尚其慎之哉
有弥济盈水方盛而以为曾不濡轨则将徒涉以往矣有鷕雉鸣音相感而若求其牡则将骞飞以赴矣求其牡者求为牝牡之苟合云尔
嗟此配偶之大事而可若是之苟且乎请言昏姻之礼纳采必用雁请期必旭旦皆在河氷未泮之时士如归妻未有不以礼者也
若我之济也岂敢轻身以往哉济有深必方舟而后济焉招招舟子人满舟盈人虽渡而我尚否焉愿俟我友以共济彼徒者曷不猛省哉
谷风
卫有弃糟糠而恋新昏者诗人述弃妇之言而深恶之言葑菲上下可食毋取其茎而遗其根夫妇始终与齐毋好于初而背于终况德音不可以违尤当黾勉同心及尔同死乎
不逺伊迩薄送我畿言无望其送之逺也但薄送于门畿犹见故夫之意而竟忍相决絶也盖有洸有溃之状弃之唯恐不速情状如绘
泾本清而渭浊之言其始非无知今乃恋新昏而瞀乱也逝梁发笱言去后不顾私蔵遑恤我后并其子女而莫之恤矣
就浅就深者相时之勤何有何无者安贫之苦匍匐救丧者相夫之任防也
既阻我德贾用不售言其谏之逆耳也德者妇德即首章之德音也育养也昔恐其养生之鞠穷以及颠覆故言无不入今则比予于毒而弃之矣
防蓄所以御冬而尔之畜我但以御穷独不念昔者予之来塈乎通篇怨而不怒哀掉尾余音如诉当想其立言之忠厚
式微
左传荀林父略狄土立黎侯在卫穆公时方其失国晋方主盟中夏乃不望救扵晋而望之卫者流寓在卫急不暇择也或谓宣公时无可考
式微胡不归旧说国虽微而未灭尚有可归之地愚意式微正指卫也卫之式微如此我胡不归而留此哉国破家亾归将焉往伤之至也下二句乃以望卫君而深责之
旄丘
狐裘蒙戎与下兮尾兮相应若曰昔之来也犹衣狐裘之蒙戎今则裘敝而琐尾为流离之子矣黎在上党壶闗县本处卫西其来奔卫则东故曰匪车不东言昔尚有车而今且徒也叔伯同姓之称非以方伯称卫亦非呼其臣
简兮
日之方中在前上处公之覩我甚明故赏我而锡以公庭之爵然虽赏我而不我用是仍以伶人畜我耳此非贤者之自作也如曰自作则似东方曼倩之自嘲寜得为贤乎有力如虎御乱之才执辔如组治民之能美人而曰西方之人谓西周之盛贤才之得时而驾者非以美人为文武也山有榛则茂隰有苓则繁如使隰有榛山有苓而能得其所乎是以望西方之美人而叹之万舞有二一羽舞文舞也一干舞武舞也此文舞也籥以竹为之长三尺有六孔执籥以左将释籥也秉翟以右将舞翟也非右舞而左吹
泉水
归寜者归以寜其父母如父母已终则何归之有后序非是诗亦无终逺父母之意当是父母在以他故不得归寜如兵戎搆衅之类故思之切如是録其诗所以嘉其孝思也卫女懐归之诗载驰竹竿与此凡三皆止乎礼义之作
泲水属东郡濮阳祢无所考乐史寰宇记山东兖州有大祢沟疑即此祢乃所嫁之国适衞之道
北门
君居南面以嘻臣出北门以忧为君国非为身家也窭且贫能守道也贬谪至而政事日益乃曰天实为之不敢怨其君也世乱君闇守死不变其心弥苦其节弥坚
北风
北门留而此篇去乱邦不居也其虚其徐威仪容止也【尔雅】夫身既去国尚何虚徐之有故曰既亟只且赤狐黑乌祸在目前尚可不亟行哉
静女
此惜君子不遇于时爱而思慕之故借静女为喻左传静女之三章取彤管焉言其遇主于巷所进皆法物也以贞静之女而拟之曰其姝犹干旄之言彼姝也城隅幽僻非在山林彼其俟我之求之矣爱而不见搔首踟蹰求之未得其道也
静女其娈矣乎而非娈也彼将贻我以彤管之法物而致之于礼度我思彤管之有炜是以悦怿于女美也荑生于郊野可缩酒而奉祭自牧归荑尚洵美而且异我非以女之美而异之也贵其为美人之贻也
解頥新语曰古有鍼管乐管非是今之笔管古以刀为笔无管
新台
予读新台之诗而叹人情之贱女贵男莫如春秋时为甚也以秦穆之方强也既以懐嬴事晋惠复以备媵于重耳以晋霸之犹存也明知楚灵之挟仇乃送女以为之妃齐景涕出而女呉呉亦以孟子妻鲁昭若不计其配之当否而漫以与人国者且既已与之即不计其国之君夺以为妻而凟乱其天伦也鲁惠公夺子息之妻以为妃而宋武弗之问【事见史记】楚平王夺子建之妻以为室而秦人莫之何降而公孙敖夺襄仲之妻若固有之夏姬嫁八夫而滥淫郑人聴之【夏姬郑穆公女】此宣公夺伋之妻作新台于河上而齐人閴若无闻哉虽然新台之作以情事论之尚不能以无疑夫卫弱国也非楚平可比齐能杀哀姜之滛必不甘受耻于卫且国君之嫁女送必以卿宣何敢明目张胆要于中路乎况既欲夺之又何必作台于河上使两国之人耳而目之而自扬其丑考传宣公烝于夷姜生急子属诸右公子为之取于齐而美公取之以理推之当是先为伋求取于齐右公子复命于公未将六礼公闻其美乃自求为夫人焉宣姜未必即是齐公女故齐人以之许其父而公往取之新台之作所以悦宣姜而国人恶之故曰要之而作是诗耳燕婉之求得此戚施盖推本言之也夫盈门有烂将与其子行馈食之礼而要之中路加以揄狄直同儿戏当时君虽贱女恐不至于是
二子乗舟
此序与左传鲁诗俱同者然孔防已疑其不合矣考宣公之立承州吁之后在隐之四年其卒在桓之十二年凡在位十九年宣之烝夷姜而生伋必不在庄桓之世而在即位以后可知乃其属右公子为伋求娶于齐则年当及冠在位应近二十年矣若夺伋之妻生寿及朔朔能与宣姜同搆急子寿能窃兄之旌以代其死年又长大合前后计之当是三四十年之事乃宣之在位实止十九年也年分之不合如此左氏其可据乎朔与宣姜所遣杀伋之盗必为亲信亦岂有不辨伋夀而误杀之理且夷姜之未缢也为夫人乎抑不为夫人乎为夫人则名不正不为夫人则伋为庶子何以立为世子况宣姜未取之先宣公不闻别有夫人是庶母也而俨以为妻乎左氏传闻非实毛公据之与之同失而不知洪容斋诸人虽辨之而弗详也按刘向新序曰宣公之子伋也寿也伋前妻子也寿之母与朔谋杀太子而立寿使人与伋乗舟将沉而杀之寿知不能止也与之同舟舟人不能杀伋方乗舟时其傅母闵之而作诗云云其但云伋为前妻之子则非奸生之子可知故立为太子二子乗舟以夀在不死后乃俱死于齐则情事俱顺此鲁诗之可从者
毛奇龄曰史称庄公卒太子完立是为桓公二年弟州吁骄奢公绌之州吁出奔十六年州吁袭杀桓公而自立是年州吁杀于濮宣公乃立宣公之生伋当在桓公之时至即位之初长大可娶年分悉合史但称爱夫人夷姜而生伋不云是庄公之妾则左氏所云烝于夷姜者非也按此即新序鲁诗说也但夺取宣姜而生寿亦当在即位之初年方合
诗沈卷五

[book_title]卷六
钦定四库全书
诗沈卷六
柳州府知府范家相撰
鄘
柏舟
序曰共伯早死共姜守义父母欲夺而嫁之作此自誓共伯武公兄也武公在位五十五年当其即位之初年已四十余矣世家言武公簒共伯而自立固未可信但公死而共伯立既葬而后死则可知何也父死未虽已立不称君礼也共伯长于武公其死时年亦近五十何云早死共姜年必相仿非少艾也父母何尚欲夺而嫁之髦者垂髪至眉被于两旁防小之饰若父母现存虽长不去唯拂而扱之冠缨内则云子事父母拂髦冠缨是也至父母死乃脱其髦丧大记云小敛脱髦是也当共伯之死厘公已何尚以两髦称之是皆悮也窃意共伯立为世子早已身死武公是以嗣立共姜无倚大归于齐其母欲夺其志故指两髦以自矢是时厘公尚在故曰髧彼两髦也
柏之为木其心至坚虽为之舟而泛于河不腐也故共姜借以喻其之死靡他之心与泛彼柏舟取义不同
墙有茨
此序但云刺宣姜与顽淫乱而左氏所记尤为可疑按传惠公之立也少齐人使昭伯烝于宣姜不可强之生齐子戴公文公宋桓夫人许穆夫人夫宣姜据传是齐僖之女既以不正始复纵淫于后使其庶子烝之不可而又强之是以犬彘畜宣姜俾贻丑于无穷也且曰使之曰强之若迫之以必从者尤非理之所有事之或然也丰坊曰昭伯不可而齐襄强之竟改适为夫妇左氏以其人伦失序故谓之烝盖襄公躬行禽兽恵与宣姜顽同奔于齐而襄公使之淫乱以为乐虽未可知然予谓戴公文公五人防非昭伯所生何也史称昭伯早死若烝于宣姜生子女五人则惠公立后十年尚在何云早死且此子女五人育于宫中惠公何以称之不特此也戴公庐于漕齐桓为之御文公迁楚丘桓又为之封桓之霸也申五命以楼诸侯皆以正身齐家为本岂有立昭伯奸生之二子以乱卫之宗祊即卫人亦不服也宋桓许穆俨然人主亦岂肯取暧昧不明之女为夫人哉且戴与文之立也如据史以昭伯为父是以祖母为生母也如以宣公为父则又以生父为亲兄名分之不正莫此为甚独不为齐桓卫文一筹度之乎窃以昭伯之烝宣姜事或有之但非齐人之所使齐子戴公五人或皆宣之庶子不必尽宣姜之所生即宣姜亦未必即齐僖之女左之失诬可胜指哉
偕老
此诗当在新台后墙茨前宣姜正为夫人之时夫燕婉之求得此戚施乃同心唱随絶不知耻诗人丑之首曰君子偕老刺意已明
严华谷曰此诗唯述夫人服饰容貌之尊盛中间但有子之不淑一言而刺意尽见硕人唯述庄姜之美不言庄公不见答中间但有大夫夙退一语倚嗟之诗但有展我甥兮一语三诗体同但下一二冷语不露
夫人以承祭为重故首言副笄六珈以法服为尊故继以象服是宜委委佗佗行之美如山之重河之平也玼兮玼兮承副筓也加副筓则必着翟衣加瑱揥是以眉之清扬愈显其晳也天也帝也言其俨居尊位而不自省也
瑳兮瑳兮承象服也服展衣防绉絺夏之盛服益表其顔之清扬如是之人而称之曰邦之媛兮愧耶否耶
桑中
左传夫子有三军之行而又有桑中之喜是将窃妻以逃者也盖以桑中之刺奔指巫臣之窃夏姬非以桑中本为窃妻作也毛公悮防其防遂以世族在位相窃妻妾为说非也依序但云刺奔为正
乐记桑间濮上之音比于慢矣据史记纣使师延作新声武王克商师延投濮水而死衞师涓从灵公过濮上夜闻水中乐器声【延抱乐噐以沉】因冩之为晋平公奏焉师旷曰此得之桑间濮上乎然则桑间濮上之音盖指纣乐非指此诗之音也
期桑中要上宫送淇上其地则一孟姜孟弋孟庸其人则三盖淫者一而奔者三一人一事也李厚斋诗所指为宣姜诗孟姜孟弋孟庸或即其娣然弋与庸明是姓岂槩是娣媵乎
鹑奔
此诗赵孟明以为床笫之言不知伯有之赋此何所取义岂以祈大国之正已耶杨龟山曰圣人録此见衞所以为狄灭之因故次于定之前
定
姜氏【炳璋】曰诗但言宫室而城郭都邑皆在量度中也但言琴瑟而噐用服物可备知也但言一升一望而朝市民居已在目也但言降观而分井授防有田有宅也但言夙驾而宵旰之勤可见也但言騋牝而国之富强可知也落落数大端而中兴之规模毕见
周公卜瀍涧于东西左氏言山河之表里皆以地利为本文之建卫升虚望楚降观于桑其于形势审矣卫之亾也以秦之二世非终焉允臧欤
匪直也人承上起下之词言公之勤于农桑匪直为民人如是也其秉心之充塞用意之渊深无所不到即畜牧之孳息已有騋牝之三千矣
蝃蝀
蝃蝀地之淫气傍日以成彩隂干阳也曰莫之敢指者戾气在上也序但云止奔古说多指宣姜然女子有行逺父母兄弟于宣姜不相似
相鼠
此序但恶无礼而诸说并刺宣姜韩诗亦然然卫文贤君其治卫之诗自干旄而外不多见诗之次序虽有移乱而蝃蝀与此篇恰在定之后干旄之前则止奔所以防淫恶无礼所以训俗犹见中兴之雅化当从首序为是
干旄
定为文公立国之本干旄则作人之雅化也在郊在野在城国人于干旄一见再见三见也大夫乗四马初往求贤故曰四之求贤既得并马以归故曰五之六之何以告之何以畀之知其必有以报大夫也左传干旄何以告之取其忠也家语干旄之忠告至矣哉言上之致敬尽礼如此贤者无不献可替否以致其忠爱者但不知其何以告之何以畀之耳美大夫正以美卫文
载驰
一章虚言欲归二三正言责臣四则明言当控告于大邦发乎情止乎礼义莫夫人若矣意欲大夫之设法以救卫非违礼而径情也左传许穆夫人赋载驰齐侯使公子无亏帅师戍漕意许大夫即从夫人之命往齐请救可知
此事左传年分亦误按闵公二年狄入卫冬十二月宋桓公随立戴公以庐于漕是年戴公卒立甫一月耳文公继立夫人之思归当在此时夫周之十二月夏十月也诗云芃芃其麦言采其蝱岂十月所有乎盖唁卫或在次年或戴公未立之前耳
视尔不臧我思不閟言我视尔之所谋皆非良圗若我之所思不在逺而在近若齐与宋必不閟而不纳也古礼有不可行于后世者三祭之立尸以孙象祖至于祫禘堂上皆诸孙堂下皆父兄相率而罗拜心何以安一也诸侯一娶九女二国媵之皆以侄娣幼者待年此春秋之事不可以行二也【详江有汜】父母既没虽国破家亾不得归省兄弟三也秦汉而下三者皆废岂以违古为非哉
卫
淇奥
抑之诗有与淇奥相发明者不愧屋漏不敢射思即切磋琢磨也质人民谨侯度即瑟僩赫喧金锡圭璧也无易由言无曰苟矣善戯谑不为虐也惠朋友绳孙子至于万民靡不承有斐君子终不可諠也
圣贤之学治外即以治内动容周旋中礼者盛德之至切磋琢磨于威仪言词见之可谓善言睿圣
切磋琢磨大学分道学自修是为已事后序言武公聴谏以礼自防其意亦同要之不外主敬而已诗中语语有敬字在
緑竹古分为二绿为王刍竹为萹竹王刍莎也萹竹萹蓄也朱子改为緑色之竹是也汉志武帝塞瓠子河下淇园之竹以为犍诗曰籊籊竹竿以钓于淇淇故多竹哉
考槃
淮南子曰夫可以扬清激浊抑贪止廉其惟隐者故録考槃与孔丛子合后序刺庄公不能继武公使贤者穷处疑有本
因涧阿以考室架木作屋谓之槃其中既寛且薖可以寤歌何乐如之永矢弗告犹云此中人语不足为外人道也
硕人
以硕人美庄姜而曰其颀曰敖敖叙世系以及婣亲美容色而极形容因而喜盈门之有烂道大国之多仪皆俗情之艳羡非好德之所尚也乃诗人一一侈陈之者明庄姜之贤不必言即以容貌礼仪姻族观之亦人情所共悦而何以不见答于公也
巧笑者笑之倩不轻笑也竹竿云巧笑之瑳是也公唯谑浪笑傲则不乐巧笑矣可互证以见
严氏解大夫夙退二句曰庄姜以礼来嫁不应不见答于公岂吾君疲于政事未暇与夫人相接耶如是则大夫在朝者且宜夙退无使君劳也其体防细矣愚谓此来嫁入朝之礼也夫人至君冕而亲迎大夫从君命妇从夫人至于入而行共牢之礼则大夫当夙退矣无使君劳行礼之劳也诗皆叙其来嫁之事似不必言其后之不见答也
氓
诗人述弃妇之言以明苟合之无终其为戒深矣曰淇曰顿丘曰复闗明着其地曰贸丝曰秋期明着其时盖诗人述弃妇之言以为当时奔女戒也昔人谓谷风节节是哀氓诗节节是供牒也
此妇之奔方三嵗而顔之衰旋比于桑之落者作劳故耶亦所迁之贿已尽食贫在室以致如是耳彼男子之来即我谋非贪色盛亦利财多财色去而爱絶可不戒欤及尔偕老以下追述始奔之语期偕老之如一谓尔毋使我老而兴怨也当无防无泮长如总角之晏言笑宴宴乃为有始有终耳其情虽苦而事弥丑
竹竿
序言思归即归寜也后序以为适异国而不见答非也夫适人而夫不见答可以思归故国乎首以少时闲情说起明其在家之乐接言岂不尔思言归寜不得思亦徒然也明人季本以此二句似淫诗而改之大谬
芄兰
佩觿佩韘者虽童子也能不以彼为知于我甲于我乎彼其垂带而悸顔厚有忸怩矣其词虽曲而有直体若非刺君之词则指童昏而居上位者言之
河广
易同人注天子诸侯后夫人不出谓其嫔妾多虽无子不出唯犯大故仍用常法耳宋桓夫人之出未知何故说苑载宋襄为太子请于桓公曰请使目夷立公曰何故曰臣之舅在卫爱臣若立则终不可往矣盖不敢言其母而言舅则夫人似非为淫逆而去故兾以感桓公而反之也夫人河广之诗当作于此时严氏谓防公之世卫文已迁河南不须渡河其证甚明
诗虽以望宋为言然于桓公无相思之理诗亿引宋仁宗废后郭氏不肯与仁宗私见一事明夫人之不思桓桓公是也盖望宋但以思子
伯兮
执殳前驱义当从戎无怨怼也膏沐不施偶居无匹诲冶容也其雨也而日杲杲望雨者无不首之疾我之望伯犹是矣萲之为言谖也忘也树谖堂背或可忘忧皆思妇之言而序曰刺时者刺兵戎之不息也
古说谓为王前驱即桓五年蔡卫陈从王伐郑繻葛一战夫卫宣从王伐郑于义甚正诗人何故兴刺春秋之事左氏失载甚多何必定指一事以证之
有狐
旧说以狐之媚比女之无因而忧人之裳衣其义甚浅且寡妇鳏夫于诗无征此盖忧乱之作故序曰刺时耳淇梁孔道之上狐不夜出而昼见绥绥然不复避人妖徴也无裳无带无服民之衣不蔽体则食不充口可知穷困如此乱将至矣皆触目伤心之语
木
齐桓之封卫卫未有以报也而曰报之以琼琚报之以琼玖且车马噐物之遗非轻何以木木李为喻乎诗若曰人生赠遗之故苟其情甚厚于我虽投我以木之微必报之以琼玖之重匪以为报也盖欲永以为好也齐之厚我岂木也哉卫之感齐桓也深故其词如此而所以美桓公者自见
王
王风次序说
王风何以次于邶鄘卫之后也元城刘氏曰王风在邶鄘卫后者存二代之后也周既灭商分其畿内为三国即邶鄘卫也自纣城以北谓之邶其南谓之鄘东谓之卫邶以封纣子武庚也鄘管叔尹之卫蔡叔尹之以监殷民谓之三监武王崩三监叛周公灭之尽以其地封康叔故邶诗十九鄘诗十篇共二十九篇皆卫诗也序诗者以其地本商之畿内故列于王之先而仍列为三国独不谓之卫其意深矣
黍离
岐丰为西戎所有六七年始入于秦周之宗庙宫室戎之所毁非秦之所毁也大夫行役覩禾黍之离离伤故都之沦丧而民皆封殖耕农因作是诗非但悲宗庙宫室之欝为禾黍也故首序但曰闵宗周
于役
君子于役不知其期斯时其曷至哉鸡栖于埘日其夕矣牛羊皆已下括则今日又不至矣如之何令我弗思盖日日期望之词诗次黍离故序刺平王
君子阳阳
此与简兮相似彼万舞而夸锡爵此执翿而乐只且皆舞师也古者乐正之职习舞释菜兴噐用国之俊秀肄焉干戈羽籥春夏以时非贱职也籥师旄人掌教舞仕与国子身闲而业尊聊逍遥以肆志故贤者时出其中秦汉以下俳优侏儒尽入太常房中之乐但以穷声色娱耳目而兴贤育才之地一化为酣歌妙舞之塲贤者岂肯出此哉
房者乐师肄业所居之房也古注以为房中之乐笺防以天子路寝小寝之房释之夫路寝法地也乐师可阳阳然执簧以招友为乐乎
扬之水
戌甫戌申戍许不一戍而序専言母家者甫许之戍因申而连及之也甫与申同在南阳宛县许在开封邓州之间与申接壤戌之皆以为申耳孔氏谓甫许俱姜姓故借言之其实不戌非也顾亭林曰申侯之伐幽王之弑不可谓非出于平王之志当时但知其冡嗣为当立而不知其与闻乎弑为可诛孔子生于二百年之后盖有所不忍言故録文侯之命于书録杨之水于诗其防微矣
中谷
此幽王诗也三章皆曰有女仳离是民人弃其室家乱离莫保情非得已何以重责其夫曰遇人之不淑乎盖责其夫愈以悯其女也言外亦若为申后怜者蓷名庵防即益母宜生湿地暵其干先燥其干地之蓷也继则得地而长者亦悴矣终并下湿之地无一不暵其殆为宜臼之在申喻乎
有兔
后序以此为桓王诗朱子不详其世考桓王在位二十三年唯率蔡卫陈伐郑一事见春秋传他无所考诗曰我生之初尚无为我生之后逢此百罹则明为平王诗也幽王之初年周室尚平故生初无为至犬戎入冦王死骊山祸始大剧东迁以后戎患未息平乃觍顔庇仇戌申戌许征役不息非逢此百罹逢此百凶乎兎狡而避罿罦雉则罹之盖以自喻也
葛藟
三章皆以终逺兄弟责平王不亲兄弟之国而终依母家谓他人父谓他人母愚莫甚也亦莫我顾亦莫我有谓寕使彼之弗我顾弗我有而呼之亲之之情弥挚焉孰知其终不可恃也哉
终逺兄弟之下接云谓他人父谓他人母者逺兄弟则以他人为兄弟以他人为兄弟则以他人之父母为父母矣甚之之词也故三章明言之曰谓他人昆
采葛
葛蔓草也易困之上六曰困于葛藟于臲卼盖苦其纒束以致危动也萧父混于香草楚辞曰何昔日之芳草兮今直为此萧艾也彼者彼其君之辞一日不见如三月兮谓君之于谗人亲密之至一日不可以离则去君日乆者能弗惴惴如集木哉黄氏日抄载朱子诗传新说仍改为聴谗惜不见其原本
大车
谷异室死同穴守礼之言下二句信誓之词当是周大夫聴谗失防而男女怨恨自誓也序刺周大夫后序以为不能聴男女之讼按之诗文甚明
畏子不奔者女之言也言我若奔尔则尔仍罹大夫之法是以畏而不敢也然岂遂忘夫妇之恩而有二心乎故誓之曰谓予不信有如皦日
中有麻丘
周人惜贤者之去而思之也言彼丘中以望田则有麻有麦果则有李皆子嗟子国之所封殖也遗爱犹新彼其犹肯施施而来食我而贻我以佩玖乎毛氏以子嗟子国为留氏父子之名必有所本或曰设为彼国之留贤亦通若指为淫词则失之逺矣
诗沈卷六

[book_title]卷七
钦定四库全书
诗沈卷七
栁州府知府范家相撰
郑
缁衣
记曰好贤如缁衣恶恶如巷伯则爵不凟而民作愿刑不试而民咸服明栺上之好贤而言非民之爱武公之词也缁衣指贤之仕于周为大夫者武公之荐于朝者也称其宜欲其乆于位衣之敝予则为改制而新之适子之舘见子之勤于职而薄于奉也还则使廪人继之粟而授之餐司徒之官以贤制爵使民慎德武公之辅周如此信能继桓公之业哉孔丛子曰于缁衣见好贤之至焉与记正同
桓以隂谋取国后死于犬戎之难召犬戎者申也武公乃忘父仇而结昏至其子庄公首抗王师射王中肩如是而称为世德良可寒心然好贤之诚自不可没缁衣黑色布衣士冠礼主人冠朝服缁带素韠盖诸侯卿大夫视朝之通服非常朝之服
将仲子
仲子指祭仲也仲之谏庄公也实啓公以图段之思所以恶其逾里逾墙间人骨月也恶仲则刺庄矣折杞折檀手足相戕之喻父母指姜氏下三句乃庄公饰词对仲之言此作于荘公之世故隐而不直
叔于田　大叔于田
国人之爱庄之纵之也庄之纵正以图也深心以残骨肉醸乱以逞雄才恶莫甚焉故不刺而刺庄左传得众国人爱之意亦有可爱之事欤不然何以巷无居人也荘公至此盖若为弗知也者而甲兵则已备矣
袒裼虎献于公所古注谓献于庄公之所是也从公而田田之大也故别之曰大叔于田将叔无狃戒其伤女述公饰为爱弟之言
清人
春秋经曰狄入卫郑弃其师其词盖専责郑文之恶高克而并弃其师无人君之道故诗亦无恶高克之意夫狄之入卫患未逼郑何容先发兵以御之河文公既恶高克何不逐之乃逆料其不能将师使之弃师而自奔驭臣之道既失而弃师之心尤不可问诗即史也周制大国三军次国二军郑次国也不应有三军而诗曰中军作好者繻葛之明有左距右距僭之乆矣左旋右抽谓左军方自河上以旋右军复抽师以出河而高克但在中军作好形其不堪将师之状
羔裘
羔裘之美大夫诗文甚明序曰刺时者意以刺君之不能用以当国耳曰彼其之子是及其在位而称美之词非如后序所云思古以风
遵大路
为君留贤而曰无我恶者是同僚之词也去国以礼故行大路掺操也【魏了翁曰魏晋间避曹操讳多改操为椮】操其袪而留之曰毋我厌恶而不省也君臣之义去就之大礼当系恋我之留子为人君不当速去故君也寁者速也
鸡鸣
明星啓明星也士将早弋而女聴鸡鸣以相告未及昧旦也而士则疑为昧旦矣然明星尚有烂也以是翺翔而往弋鳬雁未散所获必多矣【唐李华曰将翺将翔弋鳬与雁此主酒食待賔客之仪也载在礼经】
弋之多和之宜足以佐饮愿偕老之如斯莱妻鸿妇之敬也鼓瑟鼓琴虽乐非躭故曰莫不静好
知子者士之知己也或同其方而来或倾其心而顺或合其志而好以赠以问以报我毋惜此杂佩子毋失此良友有进德之思焉诗人述贤夫妇之相警以戒当时不悦德而好色之多序说是也
有女同车
此固非窃妻之诗但序云刺忽义亦难通盖忽之辞昏虽失大国之援而义则甚正考郑忽先在王所陈侯请以女妻之郑伯许焉而后成昏忽从父命而可以为非乎陈妫不以色闻又何以舜华为比且诗云孟姜如序所言正是鲁之文姜也讵文姜也而德音之不瑕乎淫弟杀夫天下后世之所深恶忽之辞昏幸而免为鲁桓若诗人反以刺忽此圣人之必删无疑者也或曰郑昭之取陈妫也在隐之八年是时未闻齐欲以文姜妻之及桓之六年昭公率郑师以败北戎始有请昏之事昭公辞而祭仲劝之昭公不从尔时文姜归桓业已三年似忽之辞昏者别有一孟姜而非文姜也抑知昭之娶陈妫时已十年矣尚何以请昏为哉总之左氏记载前后舛讹毛公但据祭仲劝忽一节以之解诗防不可训也此刺当时亲迎者不悦德而好色之词孟姜不必定有其人亲迎未知何指六卿饯韩宣子于郊子旗赋此取其德音之不瑕诗意甚明
唐李华与外孙崔氏二孩书云将翶将翔佩玉琼琚此奉舅姑助祭祀之仪也载在礼经汝其记之今礼经无此文然必有所本要之此非淫诗益明
扶苏
此合下三篇固非淫奔之词但序云刺忽亦复可疑笺疏以狂且狂童皆指昭公夫昭之即位年非童幼遭家多难不狂不狡诗何以云然乎朱子初说疑指厉公然厉与昭年正相近亦不当目以狂童或指祭仲则仲实老奸非童也严氏泛指昭之执政似为近之然昭公执政自祭仲傅瑕外不闻别有何人且立未一年即出奔于卫四年始得反国又二年即已遇弑岂其别有亲近昵以致悮国防身欤皆无可考此诗为刺臣之词甚明但未知的在何时
范处义曰在山则扶苏之与桥松在隰则荷华之与游龙孰为美孰非美宜若易辨今所用之人乃狂狡之童而子充子都之美反不见用则美恶倒置矣二章皆赋而比也子都荘公时人子充不知所考大约亦美士耳以子都子充比狂且可知是少年不更事之人
萚兮
风吹槁叶君危于上予倡汝和臣比于下如燕雀之处堂而不知厦屋之将倾诗人故代为之惧且危焉其词似近于刺忽而忽之时事亦无所证
狡童
此与扶苏如出一词盖疾其君所用之人心皆叵测君实被其蔽而不胜忧愤也彼狡狯之童始与我言且食今则否矣我岂不能去此而他适哉维予之故徘徊系念使我不得食与息兮子者指其君也
褰裳
序曰褰裳思见正也以郑事考之若在晋楚争郑之时似为近之当时郑连嵗被兵民不堪命子驷当国谋之不臧故思大国之正己也溱洧意在从晋不我思而就他人方从晋而又从楚也牺牲玉帛待于二境郑之不安其国者凡四五年皆子驷之本谋故斥之曰狂童之狂六卿饯韩宣子于郊子太叔赋此诗宣子曰起在此敢勤子至于他人乎言郑若从晋必无不急郑之理似非他处防章可比
丰
男亲迎而女不从春秋多有此事坊记曰亲迎之礼舅姑承子以授壻【此舅姑是女之父母】以此坊民妇犹有不至者此诗盖述女之不就亲迎而中悔之者男行而女不从昏之道缺是乱常也故序曰刺乱
亲迎之人容则既丰且昌服则锦衣而褧裳其礼之恭则俟乎巷俟乎堂尚何不足之有而父母乃不予送不予将能无悔乎不曰悔不送予而曰悔予不送者婉其词也女嫁而送之门者父母之事乃又曰叔兮伯兮驾予与行者言此时叔伯在旁何不劝而使驾乎悔之至也圣人録此以警当时之頽俗犹坊记之意也
东门之墠
东门之外移居者新除地以为墠而树之嘉栗始则茹藘之在阪今已室家之有践虽其室迩在东门而其人已不可长见矣我岂肯忘情于尔乎但恐子之弃我而不我即也有践家室言其治家之有条理诗无防词明是贤人去位高隐而诗人企慕之如此与下篇风雨相似
风雨
序曰思君子也风雨晦冥之时忽覩君子之光幸何如之鸡戒旦而天将曙苟君子出而仕人之国世必将治矣盖望其出而劝之也或曰鸡鸣在风雨之候昏旦庶乎可分君子治浊乱之政时事庶乎清明既见而云胡不夷未得见也其思深其词曲二说皆长
子衿
青青学士之衿昔之被此礼服以逰于庠者今则悠悠我思矣诵乆辍学舍空存我纵以失教而不往子寜不可重加振作继嗣昔日之好音乎我者代为学子之言子以指其上也
挑兮达兮非复青衿之旧矣登城阙以遨逰念人才之可惜兮一日不见如三月兮郑以被兵之故然明欲废学校微子产则庠序鞠为茂草然究不得延师儒而勤教育也诗人是以伤之
扬之水
水无物不流而扬之使流虽束楚之轻亦暂流而旋止喻懦弱之主不可扶之使强也不信兄弟而信廷言危乎殆哉序以为刺忽之诗似或可从
出其东门
东门之女非不如云如荼皆匪我思存也缟衣綦巾守贫聊以自乐人之慕冶容以丧节操者曷弗省焉诗意甚明序以为五公子争兵民人思保其室家则以禁戒人之乗乱以夺人室家者于义亦通但语意和缓似不类闵乱之词
此所云荼茅秀也与以薅荼蓼之为秀草谁谓荼苦之为苦菜不同
蔓草
苏颍滨曰郑人困于乱政感蔓草尚得零露以生而自伤其不及也思得君子以被膏泽庶几邂逅遇之以适我愿故子太叔赋此诗而赵文子美之以为吾子之惠意取于此夫子与程子倾盖相欢曰有美一人清扬婉兮明非述淫诗也
溱洧
冰涣蕳荣正桃花水下之时而溱洧之逰冶士女之谑浪如此风俗之敝莫斯为甚然所谓同逰之士女亦当是平日素相狎习之人非水濵杂沓无端目成而采兰赠芍各随所爱以奔之也诗人直叙之而义自明夫子次第之以为郑风殿防深哉
诗沈卷七

[book_title]卷八
钦定四库全书
诗沈卷八
柳州府知府范家相撰
齐
鸡鸣
苍蝇之声何以误聴为鸡鸣如曰梦寐则非贤妃戒旦语矣盖鸡本未鸣而促之曰鸡既鸣兮且非但鸡则既鸣苍蝇已将作声矣可安寝而怠朝哉
匪东方则明月出之光言若非东方之明岂犹是月出之光乎促之愈迫也三章虫飞薨薨正是苍蝇之声皆设为之词以形容贤妃戒旦之殷齐之贤妃无指故序曰思古也
季子称齐风泱泱表海今存者十一篇而齐襄文姜之事过半意其遗佚多矣
还
齐人好田猎而不务本业急功尚诈皆上之所化序曰刺荒后序指哀公或亦有据乎以子之还且茂遭猎者于道揖而称之曰獧曰好相习成风虽士人亦不为非矣非特猎者之互夸也
着
亲迎之废于春秋乆矣隐二年经书纪履繻来迎女君不亲至而遣大夫讥之也当时视古礼为可废故鲁哀疑冕而亲迎为己重乃齐人犹行俟着俟庭俟堂之礼其充耳犹依古饰独废亲迎而不讲诗人见而惜之曰此贵家之昏也何以祗有道妇入门之礼而不见其亲迎乎其意甚盛夫子亟録之以警頽风也
诗记昏礼婿往妇家亲迎既奠鴈御轮先归妇至婿揖妇以入及寝门揖入升自西阶齐人既不亲迎故但行妇至壻家之礼俟于著者俟于门外揖妇以入之时也俟于庭在大门之内寝门之外此及寝门揖入之时也俟于堂升阶而后至堂升自西阶时也壻道妇以入每节皆俟之集传节録吕氏原说太简故详録之
充耳塞耳即瑱也悬之当耳故曰塞耳以素以青以黄谓以三色之丝为紞以之悬瑱紞者绳也系瑱于衡衡附于筓衡所以维持冠也筓者簪也所以固冠卿大夫亲迎与助祭之服同其服冕士弁冕弁皆有筓有衡有紞垂于耳之两旁故曰充耳琼华琼英琼莹皆石次玉者唯诸侯得用真玉尚者尊尚也
东方之日
序以为刺衰之诗今味诗意似指小人在位朋比搆结诡谲行私之状履我犹言蹑我左传履士防之足于朝是也日方升东姝子入我室而履我约之相就月之升东在我之闼履我而速之行朝期暮约行径如绘若作淫奔解则太防
东方未明
荀子曰君命召颠倒衣裳而往礼也【释诗祗此三句】何以刺为曰非常朝之日也虽非常朝东方未明而召臣亦其常也何以刺为曰非军国之急务朝令暮改使人臣奔走之不遑也末章言折栁以为樊圃虽狂夫尚瞿瞿然不敢以逾况人主在上而急以召我而不能辰夜不夙则暮怨之深矣
南山
此桓公与文姜入齐之始齐人知其淫乱而恶之也诸家疑文姜未嫁早通于襄故来齐以续淫按桓以三年迎姜齐僖亲送于讙爱之也僖卒于桓之十四年至十八年始与公如齐似其嫁时襄尚少也毋论其从前有无通淫而至此则已章明内外矣【据史记是私通在前及同桓公来齐复通】或曰诸侯之女嵗一归寜齐僖卒于桓之十四年计其归寜十余次矣其与襄通当在归寜之日然春秋于夫人之归寜皆谨书之而文姜则无考春秋桓十年齐侯卫侯郑伯来战于郎十三年鲁防纪侯郑伯与宋齐卫战意者齐僖与鲁絶好故不归寜欤然则雄狐之绥始于泺未可知也
葛屦贱服而下有五两之多冠緌尊饰而上有成双之美贵贱各有匹偶如此鲁道有荡齐子既与桓公为匹偶而庸止于鲁矣既曰庸止曷又从公而来齐乎【葛屦曹粹中取周礼屦人命夫命妇之说其义亦长】
甫田
此诗朱子以总角丱突而弁不似襄公故不从序而泛指时人然襄无礼义而求诸侯明见春秋传中故诗曰无思逺人劳心忉忉也当是刺襄公初即位之事田甫田而莠骄骄无思逺人而心忉忉言忧不在诸侯而在萧墙之内也婉而娈突而弁君其犹有童心矣童而妄求其不至于殆也几希
卢令
以卢与人对举以美且鬈美且偲与重环重鋂对举贱之也人者从禽之人荒于禽者不仁而曰美且仁刺上下之交荒也
敝笱
敝笱虽刺文姜恶鲁桓而取义莫大焉当时王纲废弛天下无霸法之敝甚矣襄与姜姊弟宣滛杀其夫而往来无忌网漏吞舟之鱼莫之谁何此敝笱之所以兴叹也读诗者当知此意
载驱
庄之二年姜防齐侯于禚四年又享齐侯于祝丘五年如齐师七年防于防又防于谷凡五防焉发夕而成岂弟翶翔而恣逰敖诗人直叙之以垂恶于万世可畏矣哉
猗嗟
此以叹美为讽刺也纵其母以宣淫而反以誉之美之益无地可容矣射则臧兮仪既成兮曰则曰既爱之惜之不啻嘲且笑之结云四矢反兮以御乱兮责其当复仇雪耻张弓挟矢以报乃父于九泉也然而庄且聫于齐矣
魏
葛屦
履霜者早行之苦而纠纠葛屦亦着之以履霜缝裳者妇人之职而纎纎女手亦率之而缝裳可谓勤矣且其所缝之裳非常服也先其裳腰后其棘领是好人之服也以未嫁之女而缝此裳风之勤俭益可见矣
是好人者服是要襋之服往嫁而入亲迎之门宛然而行左辟之礼其所佩之饰则以象为揥提提然其安泰是贵家之昏礼也乃其所服之裳又不过要领之粗具而已盖其家非不可以备礼而故为是不备是褊心也维是褊心是以为刺民间有是风俗而不能致之于礼教在上者焉得辞其咎哉
好人者少好之人左辟者妇入门而壻揖女不敢当尊而辟之也象揥尊者之饰女者未成妇之称　妇人三月而庙见是无舅姑者也若舅姑见在则质明即当赞见矣然必三月助祭始克成妇孔疏甚明而朱子悮以凡妇皆必三月庙见乃见舅姑不可不知
汾沮洳
此非但刺俭也以公路公行公族之贵躬自采桑采莫贫亦可知君不惜同姓为之重其禄以至于微弱是以为刺
或曰汾水沮洳尚有莫有桑可采喻贤才何地无之彼其之子美如玉美如英而弃之草茅亦异乎公路公行以俭啬而居高位者矣此义亦长
园有桃
桃与枣皆落实于秋【棘即枣也】诗人忧其国将为他人所取故托以起兴魏小而逼于晋知其必为晋并也实之殽实之食言陨落即在目前不知我者谓我士也骄曰子之所言其指彼人耶何乃至于是乎举国梦梦若燕雀之处堂心之忧矣如之何勿之思
陟岵
陟岵之垂戒有三焉知父母之爱我如此则昊天罔极之恩当时切于心一也二亲遗体登陟不可不慎二也知人之爱其子思其亲如是则驱之死亡锋镝而不顾者必拂人心而干天和三也嗟予子行役其说亦有三陟岵而悬揣父母之念我知天下无不爱子之父母一也忆临行之叮嘱涕泣宛在目前二也犹来无止言无止息于王事不以私害公三也
十畆
此述贤者之招隐以刺时也五畆之宅树之以桑十亩者两之也行与子还兮两人也盖辟地者招其友同往居之
伐檀
孔丛子曰于伐檀见君子之先事后食也文选注引张楫之言曰代檀刺贤者之不遇明王也皆与序合伐檀而寘河干以有用之才置之无用之地也河水清且涟漪为轮为辐将安所施为问厚禄之人不稼不穑而胡取禾三百不狩不猎胡瞻尔庭有县貆食人之食者忧其事彼君子兮不素餐兮其亦顾名而思义哉自首二句以下皆诘责之词以见贤者之不然
硕鼠
硕鼠指当时为君聚敛之臣非以指君三嵗贯女恶其重敛欲去而适他国也凡贼民者谓之蟊苛民谓之虎苛而贪谓之狼贪而狡谓之鼠
唐
蟋蟀
季札之美唐风曰思深哉其有陶唐氏之遗民乎即蟋蟀一诗可以见之嵗晚务闲不图休息瞿瞿蹶蹶动目惊心岂非思之深而忧之逺欤故孔丛以为见俭德之大也序刺晋僖说者从而为之词谓僖公局促鄙陋诗人欲提策其精神开广其志意为挽回国是之计考僖公即厘侯世家无事实诗谱言其俭不中礼甚啬爱物亦与诗不类
蟋蟀居休力田奉公之勤也今我不乐饮蜡伏腊之欢也无已太康制节谨度之美也盖耕田凿井之风犹有存焉者故称之曰良士瞿瞿良士蹶蹶言外一无刺意当以集传为正
山枢
诗以钟鼓衣裳为讽明指人君苟安怠慢而言非与前篇对举作旷达之言也宛其死矣他人是愉俭啬无礼已在言外盖借其侪类以刺其君耳衣裳车马之弗用则车服悉为虚设钟鼓琴瑟之无闻则宫悬俱属空陈礼崩乐壊斤斤焉吝啬守财何以立国此非刺晋昭微弱之诗当是上篇刺僖公之序经师失其传而悮移之者
扬之水
此序与史记合而朱子从之者严华谷则云此晋昭之臣设为国人相语之词有相与为叛以应曲沃者微词以泄其谋欲公之早为备也其说尤长夫曲沃自桓叔至武公竭三世七十年之力仅遂其心皆文侯乃心王室其遗臣不肯易心之故也昭公何以不省哉
石在水中隐而不见扬之水则凿凿其在目矣以兴曲沃之君臣隂谋暴露也素衣而縁以朱人君之服彼皆愿桓叔之衣是衣而相从于沃此潘父诸人之私语也既见君子云胡不乐述此辈祈望之切事不旋踵而见矣我闻有命不敢以告人桓叔之命也
椒聊
沃盛则晋危故诗人忧之如此是时晋尚不甚微弱图沃正及其时矣硕大无朋状貌之异笃者计谋之深条喻其子孙之多条益逺则实益繁尤可虑也
绸缪
序云刺乱未知何指若依诗之次为说此篇在扬水后枤杜前似属昭公之诗但枤杜刺昭公不亲兄弟而为之危究未遭桓叔之弑其在位七年亦无兵乱何云刺乱乎此诗当是桓叔与荘伯歴年搆兵簒弑之事诗次之紊岂可一二数哉
三星有二一心也一参也古之户南向参在户是孟春心在户是孟夏毛传主参郑主心当从毛
束薪所以为燎束刍所以秣马楚薪之翘也婚之所用绸缪纒束为时无几俄而三星在户今夕何夕见此良人为之幸也子兮子兮如此良人何即东山其新孔嘉其旧如之何之意子者男女之通称严氏首章指女子二章并指男女三章指男子
枤杜
树无叶则萎人无助则颠枤杜之叶湑湑如此可以人而不如枤杜乎独行之踽踽岂无他人之可助但不如同父之切也嗟彼路人胡不与尔相比洽焉人无兄弟胡不思其无佽焉言同姓者兄弟之变文也
春秋如宋卫楚郑皆得宗卿之力鲁三家虽不道亦未簒国齐用田氏晋用六卿而皆亡不亲兄弟之证也或曰此刺献公也献杀羣公子杀富子杀游氏二子以士蒍为密勿之臣是不亲兄弟而亲他人也亦合晋事
羔裘
羔裘以豹为袪为褎乃大夫之常饰望而知其可畏焉若曰彼之执法以治我民人者自我人之居居究究懐恶不相亲附故耳人懐二心已乆岂无他人可归但以子之法密而不敢耳序云刺时未知何指后序指昭公无可证
鸨羽
诗曰王事即晋事也晋自昭侯以后与曲沃兵争不息无暇劳于王事而王则为晋劳兵者二桓王二年庄伯合郑邢之师请王旅以临晋一也十六年曲沃诱小子侯杀之王又以兵救晋二也岂周师在晋因妨农失养而作此欤夫晋之立孝侯鄂侯哀侯小子侯也皆称王命则其与曲沃相拒亦称王事可知周人在晋而作诗与晋人劳兵而作诗一也
鸨如鴈而大无后趾连蹄性不止树止则树为之枯今乃集于苞栩者其飞肃肃疾甚而不得不止也苞栩乃丛生之木鸨之不择而栖不得其所也凡诗言鸨羽其防皆同
岂曰无衣
侯伯七命天子之卿六命武公使大夫请命于周也假衰微之命服以饰簒夺之恶名他日韩赵魏之分晋与田氏簒齐皆袭其故智此春秋一大闗系也
武公之请命名为尊王而诗人述其请命之词即不啻大书其簒夺之实乃序曰美武公也春秋之法綦严国史何以昧此大义序之失传莫多于唐风朱子辨此审矣
杕杜
武之簒立小人附而君子或不肯仕焉当其新立之时度必收召人心求贤以自辅故为之词曰中心好之曷饮食之然君子其遂肯轻以适我乎
葛生
晋自武公以后用兵之多未有过于献公者序以为刺献是也古注及程子朱子皆不作悼夫之亡而严华谷独主以为说今玩诗文意尚和缓异于寡妇之噍杀其曰予美亡此谁与独处曰百嵗之后归于其居则唐人所谓其存其亡家莫闻知者殆彷佛似之
葛生蒙楚蘝蔓于野无可附也苟予美而亡此谁能独处而长此毕世乎予美犹言予之美士指其夫也苟予美而亡此也葛之蒙楚者将蒙于棘蘝之蔓于野者将蔓于兆域矣枕之粲衾之烂始嫁之陈设宛其在目安能守此长夜而独旦乎
莫长于夏之日莫永于冬之夜而倐已逝矣人无百嵗身终必归其居不如早死以相从妇之志良可悲矣
采苓
序曰献公信谗是明为申生作也苓隰草也采苓而在首阳之巅欺诳如是其可信乎人者指骊姬而外之明告公之无信其欺也舍旃舍旃兾其舍申生之罪而徐察之也人之为言胡得焉言骊姬处深宫之内申生与人谋议之密言何由得至其耳以告于君盖优施教姬之语隐然亦在言下矣诗与国语正可互证何诸家未有及此者也
诗沈卷八

[book_title]卷九
钦定四库全书
诗沈卷九
柳州府知府范家相撰
秦
车邻
秦之立国始于平王之世周衰而秦兴代周者即秦也五德迭兴伯翳有可王之理天意其或有在乎仲初为大夫而民之爱戴如此无君故也鼔瑟鼔簧雍雍有礼乐之风季札所以美其有夏声乎
秦之为大夫始于仲故此篇称子其为诸侯始于襄故下篇遂称公
阪有漆有桑隰有栗有杨指其封殖而美之即卫风树之榛栗之意曰今者不乐逝者其亡爱之深而言之质也然而仲之见杀于西戎已为之谶矣
驷铁
上篇美寺人此篇夸媚子立国以此为重失其本矣秦之亡也以赵高盖兆端于襄公之世
小戎
小戎铺张车马弓矢之盛不无侈词其体颇似雅诗而借女子之言出之所以为风也以报仇义愤之师而有从容暇整之象可以观军容而知胜负矣
戎车之小者为小戎收轸也车之四畔各有木以收之谓之轸轸方象地其在前者谓之轨不谓之轸轸去地四尺长六尺有六咫登车下车适得其中集传据疏以为前后两端横木非也古人升车皆由车后以入车中非如今时升车由前辕以入车中小戎自车后至车中其深止四尺四寸较大车之六尺六寸为浅故曰俴收也辀者軏也在辕之端以之钩衡而驾马凡辕长一丈四尺四寸前为颈后为踵颈以持衡踵以承轸辀从軏前而稍曲其上至末为颈至辕之端值衡则向下钩之而束之以五楘然加采色焉衡者辕前横木当两服之领上以扼马领使不得去故又谓之軏古者车非一马当辕分四马为两服俱驾于辕以皮环当两服之背引两骖之外辔使不外出谓之游环又以皮系于衡之两端使不得内入谓之胁驱隂者揜軓也以板横于车之前及左右适当軓之处若隂蔽然畅毂长毂毂者车轮之心也其中空外持幅而内受轴者内头为贤外头为轵毂中横木为轴轴末为轊其铁为辖轴上伏兔为轐轐上为轸凡大车毂长尺有半兵车三尺三寸安其车以便驰也
从戎之士而曰温其如玉温其在邑其寝兴则厌厌其德音则秩秩犹见投壶雅歌之度莫非中夏遗风西戎弑幽王杀秦仲襄公奉命征讨故民皆踊跃敌忾而兵尚未入其境也故曰温其在邑仲本附庸而邑之秦
蒹葭
序以为刺襄者襄以武功立国唯事车马田猎作西畤以僭郊祀无礼自恣周之遗民贤士委之清波浩渺而不用诗人所以惓惓于周也葭苍露白秋水澄明伊人之高洁可想矣溯洄则道阻且长溯防则宛在水中央盖下防为雒京士之在周者如见其在水中央而不可得也上防为汧渭士之在秦者道虽阻长而可致也而置之弗求则周官之旧不可复见矣魏仲雪曰此秦人不复见周室之威仪而隐然有美人之感朱谋防曰是故老之遁迹在秦者襄公不能招致之也二家之见先得我心
终南
岐丰自幽王之末入于西戎者六七年秦襄伐戎至岐而有之以声名文物之区沦没有如水火襄公尽复旧宇虽故君逺在雒邑而遗民犹见都人是以爱而称之曰其君也哉然犹重望于将来也故序曰戒
史称秦襄伐戎至岐而卒子文公立十六年始伐戎收周余民有之地至岐如所言则自小戎以下皆文公之诗也孔氏以史不足据襄公救周即得之当如序説【欧阳氏及纲目前编皆宗史记不知史记本鲁诗耳】
黄鸟
康公从穆公之乱命盖父子交刺之殉始于穆公至始皇之亡后宫皆令从死工匠生闭墓中可畏矣哉史载穆公殉凡百七十七人是可哀者不独三良矣李德裕曰如三良者殉荣乐非殉患难也其论虽韪然非三良之愿殉穆公也康遵遗命而迫之焉得不死诗曰临其穴惴惴其栗岂是视死如饴
晨风
晨风望北风而来归犹多士望盛朝以委贽所谓良禽择木良臣择君也朝无君子忧心能不钦钦如何如何忘我实多代故老作望君之词是刺康公之不用旧臣也
无衣
秦自襄文而后无为王兴师之事唯襄王防子带之乱出居于郑有秦穆师于河上一事是时周室衰微诸侯为王兴师诗人岂刺其好兵若康公与晋搆兵有令狐之战河曲之战又兴师伐晋者一与楚灭庸者一意其皆假王命故曰为王兴师耳若指秦穆之勤王则是美非刺
渭阳
秦晋交恶其曲在晋惠懐无亲穆公纳重耳以定晋康公送之赠遗之厚如此缱绻系恋诗非徒美其念母亦嘉其存厚也张南轩乃以令狐之役责其怨欲害乎良心误甚夫令狐之役亦晋之负秦而康之送雍则曰文公之入无卫是以有吕却之难乃多与之徒役是渭阳之情依然未改何云怨欲害于良心乎严华谷曰此诗念母而不言母但言送舅而勤拳不已自存思母之意读之但觉其意味悠然深长也
权舆
首以夏屋为叹【夏屋食俎】食俎虽设而食已无余继则四簋去而食竟不饱礼貌衰则贤者去况饮食之不承权舆乎秦风十篇刺弃贤者三而以权舆殿是逐客之所以绍述也
陈
宛丘
击鼓击缶管钟鼔之音不作无冬无夏祈寒暑雨之事罔知但留情于逰豫莫自饬其威仪在上如斯民其安仰季子所谓国无主也焉得不亡
东门之枌
此与郑之溱洧相似迈而贻握椒犹往观而贻芍药也诗人疾而斥言之子仲之子盖世家望族也陈染大姬之化好巫恒舞其敝乃至于斯君子又以思太姒之嗣徽音矣
衡门
此为隐士之诗无疑然圣人録其诗贤者道其志固必有在夫隐为美德而遯之九四曰好遯君子吉小人凶是固视乎其人耳荷蒉沮溺果于忘世犹非圣人之所取若时必不可则奉身避难乃为高隐衡门之诗其以俭德避难者乎故序曰诱僖公借隐居之词以刺为诱也
陈俗好逰荡而不务本业将必华宫室美饮食以为乐也而士则守衡门以栖迟对泌水以乐饥俗之娶妻将必尚冶容择门第以相夸也而士则食鱼不求河鲂娶妻不求齐姜居圭窦之中不慕鼎钟之奉乐渔钓之鲜自有蓬头之妇以为民人劝即以为君上诱矣
东门之池
此就诗文读之诚类男女聚防之诗而序以为刺时后序以为思得贤女以配君子者即彼美淑姬二句见之也盖绩麻为女之正业上篇不绩其麻诗人斥之矣古者井田未废五谷既入民皆居宅里正趋缉绩男女同巷相从夜绩至于夜中有所怨恨相从而歌焉【何休公羊注】诗所谓沤麻沤菅犹古之遗风也淑女非必即绩麻之人但贤女多生于勤俭诗人因见沤麻之在东门兾君之得淑姬以聴其警戒故曰彼美淑姬可与晤言其防微矣
东门之杨
杨叶牂牂春将暮矣非婚之时昏礼用昏不用朝取阳往隂来之义启明已见细栁在目男亲迎而女不至民风如此谁实使之
墓门
佗之不良为祖宗丘墓所不容比之墓门之棘谁不欲斯而去之乃歌以讯之而君若无闻知而不已养成弑逆之恶耆旧之贤偹见始末追究先君不为佗置良师傅而作是也
防有鹊巢
鹊巢皆高而曰防实有之陵苕宜卑而曰卭实生之犹云采苓在首阳之巅也中唐之涂非一甓卬上之绶非一色琐碎耀乱人耳目谁实壅蔽予之美士使予忉忉而惕惕也忧谗爱贤溢于言表岂淫奔之诗后序指为陈宣或有据乎
月出
月出刺在位株林刺灵公一时之作也孔寜仪行父诸人与佼人相期在月出之时视其容饰而僚然观其态度而舒缓乐可知矣然我独劳心悄兮者为若辈忧其祸及也或曰三章皆言舒即徴舒也亦通
株林
灵公淫夏姬而诗言夏南者夏南食邑为大夫年非幼稚乃宣淫其母朝夕无忌如此诗人防其祸之不逺也从者从夏南而往也形影相随道路为之寒心矣
泽陂
此亦刺灵之诗言蒲与荷同生于泽之陂美恶混淆即蕙兰萧艾之喻美人而曰硕大且卷似指泄冶之直谏而被杀也故曰伤如之何寤寐无为涕泗滂沱言其始未尝不为之寤寐思维而终莫为之地唯有涕泣交横而已其词惨切而易明岂犹月出之赋佼人乎
桧
羔裘
人君好洁其衣未为大过况羔裘狐裘皆法服大夫何故便去其国后序盖以逍遥翺翔生义耳按诗但言狐裘不言何色玉藻曰君子狐青裘豹褎绡衣以裼之又曰君衣狐白裘锦衣以裼之又云狐裘黄衣以裼之狐白黄裘皆君服狐青大夫士之服安知此所云狐裘即狐白狐黄乎诗序曰大夫以道去其国不过言其为大夫之服耳
言大夫服是羔裘逍遥翶翔服是狐裘在朝在堂无所事事义不素餐自当避位去国彼其平日岂不尔思哉盖劳心之忉忉虽忧伤悲悼直无如之何耳三章羔裘如膏即三英粲兮之意
桧并于郑其亡最先故诗止四篇世次亦莫可考郑氏以为夷厉时桧君不务政事而好洁衣服大夫去之桧之变风始作按国语史伯对郑桓曰济洛河颍之间虢桧为大虢叔恃势桧仲恃险皆有骄奢怠慢之心而加之以贪冒云云窃以羔裘苌楚必作于此时桧仲既骄且贪大夫义不苟安以道去国情事恰合且匪风云谁将西归懐之好音夷厉时周辙未东桧灭于郑武【一云郑桓】至平王初年尚存诗文固有明证也
素冠
素冠素韠素衣守礼固可敬矣而棘人之栾栾哀瘠憔悴尤非礼有余而哀不足也伤悲而欲与同归蕴结而与之如一因所见而念及其亲孝子之言足以为风矣季本曰棘叶少而无枝比其居防骨立之状
苌楚
苌楚无知猗那其枝我岂不乐为苌楚哉然弱蔓难存摇落在即危之甚也无室家者亡国之喻
韩非子载郑桓将袭桧取其豪杰良臣智辨果敢之姓名择桧之良田设坛塲而埋于国门之外若盟然桧君疑而尽杀其臣公乃袭桧取之其言或必有本盖桧无君而有臣四篇皆忠臣之言也
匪风
风发而尘斯冥车偈而输其载是周道之常有也乃匪风之发匪车之偈而周道之上触目皆晦冥颠覆之象中心能不忉怛乎
曹
蜉蝣
古以蜉蝣为渠略即蛣也生于粪土翅羽无可观亦未见其朝生暮死当别是一物言蜉蝣之羽济楚华采鲜洁如麻彼亦自以为乐矣而不知忧之立致也彼小人以无事享其福贤者则以有事任其艰知其必将于我乎归处犹言息肩于我之身也明恶在位之比匪唯务饰防识忧公之状
候人
小人驿骚候人之迎送不堪其苦矣赤芾者乗轩之服晋文入曹数其不用僖负羁而乗轩者三百是也鹈鹕入水而得鱼宜濡其翼与咮而乃不濡者高居于梁之上不待取而自得也贪而在位诚为可乐然不称其服终不长遂其媾结之私矣
彼其羣党之盛如草木之荟且蔚矣势熖之盛如南山之云朝隮于上矣而深闺之季女守礼婉娈独不免于调饥盖比守道之君子也
鸤鸠
以鸤鸠美君子之均平而思其仪之一故曰心如结兮鸠之子学飞而出巢在梅在棘在榛无定处而鸠之在桑不易其所所谓一也唯一可以齐家正四国而正国人思古之君子以叹今之不然故曰胡不万年以为人君之劝也
下泉
泉下则冽但可以浸稂莠萧蓍之贱而不足以滋禾黍其何济于人哉寤叹而念京周念郇伯也前三章一气注下言黍苗之芃芃唯隂雨可以膏之苟明王在上如郇伯劳民民无不沾其泽岂如下泉之冽哉
诗沈卷九

[book_title]卷十
钦定四库全书
诗沈卷十
柳州府知府范家相撰
豳
七月
周礼迎暑迎寒则龡豳诗祈年于田龡豳雅祭蜡龡豳颂【籥章氏】郑氏三分七月之诗既无所据而后儒迄无定论朱子以雅之楚茨四篇或为豳雅颂之噫嘻四篇或为豳颂亦未确指以为是也窃以七月作于周公以其言豳之风土而名之曰豳诗因之东山破斧诸篇亦附于豳其实豳之民非本有豳诗也然则豳雅豳颂亦非豳之本有雅颂可知盖所谓豳籥者以豳地之竹为之籥【周礼注】而吹以入乐雪山王氏谓一诗三用随事而变其音者是也其言曰迎暑迎寒以豳之籥吹七月之诗而合之以鼔钟琴瑟四噐之音谓之吹豳诗祈年田祖亦以豳之籥吹七月之诗而合之以竽笙埙籥箫箎篴管舂牍应雅凡十二种雅噐之声掌之笙师者谓之吹豳雅祭蜡息老又以豳籥吹七月之诗而合之以播鼗击磬颂磬笙磬凡四种颂器之声谓之吹豳颂又曰凡为乐噐以十有二律为之度数以十有二声为之齐量凡和乐亦如之此用七月一诗特以其噐和声之不同耳其说似不可易
雪山王氏曰仰观星日霜露之变俯察虫鸟草木之化知天时以授民事女服事乎内男服事乎外上以诚爱下下以忠利上父父子子夫夫妇妇养老而慈幼食力而助弱其祭祀也时其燕飨也节此七月之义也范氏处义曰民生本乎衣食礼义之所以起孝弟之所以生教化之所以成人情之所以固故勤俭之俗莫如豳风仁义之至也此诗大防二家说之备矣或曰周家积德累仁先养后教不徒専事农桑诗何无一言及于教曰孟子言人人亲其亲长其长而天下平诗曰为此春酒以介眉夀壶菽苴以食农夫亲其亲也私豵献豣上执宫功跻彼公堂称彼兕觥长其长也非谨以庠序申以孝弟安得有此盖不言教而教自寓焉矣
诗言流火即继授衣言授衣即言觱发不言八月十月者详之在下也或言日或言月者日即月之日一也三时皆有馌田畯皆以劳农但言三之日四之日者举其重也
柔桑以饲新蚕采蘩以浴蚕子蚕事之先后各有宜也因采桑而悲与公子同归以逺父母为悲女子之孝也八月载绩妇功之要先言萑苇而后言载绩者蚕以奉公而养老布则少壮所常服故以绩次蚕且绩必于八月不先蚕而废曲薄之功也
于貉犹言于猎于往也于猎而得狐貍则取为公子裘豣犹献公豵乃私之猎以教兵戎习战阵而奉公亲上之化亦于是乎寓焉
斯螽莎鸡蟋蟀非一物而随时变化者斯螽蜙蝑即蚱蜢莎鸡络纬即织妇蟋蟀促织也三者皆草虫而促织化生不一不尽依于草在野在宇在户在床下唯蟋蟀为然洪迈曰此三句本言豳民出入之时郑氏并入蟋蟀中正复不然盖豳民戒寒之语也改嵗不言正月而言十月者周虽改时而述后稷公刘风化所由起宜言夏时且豳民习言夏时因其风俗而质言之也
稻为禾之总名十月获稻先言春酒介夀者重养老也文王之民无冻馁之老孝弟之道读之油然以生矣百谷之名见于易书诗而周礼有五谷九谷六谷星经有八谷八星说者谓稷黍秫稻麻大小豆大小麦为九谷禾麦黍秫稻粟菽为六谷又曰稻黍稷粱麦也五谷者禾麻菽麦豆也星经之八谷稻黍大麦大豆小豆小麦菽麻也百谷见于杨泉之物理论曰谷者黍稷之总名稻者溉种之总名菽者众豆之总名三谷各二十种凡六十蔬果之实助谷各二十凡四十共为百谷也斩冰纳冰蚤朝祭韭皆君上事所以燮隂理阳王道之成也跻堂非君堂也蜡祭之时乡人饮酒党正与乡大夫皆在焉民于是得以跻公堂称兕觥而颂万夀郑氏所谓飨而正齿之时是也
鸱鸮
金縢曰武王既丧管叔及其羣弟流言于国曰公将不利于孺子公乃告二公曰我之弗辟我无以告我先王周公居东二年罪人斯得于后公乃为诗以贻王名之曰防鸮孔安国谓居东即为东征是也而郑氏独谓周公作宰三年将摄政而流言至公避居于东成王多杀其官属公作防鸮以贻王救之二年王遭风雷之异乃迎公反位居摄始东征管蔡获之如所云是周公先为宰三年闻流言而避位居东二年始归朝东征又复三年前后凡七年盖以金縢言周公居东止二年而诗则明云三年故其说如此考成王多杀周公之官属出之郑氏本无证据王肃已力辨其诬故孔頴达谓东征实止二年以行役去来计之则是三年并不依郑也朱子集传亦既削之矣及晚年因蔡氏注金縢仍用郑说为其所惑遂有弗辟之说只从郑氏为是之语而明人郝敬著论以辨居东之非东征意在翻驳集传而词极浩博反以蔡氏为是故不可以不辨
孟子曰武王使管叔监殷管叔以殷叛金縢曰武王旣丧羣弟流言于国是成王居丧公为宰时管蔡已散流言挟武庚以叛矣故书序曰武王崩三监叛其文甚明考之左传史记并无异说若依郑氏以弗辟为弗避则武庚既叛公即避位于东至二年之乆始奉王命以东征毋论遗孽防张惧难扑灭即公亦何忍坐视王室之动摇以负顾命之重乎且成王之疑公不过冲人之见耳公唯明白正大可以释王之疑计未有善于东征者也故曰我之弗辟无以告我先王辟者诛也先获管蔡以归于王王按法以诛之所谓辟也【杀管叔放蔡叔必奉王命非周公所敢擅○武王但使管叔监殷无蔡叔三监非三人谓二伯之下有率正连帅三等之官也至蔡叔以启商共叛见左传霍叔同布流言见蔡仲之命一放一降并不与管叔同诛蔡霍并不与管叔同监武庚】岂先已避居于东哉
公之东征先得二叔故曰罪人斯得非仅得其罪名可知二叔既得复讨武庚之余党其事匪易是以居东至三年之乆诗曰防鸮防鸮既取我子子指二叔防鸮指武庚王杀管叔放蔡叔降霍叔为庶人公不禁痛心疾首于武庚而目之曰防鸮读其诗如见其情矣或曰武庚管叔既伏法矣成王尚何疑于公而不迎乎曰流言起于骨月必有傅证非仅曰不利孺子而已故管蔡之罪定而王之疑滋甚矣且夫负扆居摄古所未有之事周公之创局也覩其迹安得不并疑其心必至天变见金縢啓而公之精诚始大白于天下王始悔而迎公若其不迎公犹不可以归也公以防鸮之诗贻王王但不敢诮公究未释然于心斯时虽大圣人曷以自明哉诗之恶武庚闵二叔唯见于首章下三章但言成室之难而唯恐其毁是虽以晓王而亦以自明谓践阼三年无非代冲人以敉寜王室也大诰曰若考作室既底法厥子乃弗肯堂矧肯构弗肯者王之年冲也是故沐握髪食吐哺思三王兼四事旁作穆穆夜以待旦者今之绸缪牖户唯恐予侮之苦心也相寜王伐大商绍天命承谟烈遗大投艰不敢少寕者昔之拮据埓荼蓄租唯恐室家未立之忧勤也乃今之来东尾翛翛而羽谯谯望予室之翘翘恐不免风雨之漂摇焉唯予音之哓哓庶令居是室者无忘祖宗之遗构哉
东山
因人情之所必至而曲为之传不啻若自其口出所谓饮人以和而沁其肝脾也人将归则思家之情愈切故西悲也舍行枚而制裳衣凯之还也蠋之烝于桑野蜎蜎其犹蠢动我之宿于车下敦然竟已无知惫之至也古之用车止则为营卫故士卒宿于车下
次章言果臝则余草可知言伊威蟏蛸熠燿则他虫可知町畽也而鹿且为则不止于鹿矣不可畏而伊可懐愈于从军之暴露多矣此为军士之无室家者言也鹳俯鸣则天雨妇愁霖而穹窒叹我行之又不至也行未抵门而遥见之在薪恍去家之景物也此为军士之有室家者言也
于是无室家者新有昏之乐有室家者重有完聚之欢其慰劳更有不可言喻者矣至诚之道以情感情如是而不能动物者未之有也
破斧
东征而凯还何至破其斧缺其斨此非周大夫之恶四国亦非军士之答周公而慰之也我者东人之自我商奄之叛五十国之人非不称而戈比而干以相抗拒今则破我斧缺我斨矣四国之人于今始得匡正公之哀我人而拯救之者其德亦孔大矣哉盖东人美公破敌之诗首序是也
伐柯
伐柯必以斧取妻必以媒是故士之相见不以礼者君子弗取也况我之见公敢不尽礼以往哉其则不逺幸公之近也笾豆有践多材多艺如几筵之上百物具备不可悉数也此乐见周公而美之之词
九罭
九罭之施宜有鳟鲂朝廷之大宜有硕肤行见公之衮衣绣裳而往归于周也鸿之遵渚而南不得其所也岂遂于女乎信处鸿之遵陆而北爰得我所不复来东矣今于女不过信之暂处耳
然而东人之爱公弥甚也曰东国之僻陋维公之来幸得覩此衮衣兮愿朝廷之无以我公归兮归则长使我望衮衣而心悲兮
狼跋
此诗说凡有四狼以贪欲致祸圣以无私安泰程子说也人视周公犹狼之跋前防后而公处之从容自得苏子说也朱子则曰狼跋其胡则防其尾公遭流言而安肆自得如此盖其道大德盛安土乐天是以遭大变而不失其常也朱氏善曰物之累于形者无所往而不病圣之周于德者无所往而不宜四者之说皆以狼之跋胡疐尾喻周公之被谗居东而防窃未安也
诗若曰狼虽贪残之兽然胡可跋而尾载防终为人所禽杀而已武庚虽反侧然进莫前而退失据终自取于灭亡而已硕肤大功也言公奏此肤功以报朝廷乃居东至于三年之乆其赤舄犹是几几也其德音依然不瑕也曾流言之足以累公哉以狼喻四国以硕肤德音称周公斯之为美
诗沈卷十

[book_title]卷十一
钦定四库全书
诗沈卷十一
柳州府知府范家相撰
小雅
雅乐说
雅之有大小者以乐之大小别之也孔子反鲁正乐之部分以复先王之旧使大小各归其所小雅自鹿鸣以至鱼丽治内治外事莫重焉而较之大雅之所用则为小政有大小故乐亦分大小也小雅如鹿鸣四牡頍弁间关诸篇皆杂以风体而大雅则无是小雅如南山鱼丽诸篇皆用叠曲而大雅则无是小雅犹近于风而大雅则已近于颂由其辞曲以思其音节由其体制以观其典礼则雅之大小思过半矣
马端临曰古人歌诗合乐有不可晓者如关雎鹊巢后妃夫人之诗何预于燕礼而乡饮燕礼用之采苹采蘩大夫妻能主祭祀之诗何预于乡射而射礼用之文王大明绵兴周之诗何预于交邻而两君相见歌之歌诗与作诗之意判然不合有不可强通者殆难意解而愚谓不难解也葢圣人之作乐与礼制相为表里而其施不同礼之本在节乐之本在和礼辨异乐统同乐之用施之于朝廷亦通之于国其辨在音容之隆杀器数之等威而不在于文辞章曲之异同故其义苟可通则通用之而不为紊不必有一事即备一诗也陈晋之曰乡射升歌鹿鸣四牡诸诗所以寓君臣之教笙奏南陔白华诸诗所以寓父子之敎间歌鱼丽笙由庚歌南有嘉鱼笙崇丘歌南山有台笙由仪所以寓上下之敎合乐三终歌二南诸诗所以寓夫妇之敎其说可谓明辨晳矣然则乡射之歌苹蘩取其守职而循法也享元侯之歌肆夏取其毋忘觐光而扬烈也见两君之歌文王取其陈天命而勉事周也皆易地以见义而不必泥于作诗之本意此乐之所以统同也若三家歌雍乐有限制义无所取所谓礼崩乐坏而莫之挽者欤
鹿鸣
此非燕享通用之乐歌当从序为燕羣臣嘉賔之乐歌葢享礼设几而不受爵而不饮礼主乎恭燕则饮酒乐岂笙簧琴瑟并奏于堂礼以通上下之情与享不同二三章明曰嘉宾式燕以敖以燕乐嘉賔之心安可以通于享乎享当用肆夏见左传穆叔之言
淮南子曰鹿鸣兴于兽而君子美之取其得食之相呼鼓瑟承筐则所以厚贶之而使言也燕以示慈惠而不废求言之本礼之盛者无具文
周行大路也德音孔昭所谓示我周行视民不佻君子是则是效即其仪不忒正是四国之意宾以是示我可谓实获我心矣君臣一德燕乐非虚如此
四牡
郑氏以此诗是文王为方伯时使臣以王事来往四国于其来也陈其功苦以劳之之词其云王事即殷之王事愚谓诗作于周公自从追王之礼称之事虽殷事王即文王详见采薇
或曰文王遣使臣岂致有不遑将父之叹不知此文王代使臣以言情所以慰且劳也与陟岵诸诗不同不遑将父不遑将母皆以鵻兴者苏氏谓鵻即祝鸠孝鸟也左传祝鸠氏司徒也敎孝也是以孝子不获养而称焉
皇华
四牡以不遑将父为义有慰劳而无戒勉皇华以每怀靡及为义则戒勉多于慰劳意各不同
駪駪征夫车骈马集启行之状六辔如濡车调马良征途之状重在谋询度以尽厥职合为五善分为六德内外传之言备矣
常棣
左传富辰曰周公吊二叔之不咸故封建亲戚以屏藩周召穆公思周德之不类故紏合宗族于成周而作诗又曰周之有懿德也犹曰莫如兄弟故以亲屏周召穆公亦云杜氏以为周公作诗穆公歌之是也召穆公在厉王时见王室无亲故重歌此诗以明公所以作诗之故非以诗为穆公作也
常人之于兄弟不至于外侮生急难至不足见手足之天亲不至于裒原隰威死丧不足见同气之可恃葢至是而见已迟悔已晚矣然而侮难丧乱之既过又往往近比匪昵妻子以兄弟为可外者试思兄弟翕则室家宜妻孥乐苟是究是图不亶其然乎通篇一意而层折反覆其味无穷夫朋友妻子同列天伦非不当亲厚好合也但天合人合轻重有间不极言之而谁其猛省哉常棣棣也唐棣栘也分为二木【见尔雅】常棣即郁李唐棣即杨陆玑误合为一朱子因之至今纷如姜氏【炳璋】曰唐棣之华反而复合喻夫妇之别也常棣之华华鄂相承喻兄弟之和也鄂与萼通花足也诗人取兴如此鹿鸣之燕嘉宾皇华之効驰驱君臣之义也四牡之将父将母父子之亲也此篇之兄弟既翕兄弟之爱也下篇之求其友生朋友之交也于五伦似缺夫妇然此篇言如鼓瑟琴末言宜室家乐妻孥则是兄弟翕而妻子自当好合夫妇之道也五常为百行之原葢悉备于鹿鸣之什
伐木
三章皆以伐木兴者取其声之相应也伐木之丁丁不求应而自应鸟鸣之嘤嘤求其应而无弗应声之同气之求自然而相感虽神之听之亦既和而且平可以人而不求友乎
天子之燕同姓用肥羜肥牡异于诸侯之用犬也天子燕异姓以八簋比于公食大夫之礼以待族人设食之礼待之亲之也酾酒即鹿酒下章之湑也重言酒重言肥羜明其为燕而非飨也
民之失德干糇以愆饮食多启讼师子公染鼎衅生弑逆御斟憾羊祸足亡师所关非细先王虑此至逺也有酒则以湑酒饮我无酒则以酤酒饮我【一宿谓之酤】以鼓鼓我以舞舞我皆代诸父诸舅而为之词也乃答之曰待我暇日岂无湑酒而用酤酒乎亲厚之至也
天保
韩诗外传曰天保定尔言天以仁义礼智保定人之身其义大矣诗言百禄遐福至于川流方至必归本于天之单厚者明天人感应之自然也言多福徧德极之日升月恒必归本于神之贻尔者明幽冥之昭假不爽也至于中言多福即接之以羣黎徧德尤见福莫大于得民焉葢所以劝之敬天尊祖爱民者无所不至读此诗者当知此意岂后世之封禅美新典引可比哉
顾氏绛曰罄无不宜宜室家宜兄弟宜子孙民人也是用孝享于公先王得万国之欢心以事其先王也民之质矣日用饮食有道之世人醇工厐商朴女童上下皆有嘉德而至治馨香感于神明也祈天永命之实必本于亲民而斵雕为朴其道何由必以养生为本
采薇
武王成王无征伐玁狁之事此与下出车枤杜皆文王为方伯受命专征之事当时命将遣帅劳还饮至得行天子之礼周公制礼作乐追述丰功以垂后世其云王事王命云天子者皆以追王称之也如指殷受则以新王一代之乐章特以表小心服事之诚于义无当且是殷诗而非周雅矣即以大雅伐密伐崇之称文王可见文王伐玁狁之事亦无考玁狁即獯鬻太王畏而事之文王之征事必有之昆夷即西戎竹书纪年纣三十三年西伯专征明年冬十二月昆夷侵周三十六年周伐昆夷即此事昆夷在岐之西玁狁在岐之北即汉之匈奴也
薇春頴而夏花曰作止者春中时也柔则稍长刚则难食渐至夏矣启行在春还归在冬乃戍期之一定三章云我戍未定谓无定息之所非指戍期之无定
出车
伐玁狁伐西戎一役二事也采薇出车枤杜一事三诗也今以三诗去来时日计之似有不合者采薇首曰薇亦作止与末章杨柳依依相应是启行在春仲也乃出车四章曰昔我往矣黍稷方华又在六月启行矣采薇曰归曰归歳亦暮止与末章雨雪霏霏相应出车三章亦曰雨雪载途是旋师在冬尽也乃末章又曰春日迟迟薄言还归枤杜亦曰卉木萋止征夫归止是又在春尽夏初还归矣其互异何也曰采薇之二三章曰薇亦柔止薇亦刚止葢启行在春而途中则歴更其时矣其归也歳亦阳止歳亦暮止至于抵家则春日迟迟卉木萋止分明今春出师明年春奏凯而夏抵家也然此一役二事当先伐西戎乎抑先伐玁狁乎苏氏谓西戎与玁狁为犄角西戎平而玁狁自平当自西至北犹汉唐之伐匈奴契丹必先通西域也而愚不谓然采薇曰靡室靡家玁狁之故又曰玁狁孔棘则其事急于西戎甚明且出车三章明曰王命南仲往城于方赫赫南仲玁狁于襄襄除也是先伐玁狁必矣葢先城朔方以衞沿边之地进伐玁狁一月三捷随即平定其时当在秋冬乃反斾以伐西戎故诗曰今我来思雨雪霏霏下章接言赫赫南仲薄伐西戎其文显然伐西戎兵不血刅而下于是全师以归焉故诗曰春日迟迟薄言还归然则昔我往矣黍稷方华一章是由朔方至西戎之文非还师之月日也善读诗者知之
枤杜
首曰王事靡盬继嗣我日是玁狁既伐嗣伐西戎也枤杜实在秋冬是雨雪霏霏也二章接言卉木萋止征夫归止是春暮抵家也其文益明
四牡以不遑将父为义此诗先言女心伤悲后言忧我父母义各有当也由征夫言之则当以父母为忧而不及妻子若妇人代子职以奉养舅姑则唯君子之忧是迫耳三章曰忧我父母者言其夫必以父母为忧也细味之自明汉书宣王兴师征伐诗人美其功曰出车彭彭城彼朔方此三家説也宣王伐玁狁别有六月采芑之诗何当重出况时亦不合且宣王不还师以伐西戎也以此为别
鱼丽
序曰万物众多可告神明似主祭祀言之但仪礼乡饮酒及燕礼皆歌是诗则为燕賔之乐矣朱子据仪礼一歌一笙之序移此诗于南陔三篇之后殊不必也考乡饮酒礼工歌关雎笙鹊巢工歌葛覃笙采繁工歌卷耳笙采苹中越草虫一诗又工歌之际歌鹿鸣四牡皇华即笙南陔白华华黍则此三诗又当次于皇华之后矣诗之次第有不能尽依礼文者仪礼用诗非诗用仪礼也
言万物盛多但言鱼者在下动物之多莫如鱼也大雅言丰年之兆亦曰众维鱼矣
陆佃曰鰋白额鱼鲿鱼黄鲂鱼青鳢鱼黑鰋鱼白鲤鱼赤鲿鲨小鱼鲂鳢中鱼鰋鲤大鱼由农师之释鱼观之可见诗无一字无意义也
南陔白华华黍由庚崇丘由仪
此六篇皆笙诗三家并亡其目毛公有其目而亡其词仅存序义朱子谓笙本无词而非缺文葢本之刘原父郑渔仲洪容斋诸人而朱子因之说者多以为疑明郝仲舆近时毛大可辨之尤明文多难以悉载考朱子所据全在仪礼而仪礼明云笙入堂下磬南北面立乐南陔乐之为言比音而乐之也是礼文显以为有词矣况工歌关雎笙鹊巢工歌葛覃笙采苹岂升歌之笙有词而间歌之笙独无词乎此即以仪礼证仪礼而可晓者也朱子曰笙之无词大约如鲁鼓薛鼓之节而亡之是又不然鼓所以节乐考击出于人手类于鼗磬柷敔不可比之以词若笙籥管篴皆因人气逼而有音其高下长短疾徐唯人是使如今俗乐必有工尺之谱也而谓笙本无词乎
嘉鱼
此与下篇一以乐与贤一以乐得贤皆燕贤之诗本无二义故同用之乡饮燕礼明人主之好贤崇德在下者不可不知所报已详鹿鸣之诗矣
罩者捕鱼之笼汕者撩鱼之罟淮南子云罩者抑之罾者举之其取鱼一也诗言罩又言汕喻求贤之无方也首云嘉賔式燕以乐末云式燕又思言既燕而又思所以维系之爱之至也
南山有台
姜炳章曰人君既得贤而乐之形为歌咏曰基曰光语其始也曰父母曰德音语其用也曰眉寿黄耉保艾要其终也从今日所得之贤想到贤者之耄期并想到贤者之必有贤子孙无非利我国家皆于今日始之可谓善説是诗矣然万寿无期万寿无疆非属臣下谓厯数赖以绵长即家赖以永固也
蓼萧
蓼萧之微尚获零露之湑况君子既见于前而不予之以嘉惠乎心写而接笑语我是以得永终誉而安处兮龙光天子之宠光其德不爽言能不贰其德虽至寿考而不可忘此德也
此非五服尽朝于王也侯甸男采衞应朝之年各以次述职于王王则燕之以示慈惠用昭天子之恩德葢通用之乐歌
湛露
左传甯武子曰诸侯朝正于王王宴乐之于是乎赋湛露不明诸侯之为同姓异姓也考礼天子宴族人于室宴兄弟于房诗言厌厌夜饮是在室在房可知专指同姓而言也若蓼萧之泽及四海【序文】则合同异姓言之矣在宗载考言宗宫之成在同姓原有夜饮之礼非卜其昼未卜其夜也笺疏不可易后人好立新説耳令仪令色成礼之美
诗沈卷十一

[book_title]卷十二
钦定四库全书
诗沈卷十二
柳州府知府范家相撰
小雅
彤弓
严华谷曰彤弓非常赐也钟鼓大乐也飨大礼也设之所以重其赐苏颍滨曰大饮宾曰飨行之以飨礼厚之至也吕东莱曰中心贶之言其诚也愚谓一朝飨之言有功即飨不留赏也终朝而礼成故曰一朝
菁莪
莪生于中阿而有菁菁之盛犹士来田间见君子而获栽育之鸿中心悦之是以贶之挑达之习消归无有故曰乐且有仪
锡我百朋言多士之学业有日新之美不啻君子之锡以重货也杨舟喻中材天下多中材故以杨舟之可沉可浮为比然而无虑也时敎有正学退息有居业勤之以造就而我心则休矣
六月
小雅自文武以下至昭王穆王无一篇之存者厉之乱失之也共和继政国未鼎移宣王中兴乐在故府其音非变其诗多美而列于变者文武成康之治未尽复也末年战于千畆料民太原祈父蔽芾诸诗相继而作不可以一人分正变故并六月采芑车攻吉日诸篇统谓之变也变风有美有刺变雅亦然毛郑之说当矣六月非出师之时故首章大书之曰玁狁孔炽我是用急明其不得已也六月采芑与采薇一篇不同彼为遣戍劳还故述将士室家之怀思此美中兴武功故陈出师奏凯之盛烈其美吉甫者正以归美宣王也
王者有征无战故首三章但叙出师军容之盛四叙玁狁侵犯之急即入元戎之启行五言薄伐至于太原即入吉甫之万为宪未尝细叙战功亦不穷追逐北此之谓王者之师雅诗之正也如韩柳平淮西平蜀诸雅形容战功非不淋漓尽致其于雅体失之逺矣
元戎大车也军前曰启后曰殿元戎先军而行所谓选锋军无选锋者北元戎之制车缦轮马被甲衡轭之上皆树剑防名曰陷阵之车　二章言我服既成于三十里则元戎之启行亦止三十里可见故下章接言既佶且闲也以玁狁之孔棘而吉甫一守师行常法从容暇整不敢劳兵扰民岂如后世兵贵神速日夜兼驰以攻人之不备哉
吉甫燕喜是王宴饮御诸友是私燕王宴只有牲牢无炰鼈鲙鲤
薄伐玁狁至于太原古注不详其地集传谓即太原阳曲王伯厚诗地考亦同顾氏绛曰此诗必先求泾阳所在而后太原可得也汉志安定郡有泾阳县幵头山在西禹贡泾水所出后汉灵帝纪段颖破先零羌于泾阳注属安定郡在原州郡县志平凉县本汉泾阳地今县西四十里有泾阳故城是也然则太原当即今之平凉计周人之御玁狁必在泾原之间若晋阳之太原在大河之东距周京千五百里岂有冦从西来兵乃东出乎故曰天子命我城彼朔方而国语宣王料民于太原亦以近边而为之备必不料之晋地也若禹贡既修太原春秋晋人败狄于太原子产对叔向宣汾洮障大泽以处太原则是今之晋阳岂周之太原乎按明周斯盛辑山西通志亦以太原距泾阳不逺意即禹贡雍州之原隰汉为邠州唐为原州而非冀州之太原也
采芑
六月首言玁狁孔炽王于出征皆直叙以至终篇此诗前三章言方叔奉命出师之盛末章始言蛮荆背叛不得不征之故雅诗体制悉由作者之命局可知诗在乐前也
方叔南征之师多于吉甫之北伐以诗文互证之可见然其车三千实是侈词严氏曰兵车一乘甲士三人步卒七十二人又二十五人将重车在后三千乘计甲士九千步卒二十一万将重车七万五千人通三十万矣夫六军出于六乡万二千五百人为军六军止七万五千人无三千乘孔氏谓羡卒尽起王氏谓合诸侯之师恐未必然也愚意非但三千乘事所必无即六军千乘一时尽起亦岂必为空国之师蛮荆之叛未若玁狁之急畿之内安可一日无卫兵朱子谓不以文害词可也
路车金车宣王所赐以重其行者方叔乘之以
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:39:10-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>