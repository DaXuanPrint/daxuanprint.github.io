<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,大学纂笺卷一,大学纂笺卷二,中庸纂笺卷一,中庸纂笺卷二,论语纂笺卷一,论语纂笺卷二,论语纂笺卷三,论语纂笺卷四,论语纂笺卷五,论语纂笺卷六,论语纂笺卷七,论语纂笺卷八,论语纂笺卷九,论语纂笺卷十,孟子纂笺卷一,孟子纂笺卷二,孟子纂笺卷三,孟子纂笺卷四,孟子纂笺卷五,孟子纂笺卷六,孟子纂笺卷七,孟子纂笺卷八,孟子纂笺卷九,孟子纂笺卷十,孟子纂笺卷十一,孟子纂笺卷十二,孟子纂笺卷十三,孟子纂笺卷十四,四书纂笺全文在线阅读,四书纂笺全文在线下载,大玄古籍书库">
<meta name="description" content="元詹道传撰。二十八卷。是书略仿陆德明《经典释文》之例，先取朱熹《章句》、《或问》、《集注》，正其音读，考其名物训诂，注于本句之下。如《论语·八佾》“孔子谓季氏八佾舞于庭”。朱注：“每佾人数如其佾数。或曰，或佾八人。未详孰是?”该书笺曰：“《左隐公》五年九月，考仲子之宫将万焉。公问羽数于众。仲对曰：‘天子用八，诸侯用六，大夫四，士二。夫舞所以节八音而行八风，故自八以下。’公从之。杜注：‘人如佾数。’然疏引服虔曰：‘天子八八，诸侯六八，大夫四八，士二八，等杀甚明。郑伯纳晋悼公，其乐二八。晋侯赏魏绛以一八之乐，">
<title>四书纂笺_詹道传_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">四书纂笺</span> <br/>
          作者： <span class="inputVal" id="bkauthor">詹道传</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,哲学,完结</span> <br/>
          字数： <span class="inputVal" id="bknum">[book_length]325462</span> <br/>
          说明： <span class="inputVal" id="bkdec">元詹道传撰。二十八卷。是书略仿陆德明《经典释文》之例，先取朱熹《章句》、《或问》、《集注》，正其音读，考其名物训诂，注于本句之下。如《论语·八佾》“孔子谓季氏八佾舞于庭”。朱注：“每佾人数如其佾数。或曰，或佾八人。未详孰是?”该书笺曰：“《左隐公》五年九月，考仲子之宫将万焉。公问羽数于众。仲对曰：‘天子用八，诸侯用六，大夫四，士二。夫舞所以节八音而行八风，故自八以下。’公从之。杜注：‘人如佾数。’然疏引服虔曰：‘天子八八，诸侯六八，大夫四八，士二八，等杀甚明。郑伯纳晋悼公，其乐二八。晋侯赏魏绛以一八之乐，此其证也。”间释朱子所引成语，并于每章之篇前或篇后标其旨意。如《论语·公冶长》篇前曰：“此篇皆论古今人物贤否得失，盖格物穷理之一端也。凡二十七章。胡氏以为疑多子贡之徒所记云。”又如《大学》第三章篇后曰：“右传之三章，释止于至善。”以醒人耳目，启人深思。故胡一中尝称其为“羽翼朱子”之作。此书虽有疏漏之处，其所援引亦间有牴牾，然综观全书，其所纂笺，大致皆有根底。有《四库全书》本。</span> <br/>
          封面： <span class="inputVal" id="bkimg">Z_4657.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]四书纂笺
[book_author]詹道传
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,哲学,完结
[book_length]325462
[book_dec]元詹道传撰。二十八卷。是书略仿陆德明《经典释文》之例，先取朱熹《章句》、《或问》、《集注》，正其音读，考其名物训诂，注于本句之下。如《论语·八佾》“孔子谓季氏八佾舞于庭”。朱注：“每佾人数如其佾数。或曰，或佾八人。未详孰是?”该书笺曰：“《左隐公》五年九月，考仲子之宫将万焉。公问羽数于众。仲对曰：‘天子用八，诸侯用六，大夫四，士二。夫舞所以节八音而行八风，故自八以下。’公从之。杜注：‘人如佾数。’然疏引服虔曰：‘天子八八，诸侯六八，大夫四八，士二八，等杀甚明。郑伯纳晋悼公，其乐二八。晋侯赏魏绛以一八之乐，此其证也。”间释朱子所引成语，并于每章之篇前或篇后标其旨意。如《论语·公冶长》篇前曰：“此篇皆论古今人物贤否得失，盖格物穷理之一端也。凡二十七章。胡氏以为疑多子贡之徒所记云。”又如《大学》第三章篇后曰：“右传之三章，释止于至善。”以醒人耳目，启人深思。故胡一中尝称其为“羽翼朱子”之作。此书虽有疏漏之处，其所援引亦间有牴牾，然综观全书，其所纂笺，大致皆有根底。有《四库全书》本。
[book_img]Z_4657.jpg


[book_title]提要
【臣】等谨案四书纂笺二十八卷元临川詹道撰此书畧仿陆徳明经典释文之例取朱子章句或问集注正其音读攷其名物度数间释朱子所引之成语如真积力久出荀子劝学篇孝子爱日出子孝至篇皆为证其出处胡一中尝称其羽翼朱子良不诬也其所援引亦间有抵牾如瑚琏之注朱子本因包咸之文道传既引明堂位夏后氏之四琏殷之六瑚辨其异同而复谓夏曰瑚商曰琏本于尔雅释器今攷尔雅初无其文则道传杜撰附会也又此书于朱子所引诸儒皆详其名字里居而孟子尽心章引陈氏厌于嫡母之説实陈耆卿孟子记蒙中语耆卿字夀老临海人见叶适水心集此独失载亦未免于疎漏然大致皆有根柢犹元儒之务实学者视蹈袭空言之流过之逺矣乾隆四十三年六月恭校上
总纂官【臣】纪昀【臣】陆锡熊【臣】孙士毅
总　校　官【臣】　陆　费　墀

[book_title]大学纂笺卷一
元　詹道传　撰
子程子曰【大程子讳颢字伯淳号明道先生小程子讳頣字正叔号伊川先生集注初以大程子小程子为别次称伯子叔子最后以其学同通称程子去子者有德之称犹今称先生然子程子仿公羊子沈子之例也】大学孔氏之遗书【以其书放失阙畧故谓之遗书详朱子所序程氏遗书大略皆此意】而初学入德之门也于今可见古人为学次第者独赖此篇之存而论孟次之学者必由是而学焉则庶乎其不差矣
大学之道在明明德在亲民在止于至善
程子曰亲当作新　大学者大人之学也明明之也明德者人之所得乎天而虚灵不昧以具众理而应万事者也但为气禀所拘人欲所蔽则有时而昬然其本体之明则有未尝息者故学者当因其所而遂明之以复其初也新者革其旧之谓也言既自明其明德又当推以及人使之亦有以去【上声】其旧染之汚【音乌】也止者必至于是而不迁之意至善则事理当然之极也言明明德新民皆当止于至善之地而不迁盖必其有以尽夫【音扶】天理之极而无一毫人欲之私也此三者大学之纲领也
知止而后有定定而后能静静而后能安安而后能虑虑而后能得
止者所当止之地即至善之所在也知之则志有定向静谓心不妄动安谓所处【上声下同】而安虑谓处事精详得谓得其所止
物有本末事有终始知所先后则近道矣
明德为本新民为末知止为始能得为终本始所先末终所后此结上文两节之意
古之欲明明德于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意欲诚其意者先致其知致知在格物【治平声后仿此】
明明德于天下者使天下之人皆有以明其明德也心者身之所主也诚实也意者心之所也实其心之所发欲其必自慊而无自欺也致推极也知犹识也推极吾之知识欲其所知无不尽也格至也物犹事也穷至事物之理欲其极处无不到也此八者大学之条目也
物格而后知至知至而后意诚意诚而后心正心正而后身修身修而后家齐家齐而后国治国治而后天下平【治去声后仿此】
物格者物理之极处无不到也知至者吾心之所知无不尽也知既尽则意可得而实矣意既实则心可得而正矣修身以上【上声】明明德之事也齐家以下新民之事也物格知至则知所止矣意诚以下则皆得所止之序也
自天子以至于庶人壹是皆以修身为本
壹是一切也正心以上皆所以修身也齐家以下则举此而错【音措】之耳【四字出祭义】
其本乱而末治者否矣其所厚者薄而其所薄者厚未之有也
本谓身也所厚谓家也此两节结上文两节之意右经一章盖孔子之言而曾子述之其【去声下同】十章则曾子之意而门人记之也旧本颇有错简今因程子所定而更考经文别为序次如左
凡文杂引经若无统纪然文理接续血脉贯通深浅始终至为精密熟读详味久当见之今不尽释也
康诰曰克明德
康诰周书克能也【康诰本文云克明德慎罚此只取上三字下文引太甲顾諟天之明命亦去先王字皆引经之活法】
太甲曰顾諟天之明命【大读作泰諟古是字】
太甲商书顾谓常目在之也諟犹此也或曰审也天之明命即天之所以与我而我之所以为德者也常目在之则无时不明矣
帝典曰克明峻德【峻书作俊】
帝典尧典虞书峻大也
皆自明也
结所引书皆言自明已德之意
右之首章释明明德
此通下三章至止于信旧本误在没世不忘之下
汤之盘铭曰茍日新日日新又日新
盘沐浴之盘也【新定邵氏曰日日盥颒人所同也日日沐浴恐未必然内则篇记子事父母不过五日燂汤请浴三日具沐而已斯铭也其殆刻之盥颒之盘欤】铭名其器以自警之辞也【盘铭惟见于此名者书之名即此九字之名也如苟字从艹从句则书也唤为苟字则名也】苟诚也【论语苟至于仁苟亦训诚】汤以人之洗濯其心以去【上声下同】恶如沐浴其身以去垢故铭其盘言诚能一日有以涤其旧染之汚而自新则当因其已新者而日日新之又日新之不可略有间【去声】断【徒玩反】也
康诰曰作新民
鼔之舞之之谓作【易系辞鼔之舞之以尽神摘此四字】言振起其自新之民也
诗曰周虽旧邦其命维新
诗大雅文王之篇言周国虽旧至于文王能新其德以及于民而始受天命也
是故君子无所不用其极
自新新民皆欲止于至善也
右之二章释新民
诗云邦畿千里惟民所止
诗商颂鸟之篇邦畿王者之都也【畿方千里王者所自治王制云四海之内九州州方千里而畿居其一也】止居也言物各有所当止之处也
诗云缗蛮黄鸟止于丘隅子曰于止知其所止可以人而不如鸟乎【缗诗作緜】
诗小雅缗蛮之篇缗蛮鸟声丘隅岑【锄林反】蔚【纡弗反】之处子曰以下孔子说诗之辞言人当知所当止之处也
诗云穆穆文王于缉熙敬止为人君止于仁为人臣止于敬为人子止于孝为人父止于慈与国人交止于信【于缉之于音乌】
诗文王之篇穆穆深逺之意于叹美辞缉继续也熙光明也敬止言其无不敬而安所止也引此而言圣人之止无非至善五者乃其目之大者也学者于此究其精微之蕴【委粉于问二反】而又推类以尽其余则于天下之事皆有以知其所止而无疑矣
诗云瞻彼淇澳菉竹猗猗有斐君子如切如磋如琢如磨瑟兮僴兮赫兮喧兮有斐君子终不可諠兮如切如磋者道学也如琢如磨者自修也瑟兮僴兮者恂栗也赫兮喧兮者威仪也有斐君子终不可諠兮者道盛德至善民之不能忘也【澳于六反菉诗作緑猗叶韵音阿僴下版反喧诗作咺諠诗作谖并况晩反恂郑氏读作峻】
诗衞风淇澳之篇淇水名澳隈【乌回反】也猗猗美盛貌兴【去声】也斐文貌切以刀锯【居御反】琢以椎【直追反】凿皆裁物使成形质也磋以鑢【音虑】铴【他浪反】磨以沙石皆治物使其滑泽也治骨角者既切而复【扶又反下同】磋之治玉石者既琢而复磨之皆言其治之有绪而益致其精也瑟严密之貌僴武毅之貌赫喧宣着盛大之貌諠忘也道言也学谓讲习讨论之事自修者省【星上声】察克治之功恂栗战惧也威可畏也仪可象也引诗而释之【疑非所释尔雅训释篇已载其文而无者字】以明明明德者之止于至善道学自修言其所以得之之由恂栗威仪言其德容表里之盛卒乃指其实而叹美之也
诗云于戏前王不忘君子贤其贤而亲其亲小人乐其乐而利其利此以没世不忘也【于戏音乌呼乐音洛】
诗周颂烈文之篇于戏叹辞前王谓文武也君子谓其后贤后王小人谓后民也此言前王所以新民者止于至善能使天下后世无一物不得其所所以既没世而人思慕之愈久而不忘也此两节咏叹淫泆其味深长当熟玩之【咏叹之淫泆之本乐记语】
右之三章释止于至善
此章内自引淇澳诗以下旧本误在诚意章下
子曰听讼吾犹人也必也使无讼乎无情者不得尽其辞大畏民志此谓知本
犹人不异于人也情实也引夫子之言而言圣人能使无实之人不敢尽其虚诞之辞盖我之明德既明自然有以畏服民之心志故讼不待听而自无也观于此言可以知本末之先后矣
右之四章释本末
此章旧本误在止于信下
此谓知本
程子曰衍【与羡同延面反】文也
此谓知之至也
此句之上别有阙文此特其结语耳
右之五章盖释格物致知之义而今亡矣此章旧本通下章误在经文之下
间【如字】尝窃取程子之意以补之曰所谓致知在格物者言欲致吾之知在即物而穷其理也葢人心之灵莫不有知而天下之物莫不有理惟于理有未穷故其知有不尽也是以大学始教必使学者即凡天下之物莫不因其已知之理而益穷之以求至乎其极至于用力之久而一旦豁然贯通焉则众物之表里精粗无不到而吾心之全体大用无不明矣此谓物格此谓知之至也
所谓诚其意者毋自欺也如恶恶臭如好好色此之谓自谦故君子必慎其独也【好恶上字皆去声谦读为慊苦刼反】
诚其意者自修之首也毋者禁止之辞自欺云者知为善以去【上声下同】恶而心之所有未实也谦快也足也独者人所不知而已所独知之地也言欲自修者知为善以去其恶则当实用其力而禁止其自欺使其恶恶则如恶恶臭好善则如好好色皆务决去而求必得之以自快足于已不可徒茍且以徇外而为【去声】人也然其实与不实盖有他人所不及知而已独知之者故必谨之于此以审其几【平声】焉
小人闲居为不善无所不至见君子而后厌然揜其不善而着其善人之视己如见其肺肝然则何益矣此谓诚于中形于外故君子必慎其独也【闲音闲厌郑氏读为黡于简反】闲居独处【去声】也厌然消沮【上声】闭藏之貌此言小人隂为不善而阳欲揜之则是非不知善之当为与恶之当去【上声】也但不能实用其力以至此耳然欲揜其恶而卒不可揜欲诈为善而卒不可诈则亦何益之有哉此君子所以重【去声】以为戒而必谨其独也
曾子曰十目所视十手所指其严乎
引此以明上文之意言虽幽独之中而其善恶之不可揜如此可畏之甚也
富润屋德润身心广体胖故君子必诚其意【胖步丹反】胖安舒也言富则能润屋矣德则能润身矣故心无愧怍则广大寛平而体常舒泰德之润身者然也盖善之实于中而形于外者如此故又言此以结之右之六章释诚意
经曰欲诚其意先致其知又曰知至而后意诚盖心体之明有所未尽则其所发必有不能实用其力而苟焉以自欺者然或已明而不谨乎此则其所明又非已有而无以为进德之基故此章之指必承上章而通考之然后有以见其用力之始终其序不可乱而功不可阙如此云
所谓修身在正其心者身有所忿懥则不得其正有所恐惧则不得其正有所好乐则不得其正有所忧患则不得其正【忿弗粉反懥勑值反好乐并去声】
程子曰身有之身当作心　忿懥【广韵玉篇并陟利反】怒也盖是四者皆心之用而人所不能无者然一有之而不能察则欲动情胜而其用之所行或不能不失其正矣
心不在焉视而不见听而不闻食而不知其味
心有不存则无以检其身是以君子必察乎此而敬以直之然后此心常存而身无不修也
此谓修身在正其心
右之七章释正心修身
此亦承上章以起下章盖意诚则真无恶而实有善矣所以能存是心以检其身然或伹知诚意而不能密察此心之存否则又无以直内而修身也自此以下并以旧文为正
所谓齐其家在修其身者人之其所亲爱而辟焉之其所贱恶而辟焉之其所畏敬而辟焉之其所哀矜而辟焉之其所敖惰而辟焉故好而知其恶恶而知其美者天下鲜矣【辟读为僻恶而之恶敖好并去声鲜上声】
人谓众人之犹于也辟犹偏也五者在人本有当然之则然常人之情惟其所向而不加察焉则必陷于一偏而身不修矣
故谚有之曰人莫知其子之恶莫知其苗之硕【谚音彦硕叶韵时若反】
谚俗语也溺爱者不明贪得者无厌【平声】是则偏之为害而家之所以不齐也
此谓身不修不可以齐其家
右之八章释修身齐家
所谓治国必先齐其家者其家不可敎而能敎人者无之故君子不出家而成敎于国孝者所以事君也弟者所以事长也慈者所以使众也【弟去声长上声】
身修则家可敎矣孝弟慈所以修身而教于家者也然而国之所以事君事长使众之道不外乎此此所以家齐于上而敎成于下也
康诰曰如保赤子心诚求之虽不中不逺矣未有学养子而后嫁者也【中去声】
此引书而释之又明立敎之本不假强【上声】为在识其端而推广之耳
一家仁一国兴仁一家让一国兴让一人贪戾一国作乱其机如此此谓一言偾事一人定国【偾音奋】
一人谓君也机发动所由也偾覆败也【左隐三年郑伯之车偾于济】此言敎成于国之效
尧舜帅天下以仁而民从之桀纣帅天下以暴而民从之其所令反其所好而民不从是故君子有诸已而后求诸人无诸已而后非诸人所藏乎身不恕而能喻诸人者未之有也【好去声】
此又承上文一人定国而言有善于已然后可以责人之善无恶于已然后可以正人之恶皆推已以及人所谓恕也不如是则所令反其所好而民不从矣喻晓也
故治国在齐其家
通结上文
诗云桃之夭夭其叶蓁蓁之子于归宜其家人宜其家人而后可以敎国人【夭平声蓁音臻】
诗周南桃夭之篇夭夭少【去声】好貌蓁蓁美盛貌兴【去声】也之子犹言是子此指女子之嫁者而言也妇人谓嫁曰归宜犹善也
诗云宜兄宜弟宜兄宜弟而后可以敎国人
诗小雅蓼【音六】萧篇
诗云其仪不忒正是四国其为父子兄弟足法而后民法之也
诗曹风鸤【音尸】鸠篇忒差也
此谓治国在齐其家
此三引诗皆以咏叹上文之事而又结之如此其味深长最宜潜玩
右之九章释齐家治国
所谓平天下在治其国者上老老而民兴孝上长长而民兴弟上恤孤而民不倍是以君子有絜矩之道也【长上声弟去声倍与背同絜胡结反】
老老所谓老吾老也兴谓有所感而兴起也孤者幼而无父之称絜度【待洛反下同】也矩所以为方也言此三者上行下效捷【疾业反】于影响所谓家齐而国治也亦可以见人心之所同而不可使有一夫之不获矣是以君子必当因其所同推以度物使彼我之闲各得分【去声】愿则上下四旁均齐方正而天下平矣
所恶于上毋以使下所恶于下毋以事上所恶于前毋以先后所恶于后毋以从前所恶于右毋以交于左所恶于左毋以交于右此之谓絜矩之道【恶先并去声】
此覆解上文絜矩二字之义如不欲上之无礼于我则必以此度下之心而亦不敢以此无礼使之不欲下之不忠于我则必以此度上之心而亦不敢以此不忠事之至于前后左右无不皆然则身之所处【上声】上下四旁长短广狭彼此如一而无不方矣彼同有是心而兴起焉者又岂有一夫之不获哉所操【平声】者约而所及者广此平天下之要道也故章内之意皆自此而推之
诗云乐只君子民之父母民之所好好之民之所恶恶之此之谓民之父母【乐音洛只音纸好恶并去声下并同】
诗小雅南山有台之篇只语助辞言能絜矩而以民心为已心则是爱民如子而民爱之如父母矣
诗云节彼南山维石岩岩赫赫师尹民具尔瞻有国者不可以不慎辟则为天下僇矣【节读为截辟读为僻僇与戮同】
诗小雅节南山之篇节截然髙大貌师尹周太师尹氏也【按诗传尹氏葢吉甫之后周大夫家父作此诗以讥王之用尹氏也】具俱也辟偏也言在上者人所瞻仰不可不谨若不能絜矩而好恶徇于一已之偏则身弑国亡为天下之大戮矣
诗云殷之未丧师克配上帝仪监于殷峻命不易道得众则得国失众则失国【丧去声仪诗作宜峻诗作骏易去声】
诗文王篇师众也配对也配上帝言其为天下君而对乎上帝也监视也峻大也不易言难保也道言也引诗而言此以结上文两节之意有天下者能存此心而不失则所以絜矩而与民同欲者自不能已矣
是故君子先慎乎徳有德此有人有人此有土有土此有财有财此有用
先谨乎德承上文不可不谨而言德即所谓明德有人谓得众有土谓得国有国则不患无财用矣
德者本也财者末也
本上文而言
外本内末争民施夺
人君以德为外以财为内则是争鬭其民而施之以刼夺之敎也盖财者人之所同欲不能絜矩而欲専之则民亦起而争夺矣
是故财聚则民散财散则民聚
外本内末故财聚争民施夺故民散反是则有德而有人矣
是故言悖而出者亦悖而入货悖而入者亦悖而出悖逆也此以言之出入明货之出入也自先谨乎德以下至此又因财货以明能絜矩与不能者之得失也
康诰曰惟命不于常道善则得之不善则失之矣道言也因上文引文王诗之意而申言之其丁宁反覆之意益深切矣
楚书曰楚国无以为宝惟善以为宝
楚书楚语言不宝金玉而宝善人也【国语楚语王孙圉聘于晋赵简子问曰楚之白珩犹在乎其为寳也防何矣曰楚之所寳者曰观射父能作训辞以行事于诸侯使无以寡君为口宝又有左史倚相能通训典以叙百物以朝夕献善败于寡君使无忘先王之业若诸侯之好币具而导之以训辞寡君其可以免罪于诸侯而国民保焉此楚国之寳也若夫白珩先王之玩也何宝之焉】
舅犯曰亡人无以为宝仁亲以为宝
舅犯晋文公舅狐偃字子犯亡人文公时为公子出亡在外也仁爱也事见檀弓【礼记檀弓篇晋献公之丧秦穆公使人吊公子重耳且曰寡人闻之亡国恒于斯得国恒于斯虽吾子俨然在忧服之中丧亦不可久也时亦不可失也以告舅犯舅犯曰孺子其辞焉丧人无宝仁亲以为宝父死之谓何又因以为利而天下其孰能说之孺子其辞焉】此两节又明不外本而内末之意
秦誓曰若有一个臣断断兮无他技其心休休焉其如有容焉人之有技若已有之人之彦圣其心好之不啻若自其口出寔能容之以能保我子孙黎民尚亦有利哉人之有技媢疾以恶之人之彦圣而违之俾不通寔不能容以不能保我子孙黎民亦曰殆哉【个古贺反书作介防丁乱反媢音冐】
秦誓周书【春秋传僖三十三年秦穆公袭郑晋襄公率师败诸殽归而作秦誓】断断诚一之貌彦美士也圣通明也尚庶防【平声】也媢忌也违拂戾也殆危也
唯仁人放流之迸诸四夷不与同中国此谓唯仁人为能爱人能恶人【迸读为屏古字通用】
迸犹逐也言有此媢疾之人妨贤而病国则仁人必深恶而痛絶之以其至公无私故能得好恶之正如此也
见贤而不能举举而不能先命也见不善而不能退退而不能逺过也【逺去声】
命郑氏云当作慢程子云当作怠未详孰是　若此者知所爱恶矣而未能尽爱恶之道盖君子而未仁者也
好人之所恶恶人之所好是谓拂人之性菑必逮夫身【菑古灾字夫音扶】
拂逆也好善而恶恶人之性也至于拂人之性则不仁之甚者也自秦誓至此又皆以申言好恶公私之极以明上文所引南山有台节南山之意
是故君子有大道必忠信以得之骄泰以失之
君子以位言之道谓居其位而修己治人之术已自尽为忠循物无违谓信骄者矜髙泰者侈肆此因上所引文王康诰之意而言章内三言得失而语益加切盖至此而天理存亡之防【平声】决矣
生财有大道生之者众食之者寡为之者疾用之者舒则财恒足矣【恒胡登反】
吕氏【名大临字与叔蓝田人】曰国无游民则生者众矣朝【音潮】无幸位则食者寡矣不夺农时则为之疾矣量入为出则用之舒矣愚按此因有土有财而言以明足国之道在乎务本而节用非必外本内末而后财可聚也自此以至终篇皆一意也
仁者以财身不仁者以身财
犹起也仁者散财以得民不仁者亡身以殖【丞职反】货
未有上好仁而下不好义者也未有好义其事不终者也未有府库财非其财者也
上好仁以爱其下则下好义以忠其上所以事必有终而府库之财无悖出之患也
孟献子曰畜马乗不察于鸡豚伐冰之家不畜牛羊百乗之家不畜聚敛之臣与其有聚敛之臣宁有盗臣此谓国不以利为利以义为利也【畜许六反乘敛并去声】
孟献子鲁之贤大夫仲孙蔑也【仲孙庆父之曾孙事成公襄公】畜马乘士初试为大夫者也伐冰之家卿大夫以上【上声】丧祭用冰者也【孔氏疏曰按书传士饰车骈马诗云四牡騑騑大夫以上乃得乘四马今下云伐冰之家是卿大夫今别云畜马乘故知士初试为大夫者也左昭四年大夫命妇丧浴用冰丧大记云士不用冰故知卿大夫也士若恩赐亦得用之但非其常故士丧礼赐冰则夷槃可也伐凿取也周制仲春以后丧祭用冰秋凉则止金氏曰伐冰斩冰也然斩冰有国之事若卿大夫则受冰之家非斩冰也岂卿大夫之家丧祭则取冰于公故谓之伐与周礼天官凌人掌冰正歳十有二月令斩冰三其凌春始治鉴凡内外饔之膳羞鉴焉凡酒浆之酒醴亦如之祭祀共冰鉴賔客共冰大丧共夷槃冰凌冰室也鉴瓦盆之属以盛冰置食物酒醴于中防馁败也夷盘者实冰盘中置尸牀之下以寒尸也】百乗之家有采地者也【采音菜笺见论语千乗注】君子宁亡己之财而不忍伤民之力故宁有盗臣而不畜聚敛之臣此谓以下释献子之言也
长国家而务财用者必自小人矣彼为善之小人之使为国家菑害并至虽有善者亦无如之何矣此谓国不以利为利以义为利也【长上声】
彼为善之此句上下疑有阙文误字　自由也言由小人导之也此一节深明以利为利之害而重【平声】言以结之其丁宁之意切矣
右之十章释治国平天下
此章之义务在与民同好恶而不専其利皆推广絜矩之意也能如是则亲贤乐利各得其所而天下平矣
凡十章前四章统论纲领防趣【音娶】后六章细论条目工夫其第五章乃明善之要第六章乃诚身之本在初学尤为当务之急读者不可以其近而忽之也

[book_title]大学纂笺卷二
元　詹道传　撰
或问大学之道吾子以为大人之学何也曰此对小子之学言之也曰敢问其为小子之学何也曰愚于序文已略陈之而古法之宜于今者亦既辑而为书矣学者不可以不之考也【邵武李氏曰孝宗淳熙十四年丁未先生年五十八编次小学书成内篇三立教明伦敬身外篇二取古人之嘉言以广之善行以实之凡三百八十五章云】曰吾闻君子务其逺者大者小人务其近者小者今子方将语【音御】人以大学之道而又欲其考乎小学之书何也曰学之大小固有不同然其为道则一而已是以方其幼也不习之于小学则无以收其放心养其德性而为大学之基本及其长【上声下同】也不进之于大学则无以察夫【音扶】义理措诸事业而收小学之成功是则学之大小所以不同特以少【去声】长所习之异宜而有髙下浅深先后缓急之殊非若古今之辨义利之分判然如薫莸【音犹】冰炭之相反而不可以相入也今使幼学之士必先有以自尽乎洒【上去上声】扫【去声】应对进退之间礼乐射御书数之习俟其既长而进乎明德新民以止于至善是乃次第之当然又何为而不可哉曰幼学之士以子之言而得循序渐进以免于躐等陵节【四字出学记】之病则诚幸矣若其年之既长而不及乎此者欲反从事于小学则恐其不免于扞【胡半反】格【胡客反】不胜【平声】勤苦难成之患【此句亦出学记】欲直从事于大学则又恐其失序无本而不能以自达也则如之何曰是其歳月之已逝者则固不可得而复【扶又反下同】追矣若其工夫之次第条目则岂遂不可得而复补邪盖吾闻之敬之一字圣学之所以成始而成终者也为小学者不由乎此固无以涵养本原而谨夫【音扶下同】洒扫应对进退之节与夫六艺之教为大学者不由乎此亦无以开聪明进德修业而致夫明德新民之功也是以程子明格物之道而必以是为说焉不幸过时而后学者诚能用力于此以进乎大而不害兼补乎其小则其所以进者将不患于无本而不能以自达矣其或摧頽已甚而不足以有所兼则其所以固其肌肤之会筋【音斤】骸之束【见礼运】而养其良知良能之本者亦可以得之于此而不患其失之于前也顾以七年之病而求三年之艾非百倍其功不足以致之若徒归咎于既往而所以补之于后者又不能以自力则吾见其扞格勤苦日有甚焉而身心颠倒瞀迷惑终无以为致知力行之地矣况欲有以及乎天下国家也哉曰然则所谓敬者又若何而用力邪曰程子于此尝以主一无适言之矣尝以整齐严肃言之矣至其门人谢氏之说则又有所谓常惺惺法者焉尹氏之説则又有所谓其心收敛不容一物者焉观是数说足以见其用力之方矣曰敬之所以为学之始者然矣其所以为学之终也奈何曰敬者一心之主宰而万事之本根也知其所以用力之方则知小学之不能无赖于此以为始知小学之赖此以始则夫【音扶】大学之不能无赖乎此以为终者可以一以贯之而无疑矣盖此心既立由是格物致知以尽事物之理则所谓尊德性而道问学由是诚意正心以修其身则所谓先立其大者而小者不能夺由是齐家治国以及乎天下则所谓修已以安百姓笃恭而天下平是皆未始一日而离【去声】乎敬也然则敬之一字岂非圣学始终之要也哉　曰然则此篇所谓在明明德在新民在止于至善者亦可得而闻其说之详乎曰天道流行育万物其所以为造化者隂阳五行而已而所谓隂阳五行者又必有是理而后有是气及其生物则又必因是气之聚而后有是形故人物之生必得是理然后有以为健顺仁义礼智之性必得是气然后有以为魂魄五脏百骸之身周子所谓无极之真二五之精妙合而凝者正谓是也然以其理而言之则万物一原同无人物贵贱之殊以其气而言之则得其正且通者为人得其偏且塞【先则反】者为物是以或贵或贱而不能齐也彼贱而为物者既梏【于毒反】于形气之偏塞而无以充其本体之全矣唯人之生乃得其气之正且通者而其性为最贵故其方寸之间虚灵洞彻万理咸备盖其所以异于禽兽者正在于此而其所以可为尧舜而能参天地以賛化育者亦不外焉是则所谓明德者也然其通也或不能无清浊之异其正也或不能无美恶之殊故其所赋之质清者智而浊者愚美者贤而恶者不肖又有不能同者必其上智大贤之资乃能全其本体而无少不明其有不及乎此则其所谓明德者已不能无蔽而失其全矣况乎又以气质有蔽之心接乎事物无穷之变则其目之欲色耳之欲声口之欲味鼻之欲臭四肢之欲安佚所以害乎其德者又岂可胜【平声】言也哉二者相因反覆深固是以此德之明日益昬昧而此心之灵其所知者不过情欲利害之私而已是则虽曰有人之形而实何以逺于禽兽虽曰可以为尧舜而参天地而亦不能有以自充矣然而本明之体得之于天终有不可得而昧者是以虽其昬蔽之极而介【音戛】然之顷一有觉焉则即此空【去声】隙【乞逆反】之中而其本体已洞然矣是以圣人施敎既已养之于小学之中而复【扶又反】开之以大学之道其必先之以格物致知之说者所以使之即其所养之中而因其所以啓其明之之端也继之以诚意正心修身之目者则又所以使之因其已明之端而反之于身以致其明之之实也夫【音扶】既有以启其明之之端而又有以致其明之之实则吾之所得于天而未尝不明者岂不超然无有气质物欲之累而复得其本体之全哉是则所谓明明德者而非有所作为于性分【去声】之外也然其所谓明德者又人人之所同得而非有我之得私也向也俱为物欲之所蔽则其贤愚之分固无以大相逺者今吾既幸有以自明矣则视彼众人之同得乎此而不能自明者方且甘心迷惑没溺于卑汚【音污】茍贱之中而不自知也岂不为【去声】之恻然而思有以救之哉故必推吾之所自明者以及之始于齐家中于治国而终及于平天下使彼有是明德而不能自明者亦皆有以自明而去【上声】其旧染之汚焉是则所谓新民者而亦非有付畀【必至反】増益之也然德之在已而当明与其在民而当新者则又皆非人力之所为而吾之所以明而新之者又非可以私意茍且而为也是其所以得之于天而见【形甸反】于目用之间者固已莫不各有本然一定之则程子所谓以其义理精微之极有不可得而名者故姑以至善目之而【去声】所谓君之仁臣之敬子之孝父之慈与人交之信乃其目之大者也众人之心固莫不有是而或不能知学者虽或知之而亦鲜【上声】能必至于是而不去此为大学之敎者所以虑其礼虽粗复而有不纯已虽粗克而有不尽且无以尽夫【音扶】修己治人之道故必指是而言以为明德新明之标的也欲明徳而新民者诚能求必至是而不容其少有过不及之差焉则其所以去【上声】人欲而复天理者无毫髪之遗恨矣大抵大学一篇之指总而言之不出乎八事而八事之要总而言之又不出乎此三者此愚所以断【都玩切】然以为大学之纲领而无疑也然自孟子没而道学不得其世之君子各以其意之所便者为学于是乃有不务明其明德而徒以政敎法度为足以新民者又有爱身独善自谓足以明其明徳而不屑乎新民者又有略知二者之当务顾乃安于小成狃【女九反】于近利而不求止于至善之所在者是皆不考乎此篇之过其能成已成物而不谬者鲜【上声】矣　曰程子之改亲为新也何所据子之从之又何所考而必其然邪且以已意轻改经文恐非【如字】疑之义奈何【春秋谷梁云信以信疑以疑疑二字本此】曰若无所考而辄改之则诚若吾子之讥矣今亲民云者以文义推之则无理新民云者以【去声】文考之则有据程子于此其所以处【上声】之者亦已审矣矧未尝去【上声】其本文而但曰某当作某是乃汉儒释经不得已之变例而亦何害于疑邪若必以不改为是则世盖有承误踵讹心知非是而故为穿凿附会以求其说之必通者矣其侮圣言而误后学也益甚亦何足取以为法邪　曰知止而后有定定而后能静虑而后能得何也曰此推本上文之意言明德新民所以止于至善之由也盖明德新民固皆欲其止于至善然非先有以知夫【音扶下同】至善之所在则不能有以得其所当止者而止之如射者固欲其中【去声下同】夫正【音征】鹄【音谷】然不先有以知其正鹄之所在则不能有以得其所当中者而中之也知止云者物格知至而于天下之事皆有以知其至善之所在是则吾所当止之地也能知所止则方寸之间事事物物皆有定理矣理既有定则无以动其心而能静矣心既能静则无所择于地而能安矣能安则日用之闲从【七从反】容闲【音闲】暇事至物来有以揆之而能虑矣能虑则随事观理极深研防【平声】无不各得其所止之地而止之矣然既真知所止则其必得所止固已不甚相逺其间四节盖亦推言其所以然之故有此四者非如孔子之志学以至从心孟子之善信以至圣神实有等级之相悬为终身经歴之次序也　曰物有本末事有终始知所先后则近道矣何也曰此结上文两节之意也明德新民两物而内外相对故曰本末知止能得一事而首尾相因故曰终始诚知先其本而后其末先其始而后其终也则其进为有序而至于道也不逺矣曰古之欲明明德于天下者先治其国【云云】致知在
格物何也曰此言大学之序其详如此盖纲领之条目也格物致知诚意正心修身者明明德之事也齐家治国平天平者新民之事也格物致知所以求知至善之所在自诚意以至于平天下所以求得夫至善而止之也所谓明明德于天下者自明其明德而推以新民使天下之人皆有以明其明德也人皆有以明其明德则各诚其意各正其心各修其身各亲其亲各长【上声】其长而天下无不平矣然天下之本在国故欲平天下者必先有以治其国国之本在家故欲治国者必先有以齐其家家之本在身故欲齐家者必先有以修其身至于身之主则心也一有不得其本然之正则身无所主虽欲勉强【上声下同】以修之亦不可得而修矣故欲修身者必先有以正其心而心之则意也一有私欲杂乎其中而为善去【上声】恶或有未实则心为所累虽欲勉强以正之亦不可得而正矣故欲正心者必先有以诚其意若夫【音扶】知则心之神明妙众理而宰万物者也人莫不有而或不能使其表里洞然无所不尽则隐微之闲真妄错杂虽欲勉强以诚之亦不可得而诚矣故欲诚意者必先有以致其知致者推致之谓如丧致乎哀之致言推之而至于尽也至于天下之物则必各有所以然之故与其所当然之则所谓理也人莫不知而或不能使其精粗隐显究极无余则理所未穷知必有蔽虽欲勉强以致之亦不可得而致矣故致知之道在乎即事观理以格夫【音扶】物格者极至之谓如格于文祖之格言穷之而至其极也此大学之条目圣贤相所以教人为学之次第至为纎悉然汉魏以来诸儒之论未闻有及之者至唐韩子【名愈字退之】乃能援【音袁】以为说而见【形甸反】于原道之篇则庶防其有闻矣然其言极于正心诚意而无曰致知格物云者则是不探【音贪】其端而骤语其次亦未免于择焉不精语焉不详之病矣何乃以是而议荀扬哉【韩文集荀与也择焉而不精语焉而不详荀子名况字卿战国时赵人也子名雄字子云西汉成都人也各有所著书今传于世】　曰物格而后知至【云云】国治而后天下平何也曰此覆说上文之意也物格者事物之理各有以诣其极而无余之谓也理之在物者既诣其极而无余则知之在我者亦随所诣而无不尽矣知无不尽则心之所能一于理而无自欺矣意不自欺则心之本体物不能动而无不正矣心得其正则身之所处【上声】不至陷于所偏而无不修矣身无不修则推之天下国家亦举而措之耳岂外此而求之智谋功利之末哉曰篇首之言明明德以新民为对则固専以自明为言矣后段于平天下者复【扶又反】以明明德言之则似新民之事亦在其中何其言之不一而辨之不明邪曰篇首三言者大学之纲领也而以其賔主对待先后次第言之则明明德者又三言之纲领也至此后段然后极其体用之全而一言以举之以见【形甸反】夫【音扶】天下虽大而吾心之体无不该事物虽多而吾心之用无不贯盖必析之有以极其精而不乱然后合之有以尽其大而无余此又言之序也　曰自天子至于庶人【云云】未之有也何也曰此结上文两节之意也以身对天下国家而言则身为本而天下国家为末以家对国与天下而言则其理虽未尝不一然其厚薄之分【去声】亦不容无等差【楚加反】矣故不能格物致知以诚意正心而修其身则本必乱而末不可治不亲其亲不长【上声下同】其长则所厚者薄而无以及人之亲长此皆必然之理也孟子所谓于所厚者薄无所不薄其言盖亦本于此云　曰治国平天下者天子诸侯之事也卿大夫以下盖无与【音预】焉今大学之敎乃例以明明德于天下为言岂不为思出其位犯非其分【去声】而何以得为为【下去声】已之学哉曰天之明命有生之所同得非有我之得私也是以君子之心豁然大公其视天下无一物而非吾心之所当爱无一事而非吾职之所当为虽或势在匹夫之贱而所以尧舜其君尧舜其民者亦未尝不在其分【去声】内也又况大学之敎乃为【去声】天子之元子众子公侯卿大夫士之适【音的】子与国之俊选【去声】而设是皆将有天下国家之责而不可辞者则其所以素敎而预养之者安得不以天下国家为已事之当然而预求有以正其本清其源哉后世敎学不明为人君父者虑不足以及此而茍循于目前是以天下之治【去声】日常少乱日常多而败国之君亡家之主常接迹于当世亦可悲矣论者不此之监而反以圣法为疑亦独何哉大抵以学者而视天下之事以为已事之所当然而为之则虽甲兵钱谷笾豆有司之事皆为【去声】已也以其可以求知于世而为之则虽割股庐墓弊车羸【力为反】马亦为【去声】人耳善乎张子敬夫之言曰【张子名栻字敬夫号南轩广汉人乃朱子同志之友也】为已者无所为而然者也此其语意之深切盖有前贤所未者学者以是而日自省【悉井反】焉则有以察乎善利之间而无毫厘之差矣　曰子谓正经盖夫子之言而曾子述之其【去声】则曾子之意而门人记之何以知其然也曰正经辞约而理备言近而指逺非圣人不能及也然以其无他左验且意其或出于古昔先民之言也故疑之而不敢质至于文或引曾子之言而又多与中庸孟子者合则知其成于曾氏门人之手而子思以授孟子无疑也盖中庸之所谓明善即格物致知之功其曰诚身即诚意正心修身之效也孟子之所谓知性者物格也尽心者知至也存心养性修身者诚意正心修身也其他如谨独之云不慊【口簟口刼二反】之说义利之分恒言之序亦无不脗【武粉反又音泯】合焉者故程子以为孔氏之遗书学者之先务而论孟犹处【上声】其次焉亦可见矣曰程子之先是书而后论孟又且不及乎中庸何也曰是书垂世立敎之大典通为【去声】天下后世而言者也论孟应机接物之微言或因一时一事而者也是以是书之规模虽大然其首尾该备而纲领可寻节目分明而工夫有序无非切于学者之日用论孟之为【去声】人虽切然而问者非一人记者非一手或先后深浅之无序或抑扬进退之不齐其问盖有非初学日用之所及者此程子所以先是书后论孟盖以其难易【去声下同】缓急言之而非以圣人之言为有优劣也至于中庸则又圣门授极致之言尤非后学之所易得而闻者故程子之敎未遽及之岂不又以为论孟既通然后可以及此乎盖不先乎大学无以提挈纲领而尽论孟之精微不参之论孟无以融贯防通而极中庸之归趣然不防其极于中庸则又何以建立大本经纶大经而读天下之书论天下之事哉以是观之则务讲学者固不可不急于四书而读四书者又不可不先于大学亦已明矣今之敎者乃或弃此不务而反以他说先焉其不溺于虚空流于功利而得罪于圣门者防希矣
或问一章而下以至三章之半郑本元在没世不忘之下而程子乃以次于此谓知之至也之文子独何以知其不然而遂以为之首章也曰以经统以附经则其次第可知而二说之不然审矣　曰然则其曰克明德者何也曰此言文王能明其徳也盖人莫不知德之当明而欲明之然气禀拘之于前物欲蔽之于后是以虽欲明之而有不克也文王之心浑然天理亦无待于克之而自明矣然犹云尔者亦见其独能明之而他人不能又以见夫【音扶】未能明者之不可不致其克之之功也　曰顾諟天之明命何也曰人受天地之中以生故人之明德非他也即天之所以命我而至善之所存也是其全体大用盖无时而不见【形甸反】于日用之闲人惟不察于此是以汩【音骨】于人欲而不知所以自明常目在之而真若见其参于前倚于衡也则成性存存而道义出矣　曰克明峻德何也曰言尧能明其大德也　曰是三者固皆自明之事也然其言之亦有序乎曰康诰通言明徳而已太甲则明天之未始不为人而人之未始不为天也帝典则専言成德之事而极其大焉其言之浅深亦略有序矣
或问盘之有铭何也曰盘者常用之器铭者自警之辞也古之圣贤兢兢业业固无时而不戒谨恐惧然犹恐其有所怠忽而或忘之也是以于其常用之器各因其事而刻铭以致戒焉欲其常接乎目每警乎心而不至于忽忘也曰然则沐浴之盘而其所刻之辞如此何也曰人之有是德犹其有是身也德之本明犹其身之本洁也德之明而利欲昬之犹身之洁而尘垢【音苟】汚【音乌又去声】之也一旦存养省【悉井反】察之功真有以去【上声下同】其前日利欲之昬而日新焉则亦犹其疏【平声】瀹【音药】澡【音蚤】雪而有以去其前日尘垢之汚也然既新矣而所以新之之功不继则利欲之交复【扶又反下同】有如前日之昬犹既洁矣而所以洁之之功不继则尘垢之集复有如前日之汚也故必因其已新而日日新之又日新之使其存养省察之功无少间断【间去声防徒玩反】则明德常明而不复为利欲之昬亦如人之一日沐浴而日日沐浴又无日而不沐浴使其疏瀹澡雪之功无少间断则身常洁清而不复为旧染之汚也昔成汤所以反之而至于圣者正惟有得于此故称其德者有曰不迩声色不殖货利又曰以义制事以礼制心有曰从谏弗咈【音佛】改过不吝又曰与人不求备检身若不及此皆足以见其日新之实至于所谓圣敬日跻【牋西反】云者则其言愈约而意愈切矣然本汤之所以得此又其学于伊尹而有焉故伊尹自谓与汤咸有一德而于复【如字】政太甲之初复【扶又反下同】以终始惟一时乃日新为丁宁之戒盖于是时太甲方且自怨自艾【音乂】于桐处【上声】仁迁义而归是亦所谓苟日新者故复推其尝以告于汤者告之欲其日进乎此无所间断而有以继其烈祖之成德也其意亦深切矣其后周之武王践阼【存故反】之初受师尚父丹书之戒曰敬胜怠者吉怠胜敬者灭义胜欲者从欲胜义者凶退而于其几席觞豆刀劒戸牖莫不铭焉盖闻汤之风而兴起者今其遗语尚幸颇见【形甸反】于礼书愿治【去声】之君志学之士皆不可以莫之考也【大戴礼武王践祚篇武王践祚三日召师尚父而问焉曰黄帝颛帝之道可得而见与曰在丹书王欲闻之则齐矣王齐三日师尚父奉书而入道书之言曰敬胜怠者吉怠胜敬者灭义胜欲者从欲胜义者凶凡事不强则枉弗敬则不正枉者灭废敬者万世王闻书之言惕若恐惧而为戒书于席四端为铭焉铭曰安乐必敬无行可悔一反一侧亦不可不志殷监不逺视尔所代几铭曰皇皇惟敬口生防口戕口鉴铭曰见尔前虑尔后盘铭曰与其溺于人也寕溺于渊溺于渊犹可游也溺于人不可捄也楹铭曰毋曰胡残其祸将然毋曰胡害其祸将大毋曰胡伤其祸将长杖铭曰于乎危于忿疐于乎失道于嗜欲于乎相忘于富贵带铭曰火灭修容慎戒必共共则夀屦铭曰慎之劳劳则富觞豆铭曰食自杖食自杖戒之骄骄则逸户铭曰夫名难得而易失无勤弗志而曰我知之乎无勤弗及而曰我知之乎扰阻以泥之若风将至先揺揺虽有圣人不能为谋牗铭曰随天之时以地之财敬祀皇天敬以先时劒铭曰带之以为服动必行德行德则兴倍徳则崩弓铭曰屈伸之义废兴之行无忘息过矛铭曰造矛造矛少间弗忍终身之羞余一人所闻以戒万世子孙】曰此言新民其引此何也曰此自其本而言之盖以是为自新之至而新民之端也　曰康诰之言作新民何也曰武王之封康叔也以商之余民染纣汚俗而失其本心也故作康诰之书而告之以此欲其有以鼓舞而作兴之使之振奋踊跃以去【去声】其恶而迁于善舍【上声】其旧而进乎新也然此岂声色号令之所及哉亦自新而已矣曰孔氏小序以康诰为成王周公之书而子以武王言之何也曰此五峰胡氏之说也【胡氏名宏字仁仲建安人文定公安国之子也其说见皇王大纪】盖尝因而考之其曰朕弟寡兄云者皆为武王之自言乃得事理之实而其他证亦多小序之言不足深信于此可见然非此书大义所关故不暇于致详当别为【去声】读书者言之耳　曰诗之言周虽旧邦其命维新何也曰言周之有邦自后稷以来千有余年至于文王圣德日新而民亦丕变故天命之以有天下是其邦虽旧而命则新也盖民之视效在君而天之视聴在民君德既新则民德必新民德既新则天命之新亦不旋日矣　曰所谓君子无所不用其极者何也曰此结上文诗书之意也盖盘铭言自新也康诰言新民也文王之诗自新新民之极也故曰君子无所不用其极极即至善之云也用其极者求其止于是而已矣
或问此引鸟之诗何也曰此以民之止于邦畿而明物之各有所止也　曰引緜蛮之诗而系以孔子之言孔子何以有是言也曰此夫子说诗之辞也盖曰鸟于其欲止之时犹知其当止之处岂可人为万物之灵而反不如鸟之能知所止而止之乎其所以明人当知止之义亦深切矣　曰引文王之诗而继以君臣父子与国人交之所止何也曰此因圣人之止以明至善之所在也盖天生烝民有物有则是以万物庶事莫不各有当止之所但所居之位不同则所止之善不一故为人君则其所当止者在于仁为人臣则其所当止者在于敬为人子则其所当止者在于孝为人父则其所当止者在于慈与国人文则其所当止者在于信是皆天理人伦之极致于人心之不容已者而文王之所以为法于天下可于后世者亦不能加毫末于是焉但众人类为气禀物欲之所昬故不能常敬而失其所止唯圣人之心表里洞然无有一毫之蔽故连续光明自无不敬而所止者莫非至善不待知所止而后得所止也故引此诗而歴陈所止之实使天下后世得以取法焉学者于此诚有以见其发于本心之不容己者而缉熙之使其连续光明无少间断则其敬止之功是亦文王而已矣诗所谓上天之载无声无臭仪刑文王万邦作孚正此意也曰子之说诗既以敬止之止为语助之辞而于此书又以为所止之义何也曰古人引诗断【音短】章或姑借其辞以明己意未必皆取本文之义也曰五者之目词约而义该矣子之说乃复【扶又反】有所谓究其精微之蕴而推类以通之者何其言之衍【廷面反】而不切邪曰举其德之要而总名之则一言足矣论其所以为是一言者则其始终本末岂一言之所能尽哉得其名而不得其所以名则仁或流于姑息敬或堕于阿防孝或陷父而慈或败子且其为信亦未必不为尾生白公之为也【荘子云尼生与女子期于梁下女子不来水至不去抱梁柱而死　左哀十六年郑人杀子木其子胜在呉子西召之使处吴竟为白公曰楚邑公邑宰十六年请伐郑子西许之未起师晋人伐郑楚救之胜怒曰郑人在此雠不逺矣胜自厉劒子期之子平见之曰王孙何自属也曰胜以直闻不告女音汝庸为直乎将以杀尔父遂作乱杀子西子期于朝】又况之所陈姑以见【形甸反】物各有止之凡例其于大伦之目犹且阙其二焉苟不推类以通之则亦何以尽天下之理哉　曰复【扶又反】引淇澳之诗何也曰上言止于至善之理备矣然其所以求之之方与其得之之验则未之及故又引此诗以明之也夫【音扶】如切如磋言其所以讲于学者巳精而益求其精也如琢如磨言其所以修于身者已密而益求其密也此其所以择善固执日就月将而得止于至善之由也恂栗者严敬之存乎中也威仪者辉光之着乎外也此其所以睟【虽萃反】面盎背施于四体而为止于至善之验也盛德至善民不能忘盖人心之所同然圣人既先得之而其充盛宣着又如此是以民皆仰之而不能忘也盛德以身之所得而言也至善以理之所极而言也切磋琢磨求其止于是而已矣曰切磋琢磨何以为学问自修之别【彼列反】也曰骨角脉理可寻而切磋之功易【去声】所谓始条理之事也玉石浑全坚确【克角反】而琢磨之功难所谓终条理之事也　曰引烈文之诗而言前王之没世不忘何也曰贤其贤者闻而知之仰其德业之盛也亲其亲者子孙保之思其覆【敷救反】育之恩也乐其乐者含哺【蒲故反】鼔腹而安其乐也利其利者耕田凿井而享其利也此皆先王盛德至善之余泽故虽己没世而人犹思之愈久而不能忘也上文之引淇澳以明明德之得所止言之而新民之端也此引烈文以新民之得所止言之而着明明德之效也　曰淇澳烈文二节郑本元在诚意章后而程子置之卒章之中子独何以知其不然而属【音烛下同】之此也曰二家所系文意不属故有不得而从者且以所谓道盛德至善没世不忘者推之则知其当属乎此也
或问聴讼一章郑本元在止于信之后正心修身之前程子又进而寘之经文之下此谓知之至也之上子不之从而寘之于此何也曰以之结语考之则其为释本末之义可知矣以经之本文乘之则其当属【音烛】于此可见矣二家之说有未安者故不得而从也曰然则聴讼无讼于明德新民之义何所当【去声】也曰圣人德盛仁熟所以自明者皆极天下之至善故能大有以畏服其民之心志而使之不敢尽其无实之辞是以虽其聴讼无以异于众人而自无讼之可聴盖已德既明而民德自新则得其本之明效也或不能然而欲区区于分争辨讼之间以求新民之效其亦末矣此者释经之意也曰然则其不论夫终始者何也曰古人释经取其大略未必如是之屑屑也且此章之下有阙文焉又安知其非本有而并失之也邪
或问此谓知本其一为聴讼章之结语则闻命矣其一郑本元在经文之后此谓知之至也之前而程子以为衍文何也曰以其复【音福】出而他无所系也曰此谓知之至也郑本元随此谓知本系于经文之后而下属【音烛下同】诚意之前程子则去【上声】其上句之复而附此句于听讼知本之章以属明德之上是必皆有说矣子独何据以知其皆不尽然而有所取舍【上声】于其间邪曰此无以他求为也考之经文初无再论知本知至之云者则知属之经后者之不然矣观于听讼之章既以知本结之而其中间又无知至之说则知再结聴讼者之不然矣且其下文所属明德之章自当为文之首又安得以此而先之乎故愚于此皆有所不能无疑者独程子上句之所删郑氏下文之所属则以经之次求之而有合焉是以不得而异也曰然则子何以知其为释知至之结语而又知其上之当有阙文也曰以文义与下文推之而知其释知至也以句法推之而知其为结语也以之例推之而知其有阙文也　曰此经之序自诚意以下其义明而悉矣独其所谓格物致知者字义不明而复【扶又反下同】阙焉且为最初用力之地而无复上文语绪之可寻也子乃自谓取程子之意以补之则程子之言何以见其必合于经意而子之言又似不尽出于程子何邪曰或问于程子曰学何为而可以有觉也程子曰学莫先于致知能致其知则思日益明至于久而后有觉尔书所谓思曰睿睿作圣董子所谓勉强【上声下同】学问则闻见博而智益明【出汉武建元元年贤良策】正谓此也学而无觉则亦何以学为也哉或问忠信则可勉矣而致知为难奈何程子曰诚敬固不可以不勉然天下之理不先知之亦未有能勉以行之者也故大学之序先致知而后诚意其等有不可躐者苟无圣人之聪明睿智而徒欲勉焉以践其行【去声】事之迹则亦安能如彼之动容周旋无不中【去声】礼也哉惟其烛理之明乃能不待勉强而自乐【音洛下同】循理尔夫【音扶下同】人之性本无不善偱理而行宜无难者惟其知之不至而但欲以力为之是以苦其难而不知其乐耳知之而至则循理为乐不循理为不乐何苦而不循理以害吾乐邪昔尝见有谈虎伤人者众莫不闻而其间一人神色独变问其所以乃尝伤于虎者也夫虎能伤人人孰不知然闻之有惧有不惧者知之有真有不真也学者之知道必如此人之知虎然后为至耳若曰知不善之不可为而犹或为之则亦未尝真知而已矣此两条者皆言格物致知所以当先而不可后之意也又有问进修之术何先者程子曰莫先于正心诚意然欲诚意必先致知而欲致知又在格物致尽也格至也凡有一物必有一理穷而至之所谓格物者也然而格物亦非一端如或读书讲明道义或论古今人物而别【彼列反】其是非或应接事物而处【上声】其当【去声】否皆穷理也曰格物者必物物而格之邪将止格一物而万理皆通邪曰一物格而万理通虽顔子亦未至此惟今日而格一物焉明日又格一物焉积习既多然后脱然有贯通处耳又曰自一身之中以至万物之理理防得多自当豁然有个觉处又曰穷理者非谓必尽穷天下之理又非谓止穷得一理便到但积累【鲁水反】多后自当脱然有悟处又曰格物非欲尽穷天下之物但于一事上穷尽其他可以类推至于言孝则当求其所以为孝者如何若一事上穷不得且别穷一事或先其易【去声】者或先其难者各随人浅深譬如干蹊万径皆可以适国但得一道而入则可以推类而通其余矣葢万物各具一理而万理同出一原此所以可推而无不通也又曰物必有理皆所当穷若天地之所以髙深鬼神之所以幽显是也若曰天吾知其髙而已矣地吾知其深而已矣鬼神吾知其幽且显而已矣则是已然之词又何理之可穷哉又曰如欲为孝则当知所以为孝之道如何而为奉养【去声】之宜如何而为温凊【七性反】之节莫不穷究然后能之非独守夫【音扶】孝之一字而可得也或问观物察已者岂因见物而反求诸已乎曰不必然也物我一理才明彼即晓此此合内外之道也语其大天地之所以髙厚语其小至一物之所以然皆学者所宜致思也曰然则先求之四端可乎曰求之性情固切于身然一草一木亦皆有理不可不察又曰致知之要当知至善之所在如父止于慈子止于孝之类若不务此而徒欲泛然以观万物之理则吾恐其如大军之游骑【奇去声】出太逺而无所归也又曰格物莫若察之于身其得之尤切此九条者皆言格物致知所当用力之地与其次第工程也又曰格物穷理但立诚意以格之其迟速则在乎人之明暗耳又曰入道莫如敬未有能致知而不在敬者又曰涵养须用敬进学则在致知又曰致知在乎所养养知莫过于寡欲又曰格物者适道之始思欲格物则固已近道矣是何也以收其心而不放也此五条者又言涵养本原之功所以为格物致知之本者也凡程子之为说者不过如此其于格物致知之详矣今也寻其义理既无可疑考其字义亦皆有据至以他书论之则文言所谓学聚问辨中庸所谓明善择善孟子所谓知性知天又皆在乎固守力行之先而可以验夫【音扶】大学始敎之功为有在乎此也愚尝反覆考之而有以信其必然是以窃取其意以补文之阙不然则又安敢犯不韪【音伟】之罪为无证之言以自托于圣经贤之间乎曰然则吾子之意亦可得而悉闻之乎曰吾闻之也天道流行造化育凡有声色貌象而盈于天地之闲者皆物也既有是物则其所以为是物者莫不各有当然之则而自不容已是皆得于天之所赋而非人之所能为也今且以其至切而近者言之则心之为物实主于身其体则有仁义礼智之性其用则有恻隐羞恶恭敬是非之情浑然在中随感而应各有攸主而不可乱也次而及于身之所具则有口鼻耳目四肢之用又次而及于身之所接则有君臣父子夫妇长幼朋友之常是皆必有当然之则而自不容已所谓理也外而至于人则人之理不异于已也逺而至于物则物之理不异于人也极其大则天地之运古今之变不能外也尽于小则一尘之微一息之顷不能遗也是乃上帝所降之衷【书汤诰篇】烝民所秉之彞【诗烝民篇】刘子所谓天地之中【左成十三年刘康公成肃公会晋侯伐秦成子受脤于社不敬刘子曰吾闻之民受天地之中以生所谓命也是以有动作礼义威仪之则以定命也能者养之以福不能者败以取祸】夫子所谓性与天道子思所谓天命之性孟子所谓仁义之心程子所谓天然自有之中张子所谓万物之一原【张子名载字子厚家于鳯翔府邵县横渠镇世号横渠先生　正蒙书诚明篇曰性者万物之一原非有我之得私也】邵子所谓道之形体者【邵子名雍字尧夫諡康节河南人　性者道之形体见击壤集序】但其气质有清浊偏正之殊物欲有浅深厚薄之异是以人之与物贤之与愚相与悬絶而不能同耳以其理之同故以一人之心而于天下万物之理无不能知以其禀之异故于其理或有所不能穷也理有未穷故其知有不尽知有不尽则其心之所必不能纯于义理而无杂乎物欲之私此其所以意有不诚心有不正身有不修而天下国家不可得而治也昔者圣人盖有忧之是以于其始敎为之小学而使之习于诚敬则所以收其放心养其德性者已无所不用其至矣及其进乎大学则又使之即夫【音扶】事物之中因其所知之理推而究之以各到乎其极则吾之知识亦得以周徧精切而无不尽也若其用力之方则或考之事为之着或察之念虑之微或求之文字之中或索【山客反】之讲论之际使于身心性情之德人伦日用之常以至天地鬼神之变鸟兽草木之宜自其一物之中莫不有以见其所当然而不容已与其所以然而不可易者必其表里精粗无所不尽而又益推其类以通之至于一日豁然而贯通焉则于天下之物皆有以究其义理精微之所极而吾之聪明睿智亦皆有以极其心之本体而无不尽矣此愚之所以补乎本阙文之意虽不能尽用程子之言然其指趣要归则不合者鲜【上声】矣读者其亦深考而实识之哉曰然则子之为学不求诸心而求诸迹不求之内而求之外吾恐圣贤之学不如是之浅近而支离也曰人之所以为学心与理而已矣心虽主乎一身而其体之虚灵足以管乎天下之理理虽散在万物而其用之微妙实不外乎一人之心初不可以内外精粗而论也然或不知此心之灵而无以存之则昬昧杂扰而无以穷众理之妙不知众理之妙而无以穷之则偏【一作褊】狭固滞而无以尽此心之全此其理势之相须盖亦有必然者是以圣人设敎使人黙识此心之灵而存之于端庄静一之中以为穷理之本使人知有众理之妙而穷之于学问思辨之际以致尽心之功巨细相涵动静交养初未尝有内外精粗之择及其真积力乆而豁然贯通焉则亦有以知其浑然一致而果无内外精粗之可言矣今必以是为浅近支离而欲藏形匿影别为一种【上声】幽深恍惚艰难阻絶之论务使学者莽【模党反】然措其心于文字言语之外而曰道必如此然后可以得之则是近世佛学诐淫邪遁之尤者而欲移之以乱古人明徳新民之实学其亦误矣　曰近世大儒有为格物致知之说者曰格犹扞【音汗】也御也能扞御外物而后能知至道也【此司马公之说】又有推其说者曰人生而静其性本无不善而有为不善者外物诱【音酉】之也所谓格物以致其知者亦曰扞去【上声】外物之诱而本然之善自明耳【孔周翰说】是其为说不亦善乎曰天生烝民有物有则则物之与道固未始相离【去声】也今曰御外物而后可以知至道则是絶父子而后可以知孝慈离【如字】君臣而后可以知仁敬也是安有此理哉若曰所谓外物者不善之诱耳非指君臣父子而言也则夫【音□】外物之诱人莫甚于饮食男女之欲然推其本则固亦莫非人之所当有而不能无者也但于其间自有天理人欲之辨而不可以毫厘【力之反正作牦】差耳惟其徒有是物而不能察于吾之所以行乎其间者孰为天理孰为人欲是以无以致其克复之功而物之诱于外者得以夺乎天理之本然也今不即物以穷其原而徒恶【去声】物之诱乎已乃欲一切扞而去【上声】之则是必闭口枵【虚骄反】腹然后可以得饮食之正絶灭种【上声】类然后可以全夫妇之别【笔列反】也是虽裔【以制反】戎无君无父之敎有不能充其说者况乎圣人大中至正之道而得以此乱之哉　曰自程子以格物为穷理而其学者之见【形甸反】于文字多矣是亦有以其师说而有助于后学者邪曰程子之说切于已而不遗于物本于行【去声】事之实而不废文字之功极其大而不略其小究其精而不忽其粗学者循是而用力焉则既不务博而陷于支离亦不径约而流于狂妄既不舍【上声】其积累之渐而其所谓豁然贯通者又非见闻思虑之可及也是于说经之意入德之方其亦可谓反复【芳服反亦作覆】详备而无俟于明矣若其门人虽曰祖其师说然以愚考之则恐其皆未足以及此也盖有以必穷万物之理同出于一为格物知万物同出乎一理为知至如合内外之道则天人物我为一通昼夜之道则死生幽明为一达哀乐【音洛】好恶【并去声】之情则人与鸟兽鱼龞为一求屈伸消长之变则天地山川草木为一者似矣【吕与叔说】然其欲必穷万物之理而専指外物则于理之在已者有不明矣但求众物比类之同而不究一物性情之异则于理之精微者有不察矣不欲其异而不免乎四说之异必欲其同而未极乎一原之同则徒有牵合之劳而不睹贯通之妙矣其于程子之说何如哉又有以为穷理只是寻个是处然必以恕为本而又先其大者则一处理通而触处皆通者【谢显道说】其曰寻个是处者则得矣而曰以恕为本则是求仁之方而非穷理之务也又曰先其大者则不若先其近者之切也又曰一处通而一切通则又顔子之所不能及程子之所不敢言非若类推积累之可以循序而必至也又有以为天下之物不可胜【平声】穷然皆备于我而非从外得也所谓格物亦曰反身而诚则天下之物无不在我者是亦似矣【杨中立说】然反身而诚乃为物格知至以后之事言其穷理之至无所不尽故凡天下之理反求诸身皆有以见其如目视耳听手持足行之毕具于此而无毫髪之不实耳固非以是方为格物之事亦不谓但务反求诸身而天下之理自然无不诚也中庸之言明善即物格知至之事其言诚身即意诚心正之功故不明乎善则有反诸身而不诚者其功夫地位固有序而不可诬矣今为格物之说又安得遽以是而为言哉又有以今日格一物明日格一物为非程子之言者【尹彦明说】则诸家所记程子之明此类非一不容皆误且其为说正中庸学问思辨弗得弗措之事无所咈【音佛】于理者不知何所病而疑之也岂其习于持敬之约而厌夫【音扶下同】观理之烦邪抑直以己所未闻而不信他人之所闻也夫持敬观理不可偏废程子固已言之若以已偶未闻而遂不之信则以有子之似圣人而速贫速朽之论犹不能无待于子游而后定今又安得遽以一人之所未闻而尽废众人之所共闻者哉【礼记檀弓上有子问于曾子曰闻丧于夫子乎曰闻之矣丧欲速贫死欲速朽有子曰是非君子之言也曾子曰参也与子游闻之有子曰然然则夫子有为言之也曾子以斯言告于子游子游曰甚哉有子之言似夫子也昔者夫子居于宋见桓司马自为石椁三年而不成夫子曰若是其靡也死不如速朽之愈也死之欲速朽为桓司马言之也南宫敬叔反必载寳而朝夫子曰若是其货也丧不如速贫之愈也丧之欲速贫为敬叔言之也曾子以子游之言告于有子有子曰然吾固曰非夫子之言也】又有以为物物致察而宛转归已如察天行以自强察地势以厚德者亦似矣【胡安国説】然其曰物物致察则是不察程子所谓不必尽穷天下之物也又曰宛转归已则是不察程子所谓物我一理才明彼即晓此之意也又曰察天行以自强察地势以厚德则是但欲因其己定之名拟其已着之迹而未尝如程子所谓求其所以然与其所以为者之妙也独有所谓即事即物不厌不弃而身亲格之以精其知者为得致字向里之意而其曰格之之道必立志以定其本居敬以持其志志立乎事物之表敬行乎事物之内而知乃可精者【胡仁仲说】又有以合乎所谓未有致知而不在敬者之指但其语意颇伤急迫既不能尽其全体规模之大又无以见其从【七恭反】容潜玩积久贯通之功耳呜呼程子之言其答问反复之详且明也如彼而其门人之所以为说者乃如此虽或仅有一二之合焉而不免于犹有所未尽也是亦不待七十子丧【去声】而大义已乖矣【出家语】尚何望其能有所而有助于后学哉间独惟念昔闻延平先生之敎【先生姓李氏讳通字愿中受学于豫章罗仲素仲素即山杨文靖之髙弟也文靖倡道东南从游者众然语其潜思力行任重诣极则罗公一人而已罗公授道于延平延平授道于朱子】以为为学之初且当常存此心勿为他事所胜凡遇一事即当且就此事反复推寻以究其理待此一事融释脱落然后循序少进而别穷一事如此既久积累之多胷中自当有洒然处非文字言语之所及也详味此言虽其规模之大条理之密若不逮于程子然其功夫之渐次意味之深切则有非他说所能及者惟尝实用力于此者为能有以识之未易【去声】以口舌争也曰然则所谓格物致知之学与世之所谓博物洽闻者奚以异曰此以反身穷理为主而必究其本末是非之极挚【与至同】彼以徇外夸多为务而不覈【下革反】其表里真妄之实然必究其极是以知愈博而心愈明不覈其实是以识愈多而心愈窒【陟力反】此正为【去声下同】已为人之所以分不可不察也
或问六章之指其详犹有可得而言者邪曰天下之道二善与恶而已矣然揆厥所元而循其次第则善者天命所赋之本然恶者物欲所生之邪秽也是以人之常性莫不有善而无恶其本心莫不好【去声下并同】善而恶恶【上去声】然既有是形体之累而又为气禀之拘是以物欲之私得以蔽之而天命之本然者不得而着其于事物之理固有瞢【莫中反】然不知其善恶之所在者亦有仅识其粗而不能真知其可好可恶之极者夫【音扶下同】不知善之真可好则其好善也虽曰好之而未能无不好者以拒之于内不知恶之真可恶则其恶恶也虽曰恶之而未能无不恶者以挽【音晚】之于中是以不免于茍焉以自欺而意之所有不诚者夫好善而不诚则非唯不足以为善而反有以贼乎其善恶恶而不诚则非唯不足以去【上声】恶而适所以长【上声】乎其恶是则其为害也徒有甚焉而何益之有哉圣人于此盖有忧之故为大学之敎而必首之以格物致知之目以开明其心术使既有以识夫善恶之所在与其可好可恶之必然矣至此而复【扶又反】进之以必诚其意之说焉则又欲其谨之于幽独隠微之奥以禁止其苟且自欺之萌而凡其心之所如曰好善则必由中及外无一毫之不好也如曰恶恶则必由中及外无一毫之不恶也夫好善而中无不好则是其好之也如好好色之真欲以快乎已之目初非为【去声】人而好之也恶恶而中无不恶则是其恶之也如恶恶臭之真欲以足乎已之鼻初非为人而恶之也所之实既如此矣而须防之顷纎芥之微念念相承又无敢有少间防焉则庶乎内外昭融表里澄澈而心无不正身无不修矣若彼小人幽隐之间实为不善而犹欲外托于善以自盖则亦不可谓其全然不知善恶之所在但以不知其真可好恶而又不能谨之于独以禁止其苟且自欺之萌是以沦陷至于如此而不自知耳此章之说其详如此是固宜为自修之先务矣然非有以开其知识之真则不能有以致其好恶之实故必曰欲诚其意者先致其知又曰知至而后意诚然犹不敢恃其知之已至而聴其所自为也故又曰必诚其意必谨其独而毋自欺焉则大学工夫次弟相承首尾为一而不假他术以杂乎其间亦可见矣后此皆然今不复【扶又反】重【平声】出也　曰然则慊之为义或以为少又以为恨与此不同何也曰慊之为字有作嗛【口簟反】者而字书以为口衔物也然则慊亦但为心有所衔之义而其为快为足为恨为少则以所衔之异而别【笔列反下同】之耳孟子所谓慊于心乐毅所谓慊于志则以衔其快与足之意而言者也【史记列传乐毅遗燕惠王书曰自五伯以来功未有及于先王者也先王以为慊于志】孟子所谓吾何慊汉书所谓嗛栗姬则以衔其恨与少之意而言者也【西汉外戚景帝立齐栗姬男为大子王夫人男为胶东王长公主嫖有女欲与大子为妃栗姬谢不许长公主欲与王夫人夫人许之会薄皇后废长公主日谮栗姬短景帝尝属诸姬曰吾百歳后善视之栗姬怒不肯应言不逊景帝心衔之而未也长公主日誉王夫人男之美帝亦自贤之王夫人知嗛栗姬又阴使人趣大臣立栗姬为皇后大行奏事文曰子以母贵母以子贵今大子母宜号为皇后帝怒曰是乃所当言邪遂案诛大行而废大子为临江王栗姬以忧死卒立王夫人为皇后男为大子】读者各随所指而观之则既并行而不悖矣字书又以其训快与足者读与惬同则义愈明而音又异尤不患于无别也
或问人之有心本以应物而此章之以为有所喜怒忧惧便为不得其正然则其为心也必如槁木之不复【扶又反下同】生死灰之不复然乃为得其正邪曰人之一心湛【大减反】然虚明如鉴之空如衡之平以为一身之主者固其真体之本然而喜怒忧惧随感而应妍蚩【充之反】俯仰因物赋形者亦其用之所不能无者也故其未感之时至虚至静所谓鉴空衡平之体虽鬼神有不得窥其际者固无得失之可议及其感物之际而所应者又皆中【去声】节则其鉴空衡平之用流行不滞正大光明是乃所以为天下之达道亦何不得其正之有哉唯其事物之来有所不察应之既或不能无失且又不能不与俱往则其喜怒忧惧必有动乎中者而此心之用始有不得其正者耳者之意固非以心之应物便为不得其正而必如枯木死灰然后乃为得其正也惟是此心之灵既曰一身之主茍得其正而无不在是则耳目鼻口四肢百骸莫不有所听命以供其事而其动静语黙出入起居唯吾所使而无不合于理如其不然则身在于此而心驰于彼血肉之躯无所管摄其不为仰面贪看鸟回头错应人者防希矣孔子所谓操则存舍则亡孟子所谓求其放心从其大体者盖皆谓此学者可不深念而屡省【悉井反】之哉
或问八章之辟旧读为譬而今读为僻何也曰旧音旧説以上章例之而不合也以下文逆之而不通也是以间者窃以类例文意求之而得其说如此盖曰人之常情于此五者一有所向则失其好【去声下同】恶【去声】之平而陷于一偏是以身有不修不能齐其家耳葢偏于爱则溺焉而不知其恶矣偏于恶则阻焉而不知其善矣是其身之所接好恶取舍【上声】之间将无一当【去声】于理者而况于闺门之内恩常掩义亦何以胜其情爱昵【尼质反】比【音鼻】之私而能有以齐之哉曰凡是五者皆身与物接所不能无而亦既有当然之则矣今曰一有所向便为偏倚而身不修则是必其接物之际此心漠然都无亲踈之等贵贱之别【笔列反】然后得免于偏也且心既正矣则宜其身之无不修今乃犹有若是之偏何哉曰不然也此章之义实承上章其立文命意大抵相似盖以为身与事接而后或有所偏非以为一与事接而必有所偏所谓心正而后身修亦曰心得其正乃能修身非谓此心一正则身不待检而自修也　曰亲爱贱恶畏敬哀矜固人心之所宜有若夫【音扶】敖惰则凶德也曾谓本心而有如是之则哉曰敖之为凶徳也正以其先有是心不度【待洛反】所施而无所不敖尔若因人之可敖而敖之则是常情所宜有而事理之当然也今有人焉其亲且旧未至于可亲而爱也其位与德未至于可畏而敬也其穷未至于可哀而其恶未至于可贱也其言无足去【上声】取而其行【去声】无足是非也则视之泛然如涂之人而已尔又其下者则夫子之取瑟而歌孟子之隐【去声】几而卧盖亦因其有以自取而非吾故有敖之之意亦安得而遽谓之凶德哉又况此章之防乃为【去声】虑其因有所重而陷于一偏者其言虽曰有所敖惰而其意则正欲人之于此更加详审虽曰所当敖惰而犹不敢肆其敖惰之心也亦何病哉
或问如保赤子何也曰程子有言赤子未能自言其意而为之母者慈爱之心出于至诚则凡所以求其意者虽或不中【去声】而不至于大相逺矣岂待学而后能哉若民则非如赤子之不能自言矣而使之者反不能无失于其心则以本无慈爱之实而于此有不察耳传之言此葢以明夫【音扶】使众之道不过自其慈幼者而推之而慈幼之心又非外铄【式约反】而有待于强【上声】为也事君之孝事长之弟亦何以异于此哉既举其细则大者可知矣　曰仁让言家贪戾言人何也曰善必积而后成恶虽小而可惧古人之深戒也书所谓尔惟德罔小万邦惟庆尔惟不德罔大坠厥宗亦是意尔　曰此章本言上行下效有不期然而然者今曰有诸已而后求诸人无诸已而后非诸人则是犹有待于劝勉程督【音笃】而后化且内适自修而遽欲望人之皆有已方仅免而遂欲责人以必无也曰此为【去声】治其国者言之则推吾所有与民共由其条教法令之施赏善罚恶之政固有理所当然而不可已者但以所令反其所好则民不从故又推本言之欲其先成于已而有以责人固非谓其専务修己都不治人而拱手以俟其自化亦非谓其矜已之长愧人之短而胁之以必从也故先君子之言曰【文公父名松字乔年号韦斋先生】有诸已不必求诸人以为求诸人而无诸已则不可也无诸己不必非诸人以为非诸人而有诸已则不可也正此意也曰然则未能有善而遂不求人之善未能去【上声】恶而遂不非人之恶斯不亦恕而终身可行乎哉曰恕字之防以如心为义葢曰如治已之心以治人如爱已之心以爱人而非苟然姑息之谓也然人之为心必尝穷理以正之使其所以治已爱己者皆出于正然后可以即是推之以及于人而恕之为道有可言者故大学之最后两章始及于此则其用力之序亦可见矣至即此章而论之则欲如治已之心以治人者又不过以强【上声下同】于自治为本盖能强于自治至于有善而可以求人之善无恶而可以非人之恶然后推己及人使之亦如我之所以自治而自治焉则表端景正【景即影字古只作景至晋葛洪始加彡】源洁流清而治已治人无不尽其道矣所以终身力此而无不可行之时也今乃不然而直欲以其不肖之身为标准视吾治敎所当及者一以姑息待之不相训诰不相禁戒将使天下之人皆如己之不肖而沦胥以陷焉是乃大乱之道而岂所谓终身可行之恕哉近世名卿之言有曰【范纯仁字尧夫諡忠宣公】人虽至愚责人则明虽有聪明恕已则昬茍能以责人之心责己恕己之心恕人则不患不至于圣贤矣此言近厚世亦多称之者但恕字之义本以如心而得故可以施之于人而不可以施之于己今曰恕己则昬则是己知其如此矣而又曰以恕己之心恕人则是既不知自治其昬而遂推以及人使其亦将如我之昬而后己也乃欲由此以入圣贤之域岂不误哉借令【平声】其意但为欲反此心以施于人则亦止可以言下章爱人之事而于此章治人之意与夫【音扶】中庸以人治人之说则皆有未合者盖其为恕虽同而一以及人为主一以自治为主则二者之间毫厘之异正学者所当深察而明辨也若汉之光武亦贤君也一旦以无罪黜其妻其臣郅【音质】恽【委粉反】不能力陈大义以救其失而姑为缓辞以慰解之【后汉郅恽郭皇后废恽乃言于帝曰臣闻夫妇之好父不能得之于子况臣能得之于君乎是臣所不敢言虽然愿陛下念具可否之计无令天下有议社稷而已帝曰恽善恕己量主知我必不有所左右而轻天下也】是乃所谓不能三年而缌功是察放饭流歠而齿决是惮者光武乃谓恽为善恕己量主则其失又甚逺而大启为人臣者不肯责难陈善以贼其君之罪一字之义有所不明而其祸乃至于此可不谨哉　曰既结上文而复【扶又反】引诗者三何也曰古人言必引诗葢取其嗟叹咏歌优游厌饫【依据反】有以感人之善心非徒取彼之文证此之义而己也夫【音扶】以此章所论齐家治国之事文具而意足矣复三引诗非能于其所论之外别有所明也然尝试读之则反复吟咏之间意味深长义理通畅使人心融神会有不知手舞而足蹈者是则引诗之助与【音预】为多焉葢不独此他凡引诗云者皆以是求之则引者之意可见而诗之为用亦得矣曰三诗亦有序乎曰首言家人次言兄弟终言四国亦刑于寡妻至于兄弟以御于家邦之意也
或问上章论齐家治国之道既以孝弟慈为言矣此论治国平天下之道而复【扶又反】以是为言何也曰三者人道之大端众心之所同得者也自家以及国自国以及天下虽有大小之殊然其道不过如此而已但前章専以己推而人化为言此章又申言之以见【形甸反】人心之所同而不能已者如此是以君子不惟有以化之而又有以处【上声下同】之也盖人之所以为心者虽曰未尝不同然贵贱殊势贤愚异禀茍非在上之君子真知实蹈有以倡【尺亮反】之则下之有是心者亦无所感而兴起矣幸其有以倡焉而兴起矣然上之人乃或不能察彼之心而失其所以处之之道则彼其所兴起者或不得遂而反有不均之叹是以君子察其心之所同而得夫【音扶】絜矩之道然后有以处此而遂其兴起之善端也曰何以言絜之为度【待洛反下同】也曰此庄子所谓絜之百围贾子所谓度长絜大者也【庄子人间世篇匠石之齐至于曲辕见社栎树其大蔽牛絜之百围　贾子过秦论试使山东之国与陈涉度长絜大比量权力则不可同年而语矣】前此诸儒盖莫之省【悉井反】而强【上声】训以挈【口结反】殊无意谓先友太史范公【名如圭文公父韦斋之友】乃独推此以言之而后其理可得而通也盖絜度也矩所以为方也以己之心度人之心知人之所恶【去声下同】者不异乎己则不敢以己之所恶者施之于人使吾之身一处乎此则上下四方物我之际各得其分【去声】不相侵越而各就其中校【音敎】其所占之地则其广狭长短又皆平均如一截然方正而无有余不足之处【去声】是则所谓絜矩者也夫【音扶】为天下国家而所以处心制事者一出于此则天地之间将无一物不得其所而凡天下之欲为孝弟不倍者皆得以自尽其心而无不均之叹矣天下其有不平者乎然君子之所以有此亦岂自外至而强【上声】为之哉亦曰物格知至故有以通天下之志而知千万人之心即一人之心意诚心正故有以胜一己之私而能以一人之心为千万人之心其如此而已矣一有私意存乎其间则一膜【音莫】之外便为胡越虽欲絜矩亦将有所隔碍【牛代反】而不能通矣若赵由之为守则易【去声】尉而为尉则陵守王肃之方于事上而好【去声】人佞己推其所由盖出于此而充其类则虽桀纣盗跖【音只】之所为亦将何所不至哉【史记酷吏周阳由者其父赵兼以淮南王舅父侯周阳故因姓周阳氏由为郎事孝文及景帝景帝时为郡守武帝即位吏治尚循谨甚然由居二千石中最为酷暴骄恣所居郡必夷其豪为守视都尉如令为令必陵太守夺之治由后为河东都尉时与其守胜屠公相告言罪胜屠公当抵罪义不受刑自杀而由弃市魏志王肃传肃太和中拜散骑常侍肃字子雍东海郡人史评曰刘寔以为肃方事上而好下佞已此一反也性嗜荣贵而不求苟合二反也吝惜财物而治身不秽此三反也曾子曰所恶于上毋以使下止此之谓絜矩之道呜呼肃岂知是哉】曰然则絜矩之云是则所谓恕者己乎曰此固前章所谓如爱己之心以爱人者也夫子所谓终身可行程子所谓充拓【音托】得去则天地变化而草木蕃【音烦】充拓不去则天地闭而贤人隐皆以其可以推之而无不通耳然必自其穷理正心者而推之则吾之爱恶取舍【上声】皆得其正而其所推以及人者亦无不得其正是以上下四方以此度【音铎】之而莫不截然各得其分【去声】若于理有未明而心有未正则吾之所欲者未必其所当欲吾之所恶者未必其所当恶乃不察此而遽欲以是为施于人之准则则其意虽公而事则私是将见其物我相侵彼此交病而虽庭除之内跬【丘弭反】步之间亦且参商【参音森参商二星名】矛盾【盾食允反】而不可行矣尚何终身之望哉是以圣贤凡言恕者又必以忠为本而程子亦言忠恕两言如形与影欲去【上声】其一而不可得盖惟忠而后所如之心始得其正是亦此篇先后本末之意也然则君子之学可不谨其序哉　曰自身而家自家而国自国而天下均为推己及人之事而传之所以释之者一事自为一说若有不能相通焉者何也曰此以势之逺迩事之先后而所施有不同耳实非有异事也盖必审于接物好恶不偏然后有以正伦理笃恩义而齐其家其家已齐事皆可法然后有以立标准胥教诲而治其国其国已治【去声】民知兴起然后可以推己度【音铎】物举此加彼而平天下此以其逺近先后而施有不同者也然自国以上【上声】则治于内者严密而精详自国以下则治于外者广博而周遍亦可见其本末实一物首尾实一身矣何名为异说哉　曰所谓民之父母者何也曰君子有絜矩之道故能以己之好恶知民之好恶又能以民之好恶为己之好恶也夫【音扶】好其所好而与之聚之恶其所恶而不以施焉则上之爱下真犹父母之爱其子矣彼民之亲其上岂不亦犹子之爱其父母哉　曰此所引节南山之诗何也曰言在尊位者人所观仰不可不谨若人君恣己徇私不与天下同其好恶则为天下僇如桀纣幽厉也　曰得众得国失众失国何也曰言能絜矩则民父母之而得众得国矣不能絜矩则为天下僇而失众失国矣　曰所谓先慎乎德何也曰上言有国者不可不谨此言其所谨而当先者尤在于德也德即所谓明德所以谨之亦曰格物致知诚意正心以修其身而已矣　曰此其深言务财用而失民何也曰有德而有人有土则因天分地不患乎无财用矣然不知本末而无絜矩之心则未有不争鬭其民而施之以刼夺之敎者也易大传曰何以聚人曰财春秋外传曰王人者将以导利而布之上下者也故财聚于上则民散于下矣财散于下则民归于上矣言悖而出者亦悖而入货悖而入者亦悖而出郑氏以为君有逆命则民有逆辞上贪于利则下人侵畔得其防矣　曰前既言命之不易矣此又言命之不常何也曰以天命之重而致其丁宁之意亦承上文而言之也盖善则得之者有德而有人之谓也不善则失之者悖入而悖出之谓也然则命之不常乃人之所自为耳可不谨哉　曰其引秦誓何也曰言好善之利及其子孙不好善之害流于后世亦由絜矩与否之异也曰媢疾之人诚可恶矣然仁人恶之之深至于如此得无疾之已甚之乱邪曰小人为恶【如字】千条万端其可恶者不但媢疾一事而已仁人不深恶乎彼而独深恶乎此者以其有害于善人使民不得被其泽而其流祸之长及于后世而未已也然非杀人于货之盗则罪不至死故亦放流之而已然又念夫【音扶】彼此之势虽殊而苦乐【音洛】之情则一今此恶人放而不逺则其为害虽得不施于此而彼所放之地其民复【扶又反】何罪焉故不敢以己之所恶施之于人而必逺而置之无人之境以御魑【抽知反】魅【音媚】而后已盖不惟保安善人使不蒙其害亦所以禁伏凶人使不得稔其恶虽因彼之善恶而有好恶之殊然所以仁之之意亦未尝不行乎其间也此其为御乱之术至矣而何致乱之有曰迸之为屏【必郢反】何也曰古字之通用者多矣汉石刻词有引尊五美屏四恶者而以尊为遵以屏为迸则其证也【汉蔡邕本传汉灵帝时校书东观以经籍去圣久逺俗学穿凿疑误后学与堂谿典等奏求正定六经文字帝许之邕乃自书丹于碑鑴刻立于太学门外于是晩学咸取正焉】曰仁人之能爱人能恶人何也曰仁人者私欲不萌而天下之公在我是以是非不谬【靡幼反】而举措得宜也　曰命之为慢与其为怠也孰得曰大凡疑义所以决之不过乎义理文势事证三者而已今此二字欲以义理文势决之则皆通欲以事证决之则无考盖不可以深求矣若使其于义理事实之大者有所乡【许亮反】背【音佩】而不可以不究犹当视其缓急以为先后况于此等字既两通而于事义无大得失则亦何必苦心极力以求之徒费日而无所益乎以是而推他亦皆可见矣曰好善恶恶【如字】人之性然也有拂人之性者何哉曰不仁之人阿党媢疾有以陷溺其心是以其所好恶戾于常性如此与民之父母能好恶人者正相反使其能胜私而絜矩则不至于是矣　曰忠信骄泰之所以为得失者何也曰忠信者尽己之心而不违于物絜矩之本也骄泰则恣己徇私以人从欲不得与人同好恶矣　曰上文深陈财用之失民矣此复【扶又反】言生财之道何也曰此所谓有土而有财者也夫【音扶】洪范八政食货为先【见尚书洪范篇三八政畴】子贡问政而夫子告之亦以足食为首盖生民之道不可一日而无者圣人岂轻之哉特以为国者以利为利则必至于剥民以自奉而有悖出之祸故深言其害以为戒耳至于崇本节用有国之常政所以厚下而足民者则固未尝废也吕氏之说得其防矣有子曰百姓足君孰与不足孟子曰无政事则财用不足正此意也然孟子所谓政事则所以告齐梁之君使之制民之产者是已岂若后世头会【古外反】箕敛【力验反】厉民自养之云哉【汉陈余传秦为乱政外内骚动百姓罢敝头防箕敛以供军费财匮力尽】　曰仁者以财身不仁者以身财何也曰仁者不私其有故财散民聚而身尊不仁者惟利是图故捐身贾【音古】祸以崇货也然亦即财货而以其效言之尔非谓仁者真有以财身之意也曰未有府库财非其财者何也曰上好【去声下同】仁则下好义矣下好义则事有终矣事有终则为君者安富尊荣而府库之财可长保矣此以财身之效也上不好仁则下不好义下不好义则其事不终是将为天下僇之不暇而况府库之财又岂得为吾之财乎若商纣以自焚而起钜桥鹿台之财德宗以出走而丰琼林大盈之积皆以身财之效也【史记纣使师涓作新淫声北里之舞靡靡之乐厚赋税以实鹿台之财而盈钜桥之粟以酒为池县肉为林为长夜之饮百姓怨望而诸侯有畔者周武王于是遂率诸侯伐纣纣亦兵距之牧野甲子日纣兵败纣走登鹿台衣其寳玉衣自焚而死又书武成篇乃反商政政由旧散鹿台之财钜桥之粟大赉于四海而万姓恱服唐书陆贽传始帝播迁府藏委弃至是天下贡奉稍至乃于行在夹庑署琼林大盈二库别藏贡物贽谏以为今师旅方殷疮痛呻吟之声未息遽以珍贡私别库恐羣下有所觖望不满所望请悉出以赐有功给军赏帝悟即撤其署】曰其引孟献子之言何也曰鸡豚牛羊民之所畜【许六反】养以为利者也既已食君之禄而享民之奉矣则不当复【扶又反】与之争此公仪子所以拔园葵去【上声下同】织妇而董子因有与之齿者去其角傅之翼者两其足之喻皆絜矩之义也【史记公仪休为鲁相食茹而美拔其园葵而弃之见其家织布好而疾出其家妇燔其机云欲令农夫工女安所售其货乎　西汉书董仲舒以贤良对策曰夫天亦有所分予上声予之齿者去其角傅之翼者两其足是所受大者不得取小也占之所予禄者不食于力不动于末是亦受大者不得取小与天同意者也按角音防鸟觜也】聚敛之臣剥民之膏血以奉上而民被其殃盗臣窃君之府库以自私而祸不及下仁者之心至诚恻怛【当葛反】宁亡己之财而不忍伤民之力所以与其有聚敛之臣宁有盗臣亦絜矩之义也昔孔子以臧文仲之妾织蒲而直斥其不仁以冉求聚敛于季氏而欲鸣鼓以声其罪以圣人之宏大兼容温良博爱而所以责二子者疾痛深切不少假借如此其意亦可见矣曰国不以利为利以义为利何也曰以利为利则上下交征不夺不餍以义为利则不遗其亲不后其君盖惟义之安而自无所不利矣程子曰圣人以义为利义之所安即利之所在正谓此也孟子分别【笔列反】义利拔本塞原之意其传盖亦出于此云　曰此其言菑害并至无如之何何也曰怨己结于民心则非一朝一夕之可解矣圣贤深探其实而极言之欲人有以审于未然而不为无及于事之悔也以此为防人犹有用桑羊孔仅宇文融杨矜陈京裴延龄之徒以败其国者【桑羊杨慎矜朱子以在宋避讳故各去一字　桑羊洛阳贾人之子汉武帝朝为治粟都尉领大司农尽管天下盐鐡后为御史大夫昭帝朝与燕王旦谋反坐诛　孔仅汉武帝朝为大农丞领盐铁事后为大农令　宇文融辨洽多诈唐宗朝为覆田劝农使擢兵部员外郎兼侍御史又兼租地安辑户口使拜御史中丞有司劾融交不逞作威福贬平乐尉司农融在汴州绐隐官息钱巨万给事中冯绍烈深文推证诏流嵓州道广州惶恐而卒　杨慎矜唐宗朝为御史知杂事后授御史中丞以蓄防纬妖言赐死　陈京事唐德宗帝讨李希烈财用屈京为绐事中与户部侍郎赵賛请税民屋间架籍贾人资力以率贷之后以事罢为秘书少监卒　裴延龄唐德宗朝为司农少卿领度支取宿奸老吏与谋以固帝幸延龄资苛刻専剥下附上肆骋谲怪时人侧目及死人语以相安惟帝悼不已】故陆宣公之言曰【陆公名贽字敬舆苏州嘉兴人事唐德宗諡曰宣】民者邦之本财者民之心其心伤则其本伤其本伤则枝榦凋瘁【秦醉反】而根柢蹷【其月反】拔矣吕正献公之言曰【吕公名公着字晦叔諡正献河南人】小人聚敛以佐人主之欲人主不悟以为有利于国而不知其终为害也赏其纳忠而不知其大不忠也嘉其任怨而不知其怨归于上也呜呼若二公之言则可谓深得此章之防者矣有国家者可不监哉　曰此章之文程子多所更【平声下同】定而子独以旧文为正者何也曰此章之义博故传言之详然其实则不过好恶义利之两端而已但以欲致其详故所言已足而复【扶又反】更端以广其意是以二义相循间【去声】见【形甸反】层出有似于易置而错陈耳然徐而考之则其端绪接续脉络贯通而丁寜反复为【去声】人深切之意又自别见于言外不可易也必欲二说中判以类相从自始至终画为两节则其界辨虽若有余而意味或反不足此不可不察也

[book_title]中庸纂笺卷一
元　詹道传传　撰
中者不偏不倚无过不及之名庸平常也
子程子曰不偏之谓中不易之谓庸中者天下之正道庸者天下之定理此篇乃孔门传授心法子思恐其久而差也故笔之于书以授孟子其书始言一理中散为万事末复合为一理放之则弥六合巻之则退藏于密其味无穷皆实学也善读者玩索【色窄反】而有得焉则终身用之有不能尽者矣
天命之谓性率性之谓道修道之谓教
命犹令也性即理也天以隂阳五行化生万物气以成形而理亦赋焉犹命令也于是人物之生因各得其所赋之理以为健顺五常之德所谓性也率循也道犹路也人物各循其性之自然则其日用事物之间莫不各有当行之路是则所谓道也修品节之也性道虽同而气禀或异故不能无过不及之差圣人因人物之所当行者而品节之以为法于天下则谓之教若礼乐刑政之属是也盖人知己之有性而不知其出于天知事之有道而不知其由于性知圣人之有教而不知其因吾之所固有者裁之也故子思于此首发明之而董子所谓道之大原出于天亦此意也
道也者不可须防离也可离非道也是故君子戒慎乎其所不睹恐惧乎其所不闻【离去声】
道者日用事物当行之理皆性之德而具于心无物不不有无时不然所以不可须防离也若其可离则为外物而非道矣是以君子之心常存敬畏虽不见闻亦不敢忽所以存天理之本然而不使离于须防之顷也
莫见乎隐莫显乎微故君子慎其独也【见音现】
隐暗处也微细事也独者人所不知而己所独知之地也言幽暗之中细微之事迹虽未形而几【平声】则己动人虽不知而己独知之则是天下之事无有着见明显而过于此者是以君子既常戒惧而于此尤加谨焉所以遏人欲于将萌而不使其潜滋暗长【上声】于隐微之中以至离道之逺也
喜怒哀乐之未发谓之中发而皆中节谓之和中也者天下之大本也和也者天下之逹道也【乐音洛中节之中去声】喜怒哀乐情也其未发则性也无所偏倚故谓之中发皆中节情之正也无所乖戾故谓之和大本者天命之性天下之理皆由此出道之体也达道者循性之谓天下古今之所共由道之用也此言性情之德以明道不可离之意
致中和天地位焉万物育焉
致推而极之也位者安其所也育者遂其生也自戒惧而约之以至于至静之中无少偏倚而其守不失则极其中而天地位矣自谨独而精之以至于应物之处无少差谬【靡防反】而无适不然则极其和而万物育矣盖天地万物本吾一体吾之心正则天地之心亦正矣吾之气顺则天地之气亦顺矣故其效验至于如此此学问之极功圣人之能事初非有待于外而修道之教亦在其中矣是其一体一用虽有动静之殊然必其体立而后用有以行则其实亦非有两事也故于此合而言之以结上文之意
右第一章子思述所传之意以立言首明道之本原出于天而不可易其实体备于己而不可离次言存养省【悉井反】察之要终言圣神功化之极盖欲学者于此反求诸身而自得之以去【上声】夫【音扶】外诱之私而充其本然之善杨氏所谓一篇之体要是也其下十章盖子思引夫子之言以终此章之义
仲尼曰君子中庸小人反中庸
中庸者不偏不倚无过不及而平常之理乃天命所当然精微之极致也唯【与惟通】君子为能体之小人反是
君子之中庸也君子而时中小人之中庸也小人而无忌惮也
王肃本作小人之反中庸也【按孔疏引唐陆氏曰云云】程子亦以为然今从之　君子之所以为中庸者以其有君子之德而又能随时以处【上声】中也小人之所以反中庸者以其有小人之心而又无所忌惮【徒案反】也盖中无定体随时而在是乃平常之理也君子知其在我故能戒谨不睹恐惧不闻而无时不中小人不知有此则肆欲妄行而无所忌惮矣
右第二章　此下十章皆论中庸以释首章之义文虽不属【音烛】而意实相承也变和言行者游氏曰以性情言之则曰中和以德行【去声】言之则曰中庸是也然中庸之中实兼中和之义
子曰中庸其至矣乎民鲜能久矣【鲜上声下同】
过则失中不及则未至故惟中庸之德为至然亦人所同得初无难事但世教衰民不兴行【去声】故鲜能之今已久矣论语无能字
右第三章
子曰道之不行也我知之矣知者过之愚者不及也道之不明也我知之矣贤者过之不肖者不及也【知者之知去声】道者天理之当然中而已矣知愚贤不肖之过不及则生禀之异而失其中也知者知之过既以道为不足行愚者不及知又不知所以行此道之所以常不行也贤者行之过既以道为不足知不肖者不及行又不求所以知此道之所以常不明也
人莫不饮食也鲜能知味也
道不可离人自不察是以有过不及之
右第四章
子曰道其不行矣夫【音扶】
由不明故不行
右第五章　此章承上章而举其不行之端以起下章之意
子曰舜其大知也与舜好问而好察迩言隐恶而善执其两端用其中于民其斯以为舜乎【知去声与平声好去声】舜之所以为大知者以其不自用而取诸人也迩言者浅近之言犹必察焉其无遗善可知然于其言之未善者则隐而不宣其善者则播而不匿其广大光明又如此则人孰不乐【音洛】告以善哉两端谓众论不同之极致盖凡物皆有两端如小大厚薄之类于善之中又执其两端而量度【徒洛反】以取中然后用之则其择之审而行之至矣然非在我之权度精切不差何以与【音预】此此知【如字】之所以无过不及而道之所以行也
右第六章
子曰人皆曰予知驱而纳诸罟擭陷阱之中而莫之知辟也人皆曰予知择乎中庸而不能期月守也【予知之知去声罟音古擭胡化反阱才性反辟避同期居之反】
罟网也擭机槛也陷阱坑坎也皆所以揜取禽兽者也择乎中庸辨别【彼列反】众理以求所谓中庸即上章好【去声】问用中之事也期月匝【作答反】一月也言知祸而不知辟以况能择而不能守皆不得为知也
右第七章　承上章大知而言又举不明之端以起下章也
子曰回之为人也择乎中庸得一善则拳拳服膺而弗失之矣
回孔子弟子顔渊名拳拳奉【上声】持之貎服犹着【陟略反】也膺胷也奉持而着之心胷之间言能守也顔子盖真知之故能择能守如此此行之所以无过不及而道之所以明也
右第八章
子曰天下国家可均也爵禄可辞也白刃可蹈也中庸不可能也
均平治也三者亦知仁勇之事天下之至难也然皆倚于一偏故资之近而力能勉者皆足以能之至于中庸虽若易【去声下同】能然非义精仁熟而无一毫人欲之私者不能及也三者难而易中庸易而难此民之所以鲜【上声】能也
右第九章　亦承上章以起下章
子路问强
子路孔子弟子仲由也子路好【去声】勇故问强
子曰南方之强与北方之强与抑而强与【与平声】
抑语辞而汝也
寛柔以教不报无道南方之强也君子居之
寛柔以教谓含容巽顺以诲人之不及也不报无道谓横【去声】逆之来直受之而不报也南方风气柔弱故以含忍之力胜人为强君子之道也
衽金革死而不厌北方之强也而强者居之
衽【而审反】席也【记内则将衽注衽卧席也】金戈兵之属革甲胄【直又反】之属北方风气刚劲故以果敢之力胜人为强强者之事也
故君子和而不流强哉矫中立而不倚强哉矫国有道不变塞焉强哉矫国无道至死不变强哉矫
此四者汝之所当强也矫强貎诗曰矫矫虎臣是也【诗泮水篇】倚偏着【直略反】也塞【悉则反】未达也国有道不变未达之所守国无道不变平生之所守也此则所谓中庸之不可能者非有以自胜其人欲之私不能择而守也君子之强孰大于是夫子以是告子路者所以抑其血气之刚而进之以德义之勇也
右第十章
子曰素隐行怪后世有述焉吾弗为之矣
素按汉书当作索【山各反】盖字之误也【前汉艺文志引此全文素作索顔师古注索隐求索隐暗之事真氏曰三国志方技传亦作索隐】索隐行怪言深求隐僻之理而过为诡【古委反】异之行【去声】也然以其足以欺世而盗名故后世或有称述之者此知之过而不择乎善行之过而不用其中不当强而强者也圣人岂为之哉
君子遵道而行半涂而废吾弗能已矣
遵道而行则能择乎善矣半涂而废则力之不足也此其知虽足以及之而行有不逮当强而不强者也巳止也圣人于此非勉焉而不敢废盖至诚无息自有所不能止也
君子依乎中庸遯世不见知而不悔唯圣者能之不为索隐行怪则依乎中庸而已不能半涂而废是以遯世不见知而不悔也此中庸之成德知【去声】之尽仁之至不頼勇而裕如者正吾夫子之事而犹不自居也故曰唯【与惟通后仿此】圣者能之而已
右第十一章　子思所引夫子之言以明首章之义者止此盖此篇大防以知【去声下同】仁勇三达德为入道之门故于篇首即以大舜顔渊子路之事明之舜知也顔渊仁也子路勇也三者废其一则无以造【七到反】道而成德矣余见第十二章
君子之道费而隐【费符味反】
费用之广也隐体之微也
夫妇之愚可以与知焉及其至也虽圣人亦有所不知焉夫妇之不肖可以能行焉及其至也虽圣人亦有所不能焉天地之大也人犹有所憾故君子语大天下莫能载焉语小天下莫能破焉【与去声】
君子之道近自夫妇居室之间逺而至于圣人天地之所不能尽其大无外其小无内【庄子终篇至大无内谓之大一至小无内谓之小一又楚词逺游篇道可受而不可传其大无外兮其小无垠】可谓费矣然其理之所以然则隐而莫之见也盖可知可能者道中之一事及其至而圣人不知不能则举全体而言圣人固有所不能尽也侯氏曰圣人所不知如孔子问礼问官之类【家语观周篇孔子谓南宫敬叔曰吾闻老博古知今通礼乐之原明道德之归则吾师也今将往矣敬叔与俱至周问礼于老左传昭十七年郯子来朝公与之宴昭子问焉曰少昊氏鸟名官何故也郯子曰吾祖也吾知之云云仲尼闻之见于郯子而学之既而告人曰吾闻之天子太官学在四夷犹信】所不能如孔子不得位尧舜病博施【去声】之类愚谓人所憾【胡暗反】于天地如覆【敷救反】载生成之偏及寒暑灾祥之不得其正者
诗云鸢飞戾天鱼跃于渊言其上下察也【鸢余専反】
诗大雅旱麓【音鹿】之篇鸢鸱【处脂反】类戾至也察着也子思引此诗以明化育流行上下昭著莫非此理之用所谓费也然其所以然者则非见闻所及所谓隐也故程子曰此一节子思吃紧【居忍反】为【去声】人处活泼泼【普活反】地读者其致思焉
君子之道造端乎夫妇及其至也察乎天地
结上文
右第十二章子思之言盖以申明首章道不可离之意也其下八章杂引孔子之言以明之
子曰道不逺人人之为道而逺人不可以为道
道者率性而已固众人之所能知能行者也故常不逺于人若为道者厌其卑近以为不足为而反务为髙逺难行之事则非所以为道矣
诗云伐柯伐柯其则不逺执柯以伐柯睨而视之犹以为逺故君子以人治人改而止【睨研计反】
诗豳【悲巾反】风伐柯【音哥】之篇柯斧柄则法也睨邪视也言人执柯伐木以为柯者彼柯长短之法在此柯耳然犹有彼此之别【彼列反下同】故伐者视之犹以为逺也若以人治人则所以为人之道各在当【去声】人之身初无彼此之别故君子之治人也即以其人之道还治其人之身其人能改即止不治盖责之以其所能知能行非欲其逺人以为道也张子所谓以众人望人则易【去声】从是也
忠恕违道不逺施诸己而不愿亦勿施于人
尽己之心为忠推己及人为恕违去也如春秋传齐师违谷七里之违言自此至彼相去不逺非背【音佩】而去之之谓也【左哀二十七年晋伐郑齐师救郑及留舒违谷七里谷人不知杜注留舒齐地违去也】道即其不逺人者是也施诸己而不愿亦勿施于人忠恕之事也以己之心度【徒洛反】人之心未尝不同则道之不逺于人者可见故己之所不欲则勿以施于人亦不逺人以为道之事张子所谓以爱己之心爱人则尽仁是也
君子之道四丘未能一焉所求乎子以事父未能也所求乎臣以事君未能也所求乎弟以事兄未能也所求乎朋友先施之未能也庸德之行庸言之谨有所不足不敢不勉有余不敢尽言顾行行【并去声】顾言君子胡不慥慥尔【子臣弟友四字絶句】
求犹责也道不逺人凡己之所以责人者皆道之所当然也故反之以自责而自修焉庸平常也行者践其实谨者择其可德不足而勉则行益力言有余而讱则谨益至谨之至则言顾行矣行之力则行顾言矣慥慥笃实貎言君子之言行如此岂不慥慥乎赞美之也凡此皆不逺人以为道之事张子所谓以责人之心责己则尽道是也
右第十三章　道不逺人者夫妇所能丘未能一者圣人所不能皆费也而其所以然者则至隐存焉下章放此
君子素其位而行不愿乎其外
素犹见【形甸反】在也言君子但因见在所居之位而为其所当为无慕乎其外之心也
素富贵行乎富贵素贫贱行乎贫贱素夷狄行乎夷狄素患难行乎患难君子无入而不自得焉【难去声】
此言素其位而行也
在上位不陵下在下位不援上正己而不求于人则无怨上不怨天下不尤人【援平声】
此言不愿乎其外也
故君子居易以俟命小人行险以徼幸【易去声】
易平地也居易素位而行也俟命不愿乎外也徼【坚尧反】求也幸谓所不当得而得者
子曰射有似乎君子失诸正鹄反求诸其身【正音征鹄工喜反】画【胡卦反】布曰正栖皮曰鹄【二语射义注】皆侯之中射之的也【诗传侯张布而射之者也正设的于侯中而射之者也大射则张皮侯而设鹄賔射则张布侯而设正　按朱子曰周礼梓人有皮侯采侯兽侯皮侯则设鹄乃大射之侯笺见论语第三篇采侯则设正賔射之侯也正之方外如鹄亦三分其侯而居一中二尺画朱其外次白次苍次黄次黒充其尺寸使大如鹄其旁画以云气亦如正之数五正者天子也诸侯则三正去黄孤大夫二正去青白直以朱緑也若兽侯则燕射之侯乡射记云天子熊侯白质诸侯麋侯赤质大夫布侯画以虎豹士布侯画以鹿豕盖用布而画兽头于正鹄之处天子诸侯则以白土赤土涂其布为质士则用布而不涂其侧所画云采亦如采侯之差等又按丛説云射有三天子至大夫皆有之士则无大射而有賔射燕射也又按三礼辨云天子九十歩侯诸侯七十歩侯大夫五十歩侯歩近者鹄差小取其巧也歩逺者鹄差大取其力也】子思引此孔子之言以结上文之意
右第十四章　子思之言也凡章首无子曰字者放此
君子之道辟如行逺必自迩辟如登髙必自卑【辟与譬同】诗曰妻子好合如鼓瑟琴兄弟既翕和乐且耽宜尔室家乐尔妻帑【好去声耽诗作湛亦音耽乐音洛】
诗小雅常棣之篇鼓瑟琴和也翕亦合也耽亦乐也帑【与孥通】子孙也【孔疏古者谓子孙为帑甘誓言予则帑戮汝】
子曰父母其顺矣乎
夫子诵此诗而赞之曰人能和于妻子宜于兄弟如此则父母其安乐【音洛】之矣子思引诗及此语以明行逺自迩登髙自卑之意
右第十五章
子曰鬼神之为德其盛矣乎
程子曰鬼神天地之功用而造化之迹也张子曰鬼神者二气之良能也愚谓以二气言则鬼者隂之灵也神者阳之灵也以一气言则至而伸者为神反而归者为鬼其实一物而已为德犹言性情功效
视之而弗见听之而弗闻体物而不可遗
鬼神无形与声然物之终始莫非隂阳合散之所为是其为物之体而物之所不能遗也其言体物犹易所谓干事【乾坤文言贞者事之干也朱子本义云言事之所依以立盖正而能固万物依此而立干如木之干事如木之叶】
使天下之人齐明盛服以承祭祀洋洋乎如在其上如在其左右【齐侧皆反】
齐【音齐下其齐同】之为言齐也所以齐不齐而致其齐也【二句出礼记祭统篇】明犹洁也洋洋流动充满之意能使人畏敬奉承而发见【形甸反下同】昭著如此乃其体物而不可遗之验也孔子曰其气发于上为昭明焄【音熏】蒿凄怆【初亮反】此百物之精也神之着也正谓此尔【章句所引乃礼记祭义宰我问鬼神孔子答之云云疏言人生时形体与气合共为生其死则形与气分其气之精魂发升于上为昭明者神灵光明也焄谓香臭也蒿谓气蒸出貌言百物之气或香或臭烝而上出其气蒿然也凄怆者谓此等之气人闻之情有凄怆百物之精者人气扬于上为昭明百物之气为焄蒿凄怆人气发于上为昭明此神之着也　朱子曰人死时自有一般光景焄蒿是其气升腾凄怆是使人惨栗感伤之意何北山曰祭义所言谓人隂阳乍离之际有此声气若中庸章句乃是借来形容祭祀来格洋洋如在之气象此是感召已散而复伸之气也】
诗曰神之格思不可度思矧可射思【度待洛反射音亦诗作斁】诗大雅抑之篇格来也矧况也射厌也言厌怠而不敬也思语辞
夫微之显诚之不可揜如此夫【夫音扶】
诚者真实无妄之谓隂阳合散无非实者故其发见之不可揜如此
右第十六章　不见不闻隐也体物如在则亦费矣此前三章以其费之小者而言此后三章以其费之大者而言此一章兼费隐包大小而言
子曰舜其大孝也与德为圣人尊为天子富有四海之内宗庙飨之子孙保之【舆平声】
子孙谓虞思陈胡公之属【史记索隐夏后之时犹封虞思虞遂至周武王克殷乃复求舜后得妫满封之于陈满諡胡公陈世家自胡公至桓公十二世入春秋始终春秋凡十二公当哀公十七年楚灭之陈灭而陈恒得政于齐至周威烈王田和列为诸侯秦始皇二十六年齐王建降国亡二世元年齐王族田儋及从弟荣弟横皆豪杰宗彊儋略定齐地自立为王汉髙祖召田横自刭而舜祀始絶】
故大德必得其位必得其禄必得其名必得其寿舜年百有十歳【书舜典舜生三十徽庸三十在位五十载陟方乃死】
故天之生物必因其材而笃焉故栽者培之倾者覆之材质也笃厚也栽植也气至而滋息为培气反而游散则覆
诗曰嘉乐君子宪宪令德宜民宜人受禄于天保佑命之自天申之
诗大雅假乐【音洛】之篇假当依此作嘉宪当依诗作显申重也
故大德者必受命
受命者受天命为天子也
右第十七章　此由庸行【去声】之常推之以极其至见道之用广也而其所以然者则为体微矣后二章亦此意
子曰无忧者其惟文王乎以王季为父以武王为子父作之子述之
此言文王之事书言王季其勤王家盖其所作亦积功累【鲁水反】仁之事也
武王缵太王王季文王之绪壹戎衣而有天下身不失天下之显名尊为天子富有四海之内宗庙飨之子孙保之【大音泰下同】
此言武王之事缵【作管反】继也大王王季之父也书云大王肇基王迹【书武成篇王若曰惟先王建邦啓土公刘克笃前烈至于大王肇基王迹王季其勤王家我文考文王克成厥勲】诗云至于大王实始翦商【诗閟宫篇后稷之孙实维大王居岐之阳实始翦商至于文武缵大王之绪致天之届于牧之野】绪业也戎衣甲胄之属壹戎衣武成文言壹着【陟路反】戎衣以伐纣也
武王末受命周公成文武之德追王太王王季上祀先公以天子之礼斯礼也达乎诸侯大夫及士庶人父为大夫子为士葬以大夫祭以士父为士子为大夫葬以士祭以大夫期之丧达乎大夫三年之丧达乎天子父母之丧无贵贱一也【追王之王去声】
此言周公之事末犹老也追王盖推文武之意以及乎王迹之所起也先公组【音祖】绀【古暗反】以上至后稷也【史记周本纪后稷别姓姬氏后稷卒子不窋立卒子鞠陶立卒子公刘立卒子庆节立国于豳庆节卒子皇仆立卒子差弗立卒子毁隃立卒子公非立卒子髙圉立卒子亚圉立卒子公叔祖类立卒子古公亶父立组绀即公叔祖类】上祀先公以天子之礼又推大王王季之意以及于无穷也制为礼法以及天下使葬用死者之爵祭用生者之禄丧服自期【居之反】以下诸侯絶大夫降【吕氏曰期之丧有二正统之朞为祖父母也旁亲之期为叔伯父母众子昆弟昆弟之子也正统之期虽天子诸侯莫降旁亲之期天子诸侯絶服而大夫降服大功所谓尊不同故或絶或降也如旁亲之期亦为大夫则大夫亦不降所谓尊同则服其亲之服也诸侯虽絶服旁亲尊同亦不降所不臣者犹服之如始封之君不臣诸父昆弟封君之子不臣诸父而臣昆弟是也】而父母之丧上下同之推己以及人也
右第十八章
子曰武王周公其达孝矣乎
达通也承上章而言武王周公之孝乃天下之人通谓之孝犹孟子之言达尊也
夫孝者善继人之志善述人之事者也
上章言武王缵大王王季文王之绪以有天下而周公成文武之德以追崇其先祖此继志述事之大者也下文又以其所制祭祀之礼通于上下者言之
春秋修其祖庙陈其宗器设其裳衣荐其时食
祖庙天子七诸侯五大夫三适【音的】士二官师一【见礼记祭法篇又王制天子七庙三昭三穆与太祖之庙而七诸侯五庙二昭二穆与太祖之庙而五大夫三庙一昭一穆与太祖之庙而三士一庙庶人祭于寝】宗器先世所藏之重器若周之赤刀大训天球【音求】河图之属也【书顾命越玉五重陈寳赤刀大训璧琬琰在西序大玉夷玉天球河图在东序】裳衣先祖之遗衣服祭则设之以授尸也时食四时之食各有其物如春行羔豚膳膏香之类是也【按周礼天官庖人凡用禽兽春行羔豚膳膏香夏行腒鱐膳膏臊秋行犊麛膳膏腥冬行鱻音鲜羽膳膏膻注行用也羔稚羊豚稚豕膳调和肉味膏香牛脂也牛属司徒土也木克土春用之腒音渠干雉鱐音搜干鱼膏燥犬膏也犬属司冦金也火克金夏用之犊牛麛鹿也膏腥鸡膏也鸡属宗伯木也金克木秋用之鱻音鲜生鱼羽鴈也膏膻羊脂也羊属司马火也水克火冬用之羔豚物生而肥犊麛物成而充腒鱐暵热而干鱼鴈水涸而性定此八者得四时之气尤盛为人食之弗胜是以用休废之膏煎和膳之节其气也】
宗庙之礼所以序昭穆也序爵所以辨贵贱也序事所以辨贤也旅酬下为上所以逮贱也燕毛所以序齿也【昭如字为去声】
宗庙之次左为昭右为穆而子孙亦以为序有事于太庙则子姓兄弟羣昭羣穆咸在而不失其伦焉【此祭统文】爵公侯卿大夫也事宗祝有司之职事也【宗宗伯宗人之属祝大祝小祝也有司如宫正执烛天府沃盥陈寳器司几筵设筵几凡有职者皆是】旅众也酬饮也旅酬之礼賔弟子兄弟之子各举觯【音至】于其长【上声下同】而众相酬盖宗庙之中以有事为荣故逮及贱者使亦得以申其敬也【许曰凡祭必立尸必择賔賔一人众賔无筭众賔者賔之党也其位在堂下西阶之西祭则子姓兄弟皆防兄弟者主人之党也其位在堂下阼阶之东有司羣执事皆北面而立迎尸既入主人初献主妇亚献賔三献及尸主兄弟各相献酢毕然后行旅酬凡主人酌酒奉尸賔曰献尸賔酌以答主人曰酢主人酌酒先自饮再酌以献賔者谓之酧先自饮谓引之饮也旅众也主人举觯酌酒自西阶酧賔先自饮再酌以进賔受之奠而未饮兄弟之少者举觯于兄弟之最长者于阼阶亦先饮而长兄弟亦奠而未饮賔取所奠觯于阼阶酧长兄弟长兄弟西阶前酧宾众賔及众兄弟交错以徧以及执事者无不徧卒饮者实爵于篚此旅酧之大略也又賔弟子兄弟弟子各举觯于其长亦先自饮如旅酧所谓下为上也賔取觯酧兄弟之党长兄弟取觯酧賔之党亦交错以徧其次第之数谓之无筭爵所以逮贱者如此】燕毛祭毕而燕则以毛发之色别【彼列反】长防为坐次也齿年数也【许曰祭毕而燕今不知其仪楚茨之诗谓礼仪既备皇尸载起神保韦归废彻不迟然后言诸父兄弟备言燕私郑笺谓祭祀毕归賔客之俎同姓则留与之燕所以尊賔客亲骨肉也其下章曰乐具入奏説者谓祭时在庙燕当在寝故祭时之乐皆入奏于寝也其可知之彷佛若此】
践其位行其礼奏其乐敬其所尊爱其所亲事死如事生事亡如事存孝之至也
践犹履也其指先王也所尊所亲先王之祖考子孙臣庶也始死谓之死既葬则曰反而亡焉皆指先王也此结上文两节皆继志述事之意也
郊社之礼所以事上帝也宗庙之礼所以祀乎其先也明乎郊社之礼禘尝之义治国其如示诸掌乎
郊祀天社祭地不言后土者省文也【按胡五峯曰古者祭地于社犹祀天于郊也故泰誓曰郊社不修而周公祀于新邑亦先用二牛于郊后用太牢于社也记曰天子将出类于上帝宜于社又曰郊所以明天道社所以神地道周礼以禋祀祀昊天上帝以血祭祭社稷而别无祭地之文四圭有邸舞云门以祀天两圭有邸舞咸池以祀地而别无祭社之説则以郊对社明矣后世既立社又立北郊失之矣朱子谓此説有据】禘天子宗庙之大祭追祭大祖之所自出于太庙而以大祖配之也【礼丧服小记王者禘其祖之所自出以其祖配之】尝秋祭也四时皆祭举其一耳【按周礼春官大宗伯以祠禴尝烝为春夏秋冬享先王之礼如王制祭统所记春礿夏禘郊特牲祭义所记春禘秋尝者赵伯循曰此盖汉儒见春秋惟两书禘一春一夏而误也以礿为春祭亦误】礼必有义对举之互文也示与视同视诸掌言易【去声】见也此与论语文意大同小异记有详略耳
右第十九章
哀公问政
哀公鲁君名蒋
子曰文武之政布在方策其人存则其政举其人亡则其政息
方版也策简也【丛説春秋传序大事书于防小事简牍而已正义云简容一行字数行者书于方方所不容书于策盖古未有纸削竹为简长二尺短者半之字少者书于简稍多则书于木版又多则以韦编聨诸简谓之防而书之今但训防为简从古注也】息犹灭也有是君有是臣则有是政矣
人道敏政地道敏树夫政也者蒲卢也【夫音扶】
敏速也蒲卢沈括以为蒲苇是也【沈括字存中吴兴人仕宋神宗之世其説见笔谈蒲苇蒲栁芦苇也以一尺之条一寸之根置之土中莫不即生】以人立政犹以地种树其成速矣而蒲苇又易【去声下同】生之物其成尤速也言人存政举其易如此
故为政在人取人以身修身以道修道以仁
此承上文人道敏政而言也为政在人家语作为政在于得人语意尤备人谓贤臣身指君身道者天下之达道仁者天地生物之心而人得以生者所谓元者善之长【上声】也言人君为政在于得人而取人之则又在修身能仁其身则有君有臣而政无不举矣
仁者人也亲亲为大义者宜也尊贤为大亲亲之杀尊贤之等礼所生也【杀去声】
人指人身而言具此生理自然便有恻怛【当葛反】慈爱之意深体味之可见宜者分别【彼列反】事理各有所宜也礼则节文斯二者而已
在下位不获乎上民不可得而治矣
郑氏曰此句在下误重【平声】在此
故君子不可以不修身思修身不可以不事亲思事亲不可以不知人思知人不可以不知天
为政在人取人以身故不可以不修身修身以道修道以仁故思修身不可以不事亲欲尽亲亲之仁必由尊贤之义故又当知人亲亲之杀尊贤之等皆天理也故又当知天
天下之达道五所以行之者三曰君臣也父子也夫妇也昆弟也朋友之交也五者天下之达道也知仁勇三者天下之达德也所以行之者一也【知去声】
达道者天下古今所共由之路即书所谓五典孟子所谓父子有亲君臣有义夫妇有别【彼列反】长【去声】防有序朋友有信是也知所以知【如字】此也仁所以体此也勇所以强此也谓之达德者天下古今所同得之理也一则诚而已矣达道虽人所共由然无是三德则无以行之达德虽人所同得然一有不诚则人欲间【去声】之而德非其德矣程子曰所谓诚者止是诚实此三者三者之外更别无诚
或生而知之或学而知之或困而知之及其知之一也或安而行之或利而行之或勉强而行之及其成功一也【强上声】
知之者之所知行之者之所行谓达道也以其分【扶问反】而言则所以知者知【去声下知也同】也所以行者仁也所以至于知之成功而一者勇也以其等而言则生知安行者知也学知利行者仁也困知勉行者勇也盖人性虽无不善而气禀有不同者故闻道有蚤莫【与早暮同】行道有难易【去声】然能自强【如字】不息则其致一也吕氏曰所入之涂虽异而所至之域则同此所以为中庸若乃企生知安行之资为不可几【平声】及轻困知勉行谓不能有成此道之所以不明不行也
子曰好学近乎知力行近乎仁知耻近乎勇【好近乎知之知并去声】
子曰二字衍文　此言未及乎达德而求以入德之事通上文三知为知【去声下非知同】三行为仁则此三近者勇之次也吕氏曰愚者自是而不求自私者徇人欲而忘返懦【奴卧奴乱二反】者甘为人下而不辞故好学非知然足以破愚力行非仁然足以忘私知耻非勇然足以起懦
知斯三者则知所以修身知所以修身则知所以治人知所以治人则知所以治天下国家矣
斯三者指三近而言人者对己之称天下国家则尽乎人矣言此以结上文修身之意起下文九经之端也
凡为天下国家有九经曰修身也尊贤也亲亲也敬大臣也体羣臣也子庶民也来百工也柔逺人也懐诸侯也
经常也体谓设以身处【上声】其地而察其心也子如父母之爱其子也柔逺人所谓无忘賔旅者也此列九经之目也吕氏曰天下国家之本在身故修身为九经之本然必亲师取友然后修身之道进故尊贤次之道之所进莫先其家故亲亲次之由家以及朝【音潮】廷故敬大臣体羣臣次之由朝廷以及其国故子庶民来百工次之由其国以及天下故柔逺人懐诸侯次之此九经之序也视羣臣犹吾四体视百姓犹吾子此视臣视民之别【彼列反】也
修身则道立尊贤则不惑亲亲则诸父昆弟不怨敬大臣则不体羣臣则士之报礼重子庶民则百姓劝来百工则财用足柔逺人则四方归之懐诸侯则天下畏之
此言九经之效也道立谓道成于己而可为民表所谓皇建其有极是也【书洪范五皇极皇建其有极】不惑谓不疑于理不【音县】谓不迷于事敬大臣则信任专而小臣不得以间【去声】之故临事而不也来百工则通功易事【孟子注谓通人之功而交易其事也】农末相资故财用足柔逺人则天下之旅皆悦而愿出于其涂故四方归懐诸侯则德之所施【去声】者博而威之所制者广矣故曰天下畏之
齐明盛服非礼不动所以修身也去谗逺色贱货而贵德所以劝贤也尊其位重其禄同其好恶所以劝亲亲也官盛任使所以劝大臣也忠信重禄所以劝士也时使薄敛所以劝百姓也日省月试既禀称事所以劝百工也送往迎来嘉善而矜不能所以柔逺人也继絶世举废国治乱持危朝聘以时厚往而薄来所以懐诸侯也【齐侧皆反去上声逺好恶敛并去声既许气反禀彼锦力锦二反称去声朝音潮】○【省悉井反】此言九经之事也官盛任使谓官属众盛足任使令【平声】也【如周礼太宰之属有旅下士三十二人】盖大臣不当亲细事故所以优之者如此忠信重禄谓待之诚而养之厚盖以身体之而知其所頼乎上者如此也既读曰饩饩禀稍【去声】食也【此皆郑注孔疏谓饮食粮廪也稍食谓稍稍给之故周礼月终均其稍食是也按周礼地官廪人掌九谷之数以待国之匪颁赒赐稍食注稍食禄廪也】称事如周礼稾【古老反】人职曰考其弓弩以上下其食是也【夏官稾人职主弓弩箭矢春献素秋献成书其等以飨工乗其事考其弓弩以上下其食而诛赏乃入功于司弓矢及缮人】往则为【平声】之授节以送之【按周礼地官比长各掌其比之治五家相亲睦有罪则相及有不便其居或自国中徙郊或由郊徙国中则从而授之授者付所处之吏明无罪恶若徙别乡则为旌以行之若无授无节则治其罪　又掌节者各不同门闗用符节货财用玺节道路用旌节以授四方商贾及賔客皆有期以反节凡有节为信以传辅之司闗注云传如今移过所文书】来则丰其委【去声】积【子赐反】以迎之【委积畜聚也周礼地官遗人掌邦之委积以待施惠乡里之委积以待恤民之困乏门闗之委积以养老孤郊里之委积以待賔客野鄙之委积以待羁旅县都之委积以待凶荒凡賔客防同师旅掌其道路之委积十里有庐庐有饮食三十里有路室路室有委五十里有候馆候馆有积注委积者廪人仓人计九谷之数足国用皆以余财供之少曰委多曰积】朝谓诸侯见【形甸反】于天子聘谓诸侯使大夫来献王制比【毗至反】年一小聘三年一大聘五年一朝【王制疏比年每年也小聘曰问大夫三介大聘卿五介朝则君自行然此礼晋文霸时所制也若虞夏之制诸侯歳朝周之制侯甸男采卫要服六者各以服数来朝曽以德曰春秋传昭三年郑子大叔曰文襄之霸也令诸侯三岁聘五岁朝则此乃霸者令诸侯以事已尔记以为诸侯之事天子则误矣】厚往薄来谓燕赐厚而纳贡薄
凡为天下国家有九经所以行之者一也
一者诚也一有不诚则是九者皆为虚文矣此九经之实也
凡事豫则立不豫则废言前定则不跲事前定则不困行前定则不疚道前定则不穷【跲其刼反行去声】
凡事指达道达德九经之属豫素定也跲踬【音致】也疚病也此承上文言凡事皆欲先立乎诚如下文所推是也
在下位不获乎上民不可得而治矣获乎上有道不信乎朋友不获乎上矣信乎朋友有道不顺乎亲不信乎朋友矣顺乎亲有道反诸身不诚不顺乎亲矣诚身有道不明乎善不诚乎身矣
此又以在下位者推言素定之意反诸身不诚谓反求诸身而所存所发未能真实而无妄也不明乎善谓未能察于人心天命之本然而真知至善之所在也
诚者天之道也诚之者人之道也诚者不勉而中不思而得从容中道圣人也诚之者择善而固执之者也【中并去声从七容反】
此承上文诚身而言诚者真实无妄之谓天理之本然也诚之者未能真实无妄而欲其真实无妄之谓人事之当然也圣人之德浑然天理真实无妄不待思勉而从容中道则亦天之道也未至于圣则不能无人欲之私而其为德不能皆实故未能不思而得则必择善然后可以明善未能不勉而中则必固执然后可以诚身此则所谓人之道也不思而得生知也不勉而中安行也择善学知以下之事固执利行以下之事也
博学之审问之慎思之明辨之笃行之
此诚之之目也学问思辨所以择善而为知【去声】学而知【如字】也笃行所以固执而为仁利而行也程子曰五者废其一非学也
有弗学学之弗能弗措也有弗问问之弗知弗措也有弗思思之弗得弗措也有弗辨辨之弗明弗措也有弗行行之弗笃弗措也人一能之已百之人十能之已千之
君子之学不为则已为则必要【平声】其成故常百倍其功此困而知勉而行者也勇之事也
果能此道矣虽愚必明虽柔必强
明者择善之功强者固执之效吕氏曰君子所以学者为【去声】能变化气质而已德胜气质则愚者可进于明柔者可进于强不能胜之则虽有志于学亦愚不能明柔不能立而已矣盖均善而无恶者性也人所同也昏明强弱之禀不齐者才也人所异也诚之者所以反其同而变其异也夫【音扶】以不美之质求变而美非百倍其功不足以致之今以卤【音鲁】莽【莫古莫后二反】灭裂之学【庄子则阳篇君为政焉勿卤莽治民焉勿灭裂昔予为禾耕而卤莽之则其实亦卤莽而报予耘而灭裂之其实亦灭裂而报予卤莽不用心也灭裂轻薄也】或作或辍以变其不美之质及不能变则曰天质不美非学所能变是果于自弃其为不仁甚矣
右第二十章　此引孔子之言以继大舜文武周公之绪明其所传之一致举而措之亦犹是耳盖包费隐兼小大以终十二章之意章内语诚始详而所谓诚者实此篇之枢纽【女九反】也又按孔子家语亦载此章而其文尤详成功一也之下有公曰子之言美矣至矣寡人实固不足以成之也故其下复以子曰起答辞今无此问辞而犹有子曰二字盖子思删其繁文以附于篇而所删有不尽者今当为衍文也博学之以下家语无之意彼有阙文抑此或子思所补也欤
自诚明谓之性自明诚谓之教诚则明矣明则诚矣自由也德无不实而明无不照者圣人之德所性而有者也天道也先明乎善而后能实其善者贤人之学由教而入者也人道也诚则无不明矣明则可以至于诚矣
右第二十一章子思承上章夫子天道人道之意而立言也自此以下十二章皆子思之言以反覆推明此章之意
唯天下至诚为能尽其性能尽其性则能尽人之性能尽人之性则能尽物之性能尽物之性则可以赞天地之化育可以赞天地之化育则可以与天地参矣天下至诚谓圣人之徳之实天下莫能加也尽其性者德无不实故无人欲之私而天命之在我者察之由之巨细精粗无毫发之不尽也人物之性亦我之性但以所赋形气不同而有异耳能尽之者谓知之无不明而处【上声】之无不当【去声】也赞犹助也与天地参谓与天地并立为三也此自诚而明者之事也右第二十二章　言天道也
其次致曲曲能有诚诚则形形则着着则明明则动动则变变则化唯天下至诚为能化
其次通大贤以下凡诚有未至者而言也致推致也曲一偏也形者积中而发外着则又加显矣明则又有光辉发越之盛也动者诚能动物变者物从而变化则有不知其所以然者盖人之性无不同而气则有异故惟圣人能举其性之全体而尽之其次则必自其善端发见之偏而悉推致之以各造【七到反】其极也曲无不致则德无不实而形着动变之功自不能已积而至于能化则其至诚之妙亦不异于圣人矣右第二十三章　言人道也
至诚之道可以前知国家将兴必有祯祥国家将亡必有妖孽见乎蓍动乎四体祸福将至善必先知之不善必先知之故至诚如神【见音现】
祯祥者福之兆妖孽者祸之萌【妖亦作袄孽鱼列反】蓍所以筮所以卜四体谓动作威仪之间如执玉髙卑其容俯仰之类【左定十四年邾隠公来朝邾子执玉髙其容仰公受玉卑其容俯子贡曰以礼观之二君皆有死亡焉是年定公薨哀公七年鲁伐邾以邾子益来】凡此皆理之先见【形甸反】者也然唯诚之至极而无一毫私伪留于心目之间者乃能有以察其几【平声】焉神谓鬼神
右第二十四章　言天道也
诚者自成也而道自道也【道也之道音导】
言诚者物之所以自成而道者人之所当自行也诚以心言本也道以理言用也
诚者物之终始不诚无物是故君子诚之为贵
天下之物皆实理之所为故必得是理然后有是物所得之理既尽则是物亦尽而无有矣故人之心一有不实则虽有所为亦如无有而君子必以诚为贵也盖人之心能无不实乃为有以自成而道之在我者亦无不行矣
诚者非自成己而已也所以成物也成己仁也成物知也性之德也合内外之道也故时措之宜也【知去声】诚虽所以成己然既有以自成则自然及物而道亦行于彼矣仁者体之存知者用之发是皆吾性之固有而无内外之殊既得于己则见【形甸反】于是者以时措之而皆得其宜也
右第二十五章　言人道也
故至诚无息
既无虚假自无间【去声】断【徒玩反】
不息则久久则征
久常于中也征【知盈反】验于外也
征则悠逺悠逺则博厚博厚则髙明
此皆以其验于外者言之郑氏所谓至诚之德着于四方者是也存诸中者既久则验于外者益悠逺而无穷矣悠逺故其积也广博而深厚博厚故其发也髙大而光明
博厚所以载物也髙明所以覆物也悠久所以成物也悠久即悠逺兼内外而言之也本以悠逺致髙厚而髙厚又悠久也此言圣人与天地同用
博厚配地髙明配天悠久无疆
此言圣人与天地同体
如此者不见而章不动而变无为而成【见音现】
见犹示也不见而章以配地而言也不动而变以配天而言也无为而成以无疆而言也
天地之道可一言而尽也其为物不贰则其生物不测此以下复【扶又反】以天地明至诚无息之功用天地之道可一言而尽不过曰诚而已不贰所以诚也诚故不息而生物之多有莫知其所以然者
天地之道博也厚也髙也明也悠也久也
言天地之道诚一不贰故能各极其盛而有下文生物之功
今夫天斯昭昭之多及其无穷也日月星辰系焉万物覆焉今夫地一撮土之多及其广厚载华岳而不重振河海而不泄【私列反】万物载焉今夫山一巻石之多及其广大草木生之禽兽居之寳藏兴焉今夫水一勺之多及其不测鼋【元】鼍【汤河反】蛟龙鱼龞生焉货财殖焉【夫音扶华藏并去声卷平声勺市若反】
昭昭犹耿耿小明也此指其一处而言之及其无穷犹十二章及其至也之意盖举全体而言也振收也巻区也此四条皆以发明由其不二不息以致盛大而能生物之意然天地山川实非由积累【鲁水反】而后大读者不以辞害意可也
诗云维天之命于穆不已盖曰天之所以为天也于乎不显文王之德之纯盖曰文王之所以为文也纯亦不已【于音乌乎音呼】
诗周颂维天之命篇于叹辞穆深逺也不显犹言岂不显也纯纯一不杂也引此以明至诚无息之意程子曰天道不已文王纯于天道亦不已纯则无二无杂不已则无间断先后
右第二十六章　言天道也
大哉圣人之道
包下文两节而言
洋洋乎发育万物峻极于天
峻髙大也此言道之极于至大而无外也
优优大哉礼仪三百威仪三千
优优充足有余之意礼仪经礼也威仪曲礼也【礼器云经礼三百曲礼三千】此言道之入于至小而无间【去声】也
待其人而后行
总结上两节
故曰苟不至德至道不凝焉
至德谓其人至道指上两节而言也凝聚也成也
故君子尊德性而道问学致广大而尽精防极髙明而道中庸温故而知新敦厚以崇礼
尊者恭敬奉【上声】持之意【按字书尊本酒器上从八从酉象器之盈下从廾象两手奉持惟恐倾失故曰恭敬奉持之意】徳性者吾所受于天之正理道由也温犹燖【似亷似林二反】温之温【左哀十二年公防吴于槖臯吴太宰嚭请寻盟子贡对曰若可寻也亦可寒也贾逵注寻温也】谓故学之矣复【扶又反】时习之也敦加厚也尊德性所以存心而极乎道体之大也道问学所以致知而尽乎道体之细也二者修德凝道之大端也不以一毫私意自蔽不以一毫私欲自累【去声】涵泳乎其所已知敦笃乎其所已能此皆存心之属也析理则不使有毫厘之差处【上声】事则不使有过不及之谬理义则日知其所未知节文则日谨其所未谨此皆致知之属也盖非存心无以致知而存心者又不可以不致知故此五句大小相资首尾相应圣贤所示入德之方莫详于此学者宜尽心焉
是故居上不骄为下不倍国有道其言足以兴国无道其黙足以容诗曰既明且哲以保其身其此之谓与【倍与背同与平声】
兴谓兴起在位也诗大雅烝民之篇
右第二十七章　言人道也
子曰愚而好自用贱而好自专生乎今之世反古之道如此者烖及其身者也【好去声烖古灾字】
以上孔子之言子思引之反复【如字】也
非天子不议礼不制度不考文
此以下子思之言礼亲疎贵贱相接之体也度品制文书名【文者六书也周礼秋官大行人九歳属瞽史谕书名听声音郑注书名书之字也又外史掌达书名于四方疏正其字使四方知而读之古者谓字为名仪礼百名以上书之防是也　丛説书名书即字也名则其字之声也考者欲正其字形及读之音声】
今天下车同轨书同文行同伦【行去声】
今子思自谓当时也轨辙迹之度【孝经序必骋殊轨辙疏云两辙之间为轨车轮所轹为辙周制两轮之轨皆广六尺六寸】伦次序之体三者皆同言天下一统也
虽有其位苟无其德不敢作礼乐焉虽有其德苟无其位亦不敢作礼乐焉
郑氏曰言作礼乐者必圣人在天子之位
子曰吾説夏礼杞不足征也吾学殷礼有宋存焉吾学周礼今用之吾从周
此又引孔子之言杞夏之后征证也宋殷之后三代之礼孔子皆尝学之而能言其意但夏礼既不可考证殷礼虽存又非当世之法惟周礼乃时王之制今日所用孔子既不得位则从周而已
右第二十八章　承上章为下不倍而言亦人道也
王天下有三重焉其寡过矣乎【王去声】
吕氏曰三重谓议礼制度考文惟天子得以行之则国不异政家不殊俗而人得寡过矣
上焉者虽善无征无征不信不信民弗从下焉者虽善不尊不尊不信不信民弗从
上焉者谓时王以前如夏商之礼虽善而皆不可考下焉者谓圣人在下如孔子虽善于礼而不在尊位也
故君子之道本诸身征诸庶民考诸三王而不谬建诸天地而不悖质诸鬼神而无疑百世以俟圣人而不惑此君子指王天下者而言其道即议礼制度考文之事也本诸身有其德也征诸庶民验其所信从也建立也立于此而参于彼也天地者道也鬼神者造化之迹也百世以俟圣人而不惑所谓圣人复【扶又反】起不易吾言者也
质诸鬼神而无疑知天也百世以俟圣人而不惑知人也
知天知人知其理也
是故君子动而世为天下道行而世为天下法言而世为天下则逺之则有望近之则不厌
动兼言行而言道兼法则而言法法度也则凖则也
诗曰在彼无恶在此无射庶几夙夜以永终誉君子未有不如此而蚤有誉于天下者也【恶去声射音妬诗作斁】
诗周颂振鹭之篇射厌也所谓此者指本诸身以下六事而言
右第二十九章　承上章居上不骄而言亦人道也
仲尼祖述尧舜宪章文武上律天时下袭水土
祖述者逺宗其道宪章者近守其法律天时者法其自然之运袭水土者因其一定之理皆兼内外该本末而言也
辟如天地之无不持载无不覆帱辟如四时之错行如日月之代明【辟音譬帱徒报反】
错犹迭也此言圣人之德
万物并育而不相害道并行而不相悖小德川流大德敦化此天地之所以为大也
悖犹背【音佩】也天覆地载万物并育于其间而不相害四时日月错行代明而不相悖所以不害不悖者小德之川流所以并育并行者大德之敦化小德者全体之分大德者万殊之本川流者如川之流脉络分明而往不息也敦化者敦厚其化根本盛大而出无穷也此言天地之大以见上文取譬之意也
右第三十章　言天道也
唯天下至圣为能聪明睿知足以有临也寛裕温柔足以有容也发强刚毅足以有执也齐庄中正足以有敬也文理密察足以有别也【知去声齐侧皆反别彼列反】
聪明睿知生知【如字】之质临谓居上而临下也其下四者乃仁义礼智之德文文章也理条理也密详细也察明辨也
溥博渊泉而时出之
溥博周徧而广阔也渊泉静深而有本也出发见【形甸反下同】也言五者之德充积于中而以时发见于外也
溥博如天渊泉如渊见而民莫不敬言而民莫不信行而民莫不説【见形甸反説音悦】
言其充积极其盛而发见当其可也
是以声名洋溢乎中国施及蛮貃舟车所至人力所通天之所覆地之所载日月所照霜露所队凡有血气者莫不尊亲故曰配天【施去声队音坠】
舟车所至以下盖极言之配天言其德之所及广大如天也
右第三十一章　承上章而言小德之川流亦天道也
唯天下至诚为能经纶天下之大经立天下之大本知天地之化育夫焉有所倚【夫音扶焉于防反】
经纶皆治丝之事经者理其绪而分之纶者比【毗至反】其类而合之也经常也大经者五品之人伦大本者所性之全体也唯圣人之德极诚无妄故于人伦各尽其当然之实而皆可以为天下后世法所谓经纶之也其于所性之全体无一毫人欲之伪以杂之而天下之道千变万化皆由此出所谓立之也其于天地之化育则亦其极诚无妄者有黙契焉非但闻见之知而已此皆至诚无妄自然之功用夫【音扶】岂有所倚着【直略反】于物而后能哉
肫肫其仁渊渊其渊浩浩其天【肫之纯反】
肫肫恳至貎以经纶而言也渊渊静深貎以立本而言也浩浩广大貎以知化而言也其渊其天则非特如之而已
苟不固聪明圣知达天德者其孰能知之【圣知之知去声】固犹实也郑氏曰唯圣人能知圣人也
右第三十二章　承上章而言大德之敦化亦天道也前章言至圣之德此章言至诚之道然至诚之道非至圣不能知至圣之德非至诚不能为则亦非二物矣此章言圣人天道之极致至此而无以加矣
诗曰衣锦尚防恶其文之着也故君子之道闇然而日章小人之道的然而日亡君子之道淡而不厌简而文温而理知逺之近知风之自知微之显可与入德矣【衣去声防口迥反恶去声闇于感反】
前章言圣人之德极其盛矣此复【扶又反】自下学立心之始言之而下文又推之以至其极也诗国风卫硕人郑之丰皆作衣锦褧衣褧防同禅衣也【语録禅字与单字同沈括谓防与檾同是用檾麻织疏布为之】尚加也古之学者为【去声】已故其立心如此尚防故闇然衣锦故有日章之实淡简温防之袭于外也不厌而文且理焉锦之美在中也小人反是则暴于外而无实以继之是以的然而日亡也逺之近见【形甸反】于彼者由于此也风之自着乎外者本乎内也微之显有诸内者形诸外也有为己之心而又知此三者则知所谨而可入德矣故下文引诗言谨独之事
诗云潜虽伏矣亦孔之昭故君子内省【悉井反】不疚无恶于志君子之所不可及者其唯人之所不见乎【恶去声】诗小雅正月之篇承上文言莫见乎隠莫显乎防也疚病也无恶于志犹言无愧于心此君子谨独之事也
诗云相在尔室尚不愧于屋漏故君子不动而敬不言而信【相去声】
诗大雅抑之篇相视也屋漏室西北隅也【尔雅释宫文云室西北隅谓之屋漏西南隅为奥东北隅为宧东南隅为窔宧音頥东北阳气始起育养万物为饮食之所窔音杳深也】承上文又言君子之戒谨恐惧无时不然不待言动而后敬信则其为己之功益加密矣故下文引诗并【去声】言其效
诗曰奏假无言时靡有争是故君子不赏而民劝不怒而民威于鈇钺【假格同鈇方无反】
诗商颂烈祖之篇奏进也承上文而遂及其效言进而感格于神明之际极其诚敬无有言説而人自化之也威畏也鈇莝【音剉】斫刀也钺斧也
诗曰不显惟德百辟其刑之是故君子笃恭而天下平诗周颂烈文之篇不显説见二十六章此借引以为幽深逺之意承上文言天子有不显之德而诸侯法之则其德愈深而效愈逺矣笃厚也笃恭言不显其敬也笃恭而天下平乃圣人至德渊防自然之应中庸之极功也
诗云予懐明德不大声以色子曰声色之于以化民末也诗曰德輶如毛毛犹有伦上天之载无声无臭至矣【輶由酉二音】
诗大雅皇矣之篇引之以明上文所谓不显之德者正以其不大声与色也【古以与字通】又引孔
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:36:30-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>