<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,自序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,慈湖诗传全文在线阅读,慈湖诗传全文在线下载,大玄古籍书库">
<meta name="description" content="二十卷，宋杨简著。其原书早佚，清修《四库全书》，从《永乐大典》辑出，但缺《总论》一卷，《公刘》以下16篇。又从《慈湖遗书》补录《自序》一篇，《总论》四条，《攻媿集》所载楼钥与杨简论《诗》解《书》一通，附于卷首。其他论辨若干条，各附本解之下。。以孔子“《诗》三百，一言以蔽之，曰：‘思无邪’”之说为本，反复发明。据《后汉书》之说，以《小序》出自卫宏，不足深信。又以《左传》不可据，《尔雅》多误，陆德明好异音，郑玄不善属文，其说偶有附会。但于一名一物一字一句，斟酌去取，往往旁征博引;考核六书，自《说文》、《尔雅》">
<title>慈湖诗传_杨简_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">慈湖诗传</span> <br/>
          作者： <span class="inputVal" id="bkauthor">杨简</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]194875</span> <br/>
          说明： <span class="inputVal" id="bkdec">二十卷，宋杨简著。其原书早佚，清修《四库全书》，从《永乐大典》辑出，但缺《总论》一卷，《公刘》以下16篇。又从《慈湖遗书》补录《自序》一篇，《总论》四条，《攻媿集》所载楼钥与杨简论《诗》解《书》一通，附于卷首。其他论辨若干条，各附本解之下。 以孔子“《诗》三百，一言以蔽之，曰：‘思无邪’”之说为本，反复发明。据《后汉书》之说，以《小序》出自卫宏，不足深信。又以《左传》不可据，《尔雅》多误，陆德明好异音，郑玄不善属文，其说偶有附会。但于一名一物一字一句，斟酌去取，往往旁征博引;考核六书，自《说文》、《尔雅》、《经典释文》、史传音注，无不采集;订正训诂，于《毛诗》和齐、鲁、韩三家，以至方言杂说，无不征引。多能折衷异同，而成一家之说。</span> <br/>
          封面： <span class="inputVal" id="bkimg">Z_4900.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]慈湖诗传
[book_author]杨简
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]194875
[book_dec]二十卷，宋杨简著。其原书早佚，清修《四库全书》，从《永乐大典》辑出，但缺《总论》一卷，《公刘》以下16篇。又从《慈湖遗书》补录《自序》一篇，《总论》四条，《攻媿集》所载楼钥与杨简论《诗》解《书》一通，附于卷首。其他论辨若干条，各附本解之下。 以孔子“《诗》三百，一言以蔽之，曰：‘思无邪’”之说为本，反复发明。据《后汉书》之说，以《小序》出自卫宏，不足深信。又以《左传》不可据，《尔雅》多误，陆德明好异音，郑玄不善属文，其说偶有附会。但于一名一物一字一句，斟酌去取，往往旁征博引;考核六书，自《说文》、《尔雅》、《经典释文》、史传音注，无不采集;订正训诂，于《毛诗》和齐、鲁、韩三家，以至方言杂说，无不征引。多能折衷异同，而成一家之说。
[book_img]Z_4900.jpg


[book_title]提要
【臣】等谨案慈湖诗传二十卷宋杨简撰简有慈湖易传已着録是书原本二十卷焦竑国史经籍志及黄虞稷千顷堂书目尚载其名而朱彝尊经义考注曰已佚今海内藏书咸集
秘府而是书之目阙焉则彝尊所说为可信盖竑之所録皆据史志所载类多虚列虞稷徵刻书目亦多未见原书固不足尽据耳今从永乐大典所载裒辑成编仍勒为二十卷又从慈湖遗书内补録自序一篇总论四条而以攻媿集所载楼钥与简论诗解书一通附于卷首其他论辨若干条各附本解之下以资考证至其总论列国雅颂之篇永乐大典此卷适缺无从采録其公刘以下诗十六篇则永乐大典不载其传岂亦如吕祖谦之读诗记独阙公刘以下诸篇抑在明初即已残缺耶是书大要本孔子无邪之旨反覆发明而据後汉书之说以小序为出自卫宏不足深信篇中所论如谓左传不可据谓尔雅亦多误谓陆德明多好异音谓郑康成不善属文甚至自序之中以大学之释淇澳为多牵合而诋子夏为小人儒盖简之学出陆九渊故高明之过至於放言自恣无所畏避其他笺释文义如以聊乐我员之员为姓以六驳为赤驳之讹以天子葵之之葵有向日之义间有附会穿凿然其于一名一物一字一句必斟酌去取旁徵远引曲畅其说其考核六书则自说文尔雅释文以及史传之音注无不悉蒐其订正训诂则自齐鲁毛韩以下以至方言杂说无不博引可谓折衷同异自成一家之言非其所作易传以禅诂经者比也昔吴棫作诗补音十卷又别为韵补五卷韵补明人有刻本其书采摭诗骚以下及欧阳修苏轼苏辙之作颇为杂滥补音久佚惟此书所引尚存十之六七然往往以汉魏以下之韵牵合古音其病与韵补相等朱子语类谓才老补音亦有推不去者盖即指此类顾炎武亦尝作韵补正一书以纠其失考古音者固未可全以为准焉乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]自序
慈湖诗传自序
孔子曰小子何莫学夫诗诗可以兴可以观可以羣可以怨迩之事父远之事君多识於鸟兽草木之名又曰兴於诗立於礼成於乐又曰诗三百一言以蔽之曰思无邪又谓伯鱼曰女为周南召南矣乎人而不为周南召南其犹正墙面而立也与又曰诵诗三百授之以政不逹使於四方不能专对虽多亦奚以为易诗书礼乐春秋其文则六其道则一故曰吾道一以贯之又曰志之所至诗亦至焉诗之所至礼亦至焉礼之所至乐亦至焉乐之所至乐亦至焉乐之所至哀亦至焉呜呼至哉至道在心奚必远求人心自善自正自无邪自广大自神明自无所不通孔子曰心之精神是谓圣孟子曰仁人心也变化云为兴观羣怨孰非是心孰非是正人心本正起而为意而後昬不起不昬直而逹之则关雎求淑女以事君子本心也鹊巢昬礼天地之大义本心也柏舟忧郁而不失其本心也鄘柏舟之矢死靡它本心也由是心而品节焉礼也其和乐乐也得失吉凶易也是非春秋也逹之於政事书也迨夫动乎意而昬昬而困困而学学者取三百篇中之诗而歌之咏之其本有之善心亦未始不兴起也善心虽兴而不自知不自信者多矣舍平常而求深远舍我所自有而求诸彼学者苟自信其本有而学礼焉则经礼三百曲礼三千皆我所自有而不可乱也是谓立至於缉熙纯一粹然和乐不勉而中无为而成虽学有三者之序而心无三者之异知吾心所自有之六经则无所不一无所不通有所感兴而曲折万变可也有所观於万物不可胜穷之形色可也相与羣居相亲相爱相临相治可也为哀为乐为喜为怒为怨可也迩事父可也远事君可也授之以政可也使於四方可也无所不通无所不一是谓不面墙有所不通有所不一则阻则隔道无二道正无二正独曰周南召南者自其首篇言之亦其不杂者毛公之学自谓本诸子夏而孔子曰女为君子儒无为小人儒盖谓子夏又曾子数子夏曰吾与女事夫子於洙泗之间退而老於西河之上使西河之人疑女於夫子尔罪一也丧尔亲使民未有闻焉尔罪二也丧尔子丧尔明尔罪三也夫子夏之胸中若是其学可以弗问而知而况於子夏初未尝有章句徒传其说转而至於毛乎齐鲁诗今亡韩有其说韩与毛亦有善者今问取焉总论
孔子曰诗三百一言以蔽之曰思无邪此无邪之心人皆有之而不自知起不知其所自用不知其所以终不知其所归此思与天地同变化此思与日月同运行故孔子曰夫孝天之经地之义又曰礼本于太一分而为天地转而为隂阳变而为四时列而为鬼神又曰哀乐相生正明目而视之不可得而见也倾耳而听之不可得而闻也一旨也今所谓毛诗序者是奚知此旨求诸诗而无说故委曲迁就意度穿凿殊可叹笑孔子曰关雎乐而不淫哀而不伤此言关雎之音也非言关雎之诗也为序者不得其说而谓关雎乐得淑女以配君子忧在进贤不淫其色哀窈窕思贤才而无伤善之心今取关雎之诗读之殊无哀窈窕无伤善之心之意樛木之逮下意指君子而序言后妃桃夭言昬姻之正序者必推本诸后妃之不妒忌鹊巢之诗初无国君积行累功之意而序言国君积行累功甚者至於何彼襛矣之诗初无车服不系其夫下王后一等犹执妇道以成肃雝之德之情而序推而详言之盖为序者不知孔子所删之旨亡矣毛氏之学自言子夏所传而史氏亦言卫宏作序自子夏不得其门而入而况毛苌卫宏之徒欤诗之有序如日月之有云如监之有尘学者愈面墙矣观诗者既释训诂即咏歌之自足以兴起良心虽不省其何世何人所作而已剖破正面之墙矣
文王陟降在帝左右只是天人一理上天之载无声无臭仪刑文王天即文王也不识不知顺帝之则文王即天也其进退升降之间一而已矣穆穆文王於缉熙敬止文王不大声以色故曰穆穆缉者缉理於思为细微之间熙有理顺之义进德之实非思也非为也惟可以言敬敬非思为也惟可以言止止非思为也寂然不动感而遂通而不属於思为所谓不识不知者此也安汝止者此也文王之所谓缉熙者缉熙此也惟不动乎意不属乎思为故声音不大形色亦不大而见为穆穆也子曰诗三百一言以蔽之曰思无邪学者往往疑三百篇当有深义圣人所谓无邪者必非常情所谓无邪是不然圣言坦夷无劳穿凿无邪者无邪而已矣正而已矣无越乎常情所云也但未明乎本心者不知此不信此知此信此则易直子谅之心油然而生生则恶可已恶可已则不知手之舞之足之蹈之有正而无邪有善而无恶有诚慤而无诈伪有纯而无杂有一而无二三复周南召南必不面墙以兴以观以羣以怨无非正用不劳勉强不假操持油然自知所至皆妙人知徐行後长之心即尧舜之心则知之矣知乍见孺子将入井皆有怵惕恻隐之心即仁者之心则知之矣此心人所自有故三百篇或出於贱夫妇人所为圣人取焉取其良心之所发也至於千百载之下取而诵之犹足以兴起也故曰兴於诗【按序文一篇总论三篇俱从慈湖遗书补録】
附録楼钥荅杨简论诗解书
蒙示教诗解近始读竟荷开发鄙陋至多感叹击服之余恨未得一遂请益於门下若夫发明无邪之思一贯之旨天人同心大道至平古说难尽信虽载之左传者亦不可据尔雅亦多误大学所引亦有牵合诗序多失经意释文多好异音诗人讽咏或有过於事实制度名数不尽合於礼典先王皆在商世难拘以周礼文王以服事殷不应作礼乐如此类未易概举皆前辈之所未发者尤用服膺然惟尊意每不自以为足而欲人之言某亦不能自己欲効所见试陈其甚明者正欲反覆辨论以归至当非恃相与之厚非爱此书之深不及此也【按此书从楼钥攻媿集采録】

[book_title]卷一
钦定四库全书
慈湖诗传卷一　　　　　　宋　杨简　撰
周南
关关雎鸠在河之洲窈窕淑女君子好逑参差荇菜左右流之窈窕淑女寤寐求之求之不得寤寐思服悠哉悠哉辗转反侧参差荇菜左右采之窈窕淑女琴瑟友之参差荇菜左右芼之窈窕淑女钟鼓乐之
是诗后妃思得贞静之淑女以事君子求之之切至於寤寐不忘猗与至哉此诚确无伪之心不忌不妒之心即道心即天地之心鬼神之心百圣之心雎鸠关关贞静之音居河洲尤见贞静气象淑女之贞静窈窕似之逑求也窈窕淑令之女君子之所好求好求夫贞静之女非好夫淫丽之色此无邪之心民劳之诗曰惠此中国以为民逑谓副民之所求或曰好仇仇匹也义亦通贞静之女君子之所好尤为贤后妃之所好盖求淑女以事君子后妃之职也故后妃思念淑女之德如雎鸠之贞静又思亦君子之所好又思采荇供祭之时参差在水淑女相与左右比肩共取於流水之中寤寐思求淑女不可得至於寤寐思服於心悠哉悠哉辗转反侧诚切如是讵有毫发忌妒之意介其间乎思以琴瑟友之又思以钟鼓乐之油然纯诚之心兹非道心欤兹非即天地之心与兹非即天地之变化欤兹岂不知道者所能测识其万分之一为周南召南者必心通乎此而後为不面墙学者面墙比比而是虽明告之不省也故曰百姓日用而不知孔子以思无邪一言蔽三百篇思无邪之言世之所知思无邪之实世所未知如其未知但诵咏二南之诗自然道心兴起不知手之舞之足之蹈之孔疏引金縢云公乃为诗以贻王名之曰鸱鴞遂谓篇名皆作者所自名然诗人或有感动斐然而作忽然而忘他日采诗者取之则其名未必本有他人加之亦未可知也孔子不作诗序旨在於诗无序可也关雎一诗而齐鲁韩毛异义毛以为美齐鲁韩咸以为刺欧阳氏曰关雎齐鲁韩三家皆以为康王政衰之诗前汉杜钦传曰佩玉晏鸣关雎叹之瓒曰此鲁诗也後汉明帝诏曰昔应门失守关雎刺世注薛君韩诗章句曰人君退朝后妃御见有度应门击柝鼓人上堂今内倾於色故咏关雎说淑女以刺时然周公之时康王犹未立毛诗序曰关雎乐得淑女以配君子忧在进贤不淫其色其义是也而又曰哀窈窕无伤善之心则差失诗旨本诗初无此情乃不悟孔子关雎乐而不淫哀而不伤之言乃言其音不言其诗致此差误毛诗传曰寤觉寐寝也乡饮酒礼乡射礼燕礼皆用周南关雎葛覃卷耳召南鹊巢采蘩采苹则关雎非刺诗甚明矧其辞旨情状亦甚着平心静诵久当自明推世考德则关雎太姒之诗也非太姒作则武王周公述太姒之情状而为之若太姒本无此情武王周公自以意为之则伪辞也何以风动天下而毛诗序不明言太姒何也自邶而下情状不白者犹或强为之辞奚独於二南而不然深念夫二南用於乡乐用於邦国周公必以经意又孔子屡以啓伯鱼啓门人又屡言关雎门弟子宜有所问而此通言后妃之德余篇畧同当是孔子之所诲告不欲明言所作之人以支离人心欲後世诵咏三百篇之诗知皆正辞正情足以感发人所自有之正心若於本诗之外赘曰某国某人之所作又序其所以然之故则诵诗者首见其国又见其人又见其故至於本诗将诗人不知所以然油然动於中发诸声音自中自正浑浑融融无所不通之妙如云翳日如尘积监矣而况於置诸首而谓之序邪故孔子不作序按少牢馈食礼言某妃则大夫妻亦称妃凡民曰妃耦则士庶之妻通称妃后妃之德盖天下之通义也故乡乐用之门弟子审知其旨毛公自言其学自子夏今周南多通言后妃召南亦泛言夫人大夫妻罕指其人岂亦果有所自犹有圣人之微意邪若其置诸篇端又名曰序则大乖矣自邶以下多指其人又乖矣至於曲推其意穿凿其说如於关雎言哀窈窕无伤善之心诗中即无此情於殷其靁言劝以义诗中亦无此情於摽有梅言男女得以及时诗中何但无此情正言其不及时此类奚可殚举东汉书谓卫宏作毛诗序夫不闻子夏为书而毛公始有传卫宏又成其义而谓之序盖子夏亲近圣人无敢支离毛公卫宏益差益远使圣人大旨沉没於云气尘埃之中吁其甚矣其有情文疑阻惟可作训诂於後毛诗传曰芼择也其义未安礼云芼羮谓以菜为羮也又云芼之以苹藻谓菜用苹藻也然则芼之为菜也思得淑女左右共助以荇为菜谓熟之和之成为菜也补音云芼多读如邈未详简观古用韵亦不拘拘反切况芼音之转如邈欤补音云思服蒲北切一作匐又作犕士冠礼三加祝皆服与德叶秦泰山刻石宾服与修饬叶碣石刻石咸服与灭息叶诗一十有六无用今房六切一读者简窃意方言所至不同匐作蒲北切则可服作蒲北切则未安安知服非扶北切即与今房六切同母今读当亦有所自特微讹尔补音云右采此礼切荀卿赋篇此夫文而不采者与简然易知而致有礼者与杜笃论都赋采与已叶郭璞客傲采与里叶陆云赠顾尚书采与水叶瑟友羽轨切朋也史记龟筴传与之为友叶民衆咸喜易林坎之乾孝友与兴起叶楚辞九章长友与有理叶汉天马歌友与里叶崔駰逹旨友与已叶按采有此苟切友有云九切宜从两读例而诗用友韵凡十有一无作云九切者今定从一读补音专於叶韵而於芼乐亦莫能通简按诗固不能皆叶然歌诗之时乐之余音亦颇叶芼音若芼乐二音皆舌居中则尤叶
葛之覃兮施于中谷维叶萋萋黄鸟于飞集于灌木其鸣喈喈葛之覃兮施于中谷维叶莫莫是刈是濩为絺为綌服之无斁言告师氏言告言归薄污我私薄澣我衣害澣害否归宁父母
补音於喈喈引尚书大传载乐曰舟张辟雝鶬鶬相从八风回回凤凰喈喈太元乐首钟鼓喈喈管弦哜哜或承之衰徐干齐都赋喈喈与所奇叶陆云赠郑?季喈喈与芳池叶说文以皆得声汉蜀人赵宾好小数以为气无箕子箕子者万物方荄兹也顔师古曰荄音皆古荄与箕音同无斁弋灼切枚叔七发无斁与诺叶与石叶石常约切殷臣奇布赋无斁与濯叶礼记作射古射亦弋灼切　妇人乐为絺綌尊敬师傅服澣濯念父母猗欤至哉此又道心即天地之心即鬼神之心即百圣之心道不离於日用惟无邪而已矣毛诗传曰覃延也其义未安覃本义深也葛叶大而蔓小故坠焉而深下俗谓坠下曰覃徒绀切而广韵集韵无此音释文徒南切方音不同不可知也而谓延也则未安荡曰覃及鬼方谓深及鬼方深远义通大田覃耜耜端有宛然中深之状实覃实訏后稷之声深广也故水中深曰潭加水以别其字先儒徒因葛推义释覃曰延然施即延也无乃重复乎尔雅谓覃延也尔雅固多差且如谓诰誓谨也恺悌发也憯曾也振古也此其差之甚者郑康成虽好述古犹不能尽从然则尔雅不可尽信说文曰长味也盖本延义从卤以卤咸省不思五味何独咸润下作咸海深故咸咸有深下义即厚字有深厚之义故集韵云楚人名深曰潭【按楼钥云覃尔雅释言流覃也覃延也郭注皆谓蔓延相被及说文长味也以卤以卤咸省诗曰实覃实訏徒含切又篆文覃者潭说文从水覃声集韵一说楚人名深曰潭潭字在六书中为形声如江河之从水而工与可止取其声而无义潭从水覃亦取其声非有义也潭有深义今之言潭潭是也覃无深义葛之蔓延故施于中谷亦未为重复也覃耜之音剡疑是方言集韵以为利耜此以诗传释文为据如八月剥枣剥音普卜反荆公以为养老者剥枣之皮而进之後行田野见羣儿相呼朴枣方知释文之有自来此二覃字更宜考之又按钥集所载此条宛然中深之状下尚有故曰覃耜毛传殆未亲见耜徒见易有剡木为耜之义故以覃为利後儒求其说而不获又转音为剡又转字为耜今正其字义平声如字八句今本无之当是从楼说删定】按何人斯我心易也韩诗作施于以知施音异其来久矣故释文云以豉反灌木丛木尔雅云木族生为灌莫莫阔大之貌毛传曰中谷谷中也濩煮之也精曰絺粗曰綌斁厌也尔雅释诂云射厌也郭注云诗曰服之无斁疏云斁射音义同毛传曰私燕服也害何也即曷也书曰时日害丧治乱谓之乱治扰谓之扰故治污谓之污疏云郑以衣为公衣澣谓濯之耳言其功浅也以公对私为深浅苏氏曰言辞也春秋传曰言归于好薄犹畧也於师氏之前有肃敬之心欲畧污澣颇有不敢之意故薄也毛诗序曰葛覃后妃之本也后妃在父母家则志在於女功之事躬俭节用服澣濯之衣尊敬师傅则可以归安父母化天下以妇道也夫人善心即道心妇人志於女功躬节俭服澣濯念父母而归宁方是心油然而兴互见错出无非神用何本何末而为诗序者判本末而裂之且曰则可以是诗初无是情不省诗情赘立已意使天下後世平夷纯正质直之心凿而穿之支而离之
釆釆卷耳不盈顷筐嗟我怀人寘彼周行陟彼崔嵬我马虺隤我姑酌彼金罍维以不永怀陟彼高冈我马玄黄我姑酌彼兕觥维以不永伤陟彼砠矣我马瘏矣我仆痡矣云何吁矣
行如字京语颇与筐叶觥吉横反补音姑黄切【按原本姑误如】说文觥以黄得声俗从光刘桢鲁都赋觥与觞叶郑氏引诗皆作觵痡音铺补音永怀胡隈切释名怀回也张衡东京赋允怀与来摧叶汉房中歌怀与归叶刘向九叹怀与颓叶左氏传声伯之歌曰怀与瑰归叶扬子云酒箴怀与危叶　毛诗传曰卷耳苓耳也顷筐畚属易盈之器也今俗谓顷为空谓覆而空之也故俗谓筐筥之极小者为空盖以器小而难於取倾而出之可也以是得名欤集韵引说文畚□属蒲器也或曰作□音本□音瓶郑笺云器之易盈而不盈者忧思深也广雅云枲耳亦云胡枲江东或呼常枲或曰苓耳形似鼠耳丛生如盘陆玑疏云【按原本脱此四字今补】白华细茎蔓生可煮为茹滑而少味四月中生子如妇人耳璫吕氏曰周行周道也大东诗曰佻佻公子行彼周行行亦道也朱氏曰诗有三周行此及大东皆道路鹿鸣乃道义鹿鸣之诗曰人之好我示我周行示我以周家所行尔七月遵彼微行谓桑下径也小弁行有死人行道路也则周行为周通之路益明然自春秋传襄十五年引此诗曰嗟我怀人寘彼周行能官人也王及公侯伯子男甸采卫大夫各居其列所谓周行也此左氏释诗误尔而毛诗传不详考遂因其误谓周之列位左氏差误亦多周世释诗之误者亦多不可尽信为毛诗序者因是又差其旨而曰又当辅佐君子求贤审官以妇人而干人主之职岂不大乱书曰牝鷄之晨惟家之索卷耳之诗君夫人劳使人之归也殊无辅君子求贤审官之情观是诗宛然有君夫人忧闵贤臣劳役於道路酌金罍以劳其归之情状而诸儒终不敢谓实有其事不敢明言虽郑康成详於考礼亦不敢正言而曲其说盖以聘礼使还无夫人飨按国语鲁公父文伯之母以好礼闻固尝飨其宗老师亥曰男女之飨是当时有男女相享之礼记云大飨废夫人之礼是其未废也本有夫人飨礼方周之初斯礼未废故见诸诗与使臣之还君既飨劳之夫人又赏劳之於是序言使臣之劳役夫人忧闵之情夫人采采卷耳而不盈倾筐以其忧思使臣之贤而今寘诸通道而远役惟贤故使之惟贤故怀之君臣同体君夫人又同体故古者夫人有是礼亦有是情有情斯有礼礼无伪夫人思使臣升陟崔嵬之高谓踰山之道也马亦劳苦而虺隤矣言我马者亲之如一家也姑且也我姑酌金罍之酒以劳之喜其既归既见既劳不复永永忧怀矣今俗语有且喜之辞有且办具少饮食以劳享之辞皆喜其远归之情状毛诗传曰寘置也陟升也人君黄金罍疏云韩诗说天子罍以玉诸侯大夫皆以金士以梓毛诗说金罍酒器也诸臣之所酢人君以黄金饰尊大一石金饰龟目盖刻为云雷之象周礼司尊彞云皆有罍诸臣之所酢尔雅云山脊曰冈毛诗传曰元马病则黄兕觥角爵也尔雅云兕似牛郭注云一角青色韩诗说觥五升毛诗说觥大七升疏云礼器曰宗庙之祭贵者献以爵贱者献以散尊者举觯卑者举角特牲二爵二觚四觯一角一散不言觥之所用礼图云觥大七升以兕角为之地官闾胥掌其比觥挞罚之事春官小胥职亦云觥其不敬者桑扈丝衣皆云兕觥其觩明为罚而不犯然七月卒章跻彼公堂称彼兕觥万寿无疆与此卷耳诗皆无为罚之意得非周公作礼始定礼器以七升之觥为罚爵与抑角爵之异称与尔雅云土戴石为砠郭注云土山上有石者而毛诗传曰石山戴土曰砠差矣毛传曰瘏病也痡亦病也云何者谓说何言则可盖闵之甚也卒於长吁无言以继之猗欤至欤此忧闵其使臣之心非正心与正心非道心与即关雎葛覃之心葛覃卷耳当亦太姒之诗然观诗者正不必推求其人三百篇中或诵或歌皆足以兴起人之道心此孔子删诗之大旨而人知此信此者亦寡
南有樛木葛藟累之乐只君子福履绥之南有樛木葛藟荒之乐只君子福履将之南有樛木葛藟萦之乐只君子福履成之
毛诗序差误既多既甚理难尽信今观是诗殊无后妃之状惟言君子尔毛诗传亦未尝言后妃亦未尝言不妒忌独为序者始立其说曰后妃不妒忌郑笺又从而和之故诸儒从其後而不可告语矣学者观书奚可雷同不复考察至是益信东汉书谓卫宏作毛诗序果明验矣与毛公传异而又差谬太甚是诗当曰君子逮下也毛传曰木下曲曰樛【按今郑笺本木误作木】绥安也萦旋也尔雅释木云下曲曰枓释者引是诗樛木为证盖枓樛音义同陆玑云藟一名巨苽似燕薁亦延蔓叶似艾白色其子赤亦可食酢而不美作是诗者偶见樛木在其南故取以为喻不必远言南土也郑笺云木枝以下垂之故故葛也藟也【按原本脱下故字今校补】得累而蔓之简谓此喻君子礼贤下士故贤士之在下者由是而升大抵自贤满假者多严厉虚怀下士者多乐易诗人於是赞其德曰乐哉君子又祝其福曰愿君子常有福而安荒者蒙之徧也将者与之俱也愿君子行履常与福俱也曰将顺曰将迎皆与之俱也曰将持曰相将即次第皆与之俱也曰将军者将军衆而与之俱也能将其军则其体大矣故主大义其转音则子漾反只语音也止只之皆一音而记之者偶不同也只说文曰语已辞也呜呼此逮下之心与夫诗人爱敬其君子赞之祝之之心皆道心而人往往多不信其为道者百姓日用而不知也
螽斯羽诜诜兮宜尔子孙振振兮螽斯羽薨薨兮宜尔子孙绳绳兮螽斯羽揖揖兮宜尔子孙蛰蛰兮
陆玑疏云今人谓蝗子为螽子兖州人谓之螣许慎云蝗螽也蔡邕云螽蝗也毛诗传曰螽斯蚣蝑也疏曰此言螽斯也七月云斯螽文虽颠倒其实一也故释虫云蜤螽蚣蝑舍人曰今所谓舂黍也陆玑疏云幽州人谓之舂箕舂箕即舂黍蝗类也长而青长角长股股鸣者也或谓似蝗而小班黑以两股相切作声闻数十步按尔雅释虫蜤虫蜙蝑释曰周南作螽斯一名蜙?余同诗疏然长而青长角长股作舂黍之状作声者乃间见不多舂黍殆非此螽斯也若蝗则多矣释虫土螽蠰谿者殆蝗邪蝗生子於土中释曰土虫一名虴蜢今俗曰?蜢者即蝗也色或青或毼能跳能飞若旱乾蝗作不胜其多害稼甚平时?蜢在田间亦多於他虫若稍多亦害稼盖盛而为灾则曰蝗不为灾则曰?蜢?蜢亦多能飞羽谓羽多然则螽斯谓是尔诜诜言其多薨薨言其盛飞作声揖揖言其羽多相比密子孙多谓之宜子孙犹宜民宜人宜黍稷宜家振振肃敬振整也子孙多故曰振振音真者乡音轻清与子孙长少次第循序或行或列如绳然蛰蛰盛而有声也是诗以螽斯羽喻子孙衆多尔毛传亦未尝言后妃不妒忌惟序乃言不妒忌序所以必推原及於不妒忌者意谓止言子孙衆多则义味不深故推及之吁此正学者面墙之见不悟道不离於平常故曰百姓日用而不知孔子以一言蔽诗曰思无邪而已初无高奇幽深今子孙衆多如螽斯羽何邪之有振振绳绳何邪之有既无邪僻非道而何何必外求其义不妒忌虽为善而於螽斯之诗言之则为赘则为不知道於以验卫宏之学又不逮毛公远甚卫宏作序往往亦本毛义而又多置已意焉故益差
桃之夭夭灼灼其华之子于归宜其室家桃之夭夭有蕡其实之子于归宜其家室桃之夭夭其叶蓁蓁之子于归宜其家人
桃生荣夭好其华灼灼女之顔色似之之子女子也妇人谓嫁曰归其居室家甚宜不必分男有室女有家也蕡者实之貌有子之象也其叶蓁蓁庶事咸宜之象也宜其家人一家之人咸宜之也相安也此夫妇和乐之正情也非邪僻也归妹天地之大义也说以动归妹也妹少女也虽说而非邪正心也道心也为序者不逹是道必於诗外推及后妃所致又及不妒忌不妒忌诚善而於桃夭之诗言之则为赘则为不知道毛传亦未尝言后妃不妒忌所致於以益验序果卫宏所作　补音云其华芳无切郭璞云江东谓华为敷陆德明亦云古读华如敷易曰枯杨生敷老妇得其士夫记曰不当华而华楚大夫屈原九歌瑶华与离居叶汉斋房乐章华与都叶扬子反骚重华与苍梧叶光武曰仕宦当作执金吾娶妻当得隂丽华急就章芫华与藜芦叶易林云桃夭少华季女宜家君子乐湑长利止居家公胡切左氏传伯姬之占曰侄其从姑六年其逋逃归其国而弃其家虞人之箴曰武不可重用不恢於夏家兽臣司原敢告仆夫屈原楚辞厥家与封狐叶战国策歌曰长铗归来乎食无鱼又曰长铗归来乎无以为家扬子云酒箴家与乎协龟策传渔者几何家谁名为豫且或曰家本音姑为阿家家即姑也未详按华有胡瓜切家有居牙切宜从有两读例而诗八用华韵七用家韵无叶此二音者今定从一读且子余切
肃肃兔罝椓之丁丁赳赳武夫公侯干城肃肃兔罝施于中逵赳赳武夫公侯好仇肃肃兔罝施于中林赳赳武夫公侯腹心
毛传曰肃肃敬也兔罝兔罟也丁丁椓杙声也赳赳武貌尔雅云干扞也孙炎云干盾自蔽扞郑笺云干也城也皆以御难也尔雅云兔罟谓之罝李廵曰兔自作径路张罝捕之也尔雅释宫云樴谓之杙郭注云橜也是诗疏云此丁丁连椓之伐木传亦云丁丁伐木声尔雅释宫云九逹谓之逵此逵山林中九逹之径尔仇疑逑字之差关雎云君子好逑此言兔罝者之贤公侯之所好所逑也施谓张施其罟中逵逵中也中林林中也周德化之盛至於兔罝之武夫赳赳肃肃德容如此可以为公侯御难卫民如干如城公侯之好逑所信任如腹如心则成人有德小子有造於是乎验此乃大王王季文王积德於上大任大姒协德於中武王十乱辅德於後所致而序惟言后妃之化则偏矣毛传未尝言后妃之化独序有是说则序为卫宏所作益明简咏诵兔罝之诗不觉起敬起慕庄肃子谅之心油然而生不知所以始亦不知所以终道心融融此人心所同千古所同天地四时之所同鬼神之所同　补音云好仇渠之切汉赵王之歌曰为王饿死兮谁者怜之吕氏絶理兮托天报仇史记龟策传囚而辱之王难遣之江河必怒务求报仇
采采芣苢薄言采之采采芣苢薄言有之采采芣苢薄言掇之采采芣苢薄言捋之采采芣苢薄言袺之采采芣苢薄言襭之
人感於物而为言为音无非道者惟流而入於邪则昏则迷芣苢无邪之诗也无邪则无往而非道先儒不知道顾於坦夷无说之中外起意说必推及於后妃之和平和平则妇人乐有子虽非邪言实失本旨芣苢虽曰车前所治难产遂谓妇人采之此容或有之又安知芣苢无他治及他用乎殆不可必言妇人也薄犹畧也言语助之辞也薄言有优悠不迫之意掇取之易也易曰患至掇也毛诗传曰拾也即搯也以爪搯取之易也捋则一握所取多也尔雅释器云执袵谓之袺扱袵谓之襭盖扱袵而扱之於带也汾沮洳言采其藚孔疏引陆玑疏云今泽蕮也其叶如车前草大其味亦相似徐州广陵人食之据此则芣苢亦可食矣释草云芣苢马舄马舄车前郭注云今车前草大叶长穗好生道边江东呼为虾蟆衣陆玑疏云车前一名当道今药中车前子是也幽州人谓之牛舌草可鬻作茹【按原本作误作其】大滑其子治妇人难产王肃引周书王会云芣苢如李出於西戎王基驳云王会所记杂物奇兽皆四夷远国各賫土地异物以为贡贽非周南妇人所得采然周亦西戎之地二说不同当两存之以俟後人然孔子所取是诗之大旨则不在是孔子所取取其无邪无邪即道道心庸常无可言者正不必於诗外求说且采采芣苢之时何说之可言掇捋袺襭之时何说之可言孔子曰予欲无言正以明道无俟乎言易大传曰百姓日用而不知孔子曰中庸之为德也其至矣乎民鲜久矣非谓民无此道也民日用此道而自不知故鲜德其实庸常日用皆道学者迷焉故必求说索意　襭或作撷补音有羽轨切说文痏洧鲔皆以有得声史记封禅颂有与祉叶龟筴传有与纪叶司马相如叙传有与始叶班固西都赋有与里叶傅毅洛都赋有与畤叶按采有此苟切有有云九切宜从两读例而诗十用有韵无作云九切者今定从一读
南有乔木不可休息汉有游女不可求思汉之广矣不可泳思江之永矣不可方思翘翘错薪言刈其楚之子于归言秣其马汉之广矣不可泳思江之永矣不可方思翘翘错薪言刈其蒌之子于归言秣其驹汉之广矣不可泳思江之永矣不可方思
此不敢犯礼之心即正心亦道心亦天地鬼神之心彼不知道者必以为粗近之心非精微之心吾则曰此即不勉而中不思而得之心孔子曰下学而上逹知我者其天乎知此者奚止千无一万无一无惑乎为序者不足於此而推於文王也序曰汉广德广所及也文王之道被於南国美化行乎江汉之域无思犯礼求而不可得也是其为言非不善惟不明乎道不明乎是诗之道心而赘为说焉则亦足以乱人之道心故不可用知夫关雎太姒之诗而不言太姒惟曰后妃之德则汉广不必推文王矣毛传曰南方之木美乔上竦也思辞也疏云以上竦之故不可就而止息汉上有游女以贞洁之故不可犯礼而求尔雅释水云潜行为泳郭注云水底行也晏子春秋曰潜行逆流百步顺流七里毛传曰永长方泭尔雅释言云舫泭也郭注云水中?筏孙炎云水中为桴筏也方言云泭谓之??谓之筏尔雅释引此汉广不可方思以释舫泭论语云乘桴浮於海注云编竹木大曰筏小曰桴是也舫方泭桴音义同释言又云舫舟也郭注云并两船释水云大夫方舟然则舫方虽通用而有或舟或筏之不同江既湍急深险而又永长不可方筏乔木不可休息江汉不可方泳皆以喻女之贞洁不可遽然不以礼而求刈楚刈蒌以秣马驹是退而以礼求之也游或作游错杂也於杂薪之中而刈其楚楚者毛传曰蒌草中之翘翘然疏引尔雅释草购蔏蒌郭云蔏蒌蒌蒿也【按原本下蒌字脱】生下田初出可啖江东用羮鱼也陆玑疏云其叶似艾白色长数寸高丈余好生水边正月根芽生旁茎正白生食之香而脆美其叶又可蒸为茹毛传曰秣养也六尺以上曰马五尺以上曰驹疏曰庾人云八尺以上为龙七尺以上为騋六尺以上为马以次差之故知五尺以上也秣马及驹将以亲迎欤　补音云泳于诳切郭璞江赋紫?荧晔以藂被緑苔鬖髿乎硎上帆蒙笼以盖屿萍实出而漂泳正用此读方甫妄切尔雅舫泭也疏云水中为泭筏也汉广不可方思舫方同马满补切秦琅琊刻石泽及牛马索隐音姥汉书仆射莽何罗谋反孟康曰征和三年通合侯马通今言莽明德皇后恶其先人有反易姓莽顔师古莽莫户切案必易马为莽者以马与莽皆满补切左氏传辛廖之占曰震为土车从马又童謡曰鸲鹆之羽公在外野往馈之马屈原离骚经登阆风而绁马与哀高邱之无女叶韵九歌絷四马与击鸣鼓叶韵汉乐章灵之下若风马左苍龙右白虎野上与切其蒌一读力俱切一读力侯切其驹一读居侯切易林蹇之豫曰川深难游水为我忧多虚少实命鹿为驹
遵彼汝坟伐其条枚未见君子惄如调饥遵彼汝坟伐其条肄既见君子不我遐弃鲂鱼赬尾王室如毁虽则如毁父母孔迩
尔雅释水云汉为潜江为沱汝为濆郭注引诗曰遵彼汝濆大水溢出别为小水之名然则毛诗作坟殆字误与尔雅古书春秋元命苞云子夏问夫子作春秋不以初哉首基为始何则尔雅乃孔子以前之书当以尔雅为正尔雅他文虽有可疑而此汝濆辞旨重复明着而毛诗别无明证毛传曰遵循也汝水名也枝曰条干曰枚惄饥意也调朝也肄余也斩而复生曰肄遐远也赬赤也鱼劳则尾赤毁火也孔甚迩近也扬子方言云悼惄悴憖伤也自关而东汝颍陈楚之间通语也汝谓之惄秦谓之悼云云又云忧也怅也妇人敬其夫曰君子夫远役未归其妻伐薪於汝濆之侧思念其夫惄焉如朝饥劳心甚则气虚如饥虽食难饱虽暂饱旋饥此劳心甚者之疾状诸儒咸以调为朝盖本朝字一讹而为輖再讹而为调与今当音朝释文音周未安盖因别本作輖輖亦无义不悟其讹也既见君子其夫妇既见则曰不我遐弃叙情相悦之辞也曰今不远弃我矣君子劳苦顔色瘦病如鱼劳尾赤所以然者纣在上王室如火毁暴乱不得宁也虽则如毁而父母甚近意恐其夫或惮其劳苦或怠或逃惧将得罪累及父母也是诗忧念其君子之心忧累及父母之心勉君子以正之心即道心序曰汝坟道化行也文王之化行乎汝坟之国妇人能闵其君子犹勉之以正也是序虽足以见当时事情而首言道化於以知为序者不知是诗之道而外求
麟之趾振振公子于嗟麟兮麟之定振振公姓于嗟麟兮麟之角振振公族于嗟麟兮
【按此篇永乐大典麟字趾字下皆遗】

[book_title]卷二
钦定四库全书
慈湖诗传卷二　　　　　　宋　杨简　撰
召南
维鹊有巢维鸠居之之子于归百两御之维鹊有巢维鸠方之之子于归百两将之维鹊有巢维鸠盈之之子于归百两成之
孔子曰归妹天地之大义也人知夫妇之即天地则一而不二正而不邪化生而无为为序者不明乎道故不足於此诗而於诗外起说曰夫人之德也德如鳲鸠又及於国君积行累功如此为周南召南而欲不正墙面不可得矣尔雅释鸟云鳲鸠鴶鵴郭云布谷未安音如布谷者不居鹊巢音如鴶鵴者乃居鹊巢是为鸲鹆鲁昭公三十五年鸲鹆来巢而公如乾侯终於乾侯此亦假他巢之应也故文成之世已有童謡曰鸲鹆跦跦公在乾侯矧鸲鹆亦鴶鵴之音凡鸟名多用其音埤苍云鴶鵴方言云戴胜今审究戴胜首有竦毛鸲鹆亦有之而鸲鹆身色黑戴胜身色毼而稍长大岂埤苍考之未审与布谷一名获谷其音浑然鸲鹆其音亟然获谷色毼颈有斑者李氏亦以鳲鸠为鸲鹆【按楼钥云多识鸟兽草木之召玫之当如此详密鳲鸠之为鸜鹆甚明浙人呼为八哥儿川人呼为阿八所谓音如布谷者乃今班鸠俗谓之步姑其性虽拙粗能为巢戴胜首有竦毛向後鸲鹆竦毛直上又自不同鳲鸠之刺不一正所谓鸲鹆也郭景纯云布谷固已失之欧公言拙鸠亟然不知此乃鸲鹆吕氏具载皆未当也】毛诗传曰百两百乘也诸侯之子嫁於诸侯送御皆百乘疏云书序云武王戎车三百两皆以一乘为一两风俗通以为车有两轮故称两郑笺云御迎也毛传云将送也方有之也盈满也子贡方人谓此方人物也此侄娣相比故云方欤妇人谓嫁曰归成之成其礼欤观是诗惟言婚姻夫妇之礼鸠居鹊巢如妇来居夫室不必推言均一之德毛传惟言鳲鸠不自为巢居鹊之成巢不言鳲鸠均一之德独卫宏之序与郑康成之笺言之鳲鸠诚有均一之德其在此诗则或可畧言不可专言盖此诗於均一之意不甚着而婚姻之礼甚详卫郑不深信婚姻即天地之大义故不足焉而谆谆外求其义此不可不辨所辨非小故盖明三百篇思无邪之大道剖学者正面之墙　补音云居姬御切周易屯见而不失其居蒙杂而着韦元成复玷诗昔我之队畏不此居今我度兹戚戚其惧扬子云卫尉箴茫茫上天崇高其居设置山险昼为防御张衡西京赋外有兰台金马递宿迭居次有天禄石渠校文之处博雅注云凥几声今居乃箕倨字也居虑切故补音用王肃读鱼据切简谓居有姬音者姑慈切今方言有之则去声姑自切矣御即迓之方音聘礼以讶为梧梧御同音特高下不同耳居姑自切庶於迓音通岂至汉世始转而为鱼据切欤
于以采蘩于沼于沚于以用之公侯之事于以采蘩于涧之中于以用之公侯之宫被之僮僮夙夜在公被之祁祁薄言还归
被皮寄反僮音同祁巨私反　此供祭祀之心勤敬之心即道心即圣贤之心即天地鬼神之心毛传蘩皤蒿也于於沼池沚渚也公侯夫人执蘩菜以助祭尔雅释草云蘩皤蒿郭云白蒿也释水云水中可居者曰洲小洲曰渚小渚曰沚诗疏云白蒿非水菜此言沼沚者谓於其旁采之也于涧之中亦谓於曲内非水中也毛传曰宫庙也被首饰也僮僮竦敬也夙早也祁祁舒迟也薄犹畧也言语助之辞也薄言旋归虽可以还归而其肃敬若有不敢之意故曰薄言故被祁祁祁祁之容虽舒迟而非肆也序曰夫人不失职也言非不善而不明夫人之敬心惟曰不失职犹求诸外也
喓喓草虫趯趯阜螽未见君子忧心忡忡亦既见止亦既觏止我心则降陟彼南山言采其蕨未见君子忧心惙惙亦既见止亦既觏止我心则说陟彼南山言采其薇未见君子我心伤悲亦既见止亦既觏止我心则夷喓於遥反趯托历反降补音胡攻切孟子曰降水者洪水也楚辞四用降韵徐邈皆胡攻切扬子云河东赋下降与丰隆叶马融笛赋五降与八风叶阮籍寄怀诗降与雄叶韩愈刘统军碑词琳後来降公不有功惙张劣反　尔雅释虫云蛗螽蠜草螽负蠜郭注引此诗趯趯蛗螽以释蛗螽蠜喓喓草虫以释草虫负蠜尔雅释草虫一名负蠜一名常羊郭注同陆玑云小大长短如蝗也奇音青色好在茅草中【按原本茅误作毛】李廵曰蝗子也陆玑云今人谓蝗子为螽子兖州人谓之螣许慎云蝗螽蔡邕云螽蝗也蝗即?蜢详释见螽斯篇草虫名负蠜则草虫与蠜率相从欤以是为名观是诗首章相从之状则与尔雅负蠜之名符合草虫鸣阜螽跃而从之以喻夫妇之道君子谓夫也夫久於外而未归其妻念之深至於忧心忡忡惙惙至於伤悲及其归而既见既觏我心则降下安止则说乐则夷平觏者觏遇明着夫妇之道而圣人取焉者妇随而不倡乐而不淫正而非邪即鹊巢之道归妹之义天地隂阳之和卫宏不明乎道故於诗外起说曰大夫妻能以礼自防也本诗初无自防之情又何以知其非士妻穿凿害道无乃太甚乎尔雅释草云蕨虌郭云江西谓之虌【按今郑笺本作鼈】毛诗传曰薇菜也疏引陆玑云山菜也茎叶皆似小豆蔓生其味亦如小豆藿可作羮亦可生食今官园种之以供宗庙祭祀而尔雅云薇垂水郭云生於水边释不引陆玑疏云岂有两种邪岂亦生於山作尔雅释草者不尽知邪於采蕨采薇之时而思其夫故云
于以采苹南?之滨于以采藻于彼行潦于以盛之维筐及筥于以湘之维錡及釡于以奠之宗室牖下谁其尸之有齐季女
【按此篇永乐大典缺卷】
蔽芾甘棠勿翦勿伐召伯所茇蔽芾甘棠勿翦勿败召伯所憩蔽芾甘棠勿翦勿拜召伯所说
补音伐一读扶废切周官大司马九伐之法考工记以象伐也刘昌宗皆读扶废切柳下妻诔惠曰夫子之不伐兮三黜终不弊兮岂弟君子永能属兮徐干西征赋西伐与旧制叶左思魏都赋伐与制叶一读蒲拨切字本作叐开元五经文字犮音跋大走貌诗勿翦勿伐或作跋茇一读蒲昧切周官中夏敎茇舍郑注云茇读如莱沛之沛败蒲昧切荀卿赋篇功立而身废事成而家败弃其耆老收其後世贾谊鵩赋亦与世叶东方朔七谏灭败与留滞叶汉书叙传败与制叶郤正释讥败与又叶　范氏曰蔽芾盛也毛诗传曰甘棠杜也憩息也说舍也郑笺云茇草舍也召伯止舍棠下国人被其德思其人敬其树尔雅释木云杜甘棠又云杜赤棠白者棠然四明山之东有杜而白地名曰杜则赤棠白棠皆可以言杜而白者非杜之常欤陆玑疏云赤棠与白棠同耳但子有赤白美恶子白色为甘棠少酢滑美赤棠子澁而酢无味俗语云澁如杜是也杕杜传曰杜赤棠是也周礼仲夏教茇舍注曰舍草止也拜伐而倒之如拜也说本或作税此爱敬贤德之心忠厚之心乃油然发於中曰勿翦勿伐勿败勿拜不勉不强岂非道心为序者未明乎道乃外求其义曰召伯之敎明於南国美召伯也召伯诚可美而是诗念贤感德不已乃国人之道心不明本诗之道心而徒求外说如此为周南召南岂不面墙
厌浥行露岂不夙夜谓行多露谁谓雀无角何以穿我屋谁谓女无家何以速我狱虽速我狱室家不足谁谓鼠无牙何以穿我墉谁谓女无家何以速我讼虽速我讼亦不女从
夜补音允具切【原本脱此六字】宋玉招魂娱酒不废沉日夜兰膏明灭华灯错陆云岁暮赋夜与暮叶又张二侯颂夜与故叶易林被发长夜与误叶五日六夜与暮叶明月照夜与故叶独宿憎夜与故叶晨夜与露叶讼太元从首从不淑祸不可讼也从徽徽後得功也挚虞愍怀太子文昔之申生含枉莫讼今尔之负抱寃於东潘岳关中诗讼与空叶易林井之益讼与功叶　此贞女不可干犯之正心即道心而序曰召伯听讼也又失之矣召南之境有此贞女尔是讼亦必召伯所听也召伯贤明必不置贞女於狱序又曰衰乱之俗微贞信之敎兴强暴之男不能侵陵贞女也序意惟归於敎终不省是诗明叙贞女终不从於非礼之心是谓正心即圣贤之心可以通天地感鬼神感动万世之心孔子所取者在此为序者面墙无覩有道而莫之见故旁推外索此学者不知道之通患夙早也早行多露夜行亦多露岂不可以夙夜而行谓夫行则多露也故不行露如非礼之污我女速我狱往往或者疑我已从女女已有家也不知我实未尝为女所污也故雀穿我屋疑雀有角不知雀实无角也又喻鼠穿墉疑於有牙而实无牙女虽强污我终不从女也室家不足者终不与女为室家也毛传曰厌浥湿意也尔雅释宫云墙谓之墉
羔羊之皮素丝五紽退食自公委蛇委蛇羔羊之革素丝五緎委蛇委蛇自公退食羔羊之缝素丝五总委蛇委蛇退食自公
补音皮蒲禾切说文波坡颇跛皆以皮得声白襃鲁国记曰陈子游为鲁相蕃子也国人为讳改番曰皮案国人所以讳者以番与蕃字形相类所以改番为皮者以番与皮同蒲禾切左氏华元谓役者曰牛则有皮犀兕尚多弃甲则那役者曰从其有皮丹漆若何紽徒何反　羔羊之裘委蛇之容道心和融百圣所同毛传曰小曰羔大曰羊古者素丝以英裘大夫羔裘以居疏用羔羊之皮以为裘缝杀得制素丝为英饰其紽数有五尔雅释训曰緎羔裘之缝也孙炎曰緎之为界域诗疏云五緎既为缝则五紽五总亦为缝也视之见其五故皆云五焉织素丝为组紃以英饰裘之缝中若为线则所以缝裘非饰也故干旄曰素丝组之疏所谓视见其五者谓两袖各二及前襟一缝欤范氏曰退食者退而食於私家也朱氏曰自从也公朝也委蛇者行步委曲如蛇也释文作蛇因韩诗作逶迤遂以毛诗为非而转音之蛇音移盖陆德明好异之过况蛇与紽协韵若音移则不协委蛇者徐行委曲之状相者有曰鹅行鸭步为贵人相鹅鸭行亦委曲蛇行亦委曲补音蛇唐何切易林长尾蜲蛇画地为河扬子云反离骚委蛇与九歌叶张衡西京赋蛇与娥叶郭璞流沙赞委蛇与余波叶东方朔诗蛇与挼叶毛氏此义与君子偕老委蛇之义同释文又云沈读作委委蛇蛇序曰羔羊鹊巢之功致也召南之国化文王之政在位皆节俭正直德如羔羊比德羔羊容或有之而诗旨不甚明着惟见舒迟雍容虽无义之可寻而庸常即道无邪即道故曰中庸又曰王道平平又曰诗三百一言以蔽之曰思无邪学者率舍常而求奇舍近而求远故日用其道而不自知文王之化鹊巢之功岂曰无之惟不明是诗之道而旁求外取为害道尔毛传亦无序意
殷其靁在南山之阳何斯违斯莫敢或遑振振君子归哉归哉殷其靁在南山之侧何斯违斯莫敢遑息振振君子归哉归哉殷其靁在南山之下何斯违斯莫或遑处振振君子归哉归哉
闵其君子勤劳之心自是正心道心卫宏强起其说曰劝以义诗中无此情也毛公亦未尝有此义雷方动雨将至君子亟行莫敢少止急趋期会异於平时故曰何此言违莫敢或遑也振振叹美其君子爱之故美之归哉归哉临违告以讫事早归此人之常情常言郑康成因序曰劝以义遂曲说求合乎序曰君子为君使功未成归哉归哉劝以为臣之义未得归也诗旨人情断断乎无此盖因夫卫宏不知庸常无邪之即道故穿凿其义郑不知汉史卫宏作序之实以为毛公之前已有序曰至毛公乃分衆义各置篇端意谓古作而不敢违故曲就其说亦郑不知道与序同又郑不善於文又好穿凿故也又诸儒多以靁生义亦凿非诗人本情振振肃敬之容螽斯云子孙振振麟之趾云振振公子皆言肃敬乡音之轻清者为真毛传谓振振信厚其义未安山南曰阳殷陆音隐未安隐音之轻清则为殷本诗方音则然何必改读义则隐尔
摽有梅其实七兮求我庶士迨其吉兮摽有梅其实三兮求我庶士迨其今兮摽有梅顷筐塈之求我庶士迨其谓之
【按此篇永乐大典缺卷】
嘒彼小星三五在东肃肃宵征夙夜在公寔命不同嘒彼小星维参与昴肃肃宵征抱衾与裯寔命不犹补音昴力求反毛郑义皆作留说文以丣得声集韵音留正引此诗汉志二十八舍亦作留言阳气之稽留也　星有大小此独言小者妾自比其微也嘒微小貌三五与小星连文谓小星或三或五三非谓心五非谓柳也毛传谓三心五噣四时更见其义未安在东乃宵征时所见小星三五在东因以自况在东亦衆妾在旁之象若在南正有夫人之象後章维参与昴文不连则别起意参昴皆有大星亦皆有小星此则明指参昴大小不齐大如夫人小如衆妾命寔不同是诗言肃肃宵征则不敢不敬宵征夜行也妾贱往进御於君也夙夜奉公事不敢不勤裯单衣也抱衾与裯以进御故也虽贱虽劳而心安於命知有贵贱而自安於贱者正也夫正一而已矣在妾则贱则劳在夫人则贵则佚一也一者道也惟知是道故贱安於贱而不僭贵不骄於贵而能逮下序曰小星惠及下也夫人无妒忌之行惠及贱妾进御於君知其命有贵贱能尽其心矣然不首明妾安於命之正亦微差矣犹如也不犹者已之命不如夫人之命也寔是也韩诗作实
江有汜之子归不我以不我以其後也悔江有渚之子归不我与不我与其後也处江有沱之子归不我过不我过其啸也歌
汜音祀补音养里切尔雅释水决复入为汜汜已也如出有所为毕已复还而入也楚词天问出自汤谷次于蒙汜自明及晦所行几里【按原本脱楚词以下二十字据韵补补入】说文汜从水已声诗江有汜又曰洍从水声诗江有洍徐锴曰汜洍音义同集韵皆养里切简考祀祥里切其义则已後人欲别其为水故读作祀欤集韵於汜洍又并音祀象齿切亦皆以此诗为证【按此段音释下应有诗解大典原本恐冇脱简】
野有死麕白茅包之有女怀春吉士诱之林有朴野有死鹿白茅纯束有女如玉舒而脱脱兮无感我帨兮无使尨也吠
【按此篇永乐大典缺卷】
何彼襛矣唐棣之华曷不肃雝王姬之车何彼襛矣华如桃李平王之孙齐侯之子其钓维何维丝伊缗齐侯之子平王之孙
襛奴容反棣徒帝反华音敷下同说见桃夭补音车斤於切刘熙释名车古者音居言行所以居人也今曰车式遮切韦昭谓从汉始有居音引易载鬼一车诗王姬之车为证不知华本音敷而车与涂孤叶用尤显然见其为居其论疏矣简谓居有姬音乃姑慈切则车亦有此音今方言有之而士大夫则必斤於切　是诗言王姬下嫁亲迎盛礼车从肃雝诗人又知王姬文王之孙迎者齐侯之子有怀德之心有敬贵之心虽不指言德行然而无邪也无邪即道即德卫宏未明乎道意二南之诗必有德义可言故穿凿曲推肃雝为王姬之德夫车行和缓已有肃敬之状矧从者咸肃敬乎诗明言王姬之车而序以为王姬执妇道以成肃雝之德郑笺又释之为往谓王姬往车郑既不逹於文卫郑皆又不知道穿凿可笑如此言诗适以病诗如此为周南召南其亦正墙面而已矣毛传曰襛犹戎戎也唐棣栘武王女文王孙适齐侯之子伊维缗纶也尔雅释木云唐棣栘郭注云似白杨陆玑云薁李也一名雀李亦曰车下李其华或白或赤本作郁李许慎曰白棣也华如李而小如樱桃又有赤棣子如郁李而小何彼襛盛乎其华如唐棣也岂不肃雝乎王姬之车也然则唐棣之华肃雝皆言王姬车从之仪也初章唐棣之华言车从仪物则次章言华如桃李亦谓车从仪物可知矣平王犹言宁王也李氏曰本朝太宗称神宗及神宗称神宗则太宗不复称神宗矣其钓维何必以丝为缗而後可以喻齐侯之子所以获迎王姬者备诸礼节而後可也韩诗襛作茙补音孙须伦切荀卿书注云汉宣帝名询刘向编録故以荀卿为孙卿五子之歌孙与君叶扬子云元后诔孙与新叶马融笛赋孙与声叶崔駰韈铭孙与臻叶汉书叙传孙与濒叶又与信叶师古信合韵音新案荀与孙古既皆音询俱为嫌名刘向独讳荀而不讳孙者汉虽不讳嫌名如以雉为野鸡不讳治国之治然偏傍之同者已或讳之不能尽如三代之时矣
彼茁者葭壹发五豝于嗟乎驺虞彼茁者蓬壹发五豵于嗟乎驺虞
尔雅释草云葭芦郭云苇也毛诗传云茁出也葭芦也蓬草名也豕牝曰豝驺虞义兽白虎黑文不食生物有至信之德则应之陆玑云驺虞白虎黑文尾长於躯不食生物不履生草应信而至者也释兽云豕生三豵二师一特郭云猪生子常多故别其少者之名彼葭蓬始生茁然之时於是春田有五豝聚焉而射者一发之有五豵聚焉而射者一发之是时获驺虞瑞兽焉咸叹讶之故曰于嗟乎驺虞序曰驺虞鹊巢之应也鹊巢之化行人伦既正朝廷既治天下纯被文王之化则庶类蕃殖蒐田以时仁如驺虞则王道成也毛传未尝言如惟曰有至信之德则应之以明获驺虞也首言鹊巢之应也岂毛公本说若是而卫宏继以推广之说而始曰仁如驺虞欤岂文王德化若是其盛而不足以致驺虞乎岂以简策无他证疑而不信欤本诗无如义而宏立说曰如无乃不可乎宏为序差失至多驺虞之差正与麟之趾同
<经部,诗类,慈湖诗传>

[book_title]卷三
钦定四库全书
慈湖诗传卷三　　　　　　宋　杨简　撰
邶
泛彼柏舟亦泛其流耿耿不寐如有隐忧微我无酒以敖以游我心匪鉴不可以茹亦有兄弟不可以据薄言往愬逢彼之怒我心匪石不可转也我心匪席不可卷也威仪棣棣不可选也忧心悄悄愠于羣小觏闵既多受侮不少静言思之寤辟有摽日居月诸胡迭而微心之忧矣如匪澣衣静言思之不能奋飞
柏舟喻君子坚操不肯转而从小人吕氏曰如舟泛泛无所依泊毛传曰非我无酒可以敖游忘忧也我心匪鉴固不能如鉴之照物豪髪靡遗独不可以如茹之通连通知兄弟之心乎自责已无智不能知人也非无兄弟惟不可信据尔言兄弟之心难知也初信兄弟之言故往有所愬忽逢彼怒方悟为兄弟所误也彼君也兄弟比肩同朝者也下章所谓羣小者是也婚姻亦可以言兄弟朋友亦可以言兄弟邻国亦可以言兄弟凡相亲近皆可以言兄弟易曰拔茅连茹於兄弟取喻为切石虽坚重而犹可转我心断不可转而从邪也匪席之喻申言此意也威仪棣棣日用云为奚可杂义利而行之致可选择也君子义以为质其不可杂如此忧心悄悄见愠于羣小觏遇忧闵既多受侮亦不少辟拊心也摽拊心之声也虽忧苦如此而正心也孔疏曰居诸者语助也檀弓曰何居欧阳氏曰伤卫日往月来而渐微犹言日睃月削也此心忧郁不可为喻如衣夫不澣积垢之衣静思欲奋飞而不能也毛诗序曰卫顷公之时仁人不遇小人在侧此犹未甚害於道至曰言仁而不遇也意止於不遇而已没诗人之正心正心道心也斯其不可欤详观诗情忧郁不通道心变化天地晦蒙日用不知故圣愚不同
緑兮衣兮緑衣黄里心之忧矣曷维其已緑兮衣兮緑衣黄裳心之忧矣曷维其亡緑兮丝兮女所治兮我思古人俾无訧兮絺兮綌兮凄其以风我思古人实获我心
【按此篇永乐大典缺卷】
燕燕子飞差池其羽之子于归远送于野瞻望弗及泣涕如雨燕燕子飞颉之颃之之子于归远于将之瞻望弗及伫立以泣燕燕子飞下上其音之子于归远送于南瞻望弗及实劳我心仲氏任只其心塞渊终温且惠淑慎其身先君之思以勖寡人
差楚佳切又於宜反补音于野上与切左氏传童謡曰鸲鹆之羽公在外野穆天子传王荅謡曰万民平均吾顾见汝比及三年将复而野司马相如赋漭泱之野与浦叶扬子云太仆箴野与鲁叶曹植闲居赋野与宇叶徐锴亦云埜经典只用野上时掌反补南尼心切白虎通曰南之为言任也任养万物也说文以?得声?音荏徐锴系传曰毛诗或用南为荏音陆云喜霁赋南与音叶唐柳宗元贞符南与心叶淮西雅南与音叶裴处士墓铭南与君叶任亦林反补音渊一均切楚辞招魂渊与侁叶急就章更卒归诚自请因司农少府国之渊班固东都赋渊与珎叶又与鳞叶与勤叶又与新叶两与根叶无非萦年切者　夷考是诗宛然有庄姜送戴妫之状戴妫陈女陈在卫南故曰远送于南以关雎之诗而不曰太姒则是诗固不必定指而一篇相送之情哀伤不已之意念仲氏之善塞渊温惠皆正也善也至今读之使人闵伤之心隐然以生而非邪僻也呜呼三百篇一旨也有能逹是则至正至善之心人所自有喜怒哀乐无所不通而非放逸邪僻是谓寂然不动感而遂通天下之故送仲氏之归如燕飞去差池其羽李曰不齐郑笺曰戴妫将归顾视其衣服毛传曰飞而上曰颉飞而下曰颃车上下阪其似欤其将归也出入前却似之与下上其音轮音随车上下欤其话别感激语音大小欤毛传曰仲戴妫字也周礼六行孝友睦婣任恤任者任人之事欤仲氏每任其事亲信之至故首言之塞实无伪渊静不挠温惠终久淑今谨慎以思及先君之故其别也勖勉寡人然则寡人庄姜自谓欤先君庄公欤
日居月诸照临下土乃如之人兮逝不古处胡能有定寜不我顾日居月诸下土是冒乃如之人兮逝不相好胡能有定寜不我报日居月诸出自东方乃如之人兮德音无良胡能有定俾也可忘日居月诸东方自出父兮母兮畜我不卒胡能有定报我不述
日月乃深恶无礼之诗正也故圣人取焉而诸儒谓之人者庄公也毛诗序谓庄姜遭州吁之暴伤已不见荅於先君以至困穷犹未害於义也伤之而已犹之可也而诗曰德音无良逝不古处胡能有定报我不述恶之甚也非所当施於夫也非庄姜所当施於庄公也施於庄公则悖矣施於州吁可也且之人犹不敢明言之诸儒拘於序遂入於不义使歌此诗者以之人为庄公歌之岂不长傲慢不敬之心乎甚不可者观此诗正不必究知之人为何人惟见无礼悖乱之可恶岂不正乎居诸语助释见柏舟人至於穷极则呼天日月照临犹呼天云逝岂誓之讹耶誓不以古人之所处处我今世语曰处置曰处分曰区处曰相处曰处事誓有决意无道之甚国有危亡之势何能有定若能有定寜不我顾不顾我害及一人不定则国亡矣报云者父母养子子当报也胡能有定使我可忘忘者不忧思也定则可忘矣父兮母兮畜我不卒非怨父母也困穷及此今妇人穷极呼号亦间有此言不述不循常礼也
终风且暴顾我则笑谑浪笑敖中心是悼终风且霾惠然肯来莫往莫来悠悠我思终风且曀不日有曀寤言不寐愿言则嚏曀曀其隂虺虺其靁寤言不寐愿言则怀
补音霾陵之切说文以狸得声顔延年荅谢灵运诗霾与睽叶来陵之切释文亦云古音梨春秋公会郑伯於时来杜预曰荥阳东有厘城厘音来汉书刘向传引我厘麰如无说诗匡鼎来匡说诗解人颐之类今人尚能知之思息慈切兹子之切广韵集韵同终风恶其暴乱无礼之诗正也毛诗序谓卫庄姜遭州吁之暴见侮慢之诗诸儒不悟无邪之为道故曲推其义失之矣终风终日风也霾雨土也曀隂晦也不日不见日光也虺虺其雷暴厉之音也皆喻昏乱暴戾也忽惠然而来而终无礼顾我则笑谑浪笑敖中心惟自伤悼而已若是则不如不来之愈也故曰不如一切莫往莫来悠悠我思忧思也忧思不安之甚至于不寐而寤言语助也俗云人言人嚏今我言汝愿汝则嚏也又曰愿汝怀念我也郑笺云今俗人嚏云人道我
击鼓其镗踊跃用兵土国城漕我独南行从孙子仲平陈与宋不我以归忧心有忡爰居爰处爰丧其马于以求之于林之下死生契阔与子成说执子之手与子偕老于嗟阔兮不我活兮于嗟洵兮不我信兮
镗土当反漕音曹补音兵晡茫反左氏传晋赵鞅之占曰是谓沈阳可以兴兵利以伐姜不利于商荀卿赋篇贰兵与疏堂叶秦东观刻石三句入韵戎兵与六王叶会稽刻石甲兵与自强叶史记龟筴传甲兵与元王叶扬子云并州牧箴兵与荒叶南行户郎切【按韵补尚有左氏传载夏书云有此冀方今失其行乱其纪纲乃灭而亡曹植夏桀赞夏道既衰生此桀王婉娈是嘉政违五行云云】荀卿赋篇礼仪之盛行与详叶楚辞蜷局顾而不行与卿叶历吉日兮余将行与粮叶命蹇邅而不能与将叶史记龟筴传风将而行与黄叶百姓莫行与详叶荧惑退行与亡叶古行止之行皆户郎切诗二十有五无叶何庚切者忡勅中反补音勅衆切潘岳悼亡诗周旋忡惊惕正用此读窃疑方今言心忡之用切心忧惕而动也广韵集韵不见此字殆即忡字补音马满补切说见汉广下後五切说见采苹契驱曳反说爰厥反　毛诗序曰击鼓卫州吁用兵暴乱使公孙文仲将而平陈与宋国人怨其勇而无礼也毛传曰漕卫邑郑笺云或役土功於国或修理漕城而我独从军南行伐郑左传云州吁使告於宋曰君若伐郑以除君害君为主敝邑以赋与陈蔡从是平陈与宋也不我以归知其必败忧死亡也士卒将行与其室家诀别云我是行无有归期忧心忡忡焉我之南行不知於何所居耶於何所处耶於何丧马耶马丧则人亦俱丧矣欲求我尸往往在林下诸儒皆曰契濶勤苦也虽孔疏诸儒参定亦无考据然则勤苦之义特意之尔盖谓军伍誓约必推其勤苦之意今谓与室家诀别则契者合也濶者濶远也婚姻之初亲爱誓者其死其生其合而共处其远而濶别其相爱相悦之心有成而无亏有一而无二又执子之手而言曰与子偕老矣于嗟今之濶别国乱君必败将不我活矣洵之讹也韩诗作夐夐亦也闵其妻将独将不得信我本初偕老之言信音薪案集韵即?字又集韵洵音荀挥涕也用此音义则不必改字矣补音信斯人切班固幽通赋苟无实其孰信叙传?其忠信包汉举信欧致越信张衡思元赋启金縢而乃信顔师古皆音新白虎通高辛者道德大信也
凯风自南吹彼棘心棘心夭夭母氏劬劳凯风自南吹彼棘薪母氏圣善我无令人爰有寒泉在浚之下有子七人母氏劳苦睍睆黄鸟载好其音有子七人莫慰母心
补音南尼心切说见燕燕下後五切说见采苹　人畏暑喜风故南风人乐人谓之凯风棘难长养者心坚尤其难者子以自喻以凯风喻母泉在浚下犹为邑人所汲资以生养今七子而不能养母子自责也黄鸟好音犹能悦人今七子而不能悦母而慰安之皆其子自责之辞毛诗序曰卫之淫风流行虽有七子之母犹不能安其室故美七子能尽其孝道以慰其母心而成其志尔此成其志一言大害义大失孔子本旨孔子自取其自责之孝心尔况未必果成其嫁志
雄雉于飞泄泄其羽我之怀矣自诒伊阻雄雉于飞下上其音展矣君子实劳我心瞻彼日月悠悠我思道之云远曷云能来百尔君子不知德行不忮不求何用不臧
毛诗序曰雄雉刺卫宣公也淫乱不恤国事军旅数起大夫久役男女怨旷国人患之而作是诗君不可以言刺朱氏曰此诗皆女怨之辞毛传曰雄雉见雌雉飞而鼓其翼泄泄然方公为淫乱我已念之於怀矣夫妇相与谋知其必乱宜去之犹豫未决今果罹其患大夫久役夫妇阻隔乃我自诒此阻隔也毛传曰诒遗也郑笺云下上其音宣公小大其声怡悦妇人毛传曰展诚也夫久役妇思之不己又思其平时诚实之德故曰展矣君子实劳我心此言君子诚实亦犹殷其靁妇人称其夫曰振振君子皆称其夫之善也卒章告衆君子曰岂不知德行心不忮离不求欲则何用而不臧善其意深讥公心忮多欲故淫乱故好攻战故劳民久役故男女怨旷凡百不善言之不足也毛传曰忮害也取义未安字从心从支夫由本心以往则正而已无意无欲不由本心而支焉则离正而入邪离无意无欲之正而入於淫欲欲则有所求矣此其末流致害虽多而忮之本义支而已矣禹曰安汝止人之本心自静止安止而应虽有视听言动如四时之错行如日月之代明如水监之中万象毕见而非动也
匏有苦叶济有深涉深则厉浅则揭有弥济盈有鷕雉鸣济盈不濡轨雉鸣求其牡雝雝鸣雁旭日始旦士如归妻迨冰未泮招招舟子人涉卬否人涉卬否卬须我友
揭苦例反然协涉韵则宜挈孑二音弥弥尔反鷕以水反补音轨举有切车辙也说文以九得声太元鋭首轨与丑叶装首轨与遒叶永首轨与後叶遒天口切旭许玉反又呼老反补音否补美切秦琅邪议各守封域或朝或否相侵?乱残伐不止却正释讥闻仲尼之赞商感乡校之益已彼平仲之和羮亦献可而替否张衡西亰赋街谈巷议弹射臧否剖析毫厘擘肌分理【按原本无西亰赋四句今从韵补增入】　毛诗序曰卫宣公与夫人并为淫乱国语诸侯伐秦及泾莫济晋叔向见鲁叔孙穆子穆子曰豹之业及匏有苦叶矣叔向曰苦匏不材於人供济而已鲁果以莒人先济此诗言苦匏虽不材刳其中则济可以深涉其次则深亦可以履石而渡浅则可以揭衣而渡皆不至於溺没而公与夫人没溺於淫慾曾不若苦匏与厉者揭者释文厉说文作砅履石渡水力智反又音冽揭褰衣渡水也今所济弥弥其盈雉鷕然其鸣牝牡相求不顾礼义之不可情动意决妄曰济盈不濡轨甘心陷溺昏礼奠生鴈行事必昏昕旭日始旦昕也礼冬合男女故曰迨氷未泮礼有仪有时明君夫人之不然不敢正言以小喻大以士喻君舟子招招人咸趋涉我则不涉卬我也毛传亦云我音之轻清者为卬欤我涉必须友至乃涉此喻非其匹类不可相从必夫妇之正而後可也孔疏云旭者明着之名说文旭读若好字林呼老反补音友羽轨切其说见关雎
习习谷风以隂以雨黾勉同心不宜有怒采葑采菲无以下体德音莫违及尔同死行道迟迟中心有违不远伊迩薄送我畿谁谓荼苦其甘如荠宴尔新昬如兄如弟泾以渭浊湜湜其沚宴尔新昬不我屑以毋逝我梁毋发我笱我躬不閲遑恤我後就其深矣方之舟之就其浅矣泳之游之何有何亡黾勉求之凡民有丧匍匐救之不我能慉反以我为雠既阻我德贾用不售昔育恐育鞫及尔颠覆既生既育比予于毒我有旨蓄亦以御冬宴尔新昏以我御穷有洸有溃既诒我肄不念昔者伊余来塈
怒补音云汉酷吏传无值甯成之怒元后传曲阳最怒贾彪传伟节最怒皆上声葑浮容反菲妃鬼反死补音想止切救补音云汉谷永传以救为捄集韵捄居尤切售补音时周切乐府陇头水歌将顿楼兰膝【按原本膝误膝今校改】就解郅支裘勿令如李牧功多信不售韩愈送刘师服诗齎材入市卖贵者恒难售岂不畏憔悴为功忌中休　毛诗序曰卫人化其上淫于新昏而弃其旧室尔雅云东风谓之谷风为义未安尔雅差缪多矣据春秋元命包虽知其为孔子以前之书後学妄意推尊以为周公孔子子夏共成之不可信也其书则古矣古人岂一一皆圣人皆无差失耶其是者从之非者勿从可也谓誓诰为谨谓恺悌为发谓譛为曾谓谷风为东风此类不可殚举风之来也远人惟见其自山谷而至故曰谷风欤不然谷者或谷字之讹如谷雨长养谷苗之风乎习习则和也隂阳和则雨雨则先隂隂雨喻夫妇之和今为夫所怒而出故思昔日之和如习习之风如隂如雨今纵不见说亦宜黾勉同心不宜有怒葑须也芥也菲芴也葍类也尔雅云须葑苁孙炎云须一名葑苁坊记注云葑蔓菁也陈宋之间谓之葑陆玑云葑芜菁幽州或谓之芥方言蘴荛芜菁也陈楚谓之蘴齐鲁谓之荛关西谓之芜菁赵魏谓之大芥尔雅云菲芴也郭璞云土瓜也孙炎曰葍类也尔雅又云菲蒠菜郭璞云菲土生下湿地似芜菁华紫赤色可食陆玑云菲似葍茎麄叶厚而长有毛三月中烝鬻为茹滑美可作羮河内人谓之宿菜毛传曰葑须也菲芴也二菜蔓菁与葍之类也坊记引此诗承仕则不稼田则不渔之下则采葑采菲无并取其下体也下体谓根拔其本根喻已见弃而出也追念夫妇相好之初誓同死生此德音也今莫违昔日之德音而至於此也怨辞也哀辞也见出而归其行迟迟心若有失其恋恋茫茫之状如此畿者故商王之畿其名尚存也去畿伊迩不远也何不薄送我至于畿乎而截然弃絶不相送也诸儒谓畿为门内者亦无所考据非当时之辞情释草云荼苦菜尔雅多差误未必然古书有荼而无茶後世始有茶字茶虽苦而甘或者谓即茶尔丛低草类谁谓荼苦比我中心之苦则荼犹甘如荠也尔安于新昏如兄如弟我如渭水之清自谓初昏得礼之正新昏如泾水之浊谓失其礼非正也泾渭并流虽为泾浊所侵而渭水常湜湜其沚其清自若也尔虽新昏是宴不肯轻用我以用也屑犹轻也言尔不肯轻易使我与毫未家事其情欲旧妇不安而自去也欧阳氏曰母逝我梁母发我笱言弃妻将去犹顾惜其家之物既而叹曰我身不容安得恤後事乎閲视也我躬尚不见视我去後岂恤我之梁笱乎此贱者鱼梁鱼笱皆其弃妻所为深则方以筏或舟浅则泳之歌咏而涉或如游翫而涉弃妻自言勤苦之切也何有何无谓日用所需之物或有或亡我勉力求之且凡民有丧犹匍匐救之夫妇至亲乃一旦断弃若不相念不能慉养我反以我为雠怨我有德善既阻遏之是特意阻之是以虽强贾卖终於不售昔之育子也惟恐养育之道穷竭鞫穷也盖为长久计及今尔颠覆淫於新昏则我既生育子姓於尔家既渐长矣乃比予於毒如毒之可畏而弃之旨美也蓄聚也蓄聚美物以御冬月乏无之时今尔宴於新昏但以我御穷苦之时一如旨蓄御冬言初昏时穷则知今财用足不穷矣人情温饱则易生纵肆洸洸其武溃溃其怒肄劳也塈尽也尽遗我以劳苦之事不念昔者予始来之时止息从容情好之美毛传云塈息也汉书沟洫志云泾水一石其泥数斗潘岳西征赋云清渭浊泾郑志云渭在东河泾在西河妇人既絶去至泾而云也笺云絶去所经见小渚曰沚何人斯云胡逝我梁有狐云在彼淇梁候人云维鹈在梁鸳鸯云鸳鸯在梁白华云有鶖在梁王制云獭祭鱼然後虞人入泽梁人掌以时为梁郑司农云梁水堰堰水而为关空以笱承其空是诗刺邪所思无邪
式微式微胡不归微君之故胡为乎中露式微式微胡不归微君之躬胡为乎泥中
此忠爱其君之诗也毛诗序曰黎侯寓于卫其臣劝以归也尔雅曰式微式微者微乎微者也郭璞云言至微也郑笺云式发声郑义亦未安式更也方言有之更微更微意曰直至如此微乎而叠言之式有敬义有法义有更义鹿鸣嘉宾式燕以敖南有嘉鱼嘉宾式燕以乐以衎绥之又思斯干式相好矣节南山式夷式己式月斯生式讹厥心小明式谷以女楚茨式礼莫愆车舝式燕且喜式燕且誉式饮庶几式食庶几式歌且舞角弓式居娄骄皇矣憎其式廓民劳而式弘大荡式号式呼崧高式遄其行时迈式序在位召诰式勿替有殷历年君奭我式克至于今日休多方天惟式教我用休毕命式化厥训立政式敬尔由狱兹式有慎皆训更也式者车前第二横木故有更义中露露中也谓尝晓行露沾衣履泥中者雨行或雨霁而行泥泞之中皆言劳苦之状毛传谓中露泥中皆卫邑未安郑笺孔疏亦无所考证王氏亦不以为卫邑但其说亦凿
旄丘之葛兮何诞之节兮叔兮伯兮何多日也何其处也必有与也何其久也必有以也狐裘蒙戎匪车不东叔兮伯兮靡所与同琐兮尾兮流离之子叔兮伯兮褎如充耳
补音节子悉切说文以即得声周易失家节与失叶以中节刚柔节与实叶亦不知节与吉叶太元守此节与一叶守其节与厀叶诎其节与术叶季布叙传节与栗叶郭璞客傲节与迹叶木华海赋节与质叶久举里切秦峄山刻石三句入韵久与起叶宋玉招魂久与里叶史记语曰上下合同可以长久中外若一事无表里易林坎之萃长久与福祉叶子即里反褎由救反　毛诗序曰狄人逼逐黎侯黎侯寓于卫卫不能修方伯连率之职黎之臣子以责于卫也尔雅释邱曰前高旄邱【按字林作堥邱】毛诗传曰前高後下曰旄邱诞濶也郑笺云叔伯呼卫之诸臣朱氏曰黎之臣子久寓于卫登旄邱之上而见其葛节之疎濶因托以起兴郑曰卫人於君事疏废也处即今俗所谓处置也必有以相与也何其久也久而不闻所以相处相与者是必有所以然之故也怨而不迫也吕氏曰蒙戎狐裘之貌晋士蒍曰狐裘蒙戎黎侯所寓在卫东羁旅之久见卫之大夫过者甚多终莫有动心故叹而言曰非卫大夫之车不来东也特无与我同患难者耳王氏曰琐细也尾末也黎之臣子流离失所故琐尾也褎饰貌充耳盛服用以塞耳吾流离琐尾如此而卫大夫盛服而过如用充耳塞耳而不闻知也至是稍讥切之
简兮简兮方将万舞日之方中在前上处硕人俣俣公庭万舞有力如虎执辔如组左手执龠右手秉翟赫如渥赭公言锡爵山有榛隰有苓云谁之思西方美人彼美人兮西方之人兮
【按此篇永乐大典缺卷据楼钥集载所解日之方中二句云时祭习舞以日中为期硕人在前列上处方中将中也硕大也大德之人俱具德容也钥论云前辈曾云日之方中则明而易见之时在前上处则近而易察之地君犹不能见况幽远者乎此意甚切】
毖彼泉水亦流于淇有怀于卫靡日不思娈彼诸姬聊与之谋出宿于泲饮饯于坭女子有行远父母兄弟问我诸姑遂及伯姊出宿于干饮饯于言载脂载舝还车言迈遄臻于卫不瑕有害我思肥泉兹之永叹思须与漕我心悠悠驾言出游以写我忧【按坭字从韩诗】
思息兹反兹子之反广韵集韵同谋补音谟杯切周官媒氏郑注云媒之言谋也老子其安易持其未兆易谋荀卿成相篇知不用愚者谋前车已覆後未知又曰主好议论必善谋莫不理续主执持屈原天问爰谋与揆之叶哀时命深谋与逮之叶贾谊鵩赋谋与时叶扬子云廷尉箴谋与基叶每见人语音亦有谓媒为眉者则尤叶也氓诗谋与丝叶泲子礼反坭乃礼反毛诗作祢释文云韩诗作坭姊将几反害补音瑕憇切二子乘舟同汉夏侯叙传害与世叶王粲阮籍诔害与滞叶　毖者深远未能遽逹之谓也淇者卫国之水也泉水毖矣亦流于淇我为卫女而不得归卫乎有怀于卫靡日不思故与同嫁诸姬聊谋归卫古者嫁於诸侯非独女有侄娣焉聊之为言非必归之辞也心知其不可姑与之谋恐或有可归之道也娈婉美之貌泲坭干言皆嫁时所经之国地名毛郑亦云卫女思归之切曰安得出宿于泲乎饮饯于坭乎又念女子冇行既远父母兄弟矣义从夫家矧今父母终惟诸姑及伯姊在虽有兄弟义难归寜惟可致问姑姊人心不忘本嫁女终念其父母家又思安得出宿于干乎饮饯于言乎毛传谓祖而舍軷饮酒於其侧曰饯盖取诸聘礼记出祖释軷祭酒脯乃饮酒於其侧此诗饮酒殆未必然释軷为始行此两章皆先言出宿次言饮饯非事情殆如後世亲属或宗妇饯送之乎诗三百岂一言一事尽从古制惟取其大体所在思无邪尔邶柏舟微我无酒以遨以游异乎酒诰之义矣燕燕仲氏之归夫人远送於野亦岂沿古常礼尧典畧有宾饯之义礼经未覩妇人之仪毛传意度不合诗情毛传曰脂舝其车孔疏曰脂车设舝释文曰舝车轴头金也车舝云间关车之舝兮毛传曰间关设舝也以脂涂之为滑易也据疏则不止於脂其舝或疑独脂其舝而文曰载脂载舝岂脂其舝乃设其舝欤登车出门而就道必囬还而折迈往也言语助也遄速也臻至也郑笺曰瑕有过也吕氏曰不瑕有害谓归卫不为过差有害也此意其或可之辞也而终於不敢往故曰我思肥泉兹之永叹毛传曰所出同所归异为肥泉尔雅释水曰泉归异出同流肥郑笺云兹此也自卫而来所渡水故思此而长叹须与漕自卫而来所经邑故又思之欲乘车出游以写除我忧毛诗序曰泉水卫女思归也嫁于诸侯父母终思归寜而不得故作是诗以自见也
出自北门忧心殷殷终窭且贫莫知我艰己焉哉天实为之谓之何哉王事适我政事一埤益我我入自外室人交徧讁我已焉哉天实为之谓之何哉王事敦我政事一埤遗我我入自外室人交徧摧我已焉哉天实为之谓之何哉
门补音眉贫切荀卿成相篇门与根叶【按原本根误作恨】赋篇门与神叶【按原木神误作补】楚辞九章门与贫叶司马相如大人赋门与垠叶扬子云河东赋门与频叶张良叙传门与心叶窭其矩反艰补音居银切释名艰槿也【按原本槿误根】周官以恤民之艰厄郑注云故书艰为槿崔駰大理箴艰与人叶冯衍显志赋艰与弦叶陆机赠弟诗艰与辰叶柳宗元闵生赋艰与陈叶　诗则忧苦而一归之天此正心也不思而忽发不勉而自中道也而毛诗序止言其不得志非孔子本旨也殷殷者隐隐也乡音轻清故曰殷殷亦犹殷其靁之殷此北门陆亦音隐然皆如字可也尔雅释言云窭贫也窭盖贫之状也毛传曰适之埤厚也郑笺云国有王命役使之事郑义未尽何必於有命凡事之涉於王朝者皆王事也苏氏曰政事国之政事朱氏曰王事既适我矣政事又一埤益我其劳如此而窭贫之甚室人无以自安而交讁我毛传曰讁责也敦厚也遗加也韩诗说云敦迫也遗与也犹加也授也已焉哉犹俗言休休谓之何哉何言也张氏曰游息偶出北门因有此言毛传谓北门背明向隂凿矣适犹来也王事惟来我所不知彼也郑云言君政偏已兼其苦
北风其凉雨雪其雱惠而好我携手同行其虚其徐既亟只且北风其喈雨雪其霏惠而好我携手同归其虚其徐既亟只且莫赤匪狐莫黑匪乌惠而好我携手同车其虚其徐既亟只且【按徐字从尔雅】
行补音户郎切说见击鼓徐毛诗作邪毛诗笺云邪读如徐尔雅作徐亟纪力反只音纸且子余反北风其喈喈音有箕有荄详见葛覃　不敢言威虐而言北风雨雪怨而不露也其惠顺於我而好我者相与携手同行而去之乎其谦虚其舒徐今尽转而为急亟之行矣卫国并为威虐如此岂不可畏恶得而不去三章之终同此一辞者深念夫向之称贤者今尽变矣既尽也其不得已而去者以是之故也又不赤者非狐既为狐矣无不赤者不黑者非乌既为乌矣无不黑者既为卫国之臣矣无不威虐者或同行或同车去者之衆也毛诗序曰北风刺虐也卫国并为威虐百姓不亲莫不相携持而去焉刘氏曰喈风声也狐乌隐言意同雨雪怨而不过怨之正也孔子曰诗可以兴可以观可以羣可以怨
静女其姝俟我於城隅爱而不见搔首踟蹰静女其娈贻我彤管彤管有炜说怿女美自牧归荑洵美且异匪女之为美美人之贻
毛传曰静贞静也姝美也吕氏曰城隅者後宫幽间之地处於幽闲而待进御君虽爱之而不得见惟搔首踟蹰而已以非当进御之时不敢辄见也娈婉美也毛传曰古者后夫人必有女史彤管之法史不记过其罪杀之后妃羣妾以礼御於君所女史书其日月授之以环以进退之生子月辰则以金环退之当御者以银环进之着于左手既御着于右手事无大小记以成法炜赤貌郑笺云彤管笔赤管也毛传以城隅彤管为比物取义未安以彤管相贻雅正也静女而有彤管之法度此则为女之美此则为说怿张氏曰牧牧地多草木根芽如甸人供果蓏之属因以赠夫人也归荑以备韲菹供豆实吕氏曰大过枯杨生稊郑康成作荑然则所谓荑者凡草木根芽皆是非独茅也毛传曰牧田官也荑茅之始生也本之於荑取其有始有终毛说凿矣洵信也牧所归荑信芳美且异今以贻静女非悦其美矣以其有美德是为美人而贻之也毛诗序曰静女刺时也卫君无道夫人无德序盖以是诗居北风新台之间故以为刺详观诗辞又非陈古郑笺义思贻我以贤美之妃以易无德之夫人而本诗未章辞情未必其然然则安知是诗非武公文公之诗乎诗不可以世次定郑清人文公之诗而序於昭公之前观此可以通矣矧是序亦未能知卫君之为何君
新台有泚河水弥弥燕婉之求籧篨不鲜新台有洒河水浼浼燕婉之求籧篨不殄鱼网之设鸿则离之燕婉之求得此戚施
毛诗序曰新台刺卫宣公也纳汲之妻作新台于河上而要之国人恶之而作是诗也水清曰泚言新台之洁清如之毛传燕安也婉顺也尔雅释训曰籧篨口柔也戚施面柔也郭注籧篨之疾不能俯口柔之人视人顔色常亦不伏因以为名也戚施之疾不能仰面柔之人常俯似之亦以名云方言云簟之粗者谓之籧篨晋语云籧篨不可使俯戚施不可使仰粗簟难於卷曲故不俯之疾似之欤释诂云鲜善也齐女来嫁於汲为安为顺本求安顺今乃得籧篨不善指宣公也宣公求媚妇人故常仰视其顔色佀之欤恶之故比之籧篨戚施洒即洗字洒扫洁清如洗方言浼音漫洼洿也河水浊故云浼浼欤音漫则与殄叶韵韩诗洒作漼故七罪反而释文改洒为漼音则不可殄絶也苏氏曰犹云病而不死也鱼网之设欲以得鱼而鸿丽之齐女之来本以嫁汲而宣公要之故以为喻离附丽也戚施之喻俯首为恭媚耶心愧而首俯耶是诗深恶淫邪是为思无邪
二子乘舟泛泛其景愿言思子中心养养二子乘舟泛泛其逝愿言思子不瑕有害
景补音举两切夏侯湛抵疑惠景与清响叶陆机赠弟诗絶景与攘攘叶郭璞毕方讃景与炳与上叶炳补两切上是掌切而顔师古纠缪正俗云上有郢音炳与景只如今读未详害补音暇憇切说见泉水是诗忧闵二子而卒章曰二子则无瑕矣而亦有害也则汲夀争先为死之状宛然着见而亦成父之恶为有害也汲亦可去也是诗大正之道也泛泛其景灭没乎水光之中也二子非舟人乘舟必倾覆取以喻之卫宣公为子汲取於齐而美公要之生夀及朔朔与其母愬汲於公公令汲之齐使贼待於隘将杀之夀知之以告汲使去之汲曰君命也不可以逃夀窃其节而先贼杀之汲曰我之求也彼何罪又杀之毛诗序曰二子乘舟思汲夀也言语辞也

[book_title]卷四
钦定四库全书
慈湖诗传卷四　　　　　　宋　杨简　撰
鄘
泛彼柏舟在彼中河髧彼两髦实维我仪之死矢靡它母也天只不谅人只泛彼柏舟在彼河侧髧彼两髦实维我特之死矢靡慝母也天只不谅人只
髧徒敢反髦音毛仪补音牛何切周官注仪作义二字古皆音俄太元争首阳气汜施不偏不颇物与争讼各遵其仪周易鼎耳革失其义也覆公餗信如何也古文尚书无偏无陂遵王之义陂音坡韩诗仪我也史记檥船待徐广檥音仪一音俄尔雅?鱼奇切字或作□天铁因切白虎通论曰天者身也天之为言镇也礼统曰天之为言神也【按原本脱此二字】陈也?也周易大明终始六位时成时乘六龙以御天又曰时乘六龙以御天也云行雨施天下平也荀子成相篇参天与人人叶赋篇天与形与成叶屈原九歌冲天与愁人叶九章薄天与伪名叶汉乐章飞龙秋游上天高贤愉乐民人班固西都赋当天与顺人叶诗二十有三无叶他年切者下同只音纸慝他得反　柏坚喻坚操不可移改内则子事父母总拂髦【按原本脱总字】妇事舅姑不言拂髦则知此髧彼两髦谓其夫也吕曰仪以夫为法也郑笺云舟在河中犹妇人之在夫家是其常处贞女不事二夫矢誓也至死誓不他适呼其母曰此天也母不信我乎谅信也不事二夫故谓夫为特易曰妇人贞吉从一而终也慝邪也誓不为邪以再嫁为邪也只语辞也毛诗序曰柏舟共姜自誓也卫世子共伯蚤死其妻守义父母欲夺而嫁之誓而弗许故作是诗以絶之
墙有茨不可埽也中冓之言不可道也所可道也言之丑也墙有茨不可襄也中冓之言不可详也所可详也言之长也墙有茨不可束也中冓之言不可读也所可读也言之辱也
埽补音苏后切道徒厚切史记龟策传道与纣叶边让章华赋要道与素肘叶胡广侍中箴周道与左右叶夏侯湛抵疑奋笔扬文议制论道出草苗起林薮班固幽通赋赖道与灵茂叶顔师古曰茂合韵莫口切周易八太元五皆止用此一读下同冓古候友本又作遘　恶乱正也不可道耻也隐也耻正也隐人之恶亦正也墙所以限内外今乃有可恶之蒺藜焉其恶公子顽之乱内外其意着矣尔雅云茨蒺藜恶之欲埽去之而不可得而埽也前汉梁王共传听中冓之言注应劭曰中冓材冓在堂之中也顔师古曰构谓舍之交积材木也应说近之吕曰中冓盖阃内隐奥之处也中冓之言若曰闺门之言也其所可道者言之犹丑而况其不可道者乎淫行着矣毛传曰襄除也盖本释言然尔雅亦多差按书怀山襄陵赞赞襄哉皆训上诗终日七襄亦训上此次章叶韵惟言有茨束者束而去之也朱曰读诵言也所可详者言之犹长使并言其不可详者则不胜其多矣毛诗序曰墙有茨卫人刺其上也公子顽通乎君母国人疾之而不可道也宣公卒惠公幼其庶兄顽烝於惠公之母生子五人齐子戴公文公宋桓夫人许穆夫人
君子偕老副笄六珈委委佗佗如山如河象服是宜子之不淑云如之何玼兮玼兮其之翟也鬒髪如云不屑髢也玉之瑱也象之揥也扬且之晳也胡然而天也胡然而帝也瑳兮瑳兮其之展也蒙彼绉絺是绁袢也子之清扬扬且之顔也展如之人兮邦之媛也
珈音加佗待何反宜牛何切说文宜古作宜又作?又作□皆自多而孳易林离之姤曰君臣不和上下失宜宋子笑歌仪礼士冠礼辞曰爰字孔嘉髦士攸宜翟音狄翟音转而下亦与髢叶亦犹关雎芼乐皆音转而下故亦叶也鬒音轸髢音悌瑱吐殿反揥敕帝反瑳音磋展音战绉侧救反袢音绊顔补音鱼坚切说文以彦得声宋玉神女赋顔与言叶司马相如大人赋孱顔与连卷叶陆机叹逝赋顔与然叶郭璞江赋顔与鲢叶陶潜读山海经诗顔与年叶　其能与君子偕老者必如下文所言盛服【按原本盛讹鱼】其德足以称之服之为宜则能与君子偕老今子不淑宜其不能与君子偕老云如之何犹俗语云更说甚莫毛传曰副者后夫人之首饰编髪为之笄衡笄也珈笄饰之最盛者郑笺云如今步摇上饰古制未闻毛传谓委委行委曲佗佗德平易山无不容河无不润穿凿几於可笑郑无笺诸儒亦牵强委委者首饰所加重积欤佗佗积而高欤其高如山其状之委曲旋环者如河补音以羔羊诗委委蛇蛇委蛇沈读委委蛇蛇引易林蜲蛇反离骚委蛇皆音佗唐何切君子偕老委佗之义同郑笺云象服谓褕翟阙翟也人君之象服则舜所云予欲观古人之象日月星辰之属侯伯夫人之服自褕翟而下如王后焉毛传既不明言象服之详郑亦不过言褕翟阙翟不释象义意疑若舜所云星辰之属而不敢明言然则服必有所象象以象其德而其详未之闻也孔疏谓以象骨饰服未必然也尔雅释训云委委佗佗美也释义不切玼玉色褕翟阙翟之首饰有玉焉玼兮玼兮其色之美也鬒黑髪也如云言堆起之状甚美而似云也髢髲也自矜其鬒髪之美不轻用髢孟子曰予不屑之教诲屑轻也毛传瑱塞耳揥所以摘髪也孔疏云既夕记云瑱塞耳充耳是也淇澳云充耳琇莹是也以象骨为搔首因以为饰名之曰揥葛屦云佩其象揥是也毛传谓扬眉上广其释未安方言目黸瞳之子曰盱或谓之扬盖以瞳子每每扬动故名欤案诗美目扬兮子之清扬其言目也昭昭盖目之美惟扬动乃着故以扬为目之美此言目之扬欲言其美之状而莫能而遂继曰且其面色之晳白也饰貌极其美极其严盛如天然如帝然以为世间所无如天上人也胡为乎若是盖谓其德有以称此乎否也毛传曰礼有展衣者以丹縠为衣蒙覆也絺之靡者为绉当暑袢延之服也郑笺云后妃六服之次展衣宜白绉絺絺之蹙蹙者展衣字之误礼记作?衣夏则里衣绉絺孔疏云展覆彼绉絺之上是当暑绁去袢延烝热之服也袢延是热之气也王氏曰暑服则加绁袢焉所以自敛饰也音如绊系之绊说文同瑳者治玉之谓治石谓之磋则治玉亦谓之瑳矣方治而未磨莹故曰绉之状似之诗曰如切如磋如琢如磨毛传谓顔者顔角丰满方言云頟顔也然有女同车云顔如舜华则谓大体顔色不止於頟展诚也媛淑女也卒章总言服貌如此之美则宜为邦之淑女也而子则不淑毛诗序谓君子偕老刺卫夫人淫乱释文瑳七我反非当音磋释文於竹竿巧笑之瑳又七何反即磋音
爰采唐矣沬之乡矣云谁之思美孟姜矣期我乎桑中要我乎上宫送我乎淇之上矣爰采麦矣沬之北矣云谁之思美孟弋矣期我乎桑中要我乎上宫送我乎淇之上矣爰采葑矣沬之东矣云谁之思美孟庸矣期我乎桑中要我乎上宫送我乎淇之上矣
沬音妹中补音诸良切释名兄忪亦曰兄章舅忪亦曰舅章顔师古纠缪正俗既言中有章音汉书背尊章师古注亦云今关中俗呼舅为锺锺者章之转也太元成首次五能处中也次六不以让也班固泗水高祖碑中与伤叶胡综大牙赋中与常叶要音邀宫补音居王切屈原九歌朱宫与龙堂叶班固泗水张敖铭南宫与无疆叶黄香九宫赋宫与纲叶上补音辰羊切楚辞临渊兮汪洋顾林兮忽荒修余兮袿衣骑霓兮南上下同简谓尚犹上也亦有平声　毛诗序曰桑中刺奔也卫之公室淫乱男女相奔至于世族在位相窃妻妾期於幽远政散民流而不可止毛传曰爰於也唐蒙菜名尔雅释草云唐蒙女萝女萝兎丝毛传曰沬卫邑书曰明大命于沬邦盖纣都朝歌以北是也姜弋庸皆着姓也将为淫奔托名於采唐采麦采葑或曰桑中溱洧几於劝矣何以思无邪曰此非淫者之辞也刺者之辞也淫者畏人之知托以为采期於幽远讵敢明言姜弋庸乎使果淫者之辞将叙事实以纪其情纵桑中之地濶远相期之处或同岂一一皆要见於上宫岂一一皆送於淇水之上岂於姜必托以采唐於弋必托以采麦皆人协韵尔以是知皆刺者之辞也总言淫者之情状而非的也故序曰刺奔乐记曰郑卫之音乱世之音也比於慢矣桑间濮上之音亡国之音也其政散其民流诬上行私而不可止也朱曰桑间即此篇郑元注乐记云濮水之上地有桑间者昔殷纣使师延作靡靡之乐已而自沉於濮水後师涓过焉夜闻而写之为晋平公鼓之是之谓也桑间在濮阳而朱遂谓桑间即此篇无乃近似而非乎朱殆谓郑注为非然乐记非圣人全书其曰郑卫比於慢者比同也亦曰孔子曰思无邪郑卫在中不敢全言其邪而止曰比於慢此疑辞盖作乐记者未逹乎作者之旨所以刺乱非为乱也桑中非淫者之辞乃刺者之辞
鹑之奔奔鹊之强强人之无良我以为兄鹊之强强鹑之奔奔人之无良我以为君
补音兄虚王切白虎通兄者况也释名兄荒也故青徐人谓兄为荒汉语虽有亲兄安知其不为狼急就章毕稚季昭小兄柳尧舜乐禹汤晋謡曰後十四年晋亦不昌昌乃在其兄楚辞天问兄与长叶易林以福为兄与光叶喜为吾兄与觞叶驾迎吾兄与黄叶奔奔逋珉切崔駰七依奔与人叶枣据船赋奔与寜叶　韩诗传曰奔奔强强乘匹之貌毛诗传曰兄谓君之兄君国小君毛诗序曰鹑之奔奔刺卫宣姜也卫人以为宣姜鹑鹊之不若也郑笺云奔奔强强言其居有常匹飞则相随之貌刺宣姜顽非匹耦观奔奔强强诚有乘匹之状诗辞无不若之意盖言鸟兽之行如鹑鹊然首章言兄则刺公子顽顽为惠公之庶兄也末章言君则刺宣姜为小君毛传与韩传未见其异惟卫宏之序有异耳郑则从卫序今不从
定之方中作于楚宫揆之以日作于楚室树之榛栗椅桐梓漆爰伐琴瑟升彼虚矣以望楚矣望楚与堂景山与京降观于桑卜云其吉终焉允臧灵雨既零命彼倌人星言夙驾说于桑田匪直也人秉心塞渊騋牝三千京补音居良切扬子云交州牧箴京与荒叶班固东都赋汉京与永昌叶急就章门户井竈庑囷京榱边薄卢瓦屋梁陈琳武华赋镐京与大荒叶说文麠与?以畺得声皆或从京倌音官田补音地因切顔师古急就章注云古者田陈声相近晋与人之謡曰佞之见佞果丧其田汉童謡邪径贼良田谗口害善人易林噬嗑之未济曰径邪贼田政恶伤民节之井曰宣发龙身为王主田太元失首田与根叶韩愈越裳操田与臣叶张衡南都赋开窦洒流浸彼稻田沟浍脉连堤塍相輑渊一均切说见燕燕诗千补音仓新切楚辞招魂千与人与侁叶班固西都赋千与门叶刘邵赵都赋【按原本赵都二字脱】千与仁叶易林观之比騋牝龙身日驭三千正用此诗一曰龙趾龙身门眉贫切騋音来毛诗序曰定之方中美卫文公也卫为狄所灭东徙渡河野处漕邑齐桓公攘夷狄而封之文公徙居楚邱始建城市而营宫室得其时制百姓悦之国家殷富焉春秋鲁闵公二年十二月狄入卫左传卫懿公及狄人战于荥泽卫师败绩遂灭卫宋桓公逆诸河宵济立戴公以庐于漕许穆夫人赋载驰齐桓公使公子无亏帅车三百乘甲士三千人以戍曹毛诗传曰定营室也楚宫楚邱之宫也郑笺曰定星昬中於是可以营制宫室故谓之营室方将也初也昬中於南方郑笺谓四方凿矣宫言大体室言内室揆度日出入以定东西南北乃作宫室而言揆日於作宫室之後者作诗协韵故交错为文也尔雅释天云营室谓之定郭璞云定正也作宫室皆以营室中为正郑谓小雪时孔疏云小雪则在周十二月矣春秋正月城楚邱而云得时者左传曰凡土功水昬正而栽日至而毕则冬至以前皆为土功之时以历校之僖二年闰余十七则闰在正月之後正月之初未冬至故为得时也毛传曰椅梓属陆玑草木疏曰梓实桐皮曰椅爰於也他年於此伐之以为琴瑟余所用不尽记毛传曰虚漕虚也楚邱有堂邑者景山大山京高邱也孔疏云知虚漕墟者以文公自漕而徙楚邱故知升漕虚盖地有故墟高可登之以望犹僖二十八年左传称晋侯登有莘之墟也以望楚邱又望其傍堂邑及景山与京邱虚亦不必定言漕虚或登他墟亦可望尔雅释诂云景大也今隂阳家相地亦先登高远望见其所善又至其所而审观之亦善则可矣降观于桑者桑正其所也即楚宫之址也然後卜孔疏云终然信善非特当今而已毛传曰零落也倌人主驾者相地定国卜既吉有疎雨焉而遂霁卫人喜焉以此雨为神雨零者踈而不骤雨而即止之义也惟雨止故命倌人见星而夙驾欲厥明早行也既命驾倌人已乃说止於桑田之舍朱云非独此人诚实渊深其所畜之騋牝亦三千矣问国君之富数马以对庾人马七尺曰騋鲁僖公二年齐桓公城楚邱而封卫卫国忘亡文公大布之衣大帛之冠务材训农通商惠工敬教劝学授方任能元年革车三十乘季年乃三百乘【按鲁僖以下大典脱今补入】
蝃蝀在东莫之敢指女子有行远父母兄弟朝隮于西崇朝其雨女子有行远兄弟父母乃如之人也怀昏姻也大无信也不知命也
毛诗序曰卫文公能以道化其民淫奔之行【按诗序行作耻】国人不齿也蝃蝀毛传曰虹也夫妇过礼则虹气盛孔疏云日在东则虹见西方日在西则虹见东方无在日傍之时隮亦虹也虹非天地之常气乃隂阳缪感不正之气而隂为主故常远日其人道淫泆之气感之欤卫人犹莫敢指蝃蝀而况淫奔之行乎隮升也朝有崇义暮有卑下义虹见则雨女子有行远父母兄弟矣此宜忧戚有所不忍岂可不由父母之命而淫奔乎乃如之人指淫奔之女怀思婚姻故也幼承父母之诲岂曰淫奔必诲之以善也今而奔焉是大无信必欺诈以行之不知婚姻迟速莫非天命也以迟故奔欤
相鼠有皮人而无仪人而无仪不死何为相鼠有齿人而无止人而无止不死何俟相鼠有体人而无礼人而无礼胡不遄死
皮补音一读蒲麋切一读蒲何切仪一读鱼奇切一读牛何切为一读于妫切一读吾禾切或寝或讹民之讹言开元五经文字皆作譌说文以为得声史记引书居南交南为正读为作讹楚辞哀时命【按此严忌作非屈原楚词也】知贪饵之近死兮不如下游乎清波寜幽隐以远祸兮孰侵辱之可为子胥死而成义兮屈原沉於汨罗汉书王莽传以劝南伪韦昭五戈切为与伪皆当有讹音　毛诗序谓相鼠刺无礼也卫文公能正其羣臣而刺在位承先君之化无礼仪也序固多差缪此序与诗情殊不合是诗所谓无仪无礼岂特无礼仪而已哉曰不死何为曰不死何俟俟待也曰胡不遄死遄速也观此辞情盖深疾淫荡之甚者也不观全章全篇而执一言以为说亦陋甚矣毛传亦同卫文公诚有礼羣臣肃正而承先君之化淫风未殄犹有如此诗所刺者诗人深疾之情状甚着相视鼠犹有皮人而无仪此无仪谓淫泆无耻无所藏袭曾不如鼠之有皮犹包括其体也齿犹有所限止人无止荡然淫肆一无畔岸曾不如鼠之犹有齿卒章体礼则特更韵欲申言深疾淫纵之意故云亦未必果刺在位者
孑孑干旄在浚之郊素丝纰之良马四之彼姝者子何以畀之孑孑干旟在浚之都素丝组之良马五之彼姝者子何以予之孑孑干旌在浚之城素丝祝之良马六之彼姝者子何以告之
朱曰孑孑特出之貌李廵曰旄牛尾注於干首郑笺云周礼孤卿建旃大夫建物首皆注旄焉时有建此旌来至浚之郊毛传曰浚卫邑纰所以织组也王氏曰素丝为组所以带马良马所以好贤也程曰素丝束帛也以束帛乘马行礼於贤者李曰干与竹竿字通用家语曰干旄之忠彼姝者子谓贤者贤者有美德诗人美之故云姝也畀与也谓卿大夫士之致礼於贤者如此不知贤者何以与之何以告之也司常云鸟隼为旟析羽为旌又云州里建旟斿车载旌注谓斿车王之木路而此诗云干旌者以旌旗通称欤尔雅云注旄首曰旌据州里建旟则自州长而下至於宰咸建旟郑笺云祝当作属属着也【按三字原本脱】凡诗字讹者多郑说颇通程曰马四至於五六马之益多见其礼之益加春秋左传楚公子弃疾见郑子皮以马六匹见子产以马四匹家语云緫纰於此成文於彼然则纰之者谓织也程谓素丝所以赠送贤者亦有理但古者币用元纁而此曰素丝岂周衰古制寖废而用素孔子删诗惟取其大体之善不可详责以古制欤次曰组之岂特取其织组成文之谓乎不然则以组束币乎郑谓祝作属素丝之币相属不一欤传笺本於尔雅旌旗练旒九饰以组维以缕然首章惟言纰又继曰良马五之六之为说不通毛传曰下邑曰都毛诗序曰干旄美好善也卫文公臣子多好善贤者乐告以善道也
载驰载驱归唁卫侯驱马悠悠言至於漕大夫跋涉我心则忧既不我嘉不能旋反视尔不臧我思不远既不我嘉不能旋济视尔不臧我思不閟陟彼阿丘言采其蝱女子善怀亦各有行许人尤之衆稺且狂我行其野芃芃其麦控于大邦谁因谁极大夫君子无我有尤百尔所思不如我所之
驱补音祛尤切释文駈音同陆云九愍駈与流叶唁音彦漕音曹补音徂侯切楚词招隐士禽兽骇兮亡其曹王孙兮归来山中兮不可以久留【按原本脱楚词三句】简谓即今曹音之转不能旋反补音反浮脔切屈原离骚经相道之不察兮延伫乎吾将反囬朕车以复路兮及行迷之未远荀卿赋篇忽乎其极之远也攭兮其相逐而反也卭卭兮天下之咸蹇也【按原本脱荀卿赋篇三句】潘岳西征赋不反与蓬转叶太元失首反亦与转叶蝱音盲补音谟郎切说文以亡得声行补音户郎切芃音蓬尤思之反　载驰诗言归唁卫侯则知卫女後言许人尤之衆穉且狂则知卫懿公为狄所灭许穆夫人欲以许救卫而士大夫皆以许国至小而欲救卫如衆穉幼力至柔弱不量力而往又如狂尔驰驱至漕非有事实皆所思也念许大夫往卫唁问跋涉我心忧之殆不如已亲往唁也哀闵宗国哀闵兄弟人心之所不能自已者也许大夫既不以我为嘉善我亦不能旋反归唁矣视尔不以我为臧善我所思安得而不远嘉善也臧亦善也亦心知父母终於礼不可归旋济者自许归卫当有济渡也尔既不以我归唁为臧善我所思安得而不深閟尔雅释邱云偏高阿邱尔雅为义未尽有卷者阿偏高而阿曲欤蝱贝母药也治气结实采蝱欲以疗忧鬰之疾我今所怀思亦善非为恶也大抵人各有心心各有所欲行许人尤之谓衆穉狂莫肯往救我思出而行野行芃芃之麦中径往控告大邦谁可因之以济谁可究极救卫之事许大夫君子无尤我尔百致其思不如我径往控告也之往也所思深閟哀切至是非实行野而往控也毛诗序曰载驰许穆夫人作也闵其宗国颠覆自伤不能救也卫懿公为狄人所?国人分散露於漕邑许穆夫人闵卫之亡伤许之小力不能救思归唁其兄又义不得故赋是诗也毛传曰载辞也草行曰跋水行曰涉
<经部,诗类,慈湖诗传>

[book_title]卷五
钦定四库全书
慈湖诗传卷五　　　　　　宋　杨简　着
卫
瞻彼淇奥绿竹猗猗有匪君子如切如磋如琢如磨瑟兮僩兮赫兮咺兮有匪君子终不可谖兮瞻彼淇奥绿竹青青有匪君子充耳琇莹会弁如星瑟兮僴兮赫兮咺兮有匪君子终不可谖兮瞻彼淇奥绿竹如箦有匪君子如金如锡如圭如璧寛兮绰兮猗重较兮善戏谑兮不为虐兮
奥於六反又乌报反猗於宜反补音乌何切东方朔七谏搴元芝兮列树芋荷【按原本脱此句】橘柚萎枮兮苦李旖旎徐邈云旖旎诗作猗傩乌可乃可二切简按王叔和脉诀云阿阿缓若春阳柳阿猗一通欤乌可切亦与磋叶僴遐板反尔雅作烜毛诗作咺谖况元反青如字琇音秀莹音荣又音营会如字箦音责猗於绮反重直恭反较古岳反　刘曰淇水之旁至今多美竹他竹弗迨也王氏曰考工记曰且其匪色必似鸣匪者文章之谓尔雅曰厓内为隩淇奥緑竹有润泽文章之美君子之德似之观全篇可见大学曰如切如磋者道学也如琢如磨者自修也瑟兮僴兮者恂栗也赫兮咺兮者威仪也有斐君子终不可谖兮者道盛德至善民之不能忘也尔雅尽载大学文大学之意谓切磋者师友之力欤至於琢磨则微矣惟自修而已他人不能力为也然其自改过用力亦有如切如磋之意虽师友切磋亦吾心受之非外也而大学太分裂曰此道学也此自修也此恂栗也此威仪也取吾一贯之心而截截然判裂之殊为害道子贡常引此诗如切如磋如琢如磨孔子是之其意盖谓切之又磋之琢之又磨之由粗至精也瑟其文理之密欤毛传谓僴寛大也赫烜光辉着见于外也谖诈也妄言也君子文德着见如此终不可得而妄议也毛传释谖曰忘误观大学之文尔况大学尔雅亦未必以谖为忘毛传直言诸侯以石语有未尽琇莹皆从玉虽石杂究亦玉之类琇其色之苍然莹其光之明莹欤郑笺云会谓弁之缝中饰以玉皪皪而处状似星也孔疏云弁师云王之皮弁会五采玉璂诸侯及孤卿大夫各以其等为之冬官考工记玉人之事圭天子用全上公用龙侯用瓒伯用将郑司农云龙当谓尨尨谓杂色郑元谓龙瓒将皆杂名色玉多则重石多则轻如箦排密也吕和叔云古者车箱长四尺四寸三分前一後二横一木下去车床三尺三寸谓之式又於式上二尺二寸横一木谓之较以便适手凭倚疏不载此说释文云猗依也於绮反善戏谑非大善也爱其人无所不称其善至於此也毛诗序曰淇奥美武公之德也有文章又能听其规谏以礼自防故能入相于周美而作是诗也史记卫厘侯卒太子共伯余立为君共伯弟和有宠於厘侯多与之赂和以其赂赂士以袭攻共伯於墓上共伯入厘侯羡自杀卫人因葬之厘侯旁諡曰共伯而立和是为武公佐周平戎平王命为公武公在位五十五年卒又楚语左史倚相责申公子亹曰昔卫武公年数九十有五矣犹箴儆於国曰自卿以下至于师长士苟在朝者无谓我老髦而舍我必恭恪於朝朝夕以交戒我闻一二之言必诵志而纳之以训道我夫武公在位五十五年而卒则其即位之时已四十余矣其兄共伯又长於武公而毛诗序曰卫世子共伯早死夫年四五十而死亦不可谓蚤死又共伯之妻守义不嫁作鄘柏舟之诗畧无祸难之意则序与史所载皆可疑审如史记所云则武公乃弑君之贼而大学释其诗曰盛德至善何也
考盘在涧硕人之寛独寐寤言永矢弗谖考盘在阿硕人之薖独寐寤歌永矢弗过考盘在陆硕人之轴独寐寤宿永矢弗告
寛补音区权切韩愈闵已赋平寛与贤叶白居易诗王家庭院寛与天叶简谓寛音轻清宜枯爰切殆今读寛音之转自与言叶亦不必枯爰切也与关雎芼乐叶君子偕老翟髢叶之类同薖苦禾反过音戈告音谷　毛传曰考成盘乐也山夹水曰涧曲陵曰阿尔雅曰高平曰陆山夹水之处迫矣硕人居之自以为寛独寐及寤而言曰永矢弗谖矣諠音喧谖者字讹也諠言也郑笺释谖曰忘盖误从淇奥毛传不知毛传之已误也薖韩诗作意者其草径欤硕人常所往来经过欤当与永矢弗过同音凡制字皆有义轴旋转之谓言其步武回旋其中不复他往宿卧也歌自乐也离此而之彼曰过今世谓相往来曰相过贤者困穷之时有言不信於是退处之义甚明不复疑贰故决其辞矢其誓曰弗谖曰弗告亦弗过彼矣论语夫子矢之曰予所否者天厌之则知矢有誓意毛诗序曰考盘刺庄公也不能继先公之业使贤者退而穷处序每失诗旨於此又见此诗自决於退处岂有刺君之意君虽有过岂可以刺言硕人知时而退正也道也卫宏不知道故其作序率外求其说毛传亦不言刺庄公以是益验卫宏作毛诗序汉史可信宏虽多祖毛说而又以已意成之欤
硕人其颀衣锦褧衣齐侯之子卫侯之妻东宫之妹郉侯之姨谭公维私手如柔荑肤如凝脂领如蝤蛴齿如瓠犀螓首蛾眉巧笑倩兮美目盼兮硕人敖敖说于农郊四牡有骄朱幩镳镳翟茀以朝大夫夙退无使君劳河水洋洋北流活活施罛濊濊鱣鲔发发葭菼揭揭庶姜孽孽庶士有朅
盼补音匹见切按诗与论语作盻毛与释文作盼说文盼从目分孙愐匹苋切又盻恨视也从目兮声孙愐止有胡计切一音毛氏所注许慎所引陆德明所释皆作盼而不作盻以是知变而为盻者殆未远也又有从目从丂从目从丏皆眠见切【按盼盻眄韵补皆匹见切】陆机高祖功臣颂烈烈黥布眈眈其眄名冠强楚锋犹骇电袁宏三国名臣赞顾盻与变叶义皆当作盼而字乃用盻此类所见无虑数十乃无一作盻而其音皆与倩绚相叶盖不用考矣简按说文引美目盼兮匹苋切活如字罛音孤濊呼活反发补末反菼他览反揭居列反　毛传曰颀长貌郑笺云褧襌也襌音丹衣锦尚之以襌衣为其文之太着夫人翟衣而嫁今衣锦者在涂之所服也说文曰褧檾也檾枲属中庸曰诗曰衣锦尚絅恶其文之着也春秋左传曰卫庄公娶於齐东宫得臣之妹曰庄姜美而无子卫人所为赋硕人也尔雅释亲曰女子谓姊妹之夫为私荑新生白而柔毛传曰领颈也蝤蛴蝎也尔雅释虫云蟦蛴螬蝤蛴蝎孙炎曰蛴螬谓之蟦蛴关东谓之蝤蛴梁益之间谓之蝎尔雅又曰蝎蛣孙炎曰蝎木虫也尔雅又曰蝎桑蠧孔疏云以在木中白而长故以比颈尔雅邢昺疏云蝎之在粪土中者名蟦蛴又名蛴螬其在木中者谓之蝤蛴谓之蝎尔雅释草云瓠栖瓣郭曰瓠中瓣也诗曰齿如瓠栖毛传曰螓首颡广而方郑笺云螓谓蜻蜻也尔雅释虫云蚻蜻蜻某氏解此云鸣蚻蚻者也方言云其大者谓之蝒马其小者谓之麦蚻有文者谓之螓尔雅又云蝒马蜩尔雅注疏及方言并不言马蚻如蝉而青或毼夜鸣蚻蚻谓之夜蝉颡广而方所谓蚻蜻蜻蝒马麦蚻者岂异名而或大小耶蚕蛾其眉甚美而着即蚕蛹所变者尔雅云蛾罗论语子夏问曰巧笑倩兮美目盼兮素以为绚兮言其以质素生文不假外物为饰也岂此阙文耶抑他诗偶同耶毛传曰敖敖长貌既已舍于农郊农田之间非城邑於是休舍从容徐步自适有若游敖之状欤毛传曰幩饰也人君以朱纒镳扇汗且以为饰镳镳盛貌翟翟车也夫人以翟羽饰车茀蔽也释文曰镳衔外铁也一名扇汗又排沬孔疏云妇人乘车不露见车之前後设障以自隐蔽谓之茀因以翟羽为之饰巾车注引此诗翟茀盖厌翟也厌於涉反厌翟次其羽使相迫也朱曰国人乐得以为庄公之配故谓大夫朝于君者宜早退无使君劳於政事而不得与夫人相亲也毛传曰罛鱼罟鱣鲤也鲔鮥也案尔雅释鱼首鲤鱣故毛传因以为一鱼而郭璞注云鲤今赤鲤鱣大鱼似鱏而短鼻口在颔下体有邪行甲无鳞肉黄大者长二三丈今江东呼为黄鱼然则郭璞以为二鱼审订若是陆玑亦云二鱼出江海三月中从河下头来上鱣身形似龙鋭头口在颔下背腹皆有甲纵广四五尺今於盟津东石碛上钓取之大者千余斤鲔形似鱣而青黑大者不过七八尺大者名王鲔小者名鮛鲔发发韩诗作鱍鱍【按孽孽韩诗作??】韩诗传云桀健也伯兮云邦之桀兮则桀亦有俊杰之义毛诗作有朅殆讹也尔雅释草云葭芦菼薍郭注云芦苇也薍似苇而小陆玑云薍或谓之荻郑笺云庶姜谓侄娣送者宜使大夫而此云庶士者庶士从大夫而来言其多者毛传曰揭揭长也孽孽言侄娣之多也毛诗序曰硕人闵庄姜也庄公惑於嬖妾使骄上僭庄姜贤而不答终以无子国人闵而忧之毛诗序固多谬误详观是诗惟见齐姜始归於卫其声焰仪物之盛国人说之故叙咏其事至曰大夫夙退无使君劳则尤其以卫君新有嘉礼欲其与夫人相亲之情殊非其後追书其辞气畧不见其有忧闵之意左氏所言亦因言其无子尔未必谓硕人之诗以闵庄姜无子而作也此亦犹何彼襛矣叙言昏姻仪物之盛平正无他卫宏不逹平正无邪之道其作序率多赘辞曲为之说
氓之蚩蚩抱布贸丝匪来贸丝来即我谋送子涉淇至于顿丘匪我愆期子无良媒将子无怒秋以为期乘彼垝垣以望复关不见复关泣涕涟涟既见复关载笑载言尔卜尔筮体无咎言以尔车来以我贿迁桑之未落其叶沃若于嗟鸠兮无食桑葚于嗟女兮无与士眈士之眈兮犹可说也女之眈兮不可说也桑之落矣其黄而陨自我徂尔三岁食贫淇水汤汤渐车帷裳女也不爽士贰其行士也罔极二三其德三岁为妇靡室劳矣夙兴夜寐靡有朝矣言既遂矣至于暴矣兄弟不知咥其笑矣静言思之躬自悼矣及尔偕老老使我怨淇则有岸隰则有泮总角之宴言笑晏晏信誓旦旦不思其反反是不思亦已焉哉
丝息之反蚩尺之反贸莫豆反谋音眉邱补音祛奇切左氏传史苏之言为雷为火为嬴败姬不利行师败于宗邱齐謡曰大冠若箕修剑拄颐攻狄不能下垒枯邱楚辞九章邱与时叶易林履之遯邱与时叶将七羊反垝俱毁反关补音圭元切横木持门也易林师之兑关与泉叶大过之师关与寃叶刘歆遂初赋乔关与翩翩叶卢湛览古诗关与贤叶郭璞客傲关与弦叶刘禹锡佛衣铭关与迁叶葚音甚耽补音都森反扬子云兖州牧箴牧野之禽岂能复耽张翰杂诗耽与金叶陆云赠郑?季耽与金叶陨于贫切集韵坠也应瑒正情赋陨与鸣叶汤音伤渐子廉反行补音户郎反简谓古初宜一音後世欲别其详故有去声亦可户浪切亦叶咥许意反又尺二反泮音判补音以哉叶思韵　毛传曰氓民也蚩蚩者泛然而来左顾右盼将有所择而诱心未有所主之状也时女未见诱情未交亲故谓之民至於已见诱而情亲故称之曰子往往男约女奔後女愧耻而止男复至以为问故女曰匪我愆期子无良媒故我心愧而止庶几子无怒秋以为期又言我登垝垣以望复关复关子所居也垝垣垣之高危者初望不见泣涕涟涟後见复关载笑载言明已心在於子情深如此尔其卜乎或筮乎若占体无咎则以尔车来以我贿迁我则往矣盖耻於自往欲其以车来迎将几也庶几也既有期约於初矣而此犹以卜筮为言者虑男怒而不肯也况昏礼有卜筮因以为言此似正婚而无媒遽诱而交亲亦淫泆矣沃若喻色盛情盛之时鸠食桑葚过则醉桑落黄陨喻色衰情衰眈乐也说解说也今俗说亦以女淫为大丑【按楼钥云毛传云女与士耽则伤礼义郑笺云士有百行可以功过相补至於妇人无外事维以贞信为节然功过相补则士可耽也每疑其害教近得一说无与士眈已是自悔而反正之言盖其初抱布贸丝来即我谋後又以车来则非女之奔之也其言曰始者以士之眈兮故我今日犹可说也若是女之眈兮则我不可说矣如此则得诗之意不比郑氏之说之害教也】毛传曰帷裳妇人之车也爽差也朱曰淇水渐其车之帷裳言见弃而归也罔极言士放荡无畔岸也贰其行言与其始不同是为二又不止於二而已又至於三焉言其变改之多朱曰靡不也三岁为妇尽心竭力不以室家之劳为劳止曰三岁初为妇之三岁其劳勤如此其後稍舒缓故止言三岁诗曰总角之宴又曰老使我怨则知非三岁而遂弃夙兴者鷄鸣而起夜寐言未至於夜未尝寐以惰者常有昼寝也朝则明矣言鷄鸣夙兴未尝至於明旦而起言语助也既至于今矣乃至于以暴见加矣兄弟特不知尔知则咥其笑矣静而思之惟自伤悼而已已初谓及尔偕老也至老又使我怨泮水土之际也淇则有岸隰则有泮皆有涯际可度士心有他妇不得士心不复可亲茫然莫知所止故前又曰罔极方总角相从宴乐言笑和宴相与誓约不止於一日申誓坚约重复不已不思其反背也不料其至是也此反背诚是未尝思虑及之今亦无如之何矣亦已焉哉已止也今俗语休休之谓也毛诗序曰氓刺时也宣公之时礼义消亡淫风大行男女无别遂相奔诱华落色衰复相背弃或乃困而自悔丧其妃耦故序其事以风焉美反正刺淫泆也陈曰见弃而悔乃人情之常何美之有吕伯恭取陈说而载之记异哉诸儒之为论也序辞差谬多矣独此序庶几焉而陈又从而不可之道之不明也我知之矣皆诸儒之故也春秋虽诛鲁桓之大逆而亦书其告于庙之合于礼易曰其吉则困而反则也正氓诗悔过反正可美之道也圣经明道之书也深知夫人心即道故曰道心意动情迁始失其道一能反正即复道心人虽至於大恶特其昏尔其本心之善未始磨灭诸儒不自信已之心故亦不信人之心有能信此心之即道悟百姓日用之机则三百篇平正无邪之妙昭如日月矣
籊籊竹竿以钓于淇岂不尔思远莫致之泉源在左淇水在右女子有行远父母兄弟淇水在右泉源在左巧笑之瑳佩玉之傩淇水滺滺桧楫松舟驾言出游以写我忧
【按此篇永乐大典缺卷】
芄兰之支童子佩觿虽则佩觿能不我知容兮遂兮垂带萃兮芄兰之叶童子佩韘虽则佩韘能不我狎容兮遂兮垂带萃兮【按狎字萃字从韩诗】
韘失叶反甲韩诗作狎毛诗作甲甲补音吉协反【按原本吉误古】楚辞山鬼篇犀甲与接叶扬子云太元赋首甲与裂叶然则狎宜音协　尔雅释草云雚芄兰郭云蔓生然则柔弱有童稚之状案内则男女未冠笄者佩容臭惟成人佩觿今童子而佩觿毛传曰觿所以解结成人之佩也人君治成人之事虽童子而佩觿早成其德虽则佩觿能不我知此为戏语以讥也不能知人此反谓能今世戏语以为讥多有此类能不我狎亦同不亲羣臣反谓之能亦戏语以讥也容兮自矜自庄之貌遂兮自用自为之貌此幼君自尊大自用不知人不亲羣臣宛然可见垂带萃兮【按此萃字本韩诗】因言容貌佩服而及此亦言徒有仪服其中无德也带聚而长故曰萃带不一矧有佩焉益可以言萃韘玦也能射则佩韘孔疏云礼及诗言决拾车攻传曰决钩弦也着右手巨指毛诗狎作甲尔雅云甲狎也岂作尔雅此篇者不见狎本耶抑本毛传耶毛诗序曰刺惠公也骄而无礼大夫刺之春秋左传曰初惠公之即位也少尔雅释草曰雚一名芄兰郭璞注云蔓生断之有白汁可啖陆玑云一名萝摩幽州人谓之雀瓢本草又名女青又白环然女青终非白环二物相似
谁谓河广一苇杭之谁谓宋远跂予望之谁谓河广曾不容刀谁谓宋远曾不崇朝
毛诗序曰宋襄公母归於卫思而不止故作是诗也诗笺云宋桓公夫人卫文公之妹生襄公而出襄公即位夫人思宋义不可往故作诗然文公之时卫已迁国河南无河可渡此曰河广岂济水东南流而又北入海者亦称河耶史记文公之子成公时晋从南河渡服?曰南河济南之东南流河也岂春秋时河已东南决耶一苇无杭河之理思往之切甚言其河之非广也曾不容刀之意亦然毛传曰杭渡也郑笺曰予我也谁谓宋远我跂则可望见者笺云小船曰刀刘熙释名云三百斛曰刀毛传皆以崇为终未安朝者一日之上故朝崇义亦犹是上日谓不待崇朝之久而已可到亦甚言宋非远也孔疏云所以义不得往者以夫人为先君所出其子承父之重母出与庙絶不可以私反故义不得也吕曰说苑曰宋襄公为太子请於桓公曰请使目夷立公曰何故对曰臣之舅在卫爱臣若终立则不可以往味此诗推其母子之心盖不相远所载似可信也不曰欲见母而曰欲见舅者恐伤其父之意也杭即古航字亦犹刀後世加舟作舠
伯兮朅兮邦之桀兮伯也执殳为王前驱自伯之东首如飞蓬岂无膏沐谁适为容其雨其雨杲杲出日愿言思伯甘心首疾焉得谖草言树之背愿言思伯使我心痗
【按此篇永乐大典缺卷】
有狐绥绥在彼淇梁心之忧矣之子无裳有狐绥绥在彼淇厉心之忧矣之子无带有狐绥绥在彼淇侧心之忧矣之子无服
带补音丁计切史记平准书根带刘伯庄音叶释名带蔕也着於衣如物之系蔕也楚辞九歌荷衣兮蕙带与逝与际叶汉封爵之誓曰使黄河如带泰山如厉国以永存爰及苗裔易林归妹之讼带与戾叶杜笃论都赋衿带与滞叶陆云赠郑?季带与乂叶服扶北切　是时妇人闵其君子久役贫无以为衣也而诸儒纷纭意度牵合而无据毛传谓绥绥匹行貌之子无室家者宏本毛说而为序曰男女失时丧其妃耦郑同毛说朱又谓绥绥独行求匹之貌凡是皆因夫齐南山之诗曰雄狐绥绥鲁道有荡齐子有归以齐襄与文姜淫故意此诗有狐绥绥亦有为匹之意而不知他无所据周易凡言狐皆取狐疑为义则诗取喻於狐亦狐疑尔齐襄之似雄狐者言雄则知有雌焉言狐则以见心愧于中又欲纵不能止愧赧发於气貌有迟疑绥绥之状此有狐不曰雄则无淫匹之意久劳役所其心思家而不在役故有二心而惰如狐疑不决之状亦有迟疑绥绥之貌且氓之诗其未见诱则曰氓尔及既见诱而情亲始曰子岂有情未亲而遽称子者一人失言後学咸从而不可改毛传至以无裳无服为喻穿凿太甚卫序至於失时丧耦之不可合良可发笑失时非丧耦丧耦非失时矧序传差误备述其前後服役於淇水之上故曰在彼淇梁淇厉淇侧石絶水曰梁说文厉作砅水中有石可履亦危矣故曰厉
投我以木瓜报之以琼琚匪报也永以为好也投我以木桃报之以琼瑶匪报也永以为好也投我以木李报之以琼玖匪报也永以为好也
瓜补音攻乎切说文孤罛呱觚皆以瓜得声左氏传卫侯梦人之噪曰登昆吾之虚绵绵生之瓜余为浑良夫叫天无辜易林渐之辞曰穷老独居莫为种瓜急就章远志续断参土瓜亭历桔梗龟骨枯简案豳七月七月食瓜八月断壶玖补音举里切说文玖石之次玉黑色者读若芑　详观木瓜之诗所谓木瓜木桃木李与夫琼琚瑶玖皆为喻尔非实有是物也而孔丛子言孔子读诗曰吾於木瓜见苞苴之礼行未必果圣人之言也孔丛子所载亦有乖戾不可信者不止於木瓜也是诗薄来厚往之意至厚也永以为好至忠也无非道者正不必究见何人薄来何人薄往也卫宏作序推考卫国事状他无似此者惟齐桓封卫卫人必厚报之情故谓此卫人欲厚报齐之诗然不思卫人亦何敢为此辞齐施莫大之惠於卫奚可比木瓜木桃木李卫人虽思所以报齐而卫方能国微弱甚矣岂能致厚报过齐桓之所施矧曰匪报也永以为好也乃已报之辞非欲报之辞安知非齐桓使公子无亏戍漕之时或城楚邱遗卫车马器服之时齐人所作之诗卫人得之或卫人歌之故属之卫耶又安知非士大夫报施之诗耶

[book_title]卷六
钦定四库全书
慈湖诗传卷六　　　　　宋　杨简　撰
王
彼黍离离彼稷之苖行迈靡靡中心摇摇知我者谓我心忧不知我者谓我何求悠悠苍天此何人哉彼黍离离彼稷之穗行迈靡靡中心如醉知我者谓我心忧不知我者谓我何求悠悠苍天此何人哉彼黍离离彼稷之实行迈靡靡中心如噎知我者谓我心忧不知我者谓我何求悠悠苍天此何人哉
穗音遂噎说文以壹得声　曲礼曰稷曰明粢郭璞云今江东人呼粟为粢远望茫茫似黍离离又似稷苗穗故曰彼黍离离耶彼稷之苖也行迈见之为之靡靡迟迟中心摇摇忧伤莫能去李曰呼天而愬曰致此者何人哉含蓄其辞不欲指斥其人也毛诗序云黍离闵宗周也周大夫行役至於宗周过故宗庙宫室尽为禾黍闵周室之颠覆彷徨不忍去而作是也
君子于役不知其期曷至哉鸡栖于埘日之夕矣羊牛下来君子于役如之何勿思君子于役不日不月曷其有佸鸡栖于桀日之夕矣羊牛下括君子于役苟无饥渴
毛传曰凿墙而栖曰埘尔雅释宫云鸡栖于杙为桀凿垣而栖为埘郭云今寒乡穿墙栖鷄皆见诗杙橜也鷄犹归栖羊牛犹下来君子于役而不归佸会也括者羊牛归宿之所必有检括防闲朱曰君子行役之久不可计以日月而又不知其何时可以来会也徒念君子终无归期至是末如之何惟曰君子苟无饥渴亦庶几尔毛诗序曰君子于役刺平王也君子行役无期度大夫思其危难以风焉君不可以言刺而况于王乎是诗妇人思念其君子而已初无刺王之意卫宏不知道不知妇念其君子之心非邪僻之心即道心故外推其说殊为害道又何以知其非妇人作而必曰大夫作耶
君子阳阳左执簧右招我由房其乐只且君子陶陶左执翿右招我由敖其乐只且
是诗君子遭乱相与隐遯仕於伶官苟禄逃责君子之所忧者惧其失道而已今既逃责可以无愧故乐也阳阳陶陶皆乐之貌孔疏云簧者笙管之中金薄鐷也郭璞云大笙十九簧小笙十三簧月令仲夏调竽笙篪簧则簧似别器孔疏谓三器皆有簧非别器也鹿鸣云吹笙鼔簧言吹笙则鼓簧是簧之所用本施於笙笙师掌教龡竽笙埙龠箫篪籧管而不言簧郑司农云竽三十六簧郑志云路寝房中可用男子毛传曰翿纛也翳也郑笺云翳舞者所持谓羽舞也右手招我俱在乐官也招之者岂虑其未知而失期耶抑以其新进故导之耶敖者谓舞位毛诗序曰君子阳阳闵周也君子遭乱相招为禄仕全身远害而已本诗初无闵周之意乃卫宏自起意说相招为禄仕亦在平时亦非此诗之情章句儒不知道率好穿凿不知日用平常之即道故曲推外说
扬之水不流束薪彼其之子不与我戍申怀哉怀哉曷月予还归哉扬之水不流束楚彼其之子不与我戍甫怀哉怀哉曷月予还归哉扬之水不流束蒲彼其之子不与我戍许怀哉怀哉曷月予还归哉
其如字或作记者方音转讹也　激扬其水势力甚弱虽束薪不能流令之不行者似之彼其之子不与戍申彼子乃令之不至不往戍者也今俗亦有此等语与犹为也其令侯国往戍而不从故使畿民而民怨欤抑令更戍者不从也欤久戍者怨欤抑久戍者思归而怨因以讥王政之不均亦有令之不从不与我同戍申甫许欤束薪易於流行而今不能流之则其令非强大者以薪蒲为说怀哉怀哉曷月予还归哉思归心也楚亦薪之异名汉广云翘翘错薪言刈其楚毛传云蒲草也郑笺云蒲蒲柳孔疏云陆玑疏云蒲柳有两种皮正青者曰小杨其一种皮红者曰大杨皆可以为箭干故春秋传曰董泽之蒲可胜既乎今又以为箕罐之杨也尚书有吕刑之篇礼记引之皆作甫刑孔安国云吕侯後为甫侯周语云祚四岳为侯伯赐姓曰姜氏曰有吕又曰申吕虽衰齐许犹在是申与甫许同为姜姓平王母家申国所戍唯应戍申不戍甫许也言甫许者以其同出四岳俱为姜姓既重章以变文因借甫许以言申其实不戍甫许也六国时秦赵皆伯益之後同为嬴姓史记汉书多谓秦为赵亦此类也简思毛诗序曰扬之水刺平王也不抚其民而远屯戍于母家周人怨思焉言刺非申在今邓州南阳县吕在今蔡州新蔡县许在今颍昌府为许昌郡即唐许州
中谷有蓷暵其乾矣有女仳离嘅其叹矣嘅其叹矣遇人之艰难矣中谷有蓷暵其修矣有女仳离条其歗矣条其歗矣遇人之不淑矣中谷有蓷暵其湿矣有女仳离啜其泣矣啜其泣矣何嗟及矣
补音修式竹切释名腊脯又名修缩也庄子翛然而往翛然而来亦式竹切释文一作蓨歗息六切集韵吹气若歌说文啸从口肃声又云籕文啸从欠　尔雅释草云萑蓷郭云茺蔚也李曰臭秽草也妻为夫所弃故以臭秽之草自况不见亲於夫也陆玑疏云旧说及魏博士周元明皆云庵闾是也韩诗及三苍说悉云益母本草荒蔚一名益母刘歆曰蓷臭秽即荒蔚也谷中多水蓷生其中宜水之草也今遇旱暵则乾矣其修茂者暵燥矣初湿者今暵矣宜水之草今遇暵乾其失所之状可覩矣曰遇人之艰难则知饥馑然有贫困不因饥馑者又曰不淑则知士德之薄岂有君子困穷而弃其妻乎毛诗序曰中谷有蓷闵周也夫妇日以衰薄凶年饥馑室家相弃尔毛传曰仳别也说文云歗吹声也条者其歗音之长而似条欤啜者泪流下入口也诗中初无闵周之情卫宏赘辞也恶不淑正也忧苦非邪也宏不逹无邪平正之道故多赘说
有兔爰爰雉离于罗我生之初尚无为我生之後逢此百罹尚寐无吪有兔爰爰雉离于罦我生之初尚无造我生之後逢此百忧尚寐无觉有兔爰爰雉离于罿我生之初尚无庸我生之後逢此百凶尚寐无聪
毛传曰爰爰缓意鸟网为罗兔有小人之状雉文明比君子【按楼钥云雉非为其文明也罗之设所以取鸟兽兔狡如小人爰爰缓行不至触冒雉性耿介多罹其中世乱罔密小人多幸免而君子多陷于罪言文明则意差】小人得志而暇逸而君子罹祸患离丽也附丽于罗网其罹祸患似之君子以雉自比我生之初尚无所为言无事及我生之後逢此忧离祸患之多愿寐无吪寐而作讹谬之音则必寤矣欲无吪者欲无寤也寤则又忧苦矣无觉无聪其意同聪闻寐中有所闻则觉矣尔雅释器云繴谓之罿罿罬也罬谓之罦罦覆车也郭注云今之翻车也有两辕中施罥以捕鸟孙炎曰覆车网可以掩兔者也一物五名庸用也犹为也造也是诗忧苦无聊虽有隐怨无敢着明是诗无邪孰非道心毛诗序曰兔爰闵周也桓王失信诸侯背叛败节容有此事序多误亦不可深信然孔子取此诗之道心虽无此序亦可而序文赘反足以乱道心
緜緜葛藟在河之浒终远兄弟谓他人父谓他人父亦莫我顾緜緜葛藟在河之涘终远兄弟谓他人母谓他人母亦莫我有緜緜葛藟在河之漘终远兄弟谓他人昆谓他人昆亦莫我闻
葛与藟释见樛木緜緜蔓延不絶也葛与藟在河之浒绵绵不絶今也人而不如之故以况也人谁无过觊其终改今终不改终弃远其兄弟反谓他人为父而亲之亦莫我顾言其畧不相顾言其甚也尚不相顾何望其相亲毛诗序曰葛藟王族刺平王也周室道衰弃其九族焉释文作刺桓王曰本亦作刺平王案诗谱是平王诗皇甫士安以为桓王之诗崔灵恩集注本亦作桓王桓平不必深辨其讥远兄弟则明矣讥邪非邪虽怨而正道也观扬之水序言平王不抚其民而远屯戍于母家与此诗亦相应尔雅释水云浒水厓释邱云涘为厓夷上洒下不漘岸上浒郭璞曰洒深也不发声洒即洗字为水所洗故深欤或泻之音而讹欤俗谓峻下曰泻不殆衍字释亲云晜兄也晜即昆字称他人为母称他人为兄而不亲我何止於不亲我如无我焉故曰亦莫我有不相闻不相报知故曰亦莫我闻凡百尚不相闻而况於厚礼乎
彼采葛兮一日不见如三月兮彼采萧兮一日不见如三秋兮彼采艾兮一日不见如三岁兮
萧补音踈鸠切【按原本此六字脱】楚辞九歌萧与忧叶又九叹萧与愁叶艾补音鱼刈切【按原本此三字脱】说文以乂得声尚书乂用三德从作乂又时阳若汉书皆作艾无作牛盖切者　熟观采葛之诗朋友相好有如此者人情相爱相念之笃诚有此相好相念非邪非僻非道而何毛卫不知平正无邪之即道遂曲推其义以为惧谗既不知何世何人则意之而已意之而曲推穿凿以为惧谗言之入亦可笑矣尔雅释草云萧荻李廵曰荻一名萧陆玑云今人所谓荻蒿者是也或云牛尾蒿似白蒿白叶茎麤科生多者数十茎可作烛有香气故祭祀以脂爇之为香许慎以为艾蒿非也【按释草云以下原本缺今从正义补入】
大车槛槛毳衣如菼岂不尔思畏子不敢大车啍啍毳衣如璊岂不尔思畏子不奔谷则异室死则同穴谓予不信有如皦日
穴补音户橘切说文鴪以穴得声淮南子水居窟穴人民有室【按原本脱此二句】三畧主任旧齿万事乃理主聘若穴士乃得实易林乾之咸曰三人求橘反得丹穴需之观曰河水孔穴坏败我室震之蹇曰蚁封户穴天雨将集孔融诗猿穴与不密叶　春官司服子男之服自毳冕而下卿大夫之服自元冕而下大夫出封畿内诸侯则加一等服子男之服或子男入仕王朝毳衣者乘车以出决男女之讼淫者虽畏而止息而情终不忘他日相遇相语有此诗人述而为之诗所以讥笑也故人传而盛行官得而采之故曰诗无邪言大车槛槛毳衣如菼则当时决讼事状着矣菼芦初生毳服内之青色如之璊玉赤色毳服内之赤色如之毳衣缋裳绣有五色焉子谓毳衣而决讼者谷善也今俗谓无病故曰安善故此诗谓生曰谷他日男女忽遇而陈情曰岂不尔思畏子而不敢诗人敷畅其辞故又曰啍啍又曰如璊又曰不奔陈情之切有曰生则异室不得而合矣死必同穴以葬若谓予言未必信有如皎日所以誓也夫人欲方炽故有此退而休止心自知非何敢形於诗言闻于外故人得而歌之为笑也周衰淫风虽流行而公论终难磨灭以人性善终不磨灭也是诗情状非陈古毛传亦不曰陈古独卫宏序曰陈古刺今大夫不能听男女之讼治古无淫俗安有同穴之誓卫序非毛传曰槛槛车行声也啍啍重迟
丘中有麻彼留子嗟彼留子嗟将其来施施丘中有麦彼留子国彼留子国将其来食丘中有李彼留之子彼留之子贻我佩玖
嗟补音遭哥切【按此三字原本脱】边让章华赋嗟与波叶阮籍咏怀诗嗟与河叶郭璞江赋嗟与阿叶陆机诗亦然施诗戈切【按此三字原本脱】楚辞天问安施与伊何叶汉高祖戚夫人歌施与何叶麦音默国补音越逼切【按此三字原本脱】博古图周南宫鼎光相南国周穆公鼎南国东国皆作或说文或邦也孙愐于逼切徐锴曰俗作古获切玖补音举里切说文正引此诗而读如芑　毛传曰留大夫氏子嗟字也子国子嗟父郑笺云子嗟放逐言子国着其世贤施施自适之貌言子嗟将自适于邱园之中矣将来食邱中之麦矣食其李矣初去朝未至邱中故曰将其来诗人留子之亲故故贻我佩玖而别也维亲故熟知留子邱园有麻麦李古人亦有以一字字者如顔渊冉有曰嗟曰国其字欤毛传谓子嗟子国则句不文後世未有以嗟类为字然古者名字子贱子骞仲突仲忽则嗟亦其类尔顔回字渊又字子渊则留子或果字子嗟子国是诗盖惜留子之贤而见退黜念之也卫宏序曰庄王不明贤人放逐
郑
缁衣之宜兮敝予又改为兮适子之馆兮还予授子之粲兮缁衣之好兮敝予又改造兮适子之馆兮还予授子之粲兮缁衣之蓆兮敝予又改作兮适子之馆兮还予授子之粲兮
【按此篇永乐大典缺卷】
将仲子兮无踰我里无折我树?岂敢爱之畏我父母仲可怀也父母之言亦可畏也将仲子兮无踰我墙无折我树桑岂敢爱之畏我诸兄仲可怀也诸兄之言亦可畏也将仲子兮无踰我园无折我树檀岂敢爱之畏人之多言仲可怀也人之多言亦可畏也
檀补音徒沿切【按此三字原本脱】易林临之蹇手诎不便不能伐檀便毗连切张衡南都赋楈枒栟榈柍柘檍檀结根耸本垂条婵媛【按南都赋以下原本脱】　将请也请音轻清而高者也故立此字以寄音今方言有之毛诗序曰将仲子刺庄公也弟叔失道而公弗制祭仲谏而公弗听小不忍以致大乱焉而诗无刺意是诗庄公所为也诚有不忍杀其弟之意祭仲谏曰臣请除之故是诗曰无折我树?无折我树桑无折我树檀我云者亲爱之真情也曰岂敢爱之其情实爱也今人实爱而曰不敢爱者每有是言曰畏父母畏诸兄畏人之多言此畏忌之心非慢易之心也夫不忍杀其弟之心畏忌之心此即道心而序以为刺近世苏氏亦推及他日隐微未着之情与夫其後欲杀其弟之心而尽掩是诗之善不可人心本善本正人心即道故曰道心因物有迁意动而昏始乱始杂然其本心之正亦间见互出於日用云为之间三百篇多此类天下是非二途而已矣是者是道非者非道鲁桓大恶春秋书其至于庙之合礼氓诗悔过孔子取其反正之心圣人无私善无私怒平心是非皆以明道不以是掩非不以非掩是檀木之美而坚者怀思念也祭仲之言诚有利害然有可思念者
叔于田巷无居人岂无居人不如叔也洵美且仁叔于狩巷无饮酒岂无饮酒不如叔也洵美且好叔适野巷无服马岂无服马不如叔也洵美且武
狩补音始九切左氏天王狩于河阳谷梁作守班固荅宾戏孔终篇于西狩顔师古音守　道之不明久矣自孔门惟三月不违仁月至日至者知之虽有子路子夏子张子游犹不知之而况於後世乎盖道至易至简至近至平常故曰中庸庸常也人心即道故曰道心人心本体自善自正自无所不通日用无非道者顾人自不省自不信尔故夫日用庸平人皆不知其为道叔于田之诗爱叔美叔人之善心也道心也无邪僻之思也孔子取此取此道心也毛诗序乃皆曰刺庄公大失本旨矣大叔于田诗中曷尝有不义之意惟不知是诗平正无邪之即道心故外求其说以厥後叔段之恶掩前时京人爱叔之善殊为害道岂无居人不如叔美且仁则虽谓之无人可也言其不足道也无饮酒无服马意同郑笺云洵信也疏引释诂询信也为证笺云服马犹乘马也易曰服牛乘马毛诗序曰叔于田刺庄公也叔处于京缮甲治兵以出于田国人说而归之
叔于田乘乘马执辔如组两骖如舞叔在薮火烈具举襢裼暴虎献于公所将叔无狃戒其伤女叔于田乘乘黄两服上襄两骖雁行叔在薮火烈具扬叔善射忌又良御忌抑磬控忌抑纵送忌叔于田乘乘鸨两服齐首两骖如手叔在薮火烈具阜叔马慢忌叔发罕忌抑释掤忌抑鬯弓忌以有两叔于田故于篇目加大字以别之释文云或作大叔于田者误襢本文作袒忌并如字下同弓补音姑宏切公羊传书黑弓左氏谷梁传皆作黑肱仪礼侯道五十弓弓二寸以为侯中注云今文改弓为肱左氏传引古诗曰翘翘车乘招我以弓岂不欲往畏我友朋楚辞九歌弓与惩叶枚乘七发弓与浔叶　乘马四马也两服两骖共为四马乘驾乘马而田狩执持其辔如织组织组者总纰於此成文於彼御者执辔於此而马骋於彼佀之两服马居辕间轭下无舒纵之状惟两骖居辕外有舒纵之状故曰如舞毛传曰烈列具俱也郑笺云列人持火俱举毛传曰襢裼肉袒也暴虎空手以搏之笺云献于公所进之君也京人见叔襢裼暴虎曰请叔无狃狎切戒其恐伤女也爱叔之言也毛传曰乘马四马皆黄骊白杂毛曰鸨尔雅郭注云今之乌騘疏云毛色黑白而复有杂毛相错者名鸨今谓之乌騘两服中央夹辕二马襄亦有上义尧典襄陵言水上邱陵也马以高者为美以最良马为两服又两首昂举故曰上襄两骖在旁与两服相次序微斜故曰鴈行忌者语助之音以字寄音而释文音记者方音不同尔今惟当随所书而读之叔善射其御又良罄尽也或尽力控止其马或纵马而骋若送去然皆言善御之状两骖在左右如手阜盛也慢迟也罕希也马慢矢发希抑叔释掤以覆矢矣抑叔执鬯以弢弓矣弢吐刀切春秋左传云公徒执氷而踞字与掤异音同氷犊丸盖即箭筒其盖可以取饮鬯弓谓弛弓而纳之鬯中毛诗序曰大叔于田刺庄公也叔多才而好勇不义而得衆也此序之非释见前叔于田
清人在彭驷介旁旁二矛重英河上乎翺翔清人在消驷介麃麃二矛重乔河上乎逍遥清人在轴驷介陶陶左旋右抽中军作好
英补音於良切说文以央得声出车诗释文央央本作英英同於良切荀卿赋篇世英与强叶离骚经落英与何伤叶九歌英与央叶冯衍赋英与洋叶张衡赋流英与朝阳叶古英雄之英英华之英皆为此读　观是诗虽不知高克与文公事情之详而其慢易不正可刺可恶足以消人慢易之心起人敬正之心毛传曰清邑也彭卫之河上郑之郊也消与轴皆河上地名也介甲也矛有英饰郑笺云清者高克所帅衆之邑也二矛酋矛夷矛也考工记庐人酋矛常有四尺夷矛三寻郑注云八尺曰寻倍寻曰常此笺必曰异矛者以长短故得言重英欤孔疏谓酋矛有二备折坏则惟可言双英耳不可言重乔高也车建二矛长短故重累而高欤笺云左左人谓御者右车右也中军谓将也高克之为将久不得归使其御者习旋车车右抽刃自居中央为军之容好而已兵车之法将居鼓下故御者在左毛郑皆曰容好则好上声而陆德明呼报反非陶陶音摇则翶翔逍遥之意而陆徒报反亦未安诗中叶韵亦不若是太拘或平或侧无定毛诗序曰清人刺文公高克好利而不顾其君文公恶而欲远之不能使高克将兵而御狄于境陈其师旅翶翔河上久而不召衆散而归高克奔陈公子素恶高克进之不以礼文公退之不以道危国亡师之本故作是诗也
羔裘如濡洵直且侯彼其之子舍命不渝羔裘豹饰孔武有力彼其之子邦之司直羔裘晏兮三英粲兮彼其之子邦之彦兮
侯补音洪姑切史记斩卢胡王汉书作侯左氏传童謡曰鸜鹆跦跦公在乾侯徵褰与襦易林师之井曰苑子妙才戮辱伤肤然後相国封为应侯张衡西京赋侯与拘叶扬雄解嘲侯与驱叶董仲舒叙传侯与车叶柳宗元吊苌弘辞侯与图叶其如字又音记春秋左氏传曰彼已之子邦之司直　是诗乃亲见在位之贤者爱之敬之故颂其善也而毛诗叙曰言古之君子以风其朝焉郑自庄公以来固非有道之朝朝多小人而是诗乃亲见非言古也次篇遵大路言君子去之安如非美此君子之贤也耶大夫羔裘如濡光泽之至也洵信也传曰侯君也韩诗传曰侯美也盖公侯伯子男皆美称侯必有训不可得而知大槩美称也亦犹易直子谅子亦称其善尔舍沈书者反弃舍也见危授命而不变也渝变也毛诗传曰豹饰缘以豹皮也孔甚也言甚武有力出则执干戈而卫社稷也晏和柔也以羔羊之皮为裘以柔为贵古者素丝以英裘此曰三英者所见三缝也皮之大者左右袖一缝而已并中前缝为三缝皮之小者左右袖各二缝并中前缝为五缝故羔羊诗言五紽五緎五总皆谓缝中之英饰也彦士之美称
遵大路兮掺执子之袪兮无我恶兮不寁故也遵大路兮掺执子之手兮无我魗兮不寁好也
遵循也掺揽也祛袖也寁速也魗犹恶也好善也美也遵大路以追留君子揽执其袪无恶我我欲君子迟迟其行不速故也不速则善也爱之而欲其迟留也毛诗序曰庄公失道君子去之国人思望焉何止于思望而已直挽而迟留之也
女曰鸡鸣士曰昧旦子兴视夜明星有烂将翶将翔弋凫与鴈弋言加之与子宜之宜言饮酒与子偕老琴瑟在御莫不静好知子之来之杂佩以赠之知子之顺之杂佩以问之知子之好之杂佩以报之
加补音一读居之切三畧柔有所设刚有所施弱有所用强有所加兼此四者而制其宜楚辞天问加与亏叶扬雄长杨赋加与夷叶一读居何切楚辞九怀加与和叶七谏加与何叶张衡西京赋加与过叶魏明帝桐诗加与柯叶　女曰鸡鸣矣士曰昧爽矣女曰子兴视夜如何其及士兴视则明星烂然以有星明故窻牖微明佀昧旦夫妇相警夙兴也士又曰吾将翶焉翔焉弋射凫鴈言语助也加之中也史记曰以弱弓微缴加诸鳬鴈之上宜之为言美而称也夫妇同其乐也宜饮酒以所加凫鴈荐也与子偕老夫妇相好故言及此有琴焉瑟焉惟其所御莫不静好夫妇和乐不淫於色故觉闲静知子之所招来者其以杂佩赠之乎知子之所顺协者其以杂佩问之乎知子之所爱好者其以杂佩报之乎夫妇同心好贤乐善如此毛诗序曰陈古义以刺今不说德而好色也郑自庄公以来固无道郑多淫风故谓此诗陈古然讵可谓举郑国之人皆不说德而好色诗言翶翔弋凫鴈盖贤者隐处野外之诗也详观诗辞殊非陈古之情毛传曰杂佩者珩璜琚瑀冲牙之类说文云珩佩上玉也璜半璧也琚佩玉名也瑀玖石次玉也玉藻云佩玉有冲牙郑注云居中央以前後触也玉府郑注引诗传曰佩玉上有葱珩下有双璜冲牙蠙蛛以纳其间玉藻云大夫佩水苍玉世子佩瑜玉士佩瓀玫玉有女同车佩玉琼琚邱中有麻贻我佩玖
有女同车顔如舜华将翶将翔佩玉琼琚彼美孟姜洵美且都有女同车顔如舜英将翶将翔佩玉将将彼美孟姜德音不忘
是诗深言孟姜之善而亦不言同车者之不善婉而彰爱而忠追考时事则太子忽尝有功于齐齐侯请妻之忽曰齐大非吾耦也遂辞之国人惜其失大国之助故作是诗而毛诗序谓国人刺之则过矣又谓见逐而後刺之益非此诗之情熟观此诗则知之又曰忽以国人而名君大逆也又累篇言刺忽呜呼痛哉惟孔子作春秋奉天道而笔削且孔子非郑臣故可书郑忽今此序曰郑人刺忽则悖乱天常不可以训毛传曰亲迎同车也舜木槿也子忽辞齐而他娶虽美然彼孟姜尤美且有贤德之音惜其失大国之助隐然在中都犹好也见书禹谟臯陶谟
山有扶苏隰有荷华不见子都乃见狂且山有桥松隰有游龙不见子充乃见狡童
山宜有扶苏隰宜有荷华国宜有贤俊今不见贤俊乃见不肖子都喻贤俊狂且喻不肖毛诗序曰刺忽也所美非美然诗人方含隐不敢指切其君而序曰刺忽大悖也毛传曰扶苏扶胥小木也尔雅释草云荷芙蕖红茏古其大者蘬郭注云俗呼红草为茏鼓语转耳陆玑云一名马蓼叶大而赤白色生水泽中高丈余尔雅疏引此诗游龙为证张横渠曰游龙荭草也其枝樛曲着土处生根如龙也释文云桥本亦作乔董云子都世之美好者也子充不见于书疑亦以美着也毛传谓狡童昭公也断断乎无此义狡童犹狂且狂狡谓在朝之小人若以喻君则悖逆甚矣
蘀兮蘀兮风其吹女叔兮伯兮倡予和女蘀兮蘀兮风其漂女叔兮伯兮倡予要女
【按此篇永乐大典缺卷楼钥集载其解云此诗凡言女皆指君也女者爱之之辞钥论云民劳王欲玉女是用大谏此意尤明又卷阿俾尔弥尔性之类不惟是爱君如古称我为朕未至如秦以来分别之严也】
彼狡童兮不与我言兮维子之故使我不能餐兮彼狡童兮不与我食兮维子之故使我不能息兮
餐补音逡缘切【按原本以上三字脱今补】古诗周公下白屋吐哺不及餐一沐三握发後世称圣贤挚虞思游赋餐与乾叶韩愈秋怀诗餐与前叶　诸儒咸谓狡童指昭公无乃大不道乎詈其君矣虽河南程氏犹同之盖根本于毛传与序之失遂不复思而从其悖也此狡童谓狂臣擅命之小人也故不亲君子不与君子言不与君子食谓疏远之不与廪禄也子谓郑君也君子不忘君忧其祸即至故不能餐不能安息也毛诗序曰刺忽也不能与贤人图事权臣擅命也然则强臣擅权则不与贤者禄食者权臣非昭公也没君子爱君之善诬君子以詈君之大罪奚可奚可公子翬谓隐公曰百姓安子诸侯说子山有枢子之衣裳宛邱子之汤兮子皆指君
子惠思我褰裳涉溱子不我思岂无他人狂童之狂也且子惠思我褰裳涉洧子不我思岂无他士狂童之狂也且
子谓郑君也郑君远贤而近小人贤者退处而心不忘君故作褰裳之诗曰子惠思我我则褰裳涉溱而来子不我思岂无他人言君固自有他人为之任用此语深讥焉而婉者也卒直言曰狂童之狂也且疾所任用乃狂妄小人尔诸儒未观诗而先观毛诗序与传反以序传病诗曲推强释良可笑不思序传之缪误甚着甚多是序曰褰裳思见正也狂童恣行国人思大国正已也诗中安有此情腐儒苦思或至迂僻亦犹左氏曰豫凶事欤
子之丰兮俟我乎巷兮悔予不送兮子之昌兮俟我乎堂兮悔予不将兮衣锦褧衣裳锦褧裳叔兮伯兮驾予与行裳锦褧裳衣锦褧衣叔兮伯兮驾予与归
巷补音胡贡切离骚经啓九辨与九歌兮夏康虞以自纵不顾难以图後?五子用失乎家巷　毛诗序曰昏姻之道缺阳倡而阴不和男行而女不随观诗意诚有之然今悔矣悔过之心圣人取焉而序总曰刺乱也则差矣此悔而作诗求复谐者也丰丰满也巷门外也男亲迎而女不从男不得已而退犹俟於门外也犹觊女之或从也今女悔纵未从而姑送之犹未至於深絶也昌盛也将犹送也先言巷後言堂更韵也郑笺云褧禅盖以襌縠为之中衣裳用锦而上加襌縠焉中庸曰衣锦尚褧恶其文之着也古者衣裳中锦外絅风俗率如此故虽衰世犹未变絅褧音义同女悔而告长上叔伯曰今车驾而迎予则与之行矣衣裳锦褧言衣裳已具饬今车驾而迎予则与之归矣妇人谓嫁曰归
东门之墠茹藘在阪其室则迩其人甚远东门之栗有践家室岂不尔思子不我即
东门之平墠又有茹藘之草在其阪阪又有栗木焉践行也行道之旁有家室焉其家室中之人女之所慕者而其不我即故有甚远之叹是诗女则淫矣而士则正毛诗序槩曰刺乱其半差矣毛传曰东门城东门也墠除地町町者茹藘茅蒐也尔雅释草云茹藘茅蒐郭注云今之蒨也可以染绦坂大坡不平
风雨凄凄鸡鸣喈喈既见君子云胡不夷风雨萧肃鸡鸣胶胶既见君子云胡不瘳风雨如晦鸡鸣不已既见君子云胡不喜
是诗美君子不改其度也郑有君子虽居乱世不从世俗所移国人喜之也而毛诗序曰思君子也诗曰既见非思胡何也夷平也乱世贤者多忧既见君子喜而失其忧故夷平也
青青子衿悠悠我心纵我不往子宁不嗣音青青子佩悠悠我思纵我不往子宁不来挑兮逹兮在城阙兮一日不见如三月兮
因久不见之学子乃挑逹于城阙之间於是追恨曰我一日不见如三月之久思如此之切而彼乃若是耶毛诗序曰刺学校废也乱世则学校不修焉毛传青衿青领也学子之所服郑笺云学子而俱在学校之中已留彼去故随而思之尔礼父母在衣纯以青嗣续也女曾不传声问我责其忘已尔雅释器云衣皆谓之襟郭注云交领方言云衿谓之交释器又云衿谓之袸郭注云衣小带疏引士昏礼施衿结帨为证此衿非襟毛传谓领者取方言之交取尔雅之襟然襟非领乃袂也古谓之袵亦谓之襟衣所以交於前者以有袵也衣身前不交续以左右二袵而後交方言襟谓之交谓此也领亦因是而交而襟非领毛传郭注皆误衿有二义一曰襟一曰带然襟狭佀带故因名欤毛传曰佩佩玉也士瓀珉而青组绶程曰挑轻跃逹放恣郑笺云废学业但好登高见於城阙阙者谓於城之阙处置门其两旁城土高而稍濶可以登而望远
扬之水不流东楚终鲜兄弟维予与女无信人之言人实迋女扬之水不流束薪终鲜兄弟维予二人无信人之言人实不信
激扬之水不能流一束之楚微弱令不行也虽有兄弟心则相残亦可言鲜兄弟争国羣臣公族咸有二心维予与女二人而已无信人之言人实诳女迋诳也纳忠至矣此忠爱其君之诗也毛诗序谓
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:37:20-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>