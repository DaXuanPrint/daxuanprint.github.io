<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="先贤任子遗书序,任子遗书,重刻任子遗书书后,任子遗书全文在线阅读,任子遗书全文在线下载,大玄古籍书库">
<meta name="description" content="家训，先秦任不齐著。记录任氏族人训言和教诲的。文本,它长期被任氏族人奉为修身养性之圭臬,反映了任氏族人的家族哲学。分为十二篇：《三才》、《为学》、《忠孝》、《言行》、《治道》、《进贤》、《刑赏》、《礼教》、《乐训》、《燕居》、《问答》(上、下篇)。_任子遗书_全文在线阅读_任子遗书_全文在线下载_大玄古籍书库">
<title>任子遗书_任不齐_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">任子遗书</span> <br/>
          作者： <span class="inputVal" id="bkauthor">任不齐</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,先秦,家训,完结</span> <br/>
          字数： <span class="inputVal" id="bknum">[book_length]10169</span> <br/>
          说明： <span class="inputVal" id="bkdec">家训，先秦任不齐著。记录任氏族人训言和教诲的 文本,它长期被任氏族人奉为修身养性之圭臬,反映了任氏族人的家族哲学。分为十二篇：《三才》、《为学》、《忠孝》、《言行》、《治道》、《进贤》、《刑赏》、《礼教》、《乐训》、《燕居》、《问答》(上、下篇)。</span> <br/>
          封面： <span class="inputVal" id="bkimg">Z_4522.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]任子遗书
[book_author]任不齐
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,先秦,家训,完结
[book_length]10169
[book_dec]家训，先秦任不齐著。记录任氏族人训言和教诲的 文本,它长期被任氏族人奉为修身养性之圭臬,反映了任氏族人的家族哲学。分为十二篇：《三才》、《为学》、《忠孝》、《言行》、《治道》、《进贤》、《刑赏》、《礼教》、《乐训》、《燕居》、《问答》(上、下篇)。
[book_img]Z_4522.jpg


[book_title]先贤任子遗书序
余自童稚时，先君即以我祖先贤遗语授余，今五十余年，珍怀箧笥中。经甲申之变，兵燹流离，南北奔驰，即签道屡厄，未尝不携以自淑也。虽篇章寥寥，教业攸关，其崇正儒术，阐发正道，一依先圣为旨，岂若诸子百家之支离无归乎？若曰公孙龙子之辨也，商瞿子之钩深致远也，皆先圣同堂之弟子也；至于荀之驳也，庄之诞也，商韩之刻也，又皆宗先贤而畔焉者也。然总非先贤立论之本意，亦不敢引之以相附也。遂就原著分为十二篇，付之梓人，使我子孙咸知先贤之训词，有所承授云尔。
康熙元年仲夏月吉七十五代孙孔昭谨识

[book_title]任子遗书
七十五代孙孔昭集
三才篇
子任子问于孔子曰：“何为天？”子曰：“天，积气之谓也。日月星辰会而成朔，天之道尽矣。”“何为地？”子曰：“地，积形之谓也。水木土石结而成象，地之道尽矣。”“何为人？”子曰：“人，性情之谓也。仁义礼智合而成性，喜怒哀乐发而为情，人之道尽矣。”
子任子曰：“君主日，后主月，有道乎？”子曰：“君法天，天纯阳，故配日；后法地，地纯阴，故配月。日月之道，阴阳之义也。”
子任子曰：春者何？岁之始也。王者孰谓？谓周王也。曷为先言王而后言正月？王正月也。曷言乎王正月？大一统也。
子任子曰：日食修德，月食修刑。故阳事不得谪见于日，阴事不得谪见于月。日月者，阴阳之统也，故曰一阴一阳之谓道。
子选侍，孔子曰：“女知道乎？天有至道不言而育，地有至道无为而成，人有至道不学而能。”子选曰：“然天也，亦人欤？”子曰：“皆天也。”
子选曰：天道变于上则人事应于下，有诸内必形诸外，是故圣人以法天为本。
子选问于孔子曰：“敢问天缺西北，地陷东南，有之乎？”子曰：“西北物之成，东南物之萌。西北地高而气寒，山与天连，故曰缺，成而必朽也。东南地下而水与天齐，故曰陷，萌而将蕃也。天一生水，地六成之，五行因焉。天地之道，循环无端；阴阳之道，不易之理也。”
子选曰：天地泰，万物生；天地否，大道塞。幽赞天地之道，惟圣人为能。
子选曰：阴阳之气，业为五行，道为五政，调为五音，著为五声，和为五味，君德应之，皆有其验。故随而不见其后，迎而不见其首，成功遂事，莫知其壮，图弗能载，名弗能举，古圣人所以畏而祈其命也。
子选曰：治天之端，在审查名号，名号定则是非正，是非正则顺逆明，顺逆之道可通于天地。故天不言，使人发其意；弗为，使人行其中。圣人能发天意，不可不察也。是以受命之君定为天之所与。
子选曰：天高其位而下其施，藏其形而见其光。高其位，所以为尊也；下其施，所以为仁也；藏其形，所以为神也；见其光，所以为明也。位尊而施仁，藏神而见光，天之行也；人主能法之，斯可以长世。
为学篇
子选曰：“敢问仁。”子曰：“存诚之谓仁。诚也者，无欲之基也。以无欲养其善，则动无不善。防其妄，复其善，则诚存，诚存则心志清，明仁之机由以生，故曰存诚之谓仁。”
子选曰：吾闻诸夫子曰为学贵其日益，戒其日损。与贤者处，如入芝兰之室，久而不闻其香焉，则与之化而日益；与不贤者处，如入鲍鱼之肆，久而不闻其臭焉，则与之化而日损。损益在人，可不慎乎？
子选曰：德为福根，恶为祸门，去恶积德，终身胜人。
子选曰：好善如好色焉，缁衣之怀，笃於中心；恶恶如去草焉，巷伯之罚，严于加身。
子选曰：君子不以才知先人，故为天下母；不以富贵骄人，故为天下谷。
子选曰：君子之仕也，为养亲也，则乘田之职，仲尼安之；君子之洁己，为重道也，则千驷之马，伊尹不视。
子选曰：芝兰生于深林，不以无人而不芳；君子修道立德，不为穷困而改节。至哉是言！
子选曰：谦受益，盈招损。损益者，天地之运也。天地盈虚，与时消息，而人可不慎與？
子选侍侧，孔子与之坐曰：“吾语女，昔者君子比德与玉焉，温润而泽，仁也；缜栗而理，智也；廉而不刿，行也；垂之如坠，礼也；折而不饶，勇也；叩之其声清越而长，其终诎然，乐也；瑕不掩瑜，瑜不掩瑕，忠也；孚尹旁达，信也；气如白虹，天也；精神见于山川，地也；圭璋特达，德也；天下莫不贵者，道也。诗云言念君子，温其如玉。故君子贵之也。”
子选曰：恭以持己，则远于患；敬以与人，则人爱之；忠以存心，则和于众；信以处事，则人任之。修此四者，故成也。
子选曰：君子与人，不出恶声，交友不以利动，其慎洁有如此者。澣衣蔽体，不靡以文身；菲食致孝，不粝以俭亲，其谊敬有如此者。
忠孝篇
子选曰：为臣作忠，为子作孝，不忠不孝，灾逮夫身。
子选曰：不爱其亲而爱他人，谓之悖；不敬其兄而敬他人，谓之逆。
子选问于孔子曰：“人道孰为大？”曰：“孝弟为大。”“立国孰为本？”曰：“仁义为本。孝弟，人之始也；仁义，德之至也。反乎其始，进乎其至，此为上治。”
子选曰：兄弟之子犹子也，引而近之，并爱也；叔嫂之异席，推而远之，防渎也。
子选曰：问安视膳孝也，疏食水饮亦孝也；鞠躬尽瘁忠也，杀身成仁亦忠也。是故大孝格天，大忠贯日，此之谓也。
子选曰：子莫大於孝，移孝以作忠，则忠臣出孝子之门已；弟莫大於悌，移敬以作顺，则和气聚瑞应之徵也。
子选曰：有君之尊，有父之亲，君父之伦，等於天地，不可废也；朋友以信孚，信友可以获上，是故君子重之也。
子选曰：君为臣纲，父为子纲，夫为妇纲。三纲正，五伦明，天下和宁，灾害不生。
子选曰：家道离，必起於妇人而成於夫妇。夫妇者，家之主也。男正位乎外，女正位乎内，而家道定。故《易》以睽次家人，则二女同居，而志不同行也。
子选曰：孝子不登高，不临深，不急难以忘身；忠臣不营利，不徇私，不爱身以忘君。
子选曰：天下有道则臣不议君，子不议父，天下和平；天下无道则君不君，臣不臣，父不父，子不子，兄弟残，庶人咸非其上矣。
子选曰：父母生之，子弗敢杀；父母置之，子弗敢废；父母全之，子弗敢缺。故舟而不游，道而不径，能全肢体以守宗庙，可谓孝矣。
子选曰：民之本教曰孝，其行孝曰养。养可能也，敬为难；敬可能也，安为难；安可能也，卒为难。父母既没，敬行其身，无遗父母恶名，可谓能终矣。惟礼义能助其成焉。
言行篇
子选曰：君子不为违心之行，不为欺世之言，清夜无惭则明旦无伐也。
子选曰：未行而言，则言虞过也；未言而行，则行有成也。是故与其有诺责也，宁有己怨。
子选曰：人之生也为其直也，其行也为可继也。言不过行，行不过言，言行合一，君子之道也。
子选曰：恭以御己，不恭则近於谄也；敬以接人，不敬则近於傲也；宽以居心，不宽则近於刻也；严以虑事，不严则邻於怠也。
子选曰：虑善而动，则动无悔；三复而言，则言寡尤。
子选曰：金人三缄其口，而铭之曰古之慎言人也。毋多言，多言多尤；毋多事，多事多败。其损益之由乎？
子选曰：君子先其身而身全，後其身而身存。故仁不居物先，知不处物後，斯二者得治身之道矣。
子选曰：大言入望大利，小言入望小利。言者，身之章也；行者，德之舆也。言之不文，行之不远。
子选曰：君子以道克为贵，身安为富，安则泰，克则裕。故有贫贱而尘视轩冕，富贵而漠视金玉者，其中无尚焉耳。
子选问於孔子曰：“德惟一，动罔不吉；德二三，动罔不凶。此有说乎？”子曰：“吉凶者，几之先见者也，唯君子见几而作。故《易》曰介於石，不终日，贞吉。”
治道篇
子选曰：“王者尚德而缓刑，尚德何以为王道？”曰：“德者，仁义之本也。入其国而其俗朴，其民湻，熙皞之化治而不知所以治，此其所以为王也。霸者则不然，尚功而务罚。务罚，霸者之事。故其政严刻，其俗浮漓，礉薄之风治而急求所以治，此其所以异於王也。”
子选问於孔子曰：“敢问圣人之德有以异於人乎？”子曰：“存心於物，於物必有所济；加志於民，於民如有所伤。故五帝之世如春，三王之世如夏。德盛化神，圣人也。”
子选曰：汤以仁义，其兴也勃焉，故谔谔而昌；纣以暴厉，其亡也忽焉，故唯唯而亡。由此观之，国无危亡之兆，家无丧败之患，父子兄弟无失德，君臣无失道故也。
子选曰：不齐闻诸孔子曰上敬老则下益孝，上尊齿则下益悌，上乐施则下益宽，上亲贤则下择交，上好德则下不隐，上恶贪则下耻争，上廉让则下知节，此七教者，治民之本也。而复有三至，至礼不让而天下治，至赏不费而天下悦，至乐无声而天下和，明王行此三至，故天下不劳而定。
子选曰：君犹舟也，民犹水也，水能载舟，亦能覆舟。故君人者，不可不敬百姓。
子选曰：天欲大其所生，必先予以覆露之仁，莫先百姓是也。是故爱民者，天所兴。
子选曰：“敢问天地之道，寒暑不时则疾，风雨不节则饥。有之乎？”孔子曰：“教者，民之寒暑也，教不时则伤世；事者，民之风雨也，事不节则无功。”
子选曰：君之於民也，虑其危难则安全之；虑其陷溺则奠丽之；虑其饥渴则饮食之。有君道三而天下不治者，未之有也。父之於子也，患其庸弱，导以仁义；患其暗昧，教以智敏；患其猛刻，诲以慈惠。有父道三而庭帏不治者，未之有也。
进贤篇
子选问於孔子曰：“进贤有道乎？”子曰：“周公一沐三握发，一饭三吐哺，贤犹虑其未至也。”
子选曰：“敢问益国之要何如？”子曰：“虞夏以得人而昌，桀纣以失人而亡，贤者之益於人国也，固不重乎？”
子选曰：十室之邑，必有忠信，况天下之广，四民之众哉？曰贵纯其心而已。心纯则贤知辅，贤知辅而天下不治者，未之有也。
子选曰：周之兴也，六卿之长，皆民譽也。譽不失职，官不易方，爵不踰德。
子选曰：“敢问才难何谓也？”子曰：“临大事，然後见才之难也。天生人而才以辅之，学以成之，是故经纶天地之谓才。”
子选曰：任官唯贤，左右唯人。诗云：陟彼崔嵬，我马虺隤。我姑酌彼金罍，维以不永怀。
子选曰：君之於贤也，既饮食之，又币帛以将其意。诗曰：麀麀鹿鸣，食野之苹。我有嘉宾，鼓瑟吹笙。吹笙鼓簧，承筐是将。
子选曰：君子居其位则思尽其职，受其禄则思终其事。诗云：不素餐兮。孰大於是？
子选曰：书云：若金用女作砺，若济巨川用女作舟楫，若岁大旱用女作霖雨。明王之需贤也如是夫？
子选曰：周官曰：推贤让能，庶官乃和，不和政厖。举能其官，惟尔之能。称匪其人，惟尔不任。至哉是言乎？
子选曰：君子者易亲而难狎，畏利而难却，重名而不为非，时动而不苟行，体虽安之而弗忍处，然后礼生；心虽欲之而弗敢信，然后义生。义节欲而治，礼反情而辨，是以无径情之行，谓之君子。
子选曰：王者，民之所往。君不失其群，故能使万民往之。而得天下之群者，无敌於天下。若夫孤特不相守，独居不成群，临难莫之救，此国之所以亡也。惟君子能消息於未然。
子选曰：贤者之事其君也，调而和之，纯而厚之，引而化之，天下好之道必昌；小人之事其君也，明而蔽之，听而塞之，威而灼之，天下恶之身必危。古帝王先察贤否之进退。易曰：内君子而外小人。其无故乎？
刑赏篇
子选曰：善为国者，赏不僭而刑不滥。赏僭则惧及淫人，刑滥则惧及善人。若不幸而过，宁僭毋滥。与其失善，宁其利淫，无善人则国从之弗可止也已。
子选曰：古者刑不以刀锯，赏不以爵禄。刑以刀锯，则刀锯之所及而人惧，刀锯之所不及而人玩已；赏以爵禄，则爵禄之所加而人奋，爵禄之所不及而人慢已。是以王者劝赏而畏刑，将赏为之加膳，加膳则饮赐，此以知其劝赏也；将刑为之不举，不举则徹乐，此以知其畏刑也。
子选曰：刑赏者，天下之平也；是非者，天下之公也。凡作刑罚轻无赦。周书曰：刑故无大，宥故无细，赏延於世，罚弗及嗣。
子选曰：“刑不上大夫，大夫有罪，不可以加刑與？”子曰：“非也，谓既已大夫矣，则位加於民上，而体隆於所尊。故有小过，则宜愧抑之，以服其心，欲其知廉耻之节也。其有中罪而自弛，大罪而自裁。若自搒缚之，笞辱之，非所以待大臣之道也。则刑不上大夫，不亦宜乎？”
子选曰：“刑罚以惩小人，礼义以闲君子，有之乎？”子曰：“刑罚虽严，可儆于一时；爵赏虽重，不及於後世。唯美恶之议一定，则荣辱之名不朽。故圣王秉礼道义，闲此以励人心也。”
子选曰：天地动，四时化者，非有他也。其见大义故能动，动故能化，化故能大行，化大行故法不犯，法不犯故刑不用，刑不用则尧舜之功德。此至治之务也。孔子曰：谁能出不由户，何莫由斯道也。
礼教篇
子选曰：“礼本於太乙，分而为天地，转而为阴阳，列而为鬼神，礼固若是其变乎？”孔子曰：“天秉阳，垂于日星；地秉阴，竅于山川。播五行于四时，和而後岁成也。故郊社之礼所以事上帝也，宗庙之礼所以祀乎其先也，人道好礼而天下治矣。”
子选曰：昔者明王奉若天道，本天之义以制人之情。礼行於君臣而官方可序焉，礼行於父子而长幼可辨焉，礼行于闺阃而大小可和焉，礼行於祖祢而幽明聿彰焉，礼行於蒐狩而戎事夙戒焉。由此观之，君子盖无物而不由於礼矣。
子选曰：“男子二十而冠，三十而有室；女子十五而笄，二十而有家，信乎？”子曰：“男女之礼，贵及时也。过时者衰，非时则天。男女者，所以承宗祧而嗣後昌也。男子任天道，以长万物为教；女子顺地道，而承其理者也。婚姻之始，可不慎與？”
子选曰：夫礼者，天之经也，地之义也，民之行也。天地之道而民实则之，则天之明，因地之性，生其六气，用其五行，调为五味，发为五色，章为五声，淫则昏乱，民失其性，是故为礼以防之。
子选曰：先王制礼弗敢过也。夫礼为可传也，为可继也，故婚姻有仪，哭踊有节。
子选曰：礼云：祭有四时，春曰礿，夏曰禘，秋曰嘗，冬曰烝，皆天子之礼也。禘以盛阳，嘗以盛阴，君明其义，举以春秋，事辨功成，天地享之，百福集之，是以为治国之本。
子选曰：天子七庙，诸侯五庙，大夫三庙，上士二庙，官师一庙，庶人无庙。惟天子有祧，诸侯士大夫缺焉，所以重天统，人不得而僭之也。
子选曰：古者日在北陆而藏冰，西陆朝觌而出之，其藏也，深山穷谷，固阴冱寒则取之；其出也，朝聘享问，宾食丧祭则用之。故司寒之祀，黑牲秬黍；祓除之令，桃弧棘矢。则冬无愆阳，夏无伏阴，春无凄风，秋无苦雨，雷出不震，霜雹不降，天疠不作。豳风十月，期言伐冰，诚重之也。
子选曰：礼者，义之实也。苟协诸义，则先王所未之有，可以义起也。故讲以仁得之者强，顺其体得之者尊。古者陈义以种之，讲学以耨之，本仁以聚之，播乐以安之，斯为先王制礼之用。
子选曰：孔子曰：大道之行也，天下为公。选贤与能，讲信修睦，故人不独亲其亲，不独子其子，使老有所终，壮有所用，矜其孤独废疾者，皆有所养。男有分，女有归。货，恶其弃於地也，不必藏於己；力，恶其不出于身也，不敢怠於己。是故闭而不兴，盗窃乱贼不作，外户不闭，是之谓大同。
子选曰：吾闻之礼於政，如热之有濯也。濯以救热，何患之有？昔夫子称子产为令，择能而使，可为有礼矣。昔曰：谁能执热，逝不以濯。礼之时用大矣哉！
乐训篇
子选曰：乐者，乐也。乐反其所自生，生则恶可已，故形於声；声相应，故主变；变成方，谓之音；比音而乐之，及干戚羽旄，谓之乐。
子选曰：先王平人心以为乐，合生气之和，道五常之行，使之阳而不散，阴而不密，刚气不怒，柔气不慑，皆安其位而不相夺也。
子选曰：乐有五声、八音、十二律，旋相为宫也。是故清明象天，广大象地，终始象四时，周旋象风雨；五色成文而不乱，八风从律而不奸，百度得数而有常；小大相成，终始相生，移风易俗，天下皆宁。
子选曰：君子以作乐崇德，德之崇也，乐有由始也。诗曰：虡业维枞，贲鼓维镛。於论鼓钟，於乐辟雍。
子选曰：乐以导人心之和，非声弗能也。乐和声，声依永，故圣人因天地间至神之机，衍之以为乐。曰日者、曰风者、曰雨者，以形用；曰声者，以神用。正声入乎耳，而人皆有和平之应，则化民成俗，舍乐其何以哉？
子选曰：音者，生人心者也。情动於中，故形於声，声成文，谓之音。是故治世之音安而乐，其政和；乱世之音怨而怒，其政乖；亡国之音哀而思，其民困。以声音之道与政通也。
子选曰：韶之美也，武之善也，治之成也。郑卫之慢也，桑间濮上之淫也，乱之兆也。
子选曰：君子修身齐家，平均天下，然後声音之道兴，是乐之发也以身。以身度律，以律制器，身若不德，祸乱方兴，不可以言乐。仲尼曰：虽有其位，苟无其德，不敢作礼乐焉。
子选曰：圣人作为鞉鼓椌楬壎篪，此六者，德音也；又为钟磬竽瑟以和之，干戚旄翟以舞之，乃以祭先王之庙，所以成献酬酳酢也，所以宜官序贵贱也，所以示尊卑长幼也。
子选曰：君子曰：礼乐不可斯须去诸身，致乐以治心，则易、直、子、谅之心油然生矣。
子选曰：乐在宗庙之中，君臣上下同听之，则莫不和敬；在族长乡里之中，长幼同听之，则莫不和顺；在闺门之内，父子兄弟同听之，则莫不和亲。故审一以定和，比物以餙节，节奏合以成文，而君臣父子以安，万民以亲，此先王立乐之效也。
燕居篇
仲尼居，子选侍。曰：“子盍言尔志？”选对曰：“愿生有道之国，居光天之下，君臣正於朝，父子正於野，夫妇正於室，目不睹兵革之容，耳不闻战斗之声，居一亩之宫，讲礼乐以自淑，不齐之志也。”子曰：“善哉！进乎道矣。”
子选曰：昆虫草木弗有伤也，羽毛麟介弗有夭也，水火土石弗有变也，日月星辰弗有易也。
子选曰：君子敬其大，不遗其细；尊其老，不弃其幼，古之笃行者與？
子选居，弹琴而歌。子曰：“善矣哉，声音之道通乎治乎？”歌虞曰：“此三皇之遗也。”歌武曰：“干戚之音犹有存焉。圣人之难也，而有惭德。”
子选曰：予闻之楹铭曰：毋曰胡残，其祸将然；毋曰胡害，其祸将大；毋曰胡伤，其祸将长。
子选曰：化国之日舒以长；亡国之日促以短。
子选曰：古有乱君无乱国，有治人无治法。羿法非亡而不世中，禹法犹存而不世王；故法不独立，不能自行，得人者存，失人者亡。法者，治之端；君子者，法之原。惟有君子而後法斯备。
子选曰：孝哉，至矣！一言而该，虽圣不加焉。父母，子之天地欤？无天何生，无地何形；天地裕於万物，万物裕於天地；裕父母之裕，不裕矣。事父母自知不足者，其舜乎？故仲尼曰：舜其大孝也與？
子选曰：孔子曰：三皇善任因时者也，五帝善任仁义者也，三王善任智勇者也。若圣者，其至人乎？至人者，不治而不乱，不言而自信，不化而自行，荡荡乎民无能名，殆犹龙也哉？
子选曰：孔子曰：轻绝贫贱而重绝富贵，则好贤不贤而恶恶不著者也。人虽曰不利，吾不信也。诗云：朋友攸摄，摄以威仪。
子选曰：孔子曰：道之以德，齐之以礼，有耻且格；道之以政，齐之以利，民免而无耻。故君民者，子以爱之则民亲之，信以结之则民不倍，恭以莅之则民有逊心。
子选曰：吾昔游夫子之门，子夏问於孔子曰：“回之为人也何如？”子曰：“回之仁贤於某也。”曰：“赐之为人也何如？”子曰：“赐之辩贤於某也。”曰：“由之为人也何如？”子曰：“由之勇贤於某也。”曰：“师之为人也何如？”子曰：“师之庄贤於某也。”子夏避席而问曰：“然则四子者，何为事夫子？”曰：“居，吾语汝。夫回能仁而不能反，赐能辩而不能讷，由能勇而不能怯，师能庄而不能同，兼四子之有以易吾，吾弗许也。此其所以事吾而不贰也。”
子选曰：高之愚也，曾之鲁也，张之辟也，路之喭也，昔者吾友之，可识也。渊之学也，骞之孝也，仲弓之敬也，子贡之辩也，昔者吾友之，可畏也。
问答篇（上）
子选適鲁，馆於南宫氏，学诗书，习礼乐，问於南宫氏曰：“吾闻明德之後，必有达人。宋之考父，昔世明德，今之孔子，其达人乎？予舍此其何归欤？”
子选居鲁，因南宫适见孔子，问仁。子曰：“仁者，人也。克己复礼，天下归仁，斯之为仁，斯之为人。”
孔子游大庭氏之库，子选问曰：“郑谌孛星从火之说，何其騐也？”子曰：“亿中尔。子产却用玉之言而郑不复火谌，亦时不中矣。故曰天道远，人道迩，修政修德，天人斯应。”
孔子在齐闻韶而叹曰：“美哉！韶乎？何德之隆也。”选问曰：“德在音與？”子曰：“有之。”既而曰：“陈其复於东乎？”子选请其说，夫子不答。子出，门人问之。选曰：“居是邦也，不非其大夫，况国之兴废乎？”
孔子诛少正卯，鲁人疑之。子选请间曰：“夫子为政而去鲁之闻人，可乎？”子曰：“古人恶似而非者，恶紫之夺朱，恶莠之乱苗，夫夫餙强而动众，将摇国是，奸人之雄，恶得不讨？”
孔子去卫適宋，诸弟子讲礼於大树下。子选问：“齐闻清庙明堂，讲礼之地也。今夫子与二三子讲於野，不亦亵與？”子曰：“汝不闻乎礼失而求之也。”
孔子自楚之郯適桃乡子选之庐，选歌诗曰：“桃之夭夭，其叶蓁蓁，之子于归，宜其家人。”子曰：“宜尔家室，尔国惟尔一人，小子识之。”
孔子为鲁司寇，堕三都。齐人恐，餽女乐。孔子去之，子选随侍，子曰：“彼妇之口，可以出走。”子选曰：“鲁，父母之邦也。夫子之行，无乃甚乎？”子曰：“祭而不胙，於礼已废；内荒於色，外废於礼，其可已乎？故曰无礼之邦，不可与久居。何得不去？”
子路治蒲，孔子过之，有三善之称。子选问曰：“以由之治治天下，何如？”子曰：“苟慎其行而广其志，则天下亦可以几；三善之化，自邑而国，国而天下。治何大小之异乎？”
问答篇（下）
子选自鲁归于桃乡东门，子高曰：“圣亦有穷乎？”曰：“有道之不行，天也。非人之所能为也。圣其如天何？”
孔子自卫反鲁，子选曰：“夫子仕乎？”子曰：“为政不纲，世莫予宗，吾何仕。”曰：“夫子隐乎？”子曰：“遁世独善，洁己者为之。吾非斯人之徒而谁与？吾何隐。”曰：“夫子教乎？”子曰：“有先王之诗书礼乐在，吾何教。”子选退，门人问之，对曰：“大哉！夫子之志在万世乎？”
季康子以子选为卞宰，子选曰：“至道无言，至治无为，夫子能从吾乎？”曰：“然。”子选曰：“归政于君，归利于民，夫子能从我乎？”曰：“审之。”子选曰：“是不能为夫子宰矣。”请辞。
孔子既没，子选心丧，在鲁三年，既毕，将反于桃乡，望鲁皋门而叹曰：“龜蒙凫绎，山灵王兮；沂泗汤汤，水流长兮。念我哲人，仰天地而独伤兮；厄而不达，终并日月以为光兮。”因泣而去。
子选既归，楚人来聘，不行，公明季请曰：“夫子何为不行？”子选曰：“楚大而王，非守礼之国也。孔子东周之言，吾何敢忘乎？”楚人闻之，复以上卿来迎，遂去之剡。
蒯伯仪游于齐，齐平公悦之，曰：“子何师？”对曰：“桃乡任子选，臣之师也。”公曰：“寡人因子以交子之师，可乎？”对曰：“吾师，仲尼之徒也。尊诗书，崇礼乐，守先王之道，以待后之学者。君欲交之，其可得乎？”公使人以帛召之。子选曰：“不齐鄙野之夫，何足以辱君召。”遂卧疾，三反不起。仪来，子选曰：“归告齐君，强幹弱枝，内本外末，兴废之要也；危邦不入，乱邦不居，守身之要也。”
子选过薛东门，子高从。子选夜登东阜而望，井、鬼间有气如虹，历星、张，散而复聚于轸、翼，其长经天，叹曰：“代周者秦欤？代秦者楚欤？”子高曰：“可得闻乎？”对曰：“昔夫子序书，而以秦誓终，其斯之谓與？不言楚者，兴其地，非兴其国也，是以言秦而不言楚。”
子选东游海上，南宫仲举问曰：“伯牙鼓琴海水移情，古有之乎？”子选曰：“情自移尔，海水何知？”

[book_title]重刻任子遗书书后
圣门弟子，自记其言论，《曾子》以外不多见。虽文学专家如游夏，惟杂见传记，而未尝别著为书。焦氏《国史经籍志》有《颜子》、《子思子》、《言子》、《漆雕子》，多后人所辑。乃今于古任城，忽得任子子选之遗书而读之，篇帙不多，而辞理醇正，绝类《家语》与《韩诗内、外传》之所为，似非三代后人拟作。任氏始居薛、居鲁，后居楚，此书究不知传于鲁、薛乎？抑传自楚乎？何以自汉以来，史官著录不及载？独其裔孙守此剩简，踰二千岁而犹存。明季有任民育者，重刻之以惠来学，前此有无刻本亦不为详也。昔有明时有晚出之《子夏易传》、《子贡诗说》，又有《孟子》之外书，书皆深奥高简不能断其为真，亦不能禁人之疑其伪也。任城书院学海楼奉任子神祏，稷辰始为设祭，又以扬州殉难之贤裔祔位其侧，而刘孝廉文骧即从其后人寻得《任子遗书》及《任氏家乘》。时甄别邑子，遂以遗书中所纪孔子游桃乡子选之庐，命诸生赋之，欲使生斯乡者，不忘渊源所自出也。追思任城诸贤，惟高子、樊子屡见于圣训。如陈子、郑子，其言论问答并不可得。而闻独任子一编，得仅存于家乘。它虽专祠与奉祀之子孙，而无或有造先训以诬世者。可见此编之存，为斯邦人士所共信而不惑者也。稷辰谨重刊之，以示学者，望士知敬任子之学，服任子之言，而传之无穷也。识者当鉴其过而存之之意，而无事刻核焉，可也。
同治四年春三月会稽后学宗稷辰书后

        </div>
      </div>
    </div>
  </div>
</div>
<!--update:2025-08-30 09:36:00-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>