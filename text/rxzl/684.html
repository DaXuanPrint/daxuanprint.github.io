<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="穀梁古义疏序,重订穀梁春秋经传古义疏自敘,重订穀梁春秋经传古义疏凡例。注,重刻穀梁古义疏弁言,穀梁春秋经传古义疏卷一,穀梁春秋经传古义疏卷二,穀梁春秋经传古义疏卷三,穀梁春秋经传古义疏卷四,穀梁春秋经传古义疏卷五,穀梁春秋经传古义疏卷六,穀梁春秋经传古义疏卷七,穀梁春秋经传古义疏卷八,穀梁春秋经传古义疏卷九,穀梁春秋经传古义疏卷十,穀梁春秋经传古义疏卷十一,重订穀梁春秋经学外篇敘目,榖梁春秋经传古义疏全文在线阅读,榖梁春秋经传古义疏全文在线下载,大玄古籍书库">
<meta name="description" content="十一卷。。清廖平撰。廖平是清末的经学大师,一生经学主张凡六变。在光绪十年(1884)前后,著《榖梁春秋内外编》共三十七种、五十卷。其中内编书一种,即《榖梁春秋经传古义疏》十一卷;外编书十一种,包括《起起榖梁废疾》一卷、《释范》一卷、《集解纠谬》二卷、《榖梁先师遗说考》四卷、《榖梁大义详证》四卷、《榖梁传例疏证》。二卷、。《榖梁外传》二卷、。《榖梁决事》二卷、。《榖梁属辞》二卷。(附《本末》一卷)、《榖梁比事》二卷、《榖梁琐语》四卷。此外又有《榖梁日月时例表》等二十五种。。这些著作代表了廖平的。《榖梁》学观">
<title>榖梁春秋经传古义疏_廖平_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">榖梁春秋经传古义疏</span> <br/>
          作者： <span class="inputVal" id="bkauthor">廖平</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]465643</span> <br/>
          说明： <span class="inputVal" id="bkdec">十一卷。 清廖平撰。廖平是清末的经学大师,一生经学主张凡六变。在光绪十年(1884)前后,著《榖梁春秋内外编》共三十七种、五十卷。其中内编书一种,即《榖梁春秋经传古义疏》十一卷;外编书十一种,包括《起起榖梁废疾》一卷、《释范》一卷、《集解纠谬》二卷、《榖梁先师遗说考》四卷、《榖梁大义详证》四卷、《榖梁传例疏证》 二卷、 《榖梁外传》二卷、 《榖梁决事》二卷、 《榖梁属辞》二卷 (附《本末》一卷)、《榖梁比事》二卷、《榖梁琐语》四卷。此外又有《榖梁日月时例表》等二十五种。 这些著作代表了廖平的 《榖梁》学观点。他认为,今文经学与古文经学的根本区别在于礼制的不同。今文经学礼制祖《王制》,古文经学礼制宗《周礼》;《王制》是《春秋》旧传。两汉今文学、古文学的依经立说,推衍比附,都是由《王制》和《周礼》所派生的。《榖梁传》主张“素王”说,礼制属于新制,托“素王”改制,故与《周礼》不合。廖平认为,范宁《春秋榖梁传集解》不守旧训,有不少谬误。他参考两汉经师旧说,以班固的观点进行折衷。如果义还不通,就提出自己的看法。对范宁注不完备的地方,进行疏通引证。引用事实,以《史记》的记载为主,有时也引用《左传》。廖平认为董仲舒治《公羊传》,说礼制与《榖梁传》其实一致,于是对《榖梁传》中的微文孤证,两汉经师又没有解说的,就取董仲舒之说。</span> <br/>
          封面： <span class="inputVal" id="bkimg">Z_5085.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]榖梁春秋经传古义疏
[book_author]廖平
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]465643
[book_dec]十一卷。 清廖平撰。廖平是清末的经学大师,一生经学主张凡六变。在光绪十年(1884)前后,著《榖梁春秋内外编》共三十七种、五十卷。其中内编书一种,即《榖梁春秋经传古义疏》十一卷;外编书十一种,包括《起起榖梁废疾》一卷、《释范》一卷、《集解纠谬》二卷、《榖梁先师遗说考》四卷、《榖梁大义详证》四卷、《榖梁传例疏证》 二卷、 《榖梁外传》二卷、 《榖梁决事》二卷、 《榖梁属辞》二卷 (附《本末》一卷)、《榖梁比事》二卷、《榖梁琐语》四卷。此外又有《榖梁日月时例表》等二十五种。 这些著作代表了廖平的 《榖梁》学观点。他认为,今文经学与古文经学的根本区别在于礼制的不同。今文经学礼制祖《王制》,古文经学礼制宗《周礼》;《王制》是《春秋》旧传。两汉今文学、古文学的依经立说,推衍比附,都是由《王制》和《周礼》所派生的。《榖梁传》主张“素王”说,礼制属于新制,托“素王”改制,故与《周礼》不合。廖平认为,范宁《春秋榖梁传集解》不守旧训,有不少谬误。他参考两汉经师旧说,以班固的观点进行折衷。如果义还不通,就提出自己的看法。对范宁注不完备的地方,进行疏通引证。引用事实,以《史记》的记载为主,有时也引用《左传》。廖平认为董仲舒治《公羊传》,说礼制与《榖梁传》其实一致,于是对《榖梁传》中的微文孤证,两汉经师又没有解说的,就取董仲舒之说。
[book_img]Z_5085.jpg


[book_title]穀梁古義疏序
西漢五經家學，今惟《春秋》公羊、穀梁尚存。魏、晉以來，微言大義晻曶不章，徒以文字異同，爲左氏家參攷而已。有清中葉，公羊學始大盛，而穀梁猶微，著書傳世者不逮十家，皆未足厭學者之意。蓋公羊家之學，江都《繁露》完書具存，任城《解詁》又依胡母生條例，兩大師家法未亡，故治之猶易。《穀梁》則師説久湮，惟有范武子《集解》。范氏以鄭君家法説《春秋》，鑿枘既多，舊義益以汩亂，故治之尤難。近人至以《穀梁》爲古文家僞造，以附於《左氏》者，良可喟也。井研先生壯年專精《穀梁》之學，所著《古義疏》數易稿而始定，根原《王制》，溝通二傳，存漢師之遺説，删范、楊之野言，較清代《補注》、《釋例》諸家倜乎過之。昔阮伯元見孔撝約《公羊通義》，歎爲孤經絶學。孔氏書弗能稱是，先生之於《穀梁》，庶近之矣！先生與先文學交最篤，式誨少得侍教，孤露以後，先生時時過從，訓誨有加。既爲先文學作《家傳集序》，乃以此書舊刻疏惡，命爲重刊，剞劂甫竣，而式誨忽遘横逆，先生復貽書當道，遠勤將護。今春方欲躡屩德門，親謁杖履，勿勿未果，而先生赴至矣。哲人云亡，海内同悼，矧託末契，尤所痛心。猶幸是書刊成，足以慰先生於九京，因亟印行之。先生别有《外編》若干種，惟《起起廢疾》、《釋范》二書行世，今附刻於後。他日當求禮堂遺稿，盡刊布之，俾西漢今文家幸存孤學得以益昞於世也。壬申寒露後五日，世姪渭南嚴式誨識於成都賁園家塾。
穀梁春秋經傳古義疏敘
穀梁氏之學，孑然而垂爲孤經也，蓋二千餘年于茲。自漢大司農高密鄭公《起廢疾》謂之近於孔子，其爲卜子夏親授與否可不必疑，然要其衷之於聖，不甚相遠。康成《六藝論》又曰：「《穀梁》善於經。」意必較《公羊》、《左氏》爲優，而聞見之碻、淵源之真，夫固治《春秋》者之規矩檃括焉，而莫之能越者也。東京而後，漸成絶學。尹更始等五家傳説久佚，延及江左，訾爲膚淺，注者張靖、程闡、徐邈諸人寖以湮没，幸范氏《集解》厪存，而采用何、杜兩家，難免盭于師法。楊士勳稱其「上下多違 注 ，縱使兩解，仍有僻謬」，信哉！然楊自爲書，抑 注 又不逮。外此如啖助、陸淳，宋之孫覺、葉夢得、蔡元定輩，雅知折中，而皆未有成書以闡明之。訖我聖清，經師輩出，絶學于是乎復振，凡《穀梁》經、傳，時有條釋，其散見者不一家，而崇尚專家之學。以溧水王氏芝藻爲倡， 《春秋類義折衷》見《四庫存目》。 踵出者，陳氏壽祺、 《穀梁禮説》。 李氏富孫、 《穀梁異文釋》。 許氏桂林、 《穀梁釋例》。 侯氏康、 《穀梁禮證》。 柳氏興恩、 《穀梁大義述》。 鍾氏文烝。 《穀梁補注》。 陳之《禮説》未經卒業，餘皆有專刻，惟柳氏之《大義述》，彙萃尤備。不意樸學如季平者 注 ，又能湛思孤詣，承諸名宿之後，時出己見，冀有以集于成。烏虖！吾惡知當世劬學之士，復有風雨閉門，覃研極精，釐然有當，而竟不于昔賢相讓矣乎？季平曏者來謁于都門，述所撰箸《穀梁古義疏》十一卷，十易稾，未爲定本。今郵其《敘例》見示。首明古誼，説本先師，推原禮證，參之《王制》；注疏之外，别撰《大義》 注 ，屬辭比事，條而貫之；並綴以表，旁及三傳異同，辨駁何、鄭，糾范釋范，靡不加詳，終之以諸國地邑山水圖外篇，都爲五十卷。别白謹嚴，一無遺漏，得其統宗，庶乎鉅觀。執聖人之權，持羣説之平，守漢師之法，導來學之路，不朽盛業，其在斯乎！昔董子有言：「《春秋》無達辭。」吾則未之信也。努力訂成，争先快覩，謬附起予，竊自多已。光緒癸巳八月，同學友生錢唐張預謹敘於長沙使院。
注 　違：原作「韋」，據《穀梁傳注疏》僖公四年楊疏、《光緒井研志》卷十二《藝文二·經部二》「《穀梁古義疏》」提要改。
注 　抑：《光緒井研志》卷十二《藝文二·經部二》「《穀梁古義疏》」提要作「則」。
注 　季平：《光緒井研志》卷十二《藝文二·經部二》「《穀梁古義疏》」提要作「廖進士季平」。
注 　注疏之外，别撰《大義》：《光緒井研志》卷十二《藝文二·經部二》「《穀梁古義疏》」提要作「次釐全經大義」。

[book_title]重訂穀梁春秋經傳古義疏自敘
《穀梁》顯于宣、元之間，不及一世，東漢以來，名家遂絶，舊説雖存，更無誦習。范氏覘其闐 注 弱，希幸竊據，依附何、杜，濫入子姓。既非專門之學，且以攻傳爲能。末學膚受，喜便誦記，立在學官，歷世千載。原夫素王撰述，魯學獨專，俗義晚張，舊解全佚。辛巳中春，痛微言之久隕，傷絶學之不競，發憤自矢，首纂遺説，間就傳例，推比解之。癸未，計偕都門，舟車南北，冥心潛索，得素王、二伯諸大義。甲申初秋，偶讀《王制》，怳有頓悟。于是，向之疑者盡釋，而信者愈堅，蒙翳一新，豁然自達，乃取舊藳重録之。戊子，詮釋《公羊》，繼有删補。庚寅，纂述《左氏》。癸巳，讀《禮》多暇，取舊藳重加修訂。雖在會通三傳，而魯學家法不敢稍踰。又舊藳至今十年矣，所説多不同，非大有出入，不悉削之，以存入門之迹。經傳微奥，鑽仰無窮，俟有續得，擬再修補。博學君子，加之匡正，所切禱焉。癸巳三月朔，井研廖平識。
注 　闐：日新本、鴻寶本同，疑爲「闇」之誤。

[book_title]重訂穀梁春秋經傳古義疏凡例 注
一、《穀梁》先師章句、微故著録《班志》者，魏晉猶有傳本。范氏《集解》不守舊訓，今志在復明漢 注 學，故專以舊説爲主。至於范注，聽其别行，不敢本之爲説。
二、《左氏》、《公羊》與《傳》同説一經，不須求異。唯漢以後，久已别行。今既别解《公羊》、《左氏》，三傳各立門户，不取苟同，務就本傳立説。然義本相同，後來誤解，因致歧出者，則必化其畛域，以期宏通。
三、何氏《公羊解詁》與《穀梁傳》説多同。傳文各古本互有詳略，非取二傳相推，反不明著。同者是爲推闡本傳，不以膚引爲嫌。今注間有與《公羊》、《左氏》同者，亦由本傳推得之，非用二傳也。若傳中所存異説與《公羊》同者，依義解之。
四、《春秋》爲萬世立 注 經，《公羊》先師誤以爲救文從質，爲一時之書，與本書經義不合，今不取之。至於三代之説，皆後王三統之義，何君于注中多所引用，今用其例，於一定之中，詳其通變之法。
五、陸氏《釋文》及本傳異文，諸書所詳，今不暇及。至傳文字誤，新所考訂，皆爲標識。有所據改，説見疏中。至於訓詁，人所易明者，不更贅及。
六、《春秋》問辭，弟子皆有所據。然其據文本，禮制、文句并用。何君以下説《春秋》者，引用經中文句，而略于禮制一門，多與傳意相迕。今注中據文，半主禮制，半主文句。
七、三傳言禮制者，每傳多各言一隅，必須合考三家，方成完説。許、鄭訐争，皆失此旨。今于三傳禮制異同處，據參差互見諸例以説之，務使彼此相發，互文見義，合于禮意爲主，不敢輕事杵擊，動成齟齬。
八、三傳舊例，多文異義同。先師門户過嚴，彼此相激，不惟不能求益于人，白馬非馬，主張太過，反於本傳有損。今于實不相通者立《三傳異例表》，文異義同者立《三傳同例表》以統之。
九、三傳事實，末節細端間有差舛，大事明文則無同異。後人吹毛索瘢，察及秋毫而不見輿薪。今將事實確有不同者，别立《三傳異事表》；其他詳略參差文實諸説可通者，于注中詳之，以見異者千百中之一二，而同者固大且多也。
十、注以《王制》爲主，參以西漢先師舊説，從班氏爲斷。初以本師《王制》用單行中字，班氏以下夾行小字，因與經、傳混，改爲夾注。凡所不足，乃下己意，注所不盡，更爲疏之。以疏附注，故與唐人注疏别行者體例稍異。
十一、《王制》爲《春秋》 注 大傳，千古沉翳，不得其解，以《穀梁》證之，無有不合。今作《王制義證》一卷，以附經傳之後，引經、傳及師説注之，以相印證。
十二、《國語》爲左氏作，本孔子創作 注 舊説，附會事實而成，爲經作傳，所謂「賢爲聖譯」也。《史記》本紀、世家又本《春秋譜牒》而作。至《左傳》、《史記》説事解經與傳異者，皆《左》所無，本弟子推考而出，其文當全見《左氏説微》中，非《國語》原文也。今除《説微》舛異之外，疏中引用實事者，以《史記》爲主，《左》亦間用之。
十三、《春秋》二伯黜陟，立八方伯、七卒正，存西京，收南服，以九州分中外。内四州國則早封之，外四州國則漸引之。夷狄在九州外，《春秋》小統，不治要荒夷狄，凡經所稱夷、戎、狄，多有諱避而託之。舊説多以吴、徐、楚、秦指爲真夷狄者，誤也。楚爲南外四州，即爲諸夏。内諸夏，外夷狄，則夷狄屬要荒，亦非真夷狄也。
十四、屬辭比事，《春秋》之教。事有本末，前人已詳。至於屬比，殊未盡其義。張氏《辨例編》裒録此例甚詳，今悉取用，而推本傳例以補之。
十五、董子治《公羊》，禮制與本傳實同。凡微文孤證，本傳先師無説，今悉取之，如制度及軍制、黜陟之類是也。又杜氏《公子譜》本于劉子政《世本》，是本傳師説，今亦用之。
十六、《春秋》新義，不惟損益禮制，名教綱常尤關 注 ，統繫制度于一定之中，以三統通其變。至於禮義，百世不變，傳中禮制、義理，多本此意説之。至傳義與經小别者，于經下注明本意，傳下則就傳義解之。
十七、六經 注 取六合之義，又如黄帝六相。《詩》、《書》、《禮》、《樂》爲四教，法四時、四方。《易》如天，爲空文。《春秋》如地，爲實事。舉《孝經》而實之。是六經 注 本一貫也。先師説相關之處，多引《孝經》、《易》、《詩》、《書》、《禮》、《樂》爲説，今仍其義，以明六經相通之實。
十八、《春秋》改時制，所謂「因監損益」，「擇善而從」，託之六經 注 ，于時事無關。人多不明此意，流弊甚多。今于各條間輯周制遺文軼事，以見《春秋》改變之迹，六經 注 既定，垂法百世，後人不能再言改變矣。
十九、何君《解詁》引用《京易》、《韓詩》，攷博士之説，本同一家，固不别異。今仿其例，凡本傳佚義，取博士説補之。
二十、《春秋》之作，上考三王，下俟百世，大統之法，多由此而推。今立古今二例，上徵帝王六經，下統諸史，政治、典禮，悉考其沿流焉。
二十一、六經 注 疆域以明文言之，《詩》言海外 注 ，《尚書》言五服、四海之内 注 ，《春秋》則但言九州，且就九州分中外。是小莫小於《春秋》，王化由近及遠，由小推大，故《春秋》爲六經 注 之始基，帝王之起點。 用算學語。 先就九州推詳制度，然後逐漸加增，故漢人首重《春秋》，以六經 注 之學，《春秋》爲入門首功，非先讀《春秋》，不能讀他經也。 注
二十二、《春秋》疆宇小，惟小，故於制度記録詳，且瀛海之外仍名九州，鄒衍由小推大，則大統之法即由《春秋》而出。然則《春秋》如書家之九宫法，爲幼學初階，老宿亦莫能外之者也。
二十三、舊用東漢法，於今古分劃甚嚴。壬辰以後，化去今古之迹；丁酉以後，乃著小大之分。六經 注 中分天下，三大三小。《周禮》歸入大統，爲海外通典之所本，故此本引用，説一依小統；《周禮》專言海外者，一字不敢取用，識者諒之。
按：凡例未刊之先，已經數易其稿。癸巳刊入《羣經凡例》者，多字誤，今略爲補正，又加四條於後，爲丁酉以後續得之説。但雖有此義，不過詳於《易》、《詩》二經中，至於三傳舊條已成定本，於此例殊少 注 涉，不敢因之而有移改焉。己亥十月，季平識。
注 　以下二十三條凡例序號原書本無，爲便於閱讀，故於每條凡例前統一編碼。
注 　漢：日新本、鴻寶本作「古」。
注 　立：日新本、鴻寶本作「之」。
注 　春秋：日新本、鴻寶本作「六藝」。
注 　創作：日新本、鴻寶本作「六藝」。
注 　尤關：日新本、鴻寶本作「實亦在焉」。
注 　六經：日新本、鴻寶本作「六藝」。
注 　六經：日新本、鴻寶本作「六藝」。
注 　六經：日新本、鴻寶本作「六藝」。
注 　六經：日新本、鴻寶本作「六藝」。
注 　六經：日新本、鴻寶本作「六藝」。
注 　海外：家塾本作「天道」，據日新本、鴻寶本、《光緒井研志》卷十一《顛倒損益釋例》、卷十三《皇帝王伯優劣表》改。
注 　内：家塾本作「外」，據日新本、鴻寶本、《光緒井研志》卷十三《皇帝王伯優劣表》改。
注 　六經：鴻寶本作「六藝」。
注 　六經：鴻寶本作「六藝」。
注 　此條下，鴻寶本有「考六藝」一例，云：「考六藝以皇、帝、王、伯分之，則《春秋》爲伯統專書，故孔子云：『事則桓、文。』雖曰伯統，治與王道無殊，故《詩》首《周》、《召》，《尚書》始羲、和。《詩》云『爲王前驅』，《尚書》、《春秋》以伯、王分先後，非有優劣於其間。以《詩》論，二南即《詩》之《春秋》也。舊解多混同，今略分界畫，以存其真。」
注 　六經：鴻寶本作「六藝」。
注 　「少」下鴻寶本有「牽」字。

[book_title]重刻穀梁古義疏弁言
井研大師以經學名海内久矣。間嘗讀《六譯館叢書》，嘆其箸述之富、識見之宏、考訂之精詳，未嘗不低徊磬折。有清以來，樸學大儒輩出，至先生而集大成。斯文所在，共仰斗、山，固不待後生末學贊一詞也。今秋先生文孫次山君持舊箸《穀梁古義疏》來示予，并言先生於此書凡十易稿，今耄矣，頗欲及見是書刊成爲慰。予閱之，即前湘刊本重經先生點定者。同鄉張君富安願任版貲，適因公赴渝，託予董其事，乃鳩工庀材，校對鈔録，約期年而全書成。予惟服膺先生久且篤，此書刊行，幸獲先睹爲快。爰述始末，用識景仰於萬一耳。民國十八年，歲在己巳孟冬，後學犍爲黄印清謹識於成都少城之讀未見書齋。

[book_title]穀梁春秋經傳古義疏卷一
《春秋》者，魯史舊名。孔子有德無位，繙經立教，上則質諸鬼神而無疑 注 ，下俟百世聖人。六藝之道，取法人、天 注 。《詩》、《書》、《禮》、《樂》，教分四時，以《易》主天，以《春秋》主地。以疆宇言之，《春秋》就九州分中外，《尚書》及《禮》聲教迄于四海，《詩》、《樂》施于海外，所謂六合之内也。《易》專明天道，兼及六合以外，故大莫大于《易》，小莫小于《春秋》。以世代論之，《易》無方體，《詩》、《書》並列各代，年皆數千。惟《春秋》乃一代專書，年僅二百 注 ，記世代甚少，言方輿則甚狹，專作一經，表章典制，故《春秋》爲六藝之開宗、治法之權輿。由小推大，由今推古，所謂「見之行事，深切著明」者也。經成，以授子夏，子夏傳經，即著大傳，發明大綱，傳示學者。卜商首受《春秋》，故以氏其學。此傳又先師授受，因弟子發問而師引舊傳以答之，與《服問》、《喪服傳》同，故傳中凡引「傳曰」者，即子夏舊傳是也。今本爲江公所傳，因其居魯，與《魯詩》世稱魯學。漢時，《穀梁》有五家傳本，各有異同，故劉子所引傳文間爲今本所無，皆别家佚文也。《穀梁》魯學，篤守師法；《公羊》齊學，間及大統 注 。然舊本一家，大綱巨目，莫不相同，略有變異，皆爲小節。《國語》本左氏傳事之文，本以證明口受，後來弟子掇事編年，附以《説微》，即今《左傳》是也。形體雖分，毛裏則一，兄弟相尤，外侮頻起。獨抱一經，其禍烈矣！今則化其戈盾，以收相濟之功；别其係屬，以專異宫之敬。凡所不知，敬俟來哲。
隱公 《魯世家》：「惠公卒，長庶子息攝當國，行君事，是爲隱公。」孔子作《春秋》，據魯史文。隱公，魯君，惠公子，孝公孫，事詳《春秋譜牒》。首隱者，《春秋》感麟而作，歷世十二，年二百四十，天道終，人事洽也。 疏 《孟子》曰：「王者之迹熄而《詩》亡，《詩》亡然後《春秋》作。晉之《乘》、楚之《檮杌》、魯之《春秋》，一也。孔子曰：『其事則齊桓、晉文，其文則史，其義則丘竊取之矣。』」「夏五」，傳云：「由定、哀以指隱、桓，則隱、桓之世 注 遠矣。」孔子覩麟而作《春秋》，由近及遠，撥亂反正，先急後緩，故定、哀爲一家言，莊及昭爲一國言，隱、桓爲天下言。《孟子》曰：「天下之本在國，國之本在家，家之本在身。」謂是也。文由隱、桓始，王法由隱、桓終。初治陪臣，繼治大夫，再治諸侯，以返於天子。天道數終，人事已備，再上難徵，故終隱、桓也。
元年 《十二諸侯年表》：「隱元年，周平王四十九年，齊僖公九年，晉鄂侯二年，宋穆公七年，衛桓公十三年，陳桓公二十三年，鄭莊公二十二年，蔡宣侯二十八年，楚武王十九年，秦文公四十四年，曹桓公三十五年。」又《序》云「余讀《春秋譜牒》」云云，是史公曾見《春秋譜牒》，因據以爲説。何氏《解詁》不言《譜諜》事實，使筆削褒貶之意不明。史公既據《譜牒》立説，今故取《年表》、《世家》以爲説焉。
春，王，正月。 元年，春，王，正月，公即位者，五始也。劉子云：「恭維五始之端，在乎正己而已。」 注 元年，君始年。諸侯君其封内，踰年即位稱元也。春者，歲之始，子、丑、寅三月爲春，建子，從周制也。王正月者，明王一統，且以别於夏、殷。春在王上者，以正月繫王，以春統正月。王不稱天者，王猶周也。三月有王，正春也，元年必有正月，正君也。劉子云：「有正春者，無亂秋。有正君者，無危國。」 疏 「五始」者，《春秋緯》云：「元爲氣之始，春爲歲 注 之始，王爲受命之始，正月爲年 注 之始，公即位爲君 注 國之始。」按：元年言元，餘以一二數。春三月，有王正月，言正，餘以一二數。下三時不言王，餘年不言公即位，皆謹始之意。五者備，爲五始也。「諸侯君其封内，得踰年改元」者，《白虎通德論》云：「諸侯不能純臣。」于其封内，得稱元也。「春」者，按夏以寅爲正，則寅、卯、辰爲春。周正建子，時從而改，則子、丑、寅爲春。天開于子，故子得爲春。「王正月」至「夏、殷」也者，按古者三正迭用，夏正得天，與時正並行，故《周禮》云「正月之吉」者，謂周正；云「正歲」者，謂夏正也。田獵、祭祀用夏正，下三月仍繫事，明行夏時也。「王承天」者，傳曰「爲天下主者，天也。繼天者，君也」是也。「王不稱天」至「周也」者 注 ，《春秋》周不舉「周」，以王爲號。周，地名，嫌與諸侯同，故言王，如王臣稱王人，與諸侯上言國、下言人者同，如齊人、晉人，知王謂周。
雖無事， 無事謂不言即位。 必舉正月， 據餘年正月不繫事不書。 謹始也。 據即位爲君之始。劉子云：「孔子曰：『君子務本，本立道生。』夫本不正者末必倚，始不盛者終必衰。」「《春秋》之義，有正春者無亂秋，有正君者無危國。《易》曰：『建其本而萬物理，失之毫釐，差之千里。』是故君子貴建本而重立始。」 公何以不言即位？ 《顧命》：即位于尸柩之前，不俟踰年。《春秋》踰年乃即位稱公者，以明一年不二君之義。如于前年言即位，則一年二君，如定公之無正始、昭公之無正終矣。即位，繼立之變文。元年必言即位，國乃有君，故不言則爲變，以爲其國無君之辭，非杜氏所謂行禮受朝爲即位。 成公志也。 即位，嗣立之名。隱公有讓志，意不敢當國，故不言即位，以達其意。不言者，謂公實即位而不書之辭也。成者，其事未行，而《春秋》成之也。 焉成之？ 據與繼故君不同，不知所以不敢當君之意。 言君之不取爲公也。 據隱不自正，知志不即位。 疏 不曰公，不取爲君者，葬乃稱君，純臣之辭。公爵稱君，其言終君之、親之之辭 注 。不取爲 注 公，謂遺榮也。 君之不取爲公，何也？ 據繼弑不忍，此繼正。 將以讓桓也。 據不自正，知爲讓桓，繼立知在桓也。 讓桓正乎？ 據無正，疑讓正。 曰不正。 據元年有正，以正隱。隱正，則讓不正。 疏 《魯世家》：「惠公卒，長庶子息攝當國，行君事，是爲隱公。初惠公嫡夫人無子，公賤妾聲子生子息。息長，爲娶于宋，宋女至而好，惠公奪而自妻之。登 注 宋女爲夫人，以允爲太子。及惠公卒，爲允少故，魯人共令息攝政，不言即位。」 《春秋》成人之美， 據聶北言救，遂齊侯之意。 不成人之惡。 據趙盾、許止、楚比皆不實弑待之，《春秋》明美惡以示賞罰。當時上下濁亂，得正者少，使原情定罪，則有惡無美，有罰無賞，進退難設，褒貶不明，王道無以立焉，故善善從微，疾惡從著。于時事，有善志善，言事雖未行，皆褒録以成事之辭，非姑息之小仁，乃褒貶之大法也。 隱不正而成之，何也？ 「《春秋》無達辭」，凡非常例，皆有所起。此成惡，非常辭，故問所爲。 將以惡桓也。 據讓在桓，一讓一奪，是桓惡也。 其惡桓，何也？ 功罪各在其身，成隱惡桓，疑二公同罪。 隱將讓而桓弑之，則桓惡矣。疏 弑，大惡。慈兄將讓，聽閒言而弑，以怨報德。不言隱讓，則桓惡不顯也。 桓弑而隱讓，則隱善矣。 唯其爲善，乃可成之。 疏 弑爲大惡，讓爲美德。推其讓、弑之迹，則隱爲善人；使不明其讓，反與吴僚同。科隱公之行，律之以道，固有未盡；能輕千乘，《春秋》所嘉，然則不言即位，特所以成美。《孟子》曰：「《春秋》無義戰，彼善于此，則有之矣。」亦此意也。善者，小可之美，未可律以道義之名。 善則其不正焉，何也？ 善之宜得正，如言救者善，則伐者不正，是也。此美惡相反。 《春秋》貴義而不貴惠， 據齊桓專封猶見譏。義者，家國之大綱。惠者，仁慈之小節。朝廷以義掩恩，閨門以恩掩義，《春秋》託王道以爲萬世法，故不貴小惠而一斷以義，專爲朝廷之治也。苟不相妨，亦在所録，諸善是也。至于公私並見，則去私急公。傳曰：「雖通其仁，而義不與 注 。」又曰：「仁不勝道。」是也。 信道而不信邪。 傳曰：「言 注 之所以爲言者，信也。言而不信，何以爲言？信之所以爲信者，道也。信而不道，何以爲道 注 ？道之貴者時，其行勢也。」《荀子》曰：「從道 注 不從君，從義 注 不從父。」 疏 《春秋》大受命，而深惡邪命。奚齊受命而國人不予，王子朝受命而以爲嫌，皆惡亂命。傳又曰：「人之于天也，以道受命；于人也，以言受命。」命必本道也。 孝子揚父之美，不揚父之惡。 劉子云：「子者，親之本也，無所推而不 注 從命，推而不從命，惟害親也。」 疏 據譏曹世子朝毀泉臺。《孝經》曰：「子從父命，非孝。父有諍子，則不陷于不義。」許衛輒之拒父、絶魯莊之私母，皆不用亂命也。 先君之欲與桓，非正也，邪也； 據隱正，則與桓不正。隱長宜立，惠公愛少子，私欲立桓，因其幼，命隱攝立以反桓。隱雖面受其命，然乃邪命，當改。不可信守，以揚父惡。 雖然，既勝其邪心以與隱矣。 若不勝邪，則竟立桓矣。猶能立隱，是其心邪不勝正也。 己探先君之邪志，而遂以與桓， 先君之心，邪正交戰，孝子當將順其美，匡救其惡。稱先君之命，明長幼之節，絶幼弟覬覦之心，杜臣下觀望之隙。隱不務此，而存匹夫之信，以國與桓。隱方 注 讓而以與言 注 ，如其志也。 則是成父之惡也。 惠公立幼之志，憚而未行，其惡尚未顯著。隱追行其志，使其志惡暴于天下，非惟揚惡，直成惡耳。 兄弟，天倫也。 繼立之道以天倫、父命爲重，二者失一爲不正。陽生得天倫而無父命，齊荼、晉奚齊有父命而無天倫。 疏 隱、桓同非嫡子，兄弟之倫，天所定也。欲亂其倫，是棄天也。《春秋》奉天先于君父，故言天倫，以明其不若于道。 爲子受之父， 隱已立，受國于其父。 爲諸侯受之君。 君，天子也。班氏云：「繼世以立諸侯，象賢也。」諸侯世子三年喪畢，受爵命于天子。明爵者天子之所有，臣無自爵之義。 己廢天倫， 棄天倫，不若于道也。 而忘君父 于人也，以言受命，不若于言棄命也。 以行小惠， 《春秋》貴讓，然「大德不踰閑」，小德可以出入，今蔑天倫，忘君父，以小節自矜，則私惠小善不足以論大道。劉子云：「窮鄉多曲學，小辨害大知，巧言使信廢，小惠放 注 大義。」 曰小道也。 傳曰「仁不勝道」，則道與義比。曰小道者，因讓目道，因義加小。隱修小善，限于大惡，故有國者不可以不知《春秋》。子夏曰：「雖小道，必有可觀，致遠恐泥，是以君子不爲。」 若隱者，可謂輕千乘之國， 千乘者，方伯食閒田。方百里者，十開方得方三百一十六里。劉子説吴季札曰：「夫不以國私身，捐千乘而不恨，去 注 尊位而無忿，可以庶幾矣。」故《春秋》賢而貴之。説曹子臧曰：「子臧讓千乘之國，可謂賢矣。」故《春秋》賢而褒其後。 疏 按：《春秋》貴讓，故于二公子皆褒而進之。隱能讓，亦賢也。魯方伯侯百里，出千乘，邾卒正，故亦稱千乘。 蹈道則未也。 《荀子》説：「君子處仁以義，然後仁也。行義以禮，然後義也。制禮反本成末，然後禮也。三者皆通，然後道也。」譏其不合于道。 疏 按：隱公讓國，當如曹臧、吴札。已立，當如衛輒。隱當父欲立桓之時，不能如泰伯、伯夷逃而避之，以成父志；已立，又首鼠兩端，使佞臣窺伺，卒釀成弑身之禍。仁而不斷，修小節而忘大道。《論語》曰：「泰伯其可謂至德也已矣。三以天下讓，民無得而稱焉。」傷讓德之不終，故舉至德以爲法。
三月，公及邾儀父盟于眛 注 。 不言即位，首事三月者，行夏正之辭也。《春秋》始于三月，終于春。以夏正準之，則始正月，終十二月也。首言公，録内也。言邾，近而親之。此見經之卒正也。盟，《春秋》之大政。進稱字，明改制黜陟也。 疏 《王制》：「一州七卒正。」《春秋》常敘六卒正，其一不見，爲方伯所統，故不見。邾初當此，與内最近，故首言之。後因紀亡，乃進之。
及者何？ 據言公會盟。 内爲志焉爾。 志者，謂志爲此會。及猶汲汲也，不分内外。凡會盟言及者，皆内欲之，外欲者言會。 疏 由尊及卑，由内及外，皆以及者爲主。此言及，魯志于此。 儀， 據《春秋》稱字以伯仲見，此兼言儀。 字也。 據卒名克。經例：凡字以伯仲見。邾如稱伯，嫌爲爵，故見實字，與孔父同。 疏 《地理志》魯國騶下云：「故邾國，曹姓，二十九世爲楚所滅。」 父， 據《春秋》不以伯仲見者，言字皆稱某甫。 猶傅也， 傅，《禮》、《書》作甫，蓋傅從甫聲，甫從父聲，故或言甫、某甫是也。 男子之美稱也。 《禮經》稱某甫以配實字，故爲美稱。 其不言邾子，何也？ 據卒稱子。 邾之上 上下，君臣之辭。 古微， 古，謂春秋以前。《王制》曰：「王者之制爵禄 注 ：公、侯、伯、子、男，凡五等。天子之田方千里，公侯田方百里，伯七十里，子男五十里。不能五十里，不合于天子，附於諸侯曰附庸。」又云：「凡官民材，必先論之。論辨，然後使之。任事，然後爵之。位定，然後禄之。」 疏 《春秋》前稱字，爲附庸微國。 未爵命于周也。 周天子，有天下大號也。劉子云：「天子居無上之位，下無屈，故得立大號以勸勉子孫。諸侯有爵禄之賞、削絀之義、鈇鉞之誅，故無所有國之號也。」言古微未爵命於周者，明《春秋》爵命之也。邾本附庸，《春秋》初字之，以爲小卒正，後進之，以爲見經卒正。因其國近魯，又漸強，如秦、楚初封甚微，後乃大，故進之，以明《春秋》有王法也。下不稱伯者，邾亦夷也。以其在滕、薛上，知爲卒正也。《春秋》之義，諸侯二伯、王後爲一等，齊、晉、宋是也；方伯爲二等，魯、衛、陳、鄭、蔡、楚、吴、秦是也；小國卒正爲三等，曹、莒、邾、滕、薛、杞是也。一等大國例稱公，升齊、晉于宋公上，明亦稱公也。二等侯國例稱侯，魯、衛、陳、蔡是也。鄭以伯殿于末者，鄭畿内國，從天子大夫字例，卿視侯，大夫視伯，故鄭居末，因時用小國禮也。卒正統三十國，本百里有功之國爲之，乃稱字者也。方伯，侯也。六國中，首、末稱伯，中稱子，明非爵也。許在曹先，明許屬鄭，爲内外之分界。不稱子、伯，辟鄭也。不可稱子、伯，故獨稱男。男，託爵也。畿内假稱男，亦同外稱子、伯也。外七方伯、四十二卒正，皆不敘。惟敘許，因所敘以起不敘也。必敘鄭者，鄭在末稱伯。鄭有卒正，則諸侯之有無疑。言鄭，則陳、蔡、衛可見；言陳、蔡、衛，則鄭不見，故獨敘鄭、許也。晉不在齊下者，周之宗盟，異姓爲後，尊同則論姓也。陳、蔡、衛三國敘互異者，三國爵同不嫌。鄭必在三國後，許必先曹，有界畫不可淆，且因有定以起無定也。小國許從鄭，故先之。魯屬曹與莒、邾爲一等，曹以同姓先之。滕、薛、杞又爲一等，滕以同姓先之。小邾者，邾之附庸也，隨邾以見，故不卒葬而殿焉。小國次序有定，同屬于魯，無别義也。小國五十里，附庸不能五十里，不達于天子，盟會附于大國，不以國名通，如小邾子以附邾見是也。《孟子》云：「附于諸侯曰附庸。」董子説：「附庸字者方三十里，名者方 注 二十里，人氏方十里。」蓋師説同也。未爵命，故不稱子。《孟子》曰：「子、男同一位。」《春秋》邾初爲附庸，後受爵稱子，小國爵有進退。 不日， 據内盟重事，例日。 其盟渝也。 渝盟謂七年「公伐邾」。盟以謹信，重之日，不信略。不日月者、久乃渝時者、速渝日者，正以時月差其功過深淺。 眛，地名也。 有地國者，故示其例。
夏，五月，鄭伯克段于鄢。 鄭，方伯國，在河南新鄭，傳云在冀州者。晉在冀州，二伯不主諸侯，故《春秋》託鄭爲冀州方伯主之。齊、晉，外諸侯也，《春秋》託爲内臣，以當三公之位。稱侯不稱公，其實非内臣也。又託鄭、秦以主冀、梁，而二國稱伯者，西都王畿，王畿不立方伯，故不與四州方伯同稱侯，使如入爲卿士然，故從王臣稱伯也。《春秋》天子三公稱公，大夫稱字，以鄭爲冀州伯，入王朝爲卿士，從寰内諸侯之稱，與祭伯同，而其實以爲冀州方伯，故言湯沐邑，言監者，在喪不稱子以起之。《春秋》以平王東遷，盡失西京舊地於秦，不勝《黍離》之歎，故王畿以西京爲主，以東京爲行在。其稱東周爲京師，以爲天子行在。修周初于東周朝諸侯之禮，非實都也，故于東都伯鄭，以起西周伯秦之爲收復舊京也。知伯爲從寰内稱者，祭伯來，傳曰：「寰内諸侯。」又召伯、毛伯皆王臣，《左傳》鄭武公、莊公爲平王卿士，知從王臣稱伯也。鄭稱伯，祭仲亦稱字，得相統屬。鄭以伯攝卿職，故名稱。貢賦雖時同小國，然經之待之同方伯矣。劉子云：「鄭國，今河南之新鄭及成皋、滎陽、潁川之崇 注 高、陽城皆鄭分也。本周宣王弟友爲司徒，食采于宗周畿内，是爲鄭。」
克者何？ 經言克，用《尚書》克商例，文只一見，傳據經求例。 能也。 據弗克納葬。 疏 《左傳》：「得雋曰克。」雋當爲「獲」，以爲一見例。傳以能釋，同納葬文。然克下必加字，乃見殺義。大夫生死皆曰獲，《左傳》以得獲爲例，亦可訓殺也。 何能也？ 據彼有納葬。 能殺也。 據目君同殺，文言克而不言殺，知實未殺。《春秋》誅心以殺，科之《左傳》，「不言出奔，難之也」，即能殺之意。 疏 《鄭世家》：「莊公元年，封段于京。至京繕甲治兵 注 ，與其母武姜謀襲鄭。二十二 注 年，段果襲鄭，武姜爲内應。莊公舉兵伐段，段走。伐京，京人畔段，段出走 注 鄢。」 何以不言殺？ 據趙盾、許止可以言弑，宜如殺年夫直言殺。 疏 目君即爲殺辭。既欲重鄭伯之罪，何不竟言殺之？ 見段之有徒衆也。 據殺，如年夫，直殺一人之辭。鄭伯齎段以徒衆，養成叛逆，誅之有名。段之徒衆，鄭伯之餌也。言克，然後知有徒衆也。 段， 不氏，疑微者。 鄭伯弟也。 據下言世子忽，知爲弟。 何以知其爲弟也？ 據不言公子，不稱弟。 殺世子母弟目君。 據晉侯殺其世子申生，天王殺其弟年夫，皆目君。餘殺大夫，稱國、稱人。此引舊傳文也。 以其目君， 言鄭伯。 知其爲弟也。 據世子在，知爲弟。 段，弟也，而弗謂弟； 據陳招言弟，稱弟親貴，故先言。 公子也，而弗謂公子， 據陳招言公子。 貶之也。 貶謂奪其爵秩。 疏 《春秋》大國卿、次國卿皆命于天子。見經舉氏，親貴稱弟、公子。小國卿，不命于天子，會盟不見，故曰無大夫。因事見，則去氏，曹覊、莒挐是也。鄭次國，公子親貴，乃同小國大夫去氏，故爲貶也。 段失子弟之道矣 注 ， 據宋辰不失弟道，段握兵爲亂，思奪君位，棄父命，失子道，故不言子；奪兄位，失弟道，故不言弟。 賤段 據挈突賤之。貶去弟、公子貴稱而無所繫，賤乎賤者也。猶不得比小國卿，所謂失嫌也。 而甚鄭伯也。 據不言子弟，明鄭伯亦不以子弟待之，如路人然。 何甚乎鄭伯？ 據諸侯殺世子、母弟，不甚甚者，加惡。蓋隨其本罪之輕重，而加等治之。 甚鄭伯之處心積慮，成於殺也。 成者，未殺而成之也。鄭伯爲君，當導其弟以禮義，不帥 注 教，當防閑之。怨母偏愛，借兵齎糧，養成其惡，然後討之。徼倖逃奔，志則在于殺也。 于鄢， 據殺世子、母弟，不地。 遠也， 鄢，陳地。所逃已遠，如追而殺之，故地也。 猶曰取之 注 其母之懷中 母弟，故言母。 而殺之云爾， 已踰竟，可以緩追逸之，乃窮追殺之，與奪諸母懷而死無異。 疏 《鄭世家》：「武姜生太子寤生，生之難，乃 注 生，夫人弗愛。後生少子叔段，段易生，夫人愛之。」 甚之也。 故其罪在諸殺上。諸殺或蔽于讒間，或起于倉卒，其道甚易，猶有悔心，不若鄭伯視如敵國，陰謀秘計，成心于殺也。 然則爲鄭伯者宜奈何？ 據窮追見甚，于濮譏失賊，宜何從？ 緩追逸賊，親親之道也。 據「夫人姜氏遜于邾」，以討賊許之。于濮譏失賊者，州吁疏賤，弑成君，惡重，當急誅之。此惡小親重，又犯在己，故可逸賊。使弑鄭伯，鄭臣子當急誅之，不得議親也。
秋，七月，天王使宰咺來歸惠公、仲子之賵。 歸例時，月者，譏不及事。歸言賵，求言賻。不及死，賻，專譏生者也。 疏 劉子云：「周地，柳、七星、張之分野也。今之河南雒陽、穀城 注 、平陰、偃師、鞏、緱氏，是其分也。昔周公營雒邑，以爲在于土中，諸侯藩屏四方，故立京師。至于幽王淫褒姒，以滅宗周，子平王東居雒邑。」「初，雒邑與宗周通封畿，東西長，南北短，長短 注 相覆爲千里。至襄王以河内地予晉，又爲諸侯所侵，故其地分 注 小。」
母以子氏， 此舊傳語也。知者，據不言及也。禮：妾賤不得體君，故《春秋》妾不見於君世。于子世以氏見，「弋氏卒」是也；孫世則氏子，僖公成風及此是也。以子氏，明孫不得爲喪主，譏隱也。 仲子者何？ 據成風以子氏，知母爲妾母。男女不言及，知非兼賵也。 惠公之母，孝公之妾也。 據氏惠公。孝公，惠公之父，隱公之祖。 禮： 六藝 注 所定，禮以義 注 起，故傳中多據以爲説。 疏 《春秋》有王道，因舊制而加損益，故不拘《周禮》，參用四代，因革皆具于經，故傳皆因經立説。《論語》曰：「殷因于夏禮，所損益可知也。周因于殷禮，所損益可知也。其或繼周者，雖百世可知也。」是也。 賵人之母則可， 據定公薨後，卒弋氏，妾母于子世見，知可賵妾。子爲君，於妾母有私恩，但得賵以佐生，不得賻以加于死者。 賵人之妾則不可。 據妾不見君世，賵之，卑用尊禮，嫌女寵張。仲子，《公羊》以爲桓母，本傳以爲孝公妾，是魯有兩仲子。《左傳》云：「孝、惠娶于商。」則兩仲子固不足爲疑。杜氏從《公羊》，以爲桓母，傳無明文，當同《公羊》。 君子以其可辭受之。 君子，謂孔子也。 疏 辭受之，謂心卻之也。妾母在子世，得賵，孫世則否。然其卒在子、孫之間，則賵亦在可受不可受之例，故君子以爲不必辭卻之，心卻之而已。 其志， 據賵恒事不書。 不及事也。 仲子葬在春秋前，賵以助葬，來在葬後，故曰「不及事」。《荀子》云：「送死不及尸柩，弔生不及悲哀，非禮也。故吉行五十里，奔喪百里，贈、襚 注 及事，禮之大也。」劉子云：「生而相與交通，故曰留賓。自天子至于士，各有次。贈死不及柩尸，弔生不及悲哀，非禮也。故古者吉行五十里，奔喪百里。贈、襚 注 及事之謂時。時，禮之大者也。」 疏 班氏説：「諸侯夫人薨，赴告天子者，不敢自廢政事，亦欲天子 注 知之，當有禮也。」《春秋》曰：「天王使宰咺來歸惠公仲子之賵。」譏不及事。仲子，魯君之貴妾也，何況于夫人乎？ 賵者何也？ 據喪有賵、含、賻、襚之異。 乘馬曰賵， 分别言之者，互見也。求曰賻，歸曰賵，含、襚各從所重。歸爲禮。求，黷貨也。 衣衾曰襚，貝玉曰含，錢財曰賻。 四語皆舊傳文也。荀子云：「車馬曰賵，貨財曰賻 注 ，衣服曰襚」，「玉貝曰含 注 」。劉子云：「喪事有賵者，蓋以乘馬束帛。輿馬曰賵，貨財曰賻，衣被曰襚，口實曰含 注 ，玩好曰贈。知生者賻、賵，知死者贈、襚 注 。贈、襚所以送死也，賻、賵所以佐生也。輿馬、束 注 帛、貨財、衣被、玩好，其數柰何？曰：天 注 子束帛五匹，玄三、纁二，各五十尺；諸侯玄三、纁二，各三十尺；大夫玄一、纁二，各三十尺；士玄一、纁一，各二尺 注 ；下士綵縵各一匹；庶人布帛各一匹。天子之賵，乘馬六匹，乘車；諸侯四匹，乘輿；大夫參輿；元 注 、下士不用輿。天子衣文繡衣各一襲，到地；諸侯覆跗；大夫到踝；士到髀。天子含實以珠；諸侯以玉；大夫以璣；士以貝；庶人以穀實。位尊德厚及親者，賻、賵、含、襚厚 注 。貧富亦有差。二、三、四、五之數，取之天地 注 而制奇偶，度人情而出節文，謂之有因。禮之大宗也。」 疏 按：劉説舊本作「知生者賻、賵，知死者贈、襚。賻、賵所以佐生，贈、襚所以送死 注 」，據下傳改。正經無贈，知爲 注 含、襚。言贈者，字誤耳。
九月，及宋人盟于宿。 宋，王者後，稱公，敘在諸侯上。不見屬國者，客禮不長諸侯也。莊以後，敘齊、晉下者，《春秋》升齊、晉爲二伯，伯主會盟也。不日例時月者，謹卑盟之始。
及者何？ 據高傒及，乃公。 内卑者也。 據大夫盟，猶日。外言人，不諱公，知卑者。卑謂未命大夫以下。 宋人， 據宋，大國，會盟有大夫。 外卑者也。 據許以下無命卿。稱人，知此亦未命大夫以下。 卑者之盟不日。 盟國重，例日。卑者位賤，所盟淺薄，不日，以明尊卑輕重之等。 宿， 據下有宿男，疑宿同盟，不敘，如邢也。 邑名也。 内邑名，非國辭。 疏 蓋宿男國滅，爲魯寓公，食宿采地，郜子亦食郜所入，《春秋》不以國辭待郜，與宿言邑名同。既爲寓公，不復同盟，猶卒之者，宜有恩禮，故一紀宿卒，再言郜子，因同姓而加録焉。
冬，十有二月，祭伯來。 王臣三公稱公，周公、祭公是也；卿盟會稱子，尹子、單子、劉子、蘇子是也；大夫稱字，召伯、毛伯是也；元士言名氏，此四選也。至于庶人，在官者則言人。「人不如名，名不如字，字不如子」是也。祭伯與單伯同魯監也，此言來，與祭公來同文。不繫事，來爲監，不可以言事也。《公羊》以來爲奔，本傳以來爲朝，各以意説，因經無明文故也。 疏 字不言實字，舉伯仲者，決嫌疑，恐名例混，故削實存伯仲。
來者， 據王臣來，當繫事，不繫，不知何事。 來朝也。 據聘書奔，初當謹，不言使，故以朝言之。祭伯，天子大夫，方伯爲天子卿，故得以朝言之。 其弗謂朝，何也？ 據屬國于魯言朝。天子之大夫不名，伯在字例，大夫也。 疏 《王制》：「天子之大夫視子、男。」其爵位正與魯屬小國相等。天子無事，小國朝于方伯，《春秋》所許。今弗與朝，則與夷狄不能朝言來同。 寰内諸侯， 《王制》曰：「天子之縣内，方百里之國九，七十里之國二十一，五十里之國六十三，凡九十三國。名山大澤不頒 注 ，其餘以禄士，以爲閒田。」尹氏云：「天子以千里爲寰。」 疏 寰内九十三國：三公百里三；上卿、中卿六；下卿七十里三，上大夫、中大夫十八，共二十一；下大夫五十里九，上士、中士五十四，共六十三，故曰寰内諸侯也。 非有天子之命，不得出會諸侯。 經書王臣主會及來魯言使者，皆有王命之辭也。天子縣内九十三國，不設方伯。天子自統八州之竟，每州二百一十國，立州伯以統之，所屬之國事州伯以事大之禮，方伯又朝二伯。天子無事，得有相朝之禮。疏數有期，以經書來之例推之，則不得外朝他州之伯。天子寰内不設方伯，以天子爲主，人臣無外交，故非有命，不得出竟會諸侯也。 不正其外交， 有至尊在上，不奉命而私出疆，妄以尊禮事人，非正 注 也。 故弗與朝也。 本無王臣來朝之禮。故《春秋》絶，正其義，使與夷狄不能朝者同。 聘弓、鍭矢不出竟埸， 此言王臣無外交之禮。 束脩之肉疏 俞樾 注 云：「肉當作問。」 不行竟中， 畿内雖有九十三國，統于天子，不自相朝聘。 有至尊者 二伯爲尊，天子爲至尊；諸侯爲上，天子爲大上；諸侯稱師，天子稱京師，皆以别其尊卑。 不貳之也。 凡朝者，事大之禮，聘于敵國以下亦行之。然係諸侯自爲。邦國之制，天子尊加海内，無所不統，王臣世禄不世位，使各以尊卑相朝聘，則所謂一國三公無所主，適不能一心于天子。禮：二伯、三公爲之，方伯亦使卿。經于方伯卿稱大夫，亦強幹弱枝，收其權于天子。以天子統三公，三公統百二十官。其長皆不敢用君禮以避天子，此寰内、寰外諸侯禮制之分也。 疏 劉子云：「平王末年，魯隱公之始即位也。祭伯乖離不和，出奔于魯，《春秋》爲諱，不言來奔，傷其禍殃自此始也。」按：此後師異説，同《公羊》。張晏引傳作「奔」也，是一本以來爲奔，劉非用《公羊》説也。經無明文，各以己意立説，故後師出入二傳。劉子同《公羊》者近十條。
公子益師卒。 諸侯之子稱公子，公子之子稱公孫，公孫之子以王父氏爲字。凡公子皆先君之子、時君之弟者，子不爲父臣也。卒者，大夫日卒。 疏 《春秋説題辭》：「大夫曰卒，精曜終也。卒之爲言卒 注 于邦也。」内公子皆命大夫。外已命，言大夫；未命，言公子，不言大夫。書者，古人重死，大夫國體，録之，重其事。
大夫日卒， 命大夫，卿也。命大夫以日爲正例。魯大夫，經同時有四見者，其上三人爲卿，以下則大夫矣。經書臧氏、叔氏卒，皆大夫，非卿。 正也； 據三家皆日。大夫，國體，卒事重，例得日也。 不日卒， 俠卒，未命大夫。不日，略之。 惡也。 據得臣惡，不日以見之。已命，當日，乃從未命，則爲貶，以貶知惡也。 疏 《左氏》云：「公不與小斂，故不書日。」左氏不以空言説經。所謂不與小斂，即本傳所謂惡，所謂葬之加等，所謂進之，例相同也。《春秋》之例，已見者不再見。此惡在《春秋》前，不見，去日以起之。牙有所見，意如惡前見，皆日。得臣無所見，則去日。以此推之，不卒者賊，翬是也。桓不卒大夫，隱無臣子也。莊不卒大夫，不復讎，桓亦無臣子也。
二年
春，公會戎于潛。 戎者何？齊也。潛者，内邑也。何以知戎爲齊？以《春秋》初不見外州國，公不能遠會戎，故知爲齊。取潛，諱，戎之也。戎者，西方夷，《春秋》不見真戎。 疏 《王制》曰：「凡居民材，必因天地寒煖燥溼，廣谷大川異制，民生其間異俗，剛柔、輕重、遲速異齊；五味異和，器械異制，衣服異宜。修其教，不異其俗；齊其政，不異其宜。中國、戎夷、五方之民，皆有性也，不可推移。東方曰夷，被髮文身，有不火食者矣；西方曰戎，被髮衣皮，有不粒食者矣；南方曰蠻，雕題交趾，有不火食者矣 注 ；北方曰狄，羽毛穴居，有不粒食者矣。中國、夷、蠻、戎、狄，皆有安居、和味、宜服、利用、備器。」
會者， 據或言及、暨。 外爲主焉爾。 據伯者主會，皆言會，知外爲主。 知者慮， 《論語》曰：「知者不惑。」主司徒之職。慮，若《管子》之論江、黄是也。 義者行， 義者能斷，主司馬之職。行，若孔子于頰谷使司馬行法是也。 仁者守， 仁者不悖，主司空之職。守，若宋司馬子反之留守是也。《公羊傳》曰：「陝以東 注 ，周公主之；陝以西 注 ，召公主之。一相處于内。」《左傳》云：「一子守，二子從。」此論天子三公之制。三公、九卿，天子有事則從行。《春秋》託齊、晉爲二伯，而王臣見宰周公、祭公者，即從行之二伯也。不見三公之全文者，以西京當有一公留守未出。此義三傳同，諸經所説，皆無異義。 有此三者， 諸侯與天子有大小，無異同。《左傳》所云「一子守，二子從」，即魯諸侯制也。 然後可以出會。 《荀子》云：「諸侯相見，卿爲介。」按：「以其教士 注 畢行，使仁者居守。」 疏 《荀子敘録》云：「又浮邱伯，皆受業，爲名儒。」申公受學于浮邱伯，則荀子《穀梁》先師也。荀説又見《大戴·虞戴德》篇。楊倞注：「使仁厚者主後事。」《春秋傳》：「一子守，二子從。」此明諸侯出疆之禮。班氏云：「王者出，一公以其屬守，二公以其屬從。」「王者所以立三公、九卿者」，「聖人雖有萬人之德，必須賢俊 注 。三公、九卿、二十七大夫、八十一元士，以順天成其道。司馬主兵，司徒主人，司空主地，王者受命爲天、地、人之職。故分職以置三公，各主其一以效其功」。出會謂踰竟。 會戎， 據戎齊取潛。 疏 《國語》：「反其侵地棠、潛。」知潛，魯與焉。 危公也。 據桓不卒大夫，明隱無臣子。隱無三臣，輕身出會，故言會戎危。録不致者，隱、桓世臨天下，言雖在外，猶天下，故不致也。 疏 桓、莊皆不卒大夫。隱、桓弑、死，不討賊，不復讎，是隱、桓無三臣也，故隱、桓皆有此傳。
夏，五月，莒人入向。 莒，夷狄也，爲卒正者，用夏變夷，猶中國也。不稱伯稱子者，《曲禮》：「夷狄雖大曰子。」以此，卒正有夷狄，故楚、吴夷狄有方伯。 疏 《地理志》城陽國莒下云：「故國，盈姓，三十世爲楚所滅。少昊後。」
入者， 據濟西田言取。 内弗受也。 據言入，外之辭，内得義拒之。 向， 據不繫國辭，又不言取也。 我邑也。 按：《左傳》以向爲國。邑不言入，言入，亦國也。師據取向、城向言，向後爲我邑，此時爲晉屬國。入者，得而不居之辭。《春秋》初諱滅言入。 疏 劉子云：「魯地，奎、婁之分野也。東至東海，南有泗水，至淮，得臨淮之下相、睢陵、僮、取慮，皆魯分也。」
無侅帥師入極。 不日者，去氏已明。極，魯屬地。一州二百一十國，立二十一連帥以統之。《春秋》惟六卒正記卒葬，餘皆不專記事，惟因大國及之。極，蓋二十一連帥中之一。凡屬長以下及百里、七十里、五十里之三等國，通不見經也。
入者， 據外入内言入，内外宜異詞。 内弗受也。 據取邑言取、言入。外得拒我，知滅辭。 極， 據伐于餘 注 丘，邑。 國也。 據内入諱滅，知非邑。 苟焉以入人爲志者，人亦入之矣。 劉子云：「有陰德者必有陽報。德 注 出者福反，利施者福報，怨往者禍來，形于内者應于外，不可不慎也。」案：内滅極，勞師于外，莒乘虚滅向，不能救，所得小而所失大。外有伐本之罪，内自失其與國，故君子譏之。 不稱氏者， 據公子遂入杞，氏。 滅同姓， 據去氏知魯同姓國，内諱滅言入。 貶也。 氏者已命，不氏未命，去氏故爲貶。
秋，八月，庚辰，公及戎盟于唐。 《春秋》初不見外州國，則戎狄可知。初見戎者，明此非戎，一爲齊，一爲晉，由地而起之。《春秋》託二伯于齊、晉，惡事爲賢者諱，故辟齊取潛。又經晚見晉，故初見亦辟之不名。傳以伐凡伯之戎爲衛，此大例也。及，内爲志。公盟例日。 疏 此遠會也。唐，據《詩》，今山西國。戎者何？晉也。何以爲晉？以地唐也。何爲戎晉？未爲伯，避見晉，故託之戎也。
九月，紀履緰來逆女。 紀近齊，《春秋》以爲兖州國。稱侯者，本爵也。初見已有大夫，乃小國之大者。一州百里國三十，凡卒正、連帥皆百里者，故凡見經之國皆侯、伯、子、男，三等小國通不見經也。
逆女，親者也。 時禮不親迎，《春秋》制乃親迎，故書此以起例。 疏 《詩》、《禮》有親迎者，孔子所譯也。 使大夫，非正也。 劉子云：逆女之禮，「父母三顧而出，親授之綏，自御輪三周，曲顧女」 注 ，「女拜，乃親引其手，授夫乎户。夫引手出户。夫行，婦從。拜辭父於堂，拜諸母於大門。夫先升輿執轡，女乃升輿。轂三轉，然後夫下，先行」。 疏 班氏云：「天子下至士，必親迎授綏者，以陽下陰也。欲得其歡心，示親之 注 也。必親迎，御輪三周，下車曲顧者，防淫佚也。」 以國氏者， 據紀言朝，無大夫會盟，言人，不當以國氏也。 爲其來交接于我， 謂書「來」。會盟稱人，來魯乃稱名。 故君子進之也。 據曹、莒、邾三國不氏大夫，必因魯事乃見録者，進之也。滕以下三國爲卒正，下等大夫全不見。 疏 《春秋》之例，人不如名。小國大夫會盟稱人，以天下臨之，微，不得通也。來接内，以國氏稱，以一國臨之，未命以名見也。人雖下至庶人，猶稱人。氏國則未命大夫之稱，進亦從其貴稱，不能變其實，此正名、實之道也。君子，孔子也。孔子《春秋》有進退、褒貶之事。
冬，十月，伯姬歸于紀。 伯者，字也，如今之行次。《春秋》以伯仲配姓者，亦以絶嫌疑。男女同言伯仲，明字例也。
禮： 孔子定禮，以爲一王之制，故經與之同。如此禮文之言與經例合，是也。 婦人謂嫁曰歸， 據諸侯歸國言歸，婦人初嫁即言歸，明以夫爲家，從夫之義也。 反曰來歸， 反謂「出」也。出言歸者，見絶夫家，居父母室，此在家從父之義也。 從人者也。 言歸，明有所從也。 婦人在家制于父， 據反曰來歸。 既嫁制于夫， 據嫁曰歸。劉子引孔子曰：「日者天之明，月者地之理。陰契制，故月上屬爲天，使婦人從夫，仿月紀。」 夫死從長子， 據譏卒朝其子、爲子逆婦。劉子云：夫死歸甯，請命于子。子從，則行；否，則止。 婦人不專行， 終身不出三從。 必有從也。 劉子云：「婦人有閨門之修，而無竟外之志。」《易》曰：「無攸遂，在中饋。」《詩》曰：「無非無儀，惟酒食是議。」言婦人無擅執之義，有三從之道也。 伯姬歸于紀，此其如專行之辭，何也？ 據與男子同辭，婦人行必有從，故伯姬待傅死于火也。高固自逆不言歸，今言歸，與履緰逆不同，如自行之辭。專謂斷在己。 曰：非專行也， 言歸皆與逆起。按：此師駁弟子誤問之言。問者有誤，當先正之。《公羊》則隨問隨答，口辨取給矣。 吾伯姬歸于紀， 紀謂君也，非適大夫。不言歸，則不見適紀。 故志之也。 志以明歸紀。適諸侯不言歸，則與大夫自逆相嫌。傳例：大夫不以夫人。言歸如專行辭，不使履緰得逆之，以譏不親迎。故凡嫁諸侯，親迎，不言歸；不親迎，皆如專行辭。 其不言使，何也？ 據宋納幣言使。 逆之道微， 紀小國，無大夫，亦無使。 無足道焉爾。 小國無大夫，既録大夫，則君不並見，以其微國略之。此因始不親迎，乃書逆，餘從略不見。 疏 此明不言使之例。大國有使，則經皆不言逆。《公羊》以爲「昏禮不稱主人」，非也。
紀子伯、莒子盟于密。 子、伯二字駢書，所以見非爵，並以明子貴于伯之義。紀、莒皆百里國，故紀下稱侯也。此雙見子、伯者，明子、伯非爵，《春秋》假以爲小國侯稱也。杞稱伯，又稱子，亦是此例。先子者，字不如子。莒稱子，夷狄也。紀本卒正，因先亡，故《春秋》以曹代之，進邾以補六卒正之數。傳釋子、伯二説，以後説爲正解，此一見例。
或曰： 先師一家之説。無名氏者，晚師也。 紀子伯、莒子而與之盟。 此謂莒子卒正第二，曹常以伯先之。莒子爲夷狄，稱子。紀以侯臨莒，以曹伯之禮自正，待莒子以子也；《春秋》以此見紀大于莒，且紀初見稱侯，有大夫，序在莒上，明爲六卒正之首，故以先莒子也。 或曰：年同、 陳、蔡、衛同爵，以即位年先後爲次。 疏 《左傳》在德不在年，「五叔無 注 官，豈尚年哉」？知古以年爲説。 爵同， 《春秋》之例，爵尊者在前，如公必在方伯、侯上，方伯、侯必在鄭伯上。子、伯可以互異者，以其非爵也。 疏 五等爵，尊者先敘。《春秋》子不爲爵，言爵者，謂本爵皆侯。 故紀子以伯先也。 胥盟，傳曰：「是必一人先。」以爲盟必一人在先。此以年、爵 注 同，無所分别，又不能不有次序，故紀以伯故先之。《春秋》卒正，伯、子並稱，杞伯、杞子是也。夷狄惟稱子，莒子、邾子、滕子，凡稱子。《國》、《左》與二傳皆以爲夷狄稱，是也。紀，中國；莒，夷狄者，《春秋》之敘中國在夷狄之先，故卒正上等三國，曹以伯先莒，邾子雖尊于伯，伯爲中國稱，故以先莒，猶稱子之國，此中外異詞例。故下以紀侯先莒子，明之以伯者，謂可以稱伯也，因稱侯，知可稱伯也。 疏 二説皆失經本義，《左氏》伯作帛，古文異字也。杜氏以爲履緰字，失之遠矣。
十有二月，乙卯，夫人子氏薨。 内公夫人薨、葬，皆定日，故不言日月例。 疏 子氏當以傳爲正，《左氏》無明説，《公羊》以爲隱之母，後師推例之説也。
夫人薨，不地。 夫人無外事，有定寢，故薨不地。 夫人者， 據文姜稱夫人。 隱之妻也。 據不書葬，知隱妻。未畢喪，稱夫人，明世子妻即位稱夫人。 卒而不書葬， 據夫人例葬。 夫人之義，從君者也。 據葬宋伯姬，先葬宋共公。 疏 班氏云：「喪葬之禮，緣生以事死，生時無，死亦不敢造 注 。太古之時，穴居野處，衣被革帶，故死衣之以薪，内藏不飾。中古之時，有宫室衣服，故衣之以幣帛，藏以棺槨，封樹識表，體以象生。夏殷彌文，齊之以器械，至周大文，緣夫婦生時同室，死則同葬之。」《禮·檀弓》曰：「合葬非古也。自周公以來，未之有改也。」
鄭人伐衛。 衛，方伯，同姓國，篤從中國，《春秋》有内衛之例。 疏 此諸侯專伐之始。《左氏》以爲公孫滑之亂也。
三年
春，王二月，己巳，日有食之。 孔子曰：「古之治天下者必聖人。聖人有國，則日月不食，星辰不孛。」劉子云：「其後戎執天子之使，鄭獲 注 隱，滅戴，衛、魯、宋咸弑其君。」爲日食之應。
言日不言朔， 據食常在朔日，言朔者二十六。 食晦日也。 班氏云：「凡《春秋》十二公，二百四十二年，日食三十六。《穀梁》以爲朔二十六，晦七，夜二，二日一。」 疏 按：班氏又云：「《公羊》以爲朔二十七，二日七，晦二。」《左氏》以爲「朔十六，二日十八，晦一，不書日者二」。傳例：事在晦，言晦。此不言者，食當在朔。大小餘失，乃在晦。取前月晦以屬後月，言晦，則嫌後月晦，故不言也。 其日有食之，何也？ 據鼷鼠言食，日在天，無食道。 吐者外壤，食者内壤， 壤，傷也。日闕處，食者納物于口内，吐者推物于口外。日食時，有象於吐食之狀。 闕然不見其壤，有食之者也。 日體圓明，倐然其壤不見，狀其情，亦如食牛角也。倐然復明，則如吐之。不言吐者，吐由食生，從其異常者言之。 有， 據食牛言鼠，食由物生，不但言有。 内辭也。 據有蜮，從内生，言有以繫蜮。 或，外辭也。 據「有鸜鵒來巢」，從外來，言有以繫鸜鵒。 有食之者， 據有繫日下。 内於日也。 所食之物即在日内，不如鼷鼠别有物，親見其從外來食之。 其不言食之者，何也？ 據食由物生，食牛繫鼠，此當言月。 知其不可知，知也。 月之食日，其形不可覩。《春秋》「疑以傳疑」，「信以傳信」，此在疑例，故不敢質言之。《論語》曰：「知之爲知之，不知爲不知，是知也。」
三月，庚戌，天王崩。 劉子云：「平王末年，魯隱即位。」故《春秋》託始隱公。 疏 《周本紀》：平王四十九年爲隱公元年。五十一年卒，太子洩父之子林立，是爲桓王。
高曰崩， 據梁山，傳曰：「高有崩道。」 厚曰崩， 據沙麓下陷，無崩道，爲大異。 尊曰崩。 據天王。 疏 按：此上皆舊傳文也。 天子之崩，以尊也。 劉子云：崩薨從周。「《尚書》曰放勳『乃殂落』，舜曰『陟方乃死』。武王既喪 注 ，是以知武王前不稱崩薨，至成王太平，乃著 注 崩薨之期 注 ，《尚書》：『翌日乙丑，成王崩。』」班氏云：「天子稱崩，别尊卑，異死生也。」「大 注 尊像。崩之爲言 然伏僵，天下 注 撫擊失神明，黎庶隕涕，海内悲涼。」疏 劉子云「崩薨從周」者，此爲周禮，餘參用四代禮也。天子七廟，尹更始云：「據周。」然則先師説皆以《穀梁》用四代禮也。 其崩之，何也？ 據非梁山、沙麓之比。 以其在民上，故崩之。 在民上，高也。高有崩道，崩義由此而取。下陷曰崩，從高起例，故天子尊亦可言崩。 疏 《曲禮》曰：「天子曰崩，諸侯曰薨，大夫曰卒，士曰不禄，庶人曰死。」 其不名，何也？ 據諸侯、大夫名。 大上，故不名也。 《荀子》云：大上，天子也。上爲君，名以相别。天子至尊，不以名相别，故不名，非本無名也。又諸侯立、薨，以名告于天子。 疏 「傳曰：『天王何以不書葬，天子記崩不記葬，必其時也；諸侯記卒記葬，有天子在，不必其時。』必其時柰何？天子七日而殯，七月而葬。諸侯五日而殯，五月而葬。大夫三日而殯，三月而葬。士、庶人二日而殯，二月而葬。皆何以然？曰：禮不豫凶事，死而後治凶服。衣衰飾，修棺槨，作穿窆宅兆，然後喪文成，外親畢至，葬墳集。孝子忠臣之恩厚備盡矣。故天子七月而葬，同軌畢至；諸侯五月而葬，同會畢至；大夫三月而葬，同朝畢至；士、庶二月而葬，外姻畢至也。」據《説苑·修文》篇引補。按：《穀梁》有五家本，今傳一家耳，故有佚傳，與《公羊》同。故學者當守傳説，又當廣傳義，不可專己守殘也。
夏，四月，辛卯，尹氏卒。 尹在會稱子，天子卿也。氏者，見世卿也。氏者不卒，不卒則無見其卒者。見尹氏已卒，其位當不世也。卒則不日。日者，謹之也，爲譏世卿也。《異義》：《公羊》 注 非世卿，傳亦同《公羊》。 疏 《詩》稱「尹氏」，孔子所删定。《左》隱五年尹氏、武氏，即指此，本與傳同，經古文作「君」，後師不識古文之異，乃以聲子説之。
尹氏者何也？ 據弋 注 氏卒，妾辭。 天子之大夫也。 據尹氏立王子朝，王臣無五等爵，與諸侯臣同，世禄不世位也。《王制》：「天子，三公、九卿、二十七大夫、八十一元士。」劉子云：「古者立三公、九卿、大夫、列士。三公者，所以參王 注 事也。九卿者，所以參三公也。大夫者，所以參九卿也。列士者，所以參大夫也。故參而又參。是謂事宗，事宗不失，内外若一。」 外大夫不卒， 據陳原仲不卒。 此何以卒之也？ 據雖王朝大夫來言聘，言使同列國大夫。又無私交，例不卒。 於天子之崩 尹之主諸侯，不必在崩時，魯于天子崩使人，不知在尹卒之前否？但傳解經意，以爲于此卒爲，爲我主而已，不必事實也。 爲魯主， 《左氏》以爲諸侯盟主，又云：晉郤 注 氏主東諸侯。凡言主者，皆與此同。 故隱而卒之。 言尹氏嘗爲王官，合諸侯，如劉文公，故卒之。《王制》之制：天子之老二人爲二伯，以屬八州伯，無事則代天子巡守。《甘棠》之詩，召公爲西伯也。有事，諸侯入天子國，則率諸侯以見王。《顧命》：「大保率西方諸侯，入應門左，畢公率東方諸侯，入應門右。」是也。《春秋》二伯之典，《易》、《書》、《詩》、《禮》同有其制。尹氏執朝權，王喪，魯人往弔，尹氏以卿主諸侯，如晉趙氏事，分二伯之勞，故曰爲魯主。王臣絶外交，無赴告之事。因爲魯主，有相統制之義，故隱而得卒之也。不世卿者，《王制》曰：「天子之縣内諸侯，禄也。外諸侯，嗣也。」《記》曰：「諸侯世子世國。大夫不世爵，使以德，爵以功。未賜爵，視天子之元士，以君其國。諸侯之大夫不世爵禄。」
秋，武氏子來求賻。 稱武氏子者，亦譏世卿也。《周禮》：世卿喪期，在喪不舍事。故大夫父死，子即繼位視事。此周通禮也。《春秋》改之，乃譏世卿喪娶，喪未畢視事。 疏 《左》隱五年尹氏、武氏助曲沃。即此經連見之尹、武也。
武氏子 注 者，何也？ 據以子繫父，尹氏不子，劉子不氏。 天子之大夫也。 據上有天王喪，仍 注 叔子，大夫。 天子之大夫，其稱武氏子何也？ 據例言字。 未畢喪， 《王制》云：「父母之喪，三年不從政。齊衰大功之喪，三月不從政。」據仍叔之子繫其父，不言之，知父已卒。 孤未爵， 據已爵言字，諸侯未葬稱子，天子大夫視子、男也。班氏説：「世子三年喪畢，上受爵命于天子，明爵者天子所有，臣無自爵命 注 。」 未爵使之，非正也。 《荀子》云：「三年之喪，君不呼其門。」武氏子在喪受命者，臣爲君斬，父喪將除，又有君服，不嫌使凶服也。禮，君服不棄業，父喪棄業，哀痛鉅重，失常度也。 其不言使，何也？ 據仍叔之子言使。 無君也。 《周禮》：在喪得出號令。《春秋》改爲「冢宰攝政」，所謂「三年不言」是也。故君在喪不稱使。據言使當言天王，一年不可二君。天子三年，乃稱王也。 歸死者曰賵，歸生者曰賻。 《荀子》云：「賻、賵所以佐生，贈、襚所以送死。」劉云：「知生者賻、賵，知死者贈、襚。贈、襚所以送死也，賻、賵所以佐生也。」 疏 按：荀説舊作「賻、賵所以助生，贈、襚所以送死」，據傳文改正。劉説見前傳，「乘馬曰賵」，蓋以送葬者也。《少儀》 注 云：賵入門，賻不入門。此亦死生之分也。 曰歸之者，正也。 據歸粟。 求之者，非正也。 據求金，喪事無求。 周雖不求，魯不可以不歸。 班氏云：「天子崩，赴告諸侯何？緣臣子喪君，哀悲憤懣，不能不告語諸侯也。諸侯欲聞之，又當持土地所出以供喪事。故《禮》曰：『天子崩，遣使赴告于諸侯。』」 魯雖不歸，周不可以求之。 劉子云：「天子好利則諸侯貪，諸侯貪則大夫鄙，大夫鄙則庶人盜。上之化下，猶風之靡草也。故爲人君者，明貴德而賤利，以道下也。」按：天子不言有亡，喪禮不求備物，故譏之。 求之爲言得不得未可知之辭也。 《春秋》貴讓，求者請道，請道去讓。言求皆以譏求者，下于乞一等。 交譏之。 求以譏求者，所求合禮，則下不貢之惡見。上下失正，兩者皆譏。
八月，庚辰，宋公和卒。 外諸侯始卒，崇大國也。諸侯曰薨，以卒言者，内君。夫人稱薨，辟其名，從史文也。如大夫例者，内辭。内大夫可以會諸侯，故卒亦得同文也。 疏 劉子云：「房、心之分野也。今之沛、梁、楚、山陽、濟陰、東平及東郡之須昌、壽張，皆宋分也。」
諸侯日卒，正也。 諸侯謂次國以上。夷狄不言正不正。曹以下不言者，以大夷之禮待 注 小國也。《春秋》之義，始于正本。天下之本在國，國之本在家，家之本在身。故欲治其國，先治其君，欲治其君，必先明其正不正，此治本之要道也。 疏 《春秋》于方伯以上國，于其終始交代之際，必隨人詳其正不正。于内則言隱元年有正、定無正，皆以正本謹 注 始也。前見者不見，齊桓是也。不前見，皆于卒假日不日以明之。在外不日，則于葬明之，許穆公是也。
冬，十有二月，齊侯、鄭伯盟于石門。 外盟例時，月者，謹外盟之始。 疏 劉子云：「齊地，虚、危 注 之分野也。東有菑川、東萊、瑯琊、高密、膠東，南有泰山、城陽，北有千乘，清河以南，渤海之高樂、高城、重合、陽信，西有濟南、平原，皆齊分。」
癸未，葬宋繆公。 書葬之始。繆，諡也。葬而後舉諡，其餘諸侯皆稱公者，葬者，臣子事，從臣子辭，内尊其君也。不以國先葬者，起《春秋》葬之義 注 。《春秋》于諸侯有絶者不葬，決去臣子以明絶之；不絶者，然後葬，故葬在國先，正王法。葬桓王以舉下言者，謂以天下葬一人，不繫也。葬不葬，仍從《春秋》起義也。
日葬， 劉子引傅曰：「諸侯五月而葬，同會畢至。」按：葬事以月，明當時不當時，不須再出日。 疏 方伯以上例以月見。其過不及之差，著月以明禮制，故月而更日，時而不月，皆變例，有所起。 故也， 葬者臣子事，加日者變文，以明繼嗣之禍。 疏 按：方伯月葬，正例也。大國則以日葬爲正。何以言之？以大國有無時葬者，小國有無月葬者，知以日月分大小。宋之日葬本爲正例，師因其初記葬，發此傳以爲後傳，乃待以大國禮也，《公羊》同。又繼嗣之禍已明者，不以日月見例，惟未明者，乃假日月以見之。 危不得葬也。 《公羊》云：「當時而日，危不得葬也。」據嗣君與夷弑 注 也。《春秋》殺世子，君不葬，無繼嗣之道也。與夷雖正，爲繆公子所殺，《春秋》歸罪于繆公，故危之。非其位而受，雖受之不失爲正，君子猶爲危之。 疏 《宋世家》：「武公卒，子宣公力立。宣公有太子與夷。十九年，宣公病，讓其弟和，曰：『父死子繼，兄死弟繼 注 ，天下通義也。我其立和。』和亦三讓而受之。宣公卒，弟和立，是爲穆公。穆公九年，病，召大司馬孔父謂曰：『先君宣公舍太子與夷而立我，我不敢忘。我死，必立與夷也。』孔父曰：『羣臣皆願立公子馮。』穆公曰：『毋立馮，吾不可以負宣公。』于是穆公使公子馮出居于鄭。八月庚辰，穆公卒，兄宣公子與夷立，是爲殤公。」
四年
春，王二月，莒人伐杞，取牟婁。 杞，王者後，例如宋。制稱子伯，在卒正末者，《春秋》改制黜杞也。因其土地削弱，文獻無徵故也。月者，謹伐取之始。 疏 《地理志》陳留雍丘 注 下「故杞國也，周武王封禹後東樓公。先春秋時，徙魯東北，二十一世簡公爲楚所滅」。
傳曰： 傳者，子夏所傳《大傳》也。 疏 孔子修《春秋》，已以其意口親授之子夏，子夏乃筆其大例，禮制與經别，如《喪服》之《大傳》，自爲一編，所説皆大綱是也。後師據此以答問，如《服問》是也。此傳依經編次，俱録問答之辭，正與《儀禮》中《喪服傳》同。《喪服傳》中有引「傳曰」之文，與《服問》相比附，故《公羊》同出子夏而閒有取舍相反、美惡異致者，爲此。傳中稱引之文皆本舊傳，但不盡舉耳；以其所舉推所不舉，故輯舊傳一卷。 言伐言取， 據所引「傳曰」同出《大傳》，知《大傳》爲初本，《服問》次之，《喪服傳》又在其後。今傳中亦九引「傳曰」，與《喪服》同例，知亦出舊傳文也。後師引傳解經，有明文者少，無明文者多，如《公羊》全無「傳曰」明文是也，但當由此推之。外取邑不志。 所惡也。 據盡惡事，明以惡之。 諸侯相伐取地 注 於是始， 《春秋》之始。據《左傳》「相伐取邑」，前此已見，《春秋》于此始書，則以爲始，《公羊》所謂「託始也」，餘仿此。 故謹而志之也。 凡言侵伐國，皆師至城下之辭。詳書者，傷其所害重也。 疏 諸侵伐多有所取，不能備書，一二書以相起而已，則諸侯之地犬牙錯紛，難以指定。主書者，惡惡疾始，兼爲莒叛，以牟婁來張本也。
戊申，衛祝吁弑其君完。 子夏曰：「《春秋》之記臣弑君、子弑父者以十數，皆非一日之積也，有漸而以至矣。凡姦者，行久而積成 注 ，積 注 而力多，力多而能弑 注 ，故明主早絶之。」班氏説：「弑者，試也。欲言臣子弑其君父，不敢卒舉 注 ，候間伺 注 事，可稍稍試之也。」 疏 《衛世家》：「莊公五年，取齊女爲夫人，好而無子。又娶陳女爲夫人，生子，早死。陳女女弟亦幸于莊公，而生子完。完母死，莊公令夫人齊女子之，立爲太子。莊公有寵妾，生子州吁。十八年，州吁長，好兵，莊公使將。石碏諫莊公曰：『庶子好兵，使將，亂自此起。』不聽。二十三年，莊公卒，太子完立，是爲桓公。桓公二年，弟州吁驕奢，桓公絀之，州吁出奔。十六年，州吁收 注 衛亡人以襲殺桓公，州吁自立爲衛君。」
大夫弑其君， 大夫指公子、公孫。大國爲卿，小國爲士。通以大夫稱者，由我言之也。我之卿爲大夫，不論大國、小國，皆謂之大夫也。 以國氏者， 據大夫以氏見，公子視大夫，氏公子。 嫌也， 失子弟之道，欲當國爲君，故如志而氏國，嫌。《公羊》謂之「當國」。 弑而代之也。 劉子云：「祝 注 吁，嬖人之子也。有寵而 注 好兵，莊公弗禁。後祝吁果殺桓公。」按：弑而代立，皆公子子孫，氏之，則與公族弑君同，鄭公子歸生是也。去氏以起代立，且以示貶。 疏 劉子云：「春秋弑君三十六。」按：此就十九國見經者言耳，實則當時弑者尚數十倍于此，因例在不記卒，則不言耳。
夏，公及宋公遇于清。 清，内地。約伐鄭也。
及者，内爲志焉爾。 爲遇再傳。清，内地。遇禮近者爲主，故内主之。 遇者， 據不言會盟。 志 據遇禮簡略，不志，可也。 相得也。 《曲禮》：不期而會曰遇。據下翬會伐，兩國和好，不相期約定地，乃大信辭。志者，惡其從惡人，擅興師招怨。
宋公、陳侯、蔡人、衛人伐鄭。 衛州吁初立，敘在後。陳方伯，王者後，不稱公者，非二代也。蔡，方伯國，後州吁來，《春秋》惡其從楚，故以徐州待之。 疏 劉子云：「陳國，今淮陽之地。」穎川、南陽。蔡于此初見經。
秋，翬帥師會宋公、陳侯、蔡人、衛人伐鄭。 會伐不再敘，此會伐之始也，故謹而敘之也。衛人，祝吁也。人者，貶之。其人蔡何？明助逆，貶也。獨人蔡何？人蔡所以人宋、陳也。不人宋、陳者，明非微者，以助逆貶也。 疏 《宋世家》：「衛州吁欲得諸侯，使告于宋曰：『馮在鄭，必爲亂，可與我伐之。』宋許之，與伐鄭，至東門而還。」
翬者何也？ 據不氏，疑未命。 公子翬也。 據言帥師以起弑，知即公子翬。 其不稱公子何也？ 據逆女氏公子。 貶之也。 使從未命。 何爲貶之也？ 據慶父帥師不貶。 與於弑公，故貶也。 弑君必有先見，專兵，弑君之先見者。君縱臣專兵，則必有弑身之禍。于其始見謹之，明不可使大夫專兵。《孟子》云「《春秋》成，而亂臣賊子懼」，是也。劉子云：「隱以桓弟 注 幼，攝而代 注 立。公子翬見隱居位已久，勸之遂立。隱既不許，翬懼而異其辭，遂與桓公共弑 注 隱。」 疏 終隱世，貶罪人也。書帥師，起其專兵能弑。入桓世，氏公子，書逆女，明以弑爲桓所親信，與遂同，皆起其弑。《春秋》傷王道不明，惡大夫專政，凡書帥師，尤惡。不起其弑則起殺，或則君權下移，謹子孫之禍也。
九月，衛人殺祝吁于濮。疏 《衛世家》：「州吁新立，好兵，弑桓公。衛人皆不愛。石碏乃因桓公母家于陳，詳爲善州吁。至鄭郊，石碏與陳侯謀，使右宰醜進食，因殺州吁于濮。」
稱人以殺， 據或以國稱，大夫氏。 殺有罪也。 據稱國累上。人，衆詞。以衆討，明有罪。 祝吁之挈， 據陳侯之弟殺陳世子招，再言陳殺公子比，不挈。 失嫌也。 嫌謂公子失其公子之道，故不氏之。若氏，嫌與比同，氏國則如鄭忽。《春秋》至賤、窮、諸盜不繫國，無名、氏，次則不繫國，無氏以名見。不繫國，本國外之不有，且明天下所共討；以名見，奪其爵秩，明罪人也。 其月， 據討賊、侵、伐，常事，與不以日月討者皆例時。以月爲變者，不以月計也。《春秋》以月計時事，以月分尊卑。除二者之外，遂不以日月爲例。《春秋》記事，大事記之詳，如君、夫人葬、薨，大夫卒，天王崩，外諸侯卒，大異，宗朝災，祭事，盟，戰，所關者大重，録之則詳，故記其日。小事則從略，如來往，如致朝聘、會、遇、外盟、外戰，一切小事皆例時。大事日，小事時，一定之例也，亦記事之體應如是也。至于輕事而重之，則變時而日、月焉；重事而輕之，則變日而月、時焉。事以大小爲準，例以時、日爲正，一望而知者也，而月在時、日之中爲消息焉。凡月皆變例，大事例日，如盟例日，而桓盟皆不日而月，變也。柯之盟時者，變之至也。此日爲正，月爲變，時爲尤變之例也。小事例時，如外諸侯葬例時，月爲變，日爲變之甚。此時爲正，月爲變，日爲尤變之例也。又如朝，時也，變之則月，尤變則日。用幣，時也，謹之則日。因其事之小，知其日、月之爲變。外諸侯卒例日。變之則月，尤變則時。因其事之大，知其月、時之爲變。凡變則有二等，以差功過淺深，故月皆變例。從時而日，從日而時，皆變之尤甚者。有條不紊，綱目明白。先儒因有記時分早、暮二例，遂徧推之，則正例有三等。無以進退，而于二主之間又添一主，則正、變不明。端委朦混，治絲而棼，故使人疑之也。 謹之也。 謹始也。緩誅踰二時，月以謹之。 于濮者， 據無知不地。 譏失賊也。 據濮陳地，陳助討也。踰二時，握兵在外，故月。
冬，十有二月，衛人立晉。 州吁已殺，邢近衛，三月乃立晉，言月以起其緩。 疏 《衛世家》：石碏殺州吁，乃迎桓公弟晉于邢而立之，是爲宣公。
衛人者， 據尹氏立朝。 衆辭也。 據上下皆與之。 立者， 據天王皆不言立。 不宜立者也。 據朝言立。 晉之名， 據晉挈之。 惡也， 據挈如祝吁、無知然。 其稱人以立之，何也？ 據殺稱人，有罪。朝不宜立，言尹氏。 得衆也。 得人，故以人言。 得衆則是賢也。 民爲君本，衆所欲立，其賢可知。 賢則其曰不宜立，何也？ 《春秋》尊賢，以賢治不肖。 《春秋》之義，諸侯與正而不與賢也。 據諸侯卒，言正不正，不論賢否。 疏 殺祝吁之後，别有宜立之人，石碏因衆人之心，扳晉而立之。國有賢君，衆人所喜。《春秋》不當立者多矣，何獨譏此？餘不當立，譏不勝譏，而衆所知，故略言之。此立人之所許，嫌得者見不得，故責之備也。班氏云：「曾子問曰：『立適以長不以賢，何也？』子曰：『賢不賢，不可知也。』」
五年
春，公觀魚于棠。 劉子云：「濟上邑。」
傳曰：常事曰視， 據視朔言視。常事，謂典禮視朔是也。親迎亦禮制。 非常曰觀。 據觀社。 疏 凡傳所言多大例，如《曲禮》「天子不言出」數節皆舊傳文，先師乃引以解經耳。 禮：尊不親小事， 先王之制，立三公以參天子，立九卿以參三公，立二十七大夫以參九卿，立八十一元士以參大夫。數愈多者，事愈繁；分愈尊者，職愈少，總大綱，攬至要而已。 卑不尸大功。 據士匄侵齊，不伐喪言還。彼傳云：「君不尸小事，臣不專大名。」互言耳。 魚，卑者之事也。 據小事直不登俎，不如田獵，君親者也。 公觀 注 之，非正也。 劉子説：「人君貴 注 德賤利以道下，猶爲惡不止 注 ，隱公貪利而身自漁濟上，而行八佾，以此化于國人，國人安得不解于義？解于義而縱其欲，則災害起而臣下僻。」下書螟，「言災害起 注 ，國家將亂云耳。」班氏云：「王者不親取魚。」田獵必躬親，本以謹武治兵，若親自取魚，嫌與下民争利也。
夏，四月，葬衛桓公。 此月者，明當時也。卒已踰期，以其當時言者，以晉主其喪。晉立已後乃有喪主，五月而葬也。昭公早卒，歸後殯已，乃書「定公即位」，此桓公亦早葬矣。遲之于此，以明不討賊，不書葬。賊既討，則當修常禮也。
月葬， 諸侯葬，例以月見喪期。此已弑十四月矣，何更以月見？不如略而不月。 故也。 此明討賊當更申喪制，如從晉立時乃卒者然。故上已見明文，此非以月見其故也。《左傳》云：緩葬，故也。同。
秋，衛師入郕。 郕，魯屬國。此爲衛滅也。不言滅者，著以上不言滅。書者，起下入郕。
入者， 據外次國入微國。 内弗受也。 據入外之小國，義得拒次國也。 郕， 據内有成，疑與向同。 國也。 據有郕伯也。 將卑師衆曰師。 據此推之，則將尊 注 師衆曰某帥師。將尊師少稱將，將卑師少稱人，君將言帥師也。師入有貶辭，此言正例耳。 疏 此舊傳文。
九月，考仲子之宫。 工作時，正也，月者，謹非禮以譏隱也。
考者何也？ 據武宫言立。 考者，成之也。 據君廟乃言立。考，宫室落成之名。 成 注 之爲夫人也。 據不氏。子者，夫人辭。成者，無其實而權成之。禮：非夫人不修廟 注 。仲子，宫妾，僭夫人也。妾廟賤，不敢言立，因有考室。言攷，起仲子非夫人，而隱修廟以成之也。不奪者，所謂「夫人之，我敢 注 不夫人 注 乎」？然則歸賵亦以天王臨之而見正也。 禮：庶子爲君，爲其母築宫， 言築，見言考成之譏失禮。 使公子主其祭也。 《王制》：「支子不祭。」據定弋氏書葬，葬則有廟。公子支子、君之弟及别妾子爲 注 君爲父後，于妾母不得顧；而禮緣情制，當有恩禮，故别築宫以祭之。支子不爲父後，故可主之。妾子不爲君，則妾不爲廟也。 於子祭， 據弋氏于子世卒葬，明得申其私恩。 於孫止。 據孫世以子氏，譏。《喪服小記》：「慈母與妾母不世祭。」鄭注據傳釋之。止後迎主于廟，附食于女君。 仲子者，惠公之母，隱孫而修之，非隱也。 仲子卒在孫世，隱以禮得築宫。探先君之志，而爲之築宫，尚據禮文也。《春秋》決嫌疑，定猶豫。禮于孫止，則雖新卒，究非世子，故非隱以明妾廟之禮。
初獻六羽。
初， 據同税畝。 始也。 劉子云：隱用八佾。 疏 《論語》：季氏舞八佾。則魯用八佾，季氏因僭之。八佾，天子之樂，僭天子不可言。時仲子妾廟降用六羽，書初用六羽，以起先之用八羽也。八羽不可言，託始妾廟以明其僭，而餘廟仍用八佾可知。此内諱大惡也。 穀梁子曰：疏 穀梁爲子夏氏名，學者不敢正言，故魯人音爲穀梁，齊人傳爲公羊。姓名音同字異，三傳之通例。後人誤以卜商姓氏，爲之臆造五名，非也。傳皆子夏所傳，偶有名氏者，後師因有異解，偶録之也。其言姓氏者，明異説所本；兩存者，皆通；附言者，存異解。 「舞夏， 夏，五色羽。「染人秋染夏」，鄭注：染五色，以夏狄爲飾。 天子八佾， 王至尊，故禮貴多。 諸公六佾， 公與二伯、王後降天子以兩也。 疏 《春秋》公：王國周公、祭公，外諸侯宋公，升齊、晉爲二老，同公秩，準天子三公之制，合宋，王者後，共五公也。知公禮異者，據魯如齊、晉也。 諸侯 諸侯謂方伯國，以與諸公連文也。然則小國當用二佾，自連帥以至子、男則不用佾矣。以王臣言之，則三公六佾，卿四佾，大夫二佾，元士以下亦不用佾。經、傳言諸侯，有指有土之君言者，有專指二伯、方伯言者，須分别觀之。 四佾。 妾廟以諸侯禮言者，《王制》曰：「喪從死者，祭從生者。」 疏 方伯爲侯，八州之長爲伯。《春秋》以魯、衛、陳、鄭爲内方伯，外秦主梁，楚主荆，蔡遷徐，吴主揚，從夷狄例，共八伯也。公爲大國，六佾；侯爲次國，四佾；伯、子、男爲小國，用二佾；則連帥、屬長及七十里、五十里以下，遂不用佾也。 初獻六羽，始僭樂矣。」 班氏云：「佾者，列也。天子以八人 注 爲行列，八八六十四人。諸公六六爲行，諸侯四四爲行。」蔡邕説：「八者象八風，所以風化天下」；「六者 注 象六律」；「四者 注 象四時也。」按：此據《論語》。八佾以六爲行列，數謂魯應用十六人，僭用三十六。僭諸公猶可言，僭天子不可言也。 尸子曰： 先師也。《人表》序在孟子後，或以爲佼，非也。 「舞夏，自天子至諸侯 此諸侯亦當如上文指二伯、方伯、卒正而言，以下小國不在此數。 皆用八佾。 八佾當作「八羽」，字誤也。 疏 按：此以六爲行列，人數謂天子至諸侯皆用八人爲一列。天子八八，諸公六八，諸侯四八，小國二八，不如班説諸公六六、諸侯四四也。從前説以羽爲行列，則用四列者用六列。以此説補正其義，謂行列皆用八人，亦通。以前説補正，此謂既減列，又減人數，亦可也。經言羽，不言佾，故尸子以六羽爲一佾，非六佾之所謂也。 初獻六羽， 此説重讀羽字，以爲經不言八佾而言六羽，明爲羽數而見。 始厲樂矣。」 厲，裂也。與僭對文，裁裂之意。 疏 尸子據經言六羽，不言六佾，知于每佾減去二人，應用三十六人，今減作二十四人。以此推之，則小國用二佾，得十六人。班説用二人，則二佾四人，疑少不成禮也。二説大夫皆不用佾，季氏用佾，孔子譏之。八佾爲佾數之通名，用非其禮已足譏，不必定僭天子樂也。
邾人、鄭人伐宋。 序會以爵明尊卑大小之分，崇文德兵事。尊卑相敵，先至者序後，後至者在先，客不言及，是也。邾小，雖主兵，不應序鄭上，以稱人，則可先鄭也。小國上卿比于次國之中，中當其下，下當其上大夫。人以此爲邾之上卿而鄭之下大夫也。 疏 《宋世家》：「二年，鄭伐宋，以報東門之役。其後諸侯數來侵伐。」
螟。 劉子説：觀魚貪利之應，「書螟，言災將起，國家將亂云爾」。
蟲災也。 劉子云：「凡有所害謂之災，無所害而異于常謂之異。害爲已至，異爲方來。」班氏云：「《潛潭巴》云：『災之爲言傷 注 也，隨事而誅。異之爲言怪也，先發感動之也。』」 甚則月，不甚則時。 災輕，異重。災時，正。甚，則月。異日，正。不甚，則月。螟無月，以螽推之。 疏 按：災異以月不月記其輕重，自記事之常，與人事以日不日見褒貶者不同。
冬，十有二月，辛巳，公子彄卒。 《左傳》：「『叔父有憾于寡人。』葬之加一等。」大夫稱叔父，大夫不日，因加等乃日之。
隱不爵命大夫， 據不言即位，不自正，知不爵之。《王制》曰：「大國三卿，皆命于天子。次國三卿，二卿命于天子，一卿命于其君，小國二卿皆命于其君。」 疏 公子彄本未命大夫，故《左傳》稱叔父。未命者不氏。如君能爵命，尚可進之，隱方以不稱即位見其讓，必不可以隱爵大夫見于經也。 其曰 曰者，《春秋》之書法，不問時事也。 公子彄，何也？ 據俠卒不氏不日，此氏公子，又日。 先君之大夫也。 隱雖不特爵命，然先君之舊臣有功，未及進爵者，子得成其志，隱加葬彄，成之爲卿。以隱不當進之，故託於先君之大夫。不疑益師者，在喪不請，三年無改父道。益師本卿，其事甚明也。
宋人伐鄭，圍長葛。
伐國不言圍邑，此其言圍，何也？ 據國重邑輕。諸伐皆有圍，取邑猶 注 不志。 久之也。 據明年冬乃取。 伐不踰時， 《荀子》云：師不踰時，不留衆。班氏云：「古者師 注 不踰時，爲怨思也。天道一時生，一時養。人者，天之貴物也，踰時則内有怨女，外有曠夫。」 戰不逐奔， 據譏袁 注 婁盟。《司馬法》：「逐奔不過百步，從綏不過三舍。」 誅不填服。 《荀子》云：「服者不禽，格者不舍，奔命者不獲。凡誅，非誅其百姓也，誅其亂百姓也。百姓有扞其賊，則是亦賊也。以故順 注 刃者生，蘇刃 注 者死，奔命者貢。微子開封于宋，曹觸龍斷于軍，殷之服民所以養生之者，無異周人」，故「四海之内若一家，通達之屬莫不從服，夫是之謂人師」。 苞人民、 苞讀爲俘，包取。 毆牛馬曰侵。 傳曰：「侵，淺事也。」 斬樹木、壞宫室曰伐。 《司馬法》云：「冢宰與百官布令于軍中曰：『入罪人之地，無 注 毀土功，無燔牆屋，無伐林木，無取六畜、禾黍、器械。見其老幼，奉歸勿傷。雖遇壯者，不校不敵。敵若傷之，醫藥歸之。』」 疏 按《司馬法》，王者征討之法也。《春秋》侵伐與古異，《孟子》云「無義戰」是也。侵輕于伐者，侵輕掠之師，不稽時月。伐者，舉兵深入，延日遲久，所害深。苞、毆乃爲淺事，伐、壞則日久，乃行苞、毆，不暇于伐、壞。伐、壞未有不苞、毆。先儒分而言之，誤。《左傳》「有鍾鼓曰伐」，「無鍾鼓曰侵」，意亦分輕重，大旨相同也。
六年
春，鄭人來輸平。疏 輸，《左》作渝。
輸者， 據傳，盟不信言渝。 墮也。 據渝盟猶敗盟。 平之爲言以道成也。 據不盟而信，喻以道相和好也。 來輸平者， 據盟言來，不言輸。 不果成也。 劉子云：「鄭獲魯君。」按：狐壤之戰，隱爲鄭獲，《春秋》深諱其事，言輸平也。 疏 傳曰：「諱莫如深。」因其恥大，故諱深。諱深必有所見，此何所見？曰：四年，會伐鄭，「吾與鄭人未有平 注 也。」無平而曰平，明非平也。來，接内也。來接者必有姓氏，不言姓氏，傳曰「不言其人」，爲内諱也。來接而不言及，起其接内之爲獲公也。輸平文甚，事愈惡者，言愈文也。
夏，五月，辛酉，公會齊侯，盟于艾。 艾，齊地。
秋，七月。
冬，宋人取長葛。
外取邑不志，此其志，何也？ 據楚取宋彭城，不志。 久之也。 據上書圍也。圍取邑，不志。此志，因其圍取。勞民動衆，録其本末，與「志疏數」同也。
七年
春，王三月，叔姬歸于紀。 班氏云：「伯者，長也」，「叔者，少也。」「男女異長，各自有伯仲，法陰陽各自有終始也。」「婦人十五 注 稱伯仲，婦人質少變，陰道促早成，十五通乎織紝紡緝 注 之事，思慮定，故許嫁，笄而字。故經曰：『女子十五許嫁，笄。』禮之稱字也。」 疏 班氏云：「婦人無爵何？陰卑無外事。是以有三從之義：未嫁從父，既嫁從夫，夫死從子。故夫尊於朝，妻榮於室，隨夫之行。故《禮·郊特牲》曰：『婦人無爵，坐以夫人之齒。』《禮》曰：『生無爵，死無諡。』《春秋》録夫人皆有諡，何以知夫人非爵也？《論語》曰：『邦君之妻，君稱之曰夫人，國人稱之曰君夫人。』如 注 是爵，君稱之與國人稱之不當異也。」
其不言逆，何也？逆之道微，無足道焉爾。 此媵也。因下成之爲夫人，故與伯姬同傳。《白虎通義》引《公羊傳》曰：「叔姬歸于紀，明待年也。」
滕侯卒。 稱侯者，本爵也。《王制》：一州之内，方百里之國三十。又云：「三十國以爲卒，卒有正。」《春秋》魯屬國曹、莒、邾、滕、薛、杞六卒正，皆侯爵，百 注 里之國。《春秋》以侯屬方伯，則號不可以苟同，故六卒正皆不以本爵見，而稱子、伯以辟方伯。子、伯非爵也，子爲七等首，伯爲字，子尊于伯。曹以伯始，以薛伯、杞兼子伯終，明一例也。外屬國滑稱伯，明辟則稱伯。邢稱侯，明凡屬國見者皆侯，《春秋》異之，以辟方伯也。傳以魯爲千乘之國，于邾亦曰千乘之主，則邾非小國也。《春秋》之伯皆爲字，非爵。子亦爲貴稱，非爵。傳曰：子，貴之也。大夫得稱子。又曰：「子，卑稱也。」《公羊》曰「字不如子」，子貴于字一等，故非實爵。以其爲貴稱，故凡諸侯之進爵者、退爵者皆稱焉，夷狄之國亦統稱焉。楚、吴皆稱王，以子名之，奪其王，以子加之而已，非實爵名。《春秋》凡屬伯、子、男爵之國概不見，外七州唯見六卒正，魯屬六卒正以下見連帥之國二十一，合之方伯、卒正，共二十九，亦皆百里。 疏 曹稱伯，居首，以字見。莒子，夷狄之稱 注 子，吴、楚從之。邾進子在前，子尊于伯。滕以狄道退之，則子。杞以伯殿焉。以伯始，以伯終，明皆侯。爲辟方伯，不以本爵見也。中有三子，以明稱子之例，子非實爵，故子可以在伯先也。杞本公爵，或稱子稱伯者，明子、伯一也，即紀侯以子、伯並見之例也。小國稱無定，大國稱有定者，皆爲辟方伯也。小邾進以子稱，則邾之附庸，所謂不能以名通，附于大國者也，則曹、莒、邾三國爲上等。曹居首，同姓也，莒、邾以近次之；滕、薛、杞三國爲下等，滕以同姓居首，次薛，杞以伯終之。
滕侯無名。 本有名，《春秋》削之，言無也。 疏 據成以後，卒皆有名，則此有名可知。無如隱無正、桓無王之無，非本無名也。 少曰世子， 世子則稱世子，不制名，自以爲一國世子無取分别，故不爲之命名。 長曰君， 立則稱君而已。名以相别，國只一君，不用名，廟祝皆曰滕侯而已。 狄道也。 《曲禮》：夷狄「雖大曰子」。以稱子，故以狄説之。戎狄之道，不制名以相别異，「少曰世子，長則曰君」。自尊以比于太上，《春秋》以不名之法狄滕耳。 疏 《春秋》狄之也。《春秋》唯天子不名，諸侯無名，僭天子禮也。天子無上，故臨下不名。滕，諸侯，有天子在，不命名，失臣子之道，以爲夷狄乃有此事耳。 其不正者， 不正，謂非世子。 名也。 謂狄人凡不正者，乃有名。此引狄人無名，以證《春秋》無名之爲狄滕也。《春秋》狄國有三術：稱國以狄之，晉、鄭之類是也；異國之名，戎伐凡伯、貿戎之類是也；無名狄之，滕、秦是也。滕成以後有名而前無，秦成以前有名而後無。名，更代之道也。滕在隱世不卒，卒者起本爵侯也。見本爵侯以起子，爲辟本爵。 疏 《春秋》内魯，常見六 注 卒正，辟方伯，以子、伯見，外卒正常見以 注 稱男，許男是也。何以見子、伯之非爵？曰：《春秋》王朝大夫稱字，卿則稱子。子與伯同稱，子尊于伯，知子非爵也。列國大夫例名，齊高子稱子。大夫可稱高子，而不可以稱男，以此知子非爵也。邾子稱子，小邾子亦稱子，附庸無爵而稱子，知不爲爵也。吴、楚之君僭號王，正之而稱子，傳曰「卑稱也」，明非爵也。卒正莒、邾、滕三子，子尊于伯，故在伯先也。子不爲貶滕者，後滕有名，猶稱子。秦無名，猶稱伯，知去名即狄之，不以伯、子異也。方伯八：四侯、二伯、二子。卒正六：二伯、三子、一子伯並稱。子不爲卒正定稱，故附庸大夫均可稱子。使爲定稱，則不得稱子。故以子、伯共見起之也。伯爲字稱，方伯之秦、鄭，王臣之祭、單，皆字也。故方伯以二子、二 注 伯見。《春秋》字不如子，子在字上。《春秋》之字稱伯仲，如唐人鄭九、杜十；子則爲尊稱，子游、子夏、沈子、魯子是也。古人相敬則稱子，此正其例，非爵也。據狄不名，《春秋》之義，諸侯用中國禮，則中國之；用夷禮，則夷之。秦、滕本中國，用中國禮，因其用夷狄道，狄之也。滕、秦始狄，後從中國。楚、吴，狄也。以名、卒進之，從中國禮。君前臣名，狄不臣，故不名也。
夏，城中丘。 中丘，丘名，内地。城，新作城也。後言中丘者，從一名見同也。
城爲保民爲之也。 《王制》曰：「凡居民，量地以制邑，度地以居民，地邑民居，必參相得也。」 疏 民散無以避盜賊、禦寇亂，故作城所以保也。 民衆城小則益城， 必民衆城小不足以容民，然後乃别城耳。 益城無極。 傳曰：「古者，天子封諸侯，其地足以容其民，其民足以滿城自守。」是無民衆城小之事也。魯民不加庶而累别城，勞民設險不足以相守，而累城不已，是無限極也。 凡城之志，皆譏也。 統謂别城也。内如中丘之等，皆譏也。「城諸及防」，傳曰「可城」，修舊也。《春秋》修舊不書譏，新作于城亦同也。
齊侯使其弟年來聘。 來聘之始，崇大國也。 疏 經於方伯以上國乃言母弟、母兄，小國以下無。
諸侯之尊， 凡有土之君，子、男以上，通稱諸侯。 疏 班氏云：「諸侯封不過百里，象雷震百里，所潤雲雨同也。雷者，陰中之陽也，諸侯象焉。諸侯比王者爲陰，南面賞罰爲陽，法雷也。七十里、五十里，差德功也。故《王制》曰：『凡四海之内九州，州方千里，建百里之國三 注 十，七十里之國六十，五十里之國百有二十。』『名山大澤不以封，其餘以爲附庸閒田。』天子所治方千里，此平土三千，并數邑居、山川至五十里。名山大澤不以封者，與百姓共之，不使一國獨專也。山川之饒，水泉之利，千里相通，所以均有無，贍其不足。制土三等何？因土地有高、下、中三等。」 弟兄 注 不得以屬通。 據常辭内外通言公子，屬兄弟之私恩。《春秋》貴貴，以君臣之義厭其兄弟之恩。通謂自内及外皆以公子爲正稱，不得言兄弟也。《喪服傳》曰：「封君之孫盡臣諸父昆弟。」班氏云：「諸侯絶期者，示同愛百姓，不獨親其親。故《中庸》曰：『期之喪達乎大夫。』」 其弟云者， 據盟會不稱弟。帥師、殺、奔稱弟兄有别義。 以其來接于我， 據來則以稱弟，爲正辭，非别有所起。 舉其貴者也。 以兄弟稱，見榮寵親信于鄰國。兄弟通，著其兄弟，微其君臣，如君親來之辭也。 疏 母弟恩重，親親之義，得以屬稱。常辭公子以尊尊，言私不廢公也。接内稱弟以親親，言恩能掩義也。齊大國弟貴臣來接，舉貴，喜其來，故盡其尊也。
秋，公伐邾。 邾，近國，不諱兵事，曹獨諱兵事者，曹爲同姓，卒正首，于是不諱，則爲魯病矣。且以莒起曹之亦有兵事，而經諱之不書，此渝盟，故蔑盟不日。
冬，天王使凡伯來聘，戎伐凡伯于楚丘以歸。疏 傳以戎爲衛，《公羊》、《左傳》多以真戎解之者，就經文説之也。故説經有未修以前之説、既修以後之説，須兼明之。
凡伯者，何也？ 據聘伐兼言，嫌其異。 天子之大夫也。 據稱字。天子大夫氏采。采，國辭，如蔡叔、許叔之稱。天子大夫視子、男，是也。諸侯大夫氏，氏雖有采，不敢見，非天子所封也。傳曰「不言濫子」，「非天子所封」，是也。 國而曰伐，此一人而曰伐，何也？ 據伐有所斬壞之稱也。 大天子之命也。 據外執諸侯猶言執，知此大之也。伐，天子命。是伐天子，罪重于常執，故大之言伐。 戎者， 據不地。西戎遠在外州，不能入執。又隱世不見夷狄。 衛也。 據楚丘衛地，非實戎地，衛之楚丘也 注 。 戎衛者， 據狄鄭言鄭，晉言貿戎也。 疏 按：此辟諱託名之例。《春秋》當不止二條。今明文可攷者，本傳之戎衛、《公羊》之貿戎與齊仲孫而已。攷禮，王者不治四夷。春秋真四夷概不見經，則其稱戎多爲託名也。今頗由此例推廣之。 爲其伐天子之使， 犯天子，不敢言衛也。 貶而戎之也。 犯順宜貶。貶窮于人，不可言衛人，故詭辭託戎以存中國，而地楚丘以起之。 疏 不單稱衛以戎之者，戎衛則終貶之，如蔡、秦是也。《春秋》内衛，篤從中國。故此别以戎主之。不出衛，不可言衛也。晉以二伯，故戎晉言貿戎。貿，晉地，猶言楚丘也。二 注 國北近戎，故可託戎也。 楚丘， 據貿戎不出地。 衛之邑也。 據城楚丘。王師有敗，文故言貿戎。楚丘有伐，故不楚丘戎。 以歸， 據不言執。當言以凡伯歸。 猶愈乎執也。 劉子云：「周室多禍」，「戎攻其使」。據言以凡伯歸，則以爲執辭。言以歸先言執，惡在執，以歸無惡。此不言以凡伯歸，辟執文。言以歸，不言執，則以歸爲善辭也。
八年
春，宋公、衛侯遇于垂。 垂，内地。
不期 期地，期約定地相會。 而會 行會禮，餘會皆期地。 曰遇。 《曲禮》曰：「諸侯未及期相見曰遇。」先有期地，未至其地，適相見而行會禮，不更至期地爲遇也。傳又曰：「一君出，一君要之。」聞其來，因俟于道，不復至期地也。 遇者，志 據不志。 相得也。 志宋、衛相得。外遇不志，志者，在内地。
三月，鄭伯使宛來歸邴。 劉子云：「鄭伯以邴將易許田。」 疏 《鄭世家》：「鄭莊公怒周弗禮，與魯易祊、許田。」
名宛， 據言使，命大夫，宜氏。 所以貶鄭伯， 《王制》曰：「次國之卿，命于其君者，如小國之卿。」據小國乃不氏。貶臣，而君亦從小國例貶矣。 惡與地也。 惡，大惡應得貶罪，奪爵、從小國。此專責鄭與地也。 疏 《公羊》云：「宛者，鄭之微者也。」此就既貶之後言之。使不以微者，知爲惡事貶之。
庚寅，我入邴。 此專責魯受地也。時鄭以不祭泰山無用之邴歸魯，尚無易祊明説，後數年，「鄭入許」，乃從魯假近許湯沐閒田。魯助鄭取許，皆原于此，故以「易許田」主之。
入者， 據言歸不言入。 内弗受也。 鄭雖歸，而我義不得入。 日入， 據日入，内滅中國辭。 惡入者也。 惡大，惡内滅中國，惡此入天子邑。以國言之，與下日入許相起。 邴者， 據惡，疑國。 鄭伯所受命于天子， 鄭爲二伯，故禮得從行，有湯沐邑。 疏 據《左氏》、《國語》，鄭爲二伯，所謂「周之東遷，晉鄭焉依」是也。鄭之伯黜，齊桓代之。然經不以伯禮待鄭，隱世鄭尚爲伯，故以二伯之禮待之。 而祭泰山 傳：鄭伯冀州國，當以屬于北嶽。東嶽主青、徐二州，西嶽主雍、梁二州，東、西二嶽，中外分界。《禹貢》海、岱、華陽以二嶽爲界，明當附于二嶽也。鄭不在東方，泰山下有湯沐邑，巡狩二伯當從，不拘方嶽，故鄭得有湯沐邑于泰山下也。若方伯，則各會于方 注 岳下。 之邑也。 許慎説：「諸侯有大功盛 注 德于王室者，京師有朝宿之邑，泰山有湯沐之邑」，「所以共祭祀」。 疏 劉子云：五嶽，「泰山，東嶽也」。有湯沐之邑也。「華山，西嶽也。常山，北嶽也。霍山，南嶽也。 注 嵩山 注 ，中嶽也。五嶽何以視三公？能大布雲雨焉，能大斂雲雨焉。雲觸石而出，膚寸而合，不崇朝而雨徧天下。施德溥大，故視三公也。」
夏，六月，己亥，蔡侯考父卒。 蔡初記卒日，以爲同盟也，後乃狄之，不純用中國禮。 疏 《蔡世家》：「宣侯二十八年，魯隱公初立。三十五年，宣侯卒，子桓侯封人立。」
諸侯 傳言大國、次國、小國，又言諸公、諸侯。統以諸侯爲言，何也？魯侯從我言，皆舉侯。或曰：「舉其中，可以包上下也。」 日卒，正也。 方伯正例，並爲「宿男卒」起。
辛亥，宿男卒。 小國不日，日者，明不卒以一見起例。 疏 班氏云：「爵有五等，以法五行也。或三等者，法三光也。或法三光，或法五行何？質家者據天，故法三光。文家者據地，故法五行。《含文嘉》曰：『殷爵三等，周爵五等。』各有宜也。《王制》曰：『王者之制禄爵，凡五等。』謂公、侯、伯、子、男也。此據周制也。《春秋公羊傳》：『天子三公稱公，王者之後稱公，其餘大國稱侯，小國稱伯子男。』《王制》曰：『公侯田方百里，伯七十里，子男五十里。』所以名之爲公侯者何？公者，通也，公正無私之意也。侯者，候也，候順逆也。人皆千乘，象雷震百里所聞 注 同。伯者，白也，明白于德也。子者，孳也，孳孳無已也。男者，任也。人皆五十里。差次功德。小者不滿爲附庸。附庸者，附大國以名通也。百里兩爵，公、侯共之。七十里一爵。伯五十里復兩爵何？公者，加尊二王之後；侯者，百里之正爵。上有可 注 次，下有可第，中央故無二。五十里有兩爵者，所以加勉進人也。小國下爵，猶有尊卑，亦以進 注 人也。」
宿， 據小國不日，次國不名。 微國也。 據男與許同，男在子 注 下。微國謂不與盟會。 未能同盟， 劉子云：「諸侯五月而葬，同會畢至。」同盟謂常書盟會見經之國。必同盟，乃書「卒葬」，以見「五月，同盟至」之禮。大國齊、晉、宋，次國衛、陳、蔡、鄭，小國與許、曹、莒、邾、滕、杞、薛，此中國之書同盟者，外州夷狄不言同盟而有盟會者，秦、楚、吴是也。王臣，天子三公、九卿常見于盟會，亦書卒者，傳曰：「爲魯主。」《左傳》所謂「喪之如同盟，禮也 注 」，「諸侯五月而葬，同會畢至」。《春秋》惟此十八國與王臣見盟會。又傳之所謂同盟者，以同盟之例待之而已，不拘事實曾否同盟，亦不泥經書同盟與否，故但卒皆得爲同盟之國。凡不在同盟，雖見同盟，如小邾，而通不得卒葬。《左氏》以同盟爲例，與傳同，此先師舊説也。 疏 此卒者，一卒示例，起千八百國。舊史卒者多，《春秋》削之，僅以同盟之國見也。小邾不卒，附庸也。夷狄卒，楚、吴主會盟，進之也。天子臣卒，劉子三公也，尹氏大夫也，王子虎卿也，因同盟乃得卒之。《左傳》以爲「喪之如同盟」，是也。 故男卒也。 《左傳》：「凡諸侯同盟，死則赴以名。」「赴以名，則書之，不然則否。」此與傳同。男卒謂不名也。以名卒則嫌正卒，故削之以見不卒也。 疏 此不卒之者，一卒以見卒例。因不名以起同盟乃名，十九國乃爲同盟也。凡例，常者不一而足，一者皆變，以起其餘之正。
秋，七月，庚午，宋公、齊侯、衛侯盟于瓦屋。 宋在齊上，王後，尊于先。參盟何爲託始于此？大國言宋、齊，同姓之國舉衛，此舉親貴之大例。《春秋》凡舉以見例者，多目三國也。此爲始，如媵女言齊、晉、衛，胥命言齊、衛是也。 疏 齊，二伯，在宋下，未成伯也。
外盟不日， 據曹南不日。 此其日，何也？ 據石門已謹始。 諸侯之參盟於是始， 據《左傳》，參盟已前見矣。傳言此者，《公羊》所謂「春秋之始也」。 故謹而日之也。 據石門月，此日，知以謹參盟也。人三爲衆，爲惡有助，因是往而不反，糾聯攻伐，迄無已時，故譏參也。不于後譏者，後事不勝譏。惡惡疾始，故于參譏 注 之，以絶其源，易爲功也。 誥誓不及五帝， 班氏説：五帝，黄帝、顓頊、帝嚳、帝堯、帝舜也。伏生説：五帝之治，不言而喻，不俟誥誓之言。 疏 《白虎通》：「五帝者，何謂也？《禮》曰：『黄帝、顓頊、帝嚳、帝堯、帝舜也 注 。』」「黄者，中和之色，自然之性，萬世不易。黄帝始作制度，得其中和，萬世常存。故稱黄帝也。謂之顓頊何？顓者，專也。頊者，正也。能專正天 注 人之道，故謂顓頊也。謂之帝嚳者何？嚳者，極也。言其能施行窮極道德也。謂之堯者何？堯猶嶤嶤也。至高之貌。清妙高遠，優游博衍，衆聖之主，百王之長也。謂之舜者何？舜猶僢僢也。言能推信堯道而行之。」 盟詛不及三王， 班氏説：「三王，夏、殷、周也。」據三王，殷、周誥誓而不盟詛，如二伯之事，《周禮》有盟以治諸侯之變，故二伯以盟詛約束諸侯。三王不躬親，詛以爲治，此《尚書》説，非《春秋》説也。《春秋》乃專以盟詛顯。 疏 《白虎通》云：「三王者，何謂也？夏、殷、周也。故《士冠禮》『周弁、殷冔、夏收，三王共皮弁』也。」「王者受命，必立天下之美號以表功自克，明易姓爲子孫制也。夏、殷、周云 注 者，有天下之大號也。百王同天下，無以相别；改制，天子之大禮，號以自别于前，所以表著己之功業也。必所以 注 改號者，所以明天命已著，欲顯揚己於天下也。己復襲先王之號，與繼體守文之君無以異也。不顯不明，非天意也。故受命王者，必擇天下美號，表著己之功業，明當致施是也。所以預自表克于前也。不以姓爲號何？姓者，一字之稱也，尊卑所同也。諸侯各稱一國之號，而有百姓矣，天子至尊，即備有天下之號而兼萬國矣。夏者，大也。明當守持大道。殷者，中也。明當爲中和之道也。聞也，見也，謂當道著見中和之爲也。周者，至也，密也。道德周密，無所不至也。何以知即政立號也？《詩》云：『命此文王，于周于京。』此改號爲周，易邑爲京也。《春秋傳》曰『王者受命而王，必擇天下之美號以自號』也。五帝無有天下之號何？五帝德大能禪，以民爲子，成于天下，無爲立號也。」「或曰：唐，蕩蕩也。蕩蕩者，道德至大之貌也。虞者，樂也。言天下有道，人皆樂也。《論語》曰：『唐、虞之際。』帝嚳有天下，號曰高辛。顓頊有天下，號曰高陽。黄帝有天下，號曰有熊。有熊者，獨宏大道德也。高陽者，陽猶明也，道德高明也。高辛者，道德大信也。」 交質子 據《左傳》，春秋有交質，經不著之。 不及二伯。 劉子説：王者已爲州伯，所以復有二伯何？欲使絀陟也。三歲一閏，天道小備，故二伯絀陟也。何以爲二伯乎？曰：以三公在外稱伯，東西分二。所以稱爲伯何？欲抑之也。三公，臣之最尊者也，又以王命行天下，爲其盛，故抑之也。班氏説：「齊桓、晉文，霸于周者也。」又「傳曰：『周公入爲三公，出爲二伯，中分天下，得行 注 絀陟。』」按：周初分陝而治，周公主東南，召公主西北，《王制》：「八州八伯」，「各以其屬屬于天子之老二人，分天下以爲左右，曰二伯」。《孔叢子》：「古帝王中分 注 天下，使二公治之 注 ，謂之二伯。」又云：「王季以功 注 九命作伯，受 注 瓚鬯之賜，文王因得專征伐」，「猶周、召之爲伯」是也。小國統于方伯，方伯統于二老。天子在上，不勞而治。強幹弱枝，以簡御繁之道也。東遷以後，王道不行。天子内臣不命二伯，八州方伯不復統馭。《春秋》欲明王法以馭諸侯，因桓、文有糾合之功，授齊、晉爲二伯。齊、晉爲正，楚、吴爲變，略示中外之分。又爲黜陟之道，假以内臣之制，尊託上公之品，故序宋公上。内公言「如」，得通及天下諸侯。齊桓方興，没隱晉事；晉文既伯，終于春秋。傳曰「桓非受命之伯」，謂非内臣也。「將以事授之」，謂《春秋》託之也。《孟子》：「其事則齊桓、晉文，其文則史。」春秋以二伯爲綱，所序皆統于齊、晉也。禮制有盟，《春秋》惡之者，齊、晉以盟詛糾合諸侯，故《春秋》重盟，貴胥命，而譏累盟，謂不純與之也。戰國以後 注 ，通行交質，傳陳古之變，謹盟詛之始，二伯功用全在盟詛，因盟詛之褒貶，知二伯之美。不及，謂僅免于是，後不爾也。故五帝、三王之不及，即三王、二伯之治本也。 疏 班氏云：「伯者何謂也？伯者，長也。選擇賢良 注 ，使長一州，故謂之伯也。《王制》曰：『千里之外設方伯，五國以爲屬，屬有長。十國以爲連，連有帥。三十國以爲卒，卒有正。二百一十國以爲州，州有伯。』唐虞謂之牧者何？尚質。使大夫往來得視諸侯，故謂之牧。」「王者所以有二伯者，分職而授政，欲其亟成也。《王制》曰：『八伯各以其屬，屬於天子之老二人，分天下以爲左右，曰二伯。』《詩》云：『蔽芾甘棠，勿剪勿伐，召伯所茇。』《春秋公羊傳》曰：『自陝以東，周公主之；自陝以西，召公主之。』不分南北何？東方被聖人化日少，西方被聖人化日久，故分東西，使聖人主其難，賢者主其易，乃俱至太平也。又欲令同有陰陽寒暑之節，共法度也。所分陝者，是國中也。言面八百四十國矣。」按：劉子引《魯詩》，《傳》與《公羊》同文，《魯詩》與《穀梁》同師，是《穀梁》與《公羊》同也。班氏云：「五霸者，何謂也？昆吾氏、大彭氏、豕韋氏、齊桓公、晉文公是也。昔三王之道衰，而五霸存其政，帥諸侯朝天子，正天下之化，興復中國，攘除夷狄，故謂之霸也。昔昆吾氏霸於夏者也，大彭、豕韋霸於殷者也，齊桓、晉文霸於周者也。」班氏云：「帝王者何？號也。號者，功之表也。所以表功明德，號令臣下也。德合天地者稱帝，仁義合者稱王，别優劣也。《禮記·諡法》曰：『德象天地稱帝，仁義所生稱王。』帝者天號，王者五行之稱。」「帝者，諦也。象可承也。王者，往也，天下所歸往。《鈎命決》：『三皇步，五帝趨。三王馳，五伯騖。』」
八月，葬蔡宣公。 三月而葬，言八月，見其渴，早遲由經書之，託以見其臣子志。此蔡記卒葬之始也。
月葬， 方伯月葬，正例也。此以月葬問者。六月卒，八月葬，是二月葬，不及時。 故也。 爲繼嗣有亂。禮：五月葬。經于常文以五月書之。如其有他故，則或遲或早，因其遲早以見意。如内之書即位不即位，非因即位乃書，不即位不書也。
九月，辛卯，公及莒人盟于包來。 言及，以尊及卑也。凡人通言及。
可言公及人， 人，小國大夫盟會之稱。莒國君尊不敵公，其臣更微，貴賤相懸，故無疑伉之疑 注 。惠能逮下，有寬下之美。内尊外卑，臣子所樂道者。 不可言公及大夫。 據處父伉。大夫謂大國大夫尊同小國之君，與公尊近相嫌。《春秋》決嫌，故去氏，使同小國大夫，與稱莒人等，則不嫌也。《明堂位》：諸侯之位，尊卑近者異面，異者同面；《禮》「異姓同車」，「同姓不同車」，皆以明嫌也。
螟。 劉子云：「時鄭伯以邴歸我 注 ，將易許田，有貪利心。」
冬，十有二月，無侅卒。 《公羊》「此展無駭也」，與《左傳》同。不日者，因不氏起俠時，此蓋貶之。
無侅之名， 據《左氏》以無駭爲司空，且帥師，則非微者。以爲入極貶，則卒當氏，不應終身貶。與翬同。 未有聞焉。 不得其尊卑名氏之故。師説舊無傳，言聞者，明説皆有傳，否則不敢以己見質言。以此無聞起餘皆有聞也。 或曰： 此以無駭爲未命，同彄。 隱不爵大夫也。 傳説同公子彄，與入極傳異，以爲同所俠。 疏 知非貶者，前去氏己明，又不日也。 或説曰： 此説同《公羊》。 故貶之也。 《公羊》：「何以不氏？疾始滅也，故終其身不氏。」據前帥師，傳貶也。稱將，尊也。不氏，知貶也。於卒焉貶者，滅同姓大惡，諸侯名，罪當死也。前去氏，貶在君，「名宛」則「所以貶鄭伯」是也。此于卒焉貶，貶其私罪，翬之比也。不日者，傳惡也。猶月，明非微者。 疏 《左氏》以此爲請族氏展，與《公羊》展無侅 注 説同。此又一説，以明請族乃得氏之禮。但此一見例，不當推以説别經也。
九年
春，天王使南季來聘。 桓王二言使。按：博士經説無下聘明文，傳以爲譏，是也。《周禮》有下聘明文，劉歆以攻博士者也，據以疑傳，非也。《異義》：「《公羊》天子不下聘。」今傳無此文矣。
南， 疑其采氏。 氏姓也。 據天子大夫以采爲氏，不如諸侯大夫氏王父字也。然其子孫即以采爲姓，曰氏姓，兼釋之。 季， 據王季子。 字也。 天子大夫字也。 聘， 據與外大夫同辭。 問也。 使人問其安否。 聘諸侯， 據諸侯使人自相聘。 非正也。 周時制，天子實聘方伯，《春秋》乃爲不下聘，所以尊天子也。劉子云：「孔子曰：『夏德 注 不亡，商德不作。商德不亡，周德不作。周德不亡，《春秋》不作。《春秋》作，君子是以知周德之 注 亡也。』」又曰：「《易》曰：『安不忘危 注 ，存不忘亡。』是以身安而國家可保也。」故聖賢之君博觀終始，窮極事情，而是非分明。王者必通三統，明天命所授者博，非獨一姓也。又曰：「正色三而復者也。故三王術如循環。」 疏 今文「天子不下聘」者，許慎云「《公羊》天子不下聘」，與此同也。《左氏》雖 注 無下聘明文 注 ，《異義》以《左氏》同爲古學，當與《周禮》同，實則非也。漢師十四家博士説無異同，《左氏》、《禮》亦多同今學。《周禮》晚出，又 注 多立異，與今學爲難 注 ，不足據 注 也。孔子曰：「殷因于夏禮，所損益可知也。周因于殷禮，所損益可知也。其或繼周者，雖百世可知也。」繼周，謂《春秋》也。又曰：「行夏之時，乘殷之輅、服周之冕，樂則《韶》、《舞》。放鄭聲，遠佞人。」時、輅、冕者，通三統也。樂用《韶》者，備四代也。尹更始云七廟據周禮，則餘多夏殷禮也。
三月，癸酉，大雨震電。 劉子云：「大雨，雨水也。震，雷也。」
震，雷也。 據震夷伯廟。 電，霆也。 據在震下，劉子云：「天所以有雷霆、風雨、霜雪、霧露何？欲以成歲，潤萬物，因以見災異也。」震與霆皆霹靂也，電謂電光也。
庚辰，大雨雪。 劉子云：「周三月，今正月也，當雨水，雪雜雨，雷電未可以發也。既 注 已發矣，則雪不當復降。皆失節，故謂之異。《易》 注 ：雷以二月出，其卦曰《豫》，言萬物隨雷出地，皆逸豫也；以八月入，其卦曰《歸妹》，言雷復歸。入地則孕育根核，保藏蟄蟲，避盛陰之害；出地則長養 注 華實，發揚隱伏，宣盛陽之德。入能除害，出能興利，人君之象也。是時隱公以弟桓幼，攝而代立。公子翬見隱居攝已久，勸之遂立，隱不遂立 注 ，翬懼而易其辭，遂與桓共弑隱。天見其將然，故正月大雨雪 注 。是陽不閉陰，出涉危難，危 注 而害萬物。天戒若曰：爲君失時，賊弟佞臣將作亂矣。後八日大雨雪，陰見閒隙而勝陽，篡弑之禍將成也。公不寤，後 注 二年而弑。」
志疏數也。 據雨不日，此日，志二異相連數見，疏以起間八日，數以言僅八日。劉子云：「異有大小稀稠，占有舒疾 注 緩急，聖人所以決疑也。」 八日之間， 癸酉至庚辰，得八日。 再有大變。 變，異也。雨本月志，因二雨不應連見，遂成大異，此非見日不足以起其爲大異也。 陰陽錯行， 劉子云：「雷未可以出，電未可以見」，「則雪不當復降，皆失節也。雷電，陽也；雨雪，陰也。雷出非其時者也，是陽不能閉 注 陰，陰氣縱逸而將爲害也」。 故謹而日之也。 據二日以謹再，與「再取邑」同。 疏 此疏數例，不言日月則不見其意，故假日月以明之。如即位以年決，不日，而定公書「戊辰，即位」，以與喪至相起。又如「御廩災」、「乙亥嘗」，類皆以日見意。此與人事相同而日月異以見例者不同。 雨月志， 據月以記時節，雨雪、大雨皆同。 正也。 月以記時，明其緩急常變。此不爲例者，唐宋以下，以爲日月不爲例，此類是也。
俠卒。 不日者，未命不日，禮降大夫。
俠者， 據卒者宜有氏。 所俠也。 尹更始云：「所者，俠之氏。」 疏 此説爲二傳所佚，知傳本詳事實，姓氏之學亦精。 弗大夫者， 據卒者大夫，例宜氏之。 隱不爵大夫也。 《公羊》作「吾大夫之未命者」。按：餘君卒大夫皆氏，惟隱再見不氏者。 隱之不爵大夫，何也？ 據以爲大夫當請命于天子。不大夫之，則不應卒；卒之，是已命。 曰 曰者，經意如此，非事實。由不即位不有正月推之。 不成爲君也。 不成謂攝也。隱自以爲攝，君不自君，則臣亦不得臣，故以未命言之。 疏 所謂未命不氏者也。未命不卒，此卒起所執大夫事，非未命，以成公志也。隱不自正，其臣從之，所謂「以臣從君」。
夏，城郎。 郎，邑也。夏城不時，譏之也。「城諸及防」，傳曰：「可城也。」可城則不書，雖修舊，不時則譏。傳文偶未備耳。
秋，七月。
無事焉，何以書？ 據元年正月無事以起即位，此無事言月。 不遺時也。 傳曰：「《春秋》編年，四時具而後爲年。」必四時具，故不遺時。必書首月，以記時變。僖歷一時，首月言不雨，餘月不言是也。於此乃發傳者疑而後與之平，子曰：「不憤不啟，不悱不發」也；于後又補傳者，子曰：「中人以上可以語上，中人以下不可以語上也。」
冬，公會齊侯于防。 防，宋邑也。會于防，謀取防也。
會者，外爲主焉爾。疏 《左傳》：「不與謀曰會。」與謀即主謀。言會，則所會者爲主，故齊、晉會皆曰會，不曰及。
十年
春，王二月。公會齊侯、鄭伯于中丘。 中丘前已城，此猶同名者，非舊制，不以邑許之。 疏 據《左傳》，鄭，二伯也，敘在齊下者，經以鄭爲方伯也。傳有黜陟，經不能如此，故終《春秋》以鄭爲方伯也。在喪不稱子，又與方伯異。
夏，翬帥師會齊人、鄭人伐宋。 劉子云：「公扈子曰：『有國者不可以不學《春秋》，生而尊者驕，生而富者傲，生而富貴，又無鑑，而自得者鮮矣。《春秋》，國之鑑也。《春秋》之中，弑君三十六，亡國五十二，諸侯奔走，不得保其社稷者甚衆，未有不先見而後從之也。』」 疏 上下有公，是公在師也，公在而曰翬，翬不臣也；師中知翬而不知公，起翬有無君之心，彊將爲弑也。齊人、鄭人者，齊侯、鄭伯也。何以不言侯、伯也？貶也。何爲貶之？以翬貶也，貶翬不可以不貶其同會也。貶則如微者，避公在師之辭也。
六月，壬戌，公敗宋師于菅。 菅，内地。 疏 《地理志》：濟南有菅。
内不言戰， 據外戰而後舉敗。《春秋》「内其國而外諸夏」，内敗外不言戰是也；「内諸夏而外夷狄」，中國敗夷狄不言戰是也。夷狄相敗者，大夷尊厭小夷，楚敗徐是也。 舉其大者也。 戰以求敗，敗功大于戰。不言戰，舉大而略小，言若直 注 敗之，不須戰也。
辛未，取郜。辛巳，取防。 郜、防，宋邑。此後爲魯。
取邑不日， 據取闞不日。取邑小事，滅中國乃日。 此其日，何也？ 或郜有國辭，或以見疏數。 不正其乘敗人而深爲利， 《春秋》惡人乘危。緩急時，有乘人之危，貪利忘義。「蔡潰」，傳曰：「不土其地，不分其民，明正也」，又「不伐喪」，又曰「不正其乘敗人之績」，皆惡取乘危。 取二邑，故謹而日之也。 再日以記再取，與紀災同。
秋，宋人、衛人入鄭。 舉入爲重，不言侵伐。戰敗，圍矣。見者不復見也。 疏 報前役三國伐鄭。何以不敘從伐之國？舉二國爲重，以外可省。此《春秋》隱見例。
宋人、蔡人、衛人伐載。鄭伯伐取之。 時三國伐載，劉子云：「鄭滅載。」
不正其因人之力 《公羊》：「因誰之力？因宋人、蔡人、衛人之力也。」 而易取之， 時三國伐載，鄭伯自謂于三國有讎，將救之，載人信之，因滅載；《春秋》惡其詭詐，託義兵以取人國，不曰滅而曰取，明因救滅之，言取以起其實。 故主其事也。 主事謂書「鄭伯伐取」。時三國皆有所取，惡其詐，使鄭主其事，專蒙滅國之罪。
冬，十月，壬午，齊人、鄭人入郕。 郕已滅矣。此取之衛也。初入不日，此何以日？非齊、鄭取之，内取之也。内取則曷爲日？外惡事也。何以知我滅？以郕後爲我邑也。衛初取郕，衛與鄭有隙，而和于我，故取郕以報衛，求喜于内也。
入者， 據取之衛人，當言取。取邑，易辭也。 内弗受也。 以滅國罪加之。 日入， 據前狄不日。此取邑之辭矣，何猶日之？ 惡入者也。 惡内，兼惡齊、鄭。以前入非滅，至此乃滅之辭。 郕， 據前已入。此當爲遣。 國也。 據日，仍科以滅國之罪也。衛初取不能有，内同姓宜救之，因人之力取而自有，郕自是乃真亡矣。故初入不日，此再取乃日。
十有一年，春，滕侯、薛侯來朝。 以滕先薛者，尊同姓也。稱侯者，本爵也。此稱侯，下稱子、稱伯者，《春秋》制名之稱也。《春秋》決嫌明疑，不使尊卑相混，故首定名稱。爲其文微難見，故立意懸絶，不使相嫌；不拘舊封，不守周制，一惟《春秋》之制而已。周制有五等爵，公、侯、伯、子、男是也；魯、齊、燕、宋、杞舊封皆公，同有二伯王後之制，而《春秋》制法，爵惟見公、侯二等，不見伯、子、男。王臣、王後稱公，方伯稱侯，此一定之制也。至于卒正，皆百里國，依爵皆稱侯，内之滕侯、薛侯、紀侯，外之邢侯、隨侯是也，而通稱則惟以伯、子、男見，不稱侯。蓋一州三十百里之國，八州共得二百四十侯國。《春秋》録大略小，故凡見經者皆百里之國。不能下及子、男五十里、七十里而上舍百里，亦已明矣。《春秋》二王後稱公，方伯稱侯，小國稱伯。宋，王後，稱公，而黜杞爲伯，以殿小國之末。齊本公，以非内伯改侯，以辟内臣，魯本公，稱侯以爲方伯，故《春秋》之爵禄與周初全不合。《春秋》尊卑因名以立，不如此，不能明也，後世譜帙名號之書皆緣飾《春秋》立義，至以爲周舊爵本如是，是循末忘本，以杞證之，其疑自破矣！《春秋》立義，小國用見卒正之義。卒正皆百里國，而不能與方伯同，苟或改稱伯、稱子、稱男，則其本爵無故奪之，且不見百里之制，故稱侯以明本爵，以起下稱子、稱伯之爲以子、以字而非貶，而以爵稱，以起本爲侯爵。《春秋》正名，辭窮相避，以成方伯之尊也。惟其非定稱，故非卒正亦可言伯，郕伯、單伯是也；方伯亦可言伯，秦伯、鄭伯是也。不相疑者，以秦、鄭、郕、單之尊卑不嫌也。非卒正亦可言子，楚子、吴子是也。不相别者，以小邾與楚、吴之貴賤不嫌也。《春秋》貴賤不嫌則同號，專爲此子、伯發例。此品類過繁，不能碎折立其名號。又其有定之中又復無定，如方伯而稱伯子，以入七等，故惟恃别有起文，以明其尊卑貴賤，而此之稱則可以假借通用，以此明所見子、伯皆非爵也。男惟二見。許，外卒正，稱男以别于内卒正，亦非爵稱也。不稱伯、子稱男者，其方伯稱伯，故其卒正稱男不稱伯，以界鄭伯。曹不言子，獨見無所起，故稱男，以畿 注 内加等之例推之，爲伯矣。宿男不卒，則男不見，可知此以書卒見不卒，書男見不言男，所謂以所見起不見也。以爵言之，則子、伯貴于男；以《春秋》言之，則男貴于子、伯。男猶爵，而子、伯乃等之卑稱耳。《春秋》所序諸侯，大國三，而一公、二侯，侯即爲方伯之爵；方伯八，而四侯、二子、二伯，而子、伯即爲卒正之稱；六卒正，而三子、二伯，一子伯並見，而子伯即爲方伯之稱。以此别有起文，故貴賤不嫌也。吴、楚之子不如五等之男，故曰「子卑稱」也。齊、晉不同稱公，以非内三公也。鄭、秦不稱侯，以爲王畿諸侯，一主東，一主西也。莒不稱伯，實夷也。邾不稱伯，初進也。滕不稱伯，狄之也。就其本言之，則當云齊公、晉公、宋公、陳侯、蔡侯、衛侯、鄭侯、許伯、莒伯、邾伯、滕伯、薛伯、杞伯、小邾子，不如是者，不能也，文不能而實如是者，所謂「實與而文不與」也。必知其常，然後知變；既窮其變，則仍守其常。觀其常、變之故與夫文實之端，則信乎《春秋》爲素 注 王之制，進退褒貶，非復時王爵禄矣！ 疏 班氏云：「三歲一閏」，「五歲再閏」，「故五年一巡守，三年二伯出述職黜陟。一年物有終始，歲有所成，方伯行國」。《周官》：「六年，五服一朝。又六年，王乃時巡，攷制度于四岳。諸侯各朝于方岳 注 ，大明黜陟。」是朝有進退爵秩之禮。春秋，諸侯不朝天子，而政在大國，猶相朝，因此以託王法。滕、薛來稱侯，本爵也。邾、牟、葛來稱人，明得退也。因其朝以明黜陟。《孟子》曰：「諸侯朝于天子曰述職。」伏生説：諸侯朝天子，「無過行，得復其圭，以歸其國。有過行者，留其圭。能改過者，復其圭。三年圭不復，少黜以爵。六年圭不復，少黜以地。九年圭不復，而地畢。」此諸侯朝天子之禮也。傳曰「攷禮修 注 德」，明亦有述職攷功之事。方伯得進退屬國，故大國爵有定，小國爵無定；外小國有定，内屬無定，内從升降之也。侯者尊之，不嫌同公者，侯爲五等通稱，傳曰「諸侯」是也。内尊君曰公，故不嫌，外從小國從下稱得言公者，不統于公，不相嫌也。此遠近之義。
天子無事，諸侯相朝，正也。 無事謂無喪、葬、朝、守之事。無則可朝，有則不可朝。 攷禮修德， 攷禮修德之文，見《大戴禮·朝事》篇。「天子 注 無事」，謂六年遠近畢朝之年，然後使諸侯相朝也。 所以尊天子也。 《王制》曰：「天子無事，與諸侯相見曰朝。攷禮、正刑、一德，以尊天子。」班氏云「諸侯相朝者，爲相尊敬也。故諸侯朝聘，天子無事 注 ，法度無所變更，所以攷禮、正刑、一德，以尊天子。」亦謂是也。 疏 朝者，君自行之辭。相者互言，小國統朝于方伯，又朝于二伯也。二伯，天子内臣。朝二伯，即朝天子。方伯，二伯所屬，朝二伯亦以尊天子也。《春秋》公朝京師言如，于齊，晉亦言如，明方伯朝二伯與京師同也。宋亦大國，不言如，王者後，爵尊不任事，不如二伯相統制也。曹、莒、滕、邾、薛、杞、小邾與紀于魯言朝者，魯方伯，所屬當朝也。會盟小國但序魯屬者，《王制》曰：八州八伯各以其屬，屬于天子之二老。《左傳》「伯合諸侯」，則侯牧帥伯、子、男以會于伯。是《春秋》内魯，小國獨言魯屬也。凡内不與魯屬，無所統也；序而内不在，有所避也。言内屬以起内在也。楚夷狄，亦言如者，痛其禍，不能奪其實也。王畿無方伯，故内無朝事，外不通諸侯，此也。 諸侯來朝，時，正也。 朝禮常事，故時。 犆言， 據言穀伯綏、鄧侯吾 注 離來朝。 同時也。 同時，一去一來，犆言使爲二事。 累數， 據言「滕侯、薛侯來朝」也。 皆至也。 同至言來，使爲一事。滕、薛皆近魯之國。 疏 知近魯爲卒正者。《地理志》沛郡公丘下云：「故滕國，周懿王子錯叔繡所封，三十一世爲齊所滅。」魯國薛下云：「夏車正奚仲所封國。」
夏，五月，公會鄭伯于時來。 謀伐許也。入郕，辟内。此目内者，許遠郕近。郕，同姓；許，異姓也。月者，謹之，起其滅。
秋，七月，壬午，公及齊侯、鄭伯入許。 此滅許也。許與鄭爲近，《春秋》初以爲鄭之卒正。魯湯沐之田近許，故下繫許，謂之許田。湯沐皆天子閒田，許乃封國，與許有别。許稱男，託號也。鄭方號伯，故許不可稱子伯，詞窮，故以男稱。鄭以伯爲方伯，許以男先曹也。許在鄭後，以顯屬鄭，且以界鄭、曹，明方伯、屬國之分。内不言入，言入則滅也。言及，從内及之也。日入，許，中國也。 疏 許田爲魯食邑。《王制》：方伯湯沐邑如天子元士，蓋不能五十里之國也，魯全食之，許乃百里，與閒田有别也。事詳《左傳》。下「許叔入許」，許更立也。
冬，十有一月，壬辰，公薨。疏 《魯世家》：「十一年冬，公子翬 注 諂公謂曰：『百姓便君，君其遂立。吾請爲君殺子允，君以我爲相。』隱公曰：『有先君命。吾爲允少，故攝代。今允長矣，吾方營菟裘之地而老焉，以授子允政。』翬懼子允聞而反誅之，乃反譖隱公于子允曰：『隱公欲遂立，去子，子其圖之。請爲殺隱公。』子允諾。十一月，隱公祭鍾巫，齊于社圃，館於蔿氏。翬使人弑公而立子允。」
公薨不地， 據公薨皆地，夫人乃不地。 故也。 據閔不地，故非正卒，謂弑。 隱之，不忍地也。 隱，諱也。傳：「諱莫如深，深則隱。」諱之深，無所見，故不地。 其不言葬，何也？ 據桓公言葬。 君弑，賊不討，不書葬， 賊者，罪人。君弑，其臣子能討賊，則經紀其葬；不討賊，則賊或繼立，或居位，是通國皆賊，無復收藏之人也。 以罪下也。 下謂臣子。「葬桓王」傳曰「舉下」也，葬，臣子事；不葬，是無臣子也。不葬，是後君與弑也。 隱十年無正， 據十一年惟元年有正月也。 隱不自正也。 隱自以非父命，有讓志。故于元年去即位，十年無正，以成其志，因正其義。 元年有正， 元年無正，定不當立。《春秋》去十年之正，存元年之正，以明傳立。 所以正隱也。 劉子云：「《春秋》之義，有正春者無亂秋，有正君者無危國」，是以「君子貴建本而重立始」。隱既得天倫之正，復有君父之命，乃探揚父惡，志存讓國。「十年無正」，明弑逆之禍全釀于讓也。「元年有正」，所以張大法，黜邪命，以朝廷之正義，絶閨門之私恩，所以治惠公也。 補疏 隱公十一年合《周南》十一篇、齊詩十一篇、《小雅》後半三京三箇十一篇。
注 　則質諸鬼神而無疑：日新本、鴻寶本作「溯皇、帝、王、伯」。
注 　人天：日新本、鴻寶本作「六合」。
注 　年僅二百：鴻寶本作「僅二百四十年」。
注 　間及大統：日新本、鴻寶本作「著録稍晚」。
注 　世：《穀梁傳》桓公十四年作「日」。
注 　恭维五始之端，在乎正己而已：《説苑·尊賢》作「共惟五始之要、治亂之端，在乎審己而任賢也」。
注 　歲：緯書集成本《春秋緯》作「四時」。
注 　年：緯書集成本《春秋緯》作「政教」。
注 　君：緯書集成本《春秋緯》作「一」。
注 　至周也者：鴻寶本作「至王人者」。
注 　其言終君之、親之之辭：鴻寶本作「其言君者，親之之辭」。
注 　爲：原脱，據鴻寶本補。
注 　「登」上《史記·魯世家》有「生子允」三字。
注 　而義不與：《穀梁傳》僖公二年作「以義而不與也」。
注 　言：原作「人」，據《穀梁傳》僖公二十二年改。
注 　道：原作「信」，據《穀梁傳》僖公二十二年改。
注 　道：原作「義」，據《荀子·子道篇》改。
注 　義：原作「道」，據《荀子·子道篇》改。
注 　「不」下原衍「行」字，據《説苑·建本》删。
注 　方：鴻寶本作「之」。
注 　言：鴻寶本作「桓」。
注 　放：《説苑·説叢》作「妨」。
注 　去：《説苑·至公》作「棄」。
注 　眛：原作「昧」，據日新本、鴻寶本、《穀梁傳》隱公元年改，下「眛」字同。
注 　爵禄：《禮記·王制》作「禄爵」。
注 　方：原脱，據《春秋繁露·爵國》補。
注 　崇：原作「嵩」，據《漢書·地理志》改。
注 　繕甲治兵：《史記·鄭世家》作「繕治甲兵」。
注 　二：原作「一」，據《史記·鄭世家》改。
注 　出走：原作「走出」，據《史記·鄭世家》乙。
注 　矣：原作「也」，據《穀梁傳》隱公元年改。
注 　帥：鴻寶本作「師」。
注 　之：原作「諸」，據《穀梁傳》隱公元年改。
注 　乃：《史記·鄭世家》作「及」。

✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:38:06-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>