<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,孝经定本,孝经定本【标点本】,孝经定本全文在线阅读,孝经定本全文在线下载,大玄古籍书库">
<meta name="description" content="一卷。元吴澄撰。该书以。《今文孝经》为本，仍从朱熹《孝经刊误》的体例，分列经传。其经则合今文六章为一章，其传则依今文为十二章，而改易其次序。后附录朱熹所删语句一百七十二字与古文《闺门》章二十四字。书末有大德七年。(1303)。门人张恒跋：“。(澄)观邢疏而知古文之伪，观朱子所论，知今文亦有可疑。因整齐诸说，附入己见，为家塾课子之书，不欲传之，未尝示人。”该书所定篇第虽多分裂旧文，然诠解简明，秩然成理。当与朱氏《刊误》并行为《孝经》的两种改本。该书有清康熙十九年(1680)刊《通志堂经解》本，亦有明朱鸿编。">
<title>孝经定本_吴澄_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">孝经定本</span> <br/>
          作者： <span class="inputVal" id="bkauthor">吴澄</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]28167</span> <br/>
          说明： <span class="inputVal" id="bkdec">一卷。元吴澄撰。该书以 《今文孝经》为本，仍从朱熹《孝经刊误》的体例，分列经传。其经则合今文六章为一章，其传则依今文为十二章，而改易其次序。后附录朱熹所删语句一百七十二字与古文《闺门》章二十四字。书末有大德七年 (1303) 门人张恒跋：“ (澄)观邢疏而知古文之伪，观朱子所论，知今文亦有可疑。因整齐诸说，附入己见，为家塾课子之书，不欲传之，未尝示人。”该书所定篇第虽多分裂旧文，然诠解简明，秩然成理。当与朱氏《刊误》并行为《孝经》的两种改本。该书有清康熙十九年(1680)刊《通志堂经解》本，亦有明朱鸿编 《孝经十书》本。</span> <br/>
          封面： <span class="inputVal" id="bkimg">Z_4745.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]孝经定本
[book_author]吴澄
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]28167
[book_dec]一卷。元吴澄撰。该书以 《今文孝经》为本，仍从朱熹《孝经刊误》的体例，分列经传。其经则合今文六章为一章，其传则依今文为十二章，而改易其次序。后附录朱熹所删语句一百七十二字与古文《闺门》章二十四字。书末有大德七年 (1303) 门人张恒跋：“ (澄)观邢疏而知古文之伪，观朱子所论，知今文亦有可疑。因整齐诸说，附入己见，为家塾课子之书，不欲传之，未尝示人。”该书所定篇第虽多分裂旧文，然诠解简明，秩然成理。当与朱氏《刊误》并行为《孝经》的两种改本。该书有清康熙十九年(1680)刊《通志堂经解》本，亦有明朱鸿编 《孝经十书》本。
[book_img]Z_4745.jpg


[book_title]提要
【臣】等谨案孝经定本一卷元吴澄撰澄有易纂言己着録此书以今文孝经为本仍从朱子刋误之例分列经传其经则合今文六章为一章其传则依今文为十二章而改易其次序朱子所删一百七十二字【案朱子刋误凡删二百二十三字中有句删其字者此惟载所删之句故止一百七十二字】与古文闺门章二十四字并附录于后后有大徳癸卯澄门人河南张恒跋称澄观邢疏而知古文之伪观朱子所论知今文亦有可疑因整齐诸説附入已见为家塾课子之书不欲传之未尝示人云云葢心亦有所不安也其谓汉初诸儒始见此书葢未考吕氏春秋已引孝经之语至其据许氏説文所引古文孝经仲尼居无闲字知古文之仲尼闲居为刘所妄増人据桓谭新论称古文千八百七十二字与今文异者四百余字今刘本止有千八百七字多于今文八字除増闺门一章二十四字外与今文异字仅二十余字则较司马贞之攻古文但泛称文句鄙俗者持有根据所定篇第虽多分裂旧文而诠解简明亦秩然成理朱子刋误既不可废则澄此书亦不能不存葢至是而孝经有二改本矣乾隆四十六年十二月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]孝经定本
元　吴澄　撰
仲尼居曽子侍【仲尼孔子字居坐也曽子孔子弟子曽氏名参字子舆鲁南武城人子者曽氏门人称其师也卑者在尊者之侧曰侍】子曰先王有至徳要道以顺天下民用和睦上下无怨女知之乎【女音汝下同　子孔子也孔门诸弟子称师曰子诸弟子之门人称其师则着氏以别之此经曽氏门人所记称其师既冠以氏故于其师之师得専称子先王谓古先圣王至极也徳者得也要总防也道犹路也徳谓己所得道谓人所共由葢己之所得人之所共由者其理曰仁义礼智而仁兼统之仁之为爱而爱先于亲故孝为徳之至道之要也孝者其心有顺而无逆以孝教天下使皆化而为顺故曰以顺天下民谓庶人上谓天子在诸侯之上诸侯在卿大夫之上卿大夫在士之上下谓士在卿大夫之下卿大夫在诸侯之下诸侯在天子之下也孝顺徳顺道也以顺徳顺道顺天下者天子也顺逹于庶人则其内之兄弟夫妇外之比闾族党靡有乖争顺逹于诸侯卿大夫士则为下者顺事其上而上无怨于下为上者顺使其下而下无怨于上天地之间一顺充塞九族既睦百姓昭明黎民于变时雍人人亲其亲长其长而天下平唐虞成周之盛也】曽子避席曰参不敏何足以知之【席坐席也曽子侍师而坐师有问故起避正席而立敏速也不敏犹言迟钝此辞譲而对也】子曰夫孝徳之本也教之所由生也【夫音扶下同　本木之根榦枝所由以生也孝为至徳故已之徳此为本孝为要道故教人之道由此而生】复坐吾语女【语去声复还也夫子之言未竟又将更端而语之以曽子避席起立故命之还坐而听也】身体发肤受之父母不敢毁伤孝之始也立身行道名于后世以显父母孝之终也【身总言其大体分言其细发毛发肤皮肤毁谓亏辱伤谓破损孝者爱亲而身者亲之枝故爱亲必自爱身始以身之百体有髪有肤一皆父母所与也立树立也传播也身存之时所行者道使吾身之名传播于没世之后而父母之名亦因以显此为能立其身也孝之始终皆在此身葢人子之身即父母之身始则保其身以全所有终则成其身以彰所自可谓孝矣】夫孝始于事亲中于事君终于立身【事亲者不敢毁伤其大也左右就飬等事在其中矣事君者推爱亲之心以爱君也立身者行道名之谓也　前言至徳要道葢言在上者之孝而通乎下夫孝以下二句结前意也后言孝之始终葢言在下者之孝而通乎上夫孝以下三句结后意也】爱亲者不敢恶于人敬亲者不敢慢于人爱敬尽于事亲而徳教加于百姓刑于四海葢天子之孝也【恶乌路反下同　亲谓父母不敢恶者爱之也人谓他人自王宫王族以至臣庶皆是不敢慢者敬之也已所得人所效曰徳教加被及也百姓以国言刑仪法也四海以天下言天子之事亲在为世子时及为天子则宗庙之祭事死如生事亡如存此爱敬其亲也夫爱亲者于人无不爱敬亲者于人无不敬推此一心由亲及踈以天子之贵而不敢恶慢于人则平日能尽爱敬于事亲可知矣有诸内必形诸外近而国中逺而天下皆视效之而无不爱敬其亲焉是其徳教被及于百姓仪法于四海也】在上不骄髙而不危制节谨度满而不溢髙而不危所以长守贵也满而不溢所以长守富也冨贵不离其身然后能保其社稷而和其民人葢诸侯之孝也【离力智反　骄矜肆也危谓势将陨坠制以刀裁物也节如竹度如尺度有分限也溢如水之溢出保谓不亡失社土神稷谷神凡封建列国为立社稷之坛壝其君主而祭之和谓不乖离民谓农及工商人谓士及府史胥徒社稷民人皆诸侯所受于天子以为国者也位不期骄禄不期侈诸侯贵为一国之主其位之崇如自髙临下处之者易以危冨有一国之财其禄之丰如水满器中持之者易以溢在臣民之上能不自骄则虽髙不危谓不以陵傲召祸而致卑替所以长守其贵也制财用之节能谨侯度则虽满不溢谓不以僣侈费财而致虚耗所以长守其富也位不卑替财不虚耗然后能长有其国使社稷不至于失亡而民人不至于乖离也诸侯谓五等国君公九命侯伯七命子男五命】非先王之法服不敢服非先王之法言不敢道非先王之徳行不敢行是故非法不言非道不行口无择言身无择行言满天下无口过行满天下无怨恶三者备矣然后能守其宗庙葢卿大夫之孝也【徳行择行行满并下孟反　服合礼制曰法服天子冕十有二旒虞制日月星辰山龙华虫六章防于衣宗彞藻火粉米黼黻六章绣于裳周制登龙于山登火于宗彞公自衮冕以下如王之服其冕九旒衣防龙山华虫火宗彝五章裳绣藻粉米黼黻四章侯伯自鷩冕以下如公之服其冕七旒衣防华虫火宗彛三章裳与公同子男自毳冕以下如侯伯之服其冕五旒衣防宗彞藻粉米三章裳绣黼黻二章孤自絺冕以下如子男之服其冕三旒衣防粉米一章裳与子男同卿大夫自冕以下如孤之服其冕无旒衣无章裳绣黻六冕服并以丝为之衣纁裳士则弁而不冕衣裳皆无章卿大夫于六冕服得服其一爵弁服皮弁服冠服三等与士同凡服上得兼下下不得僣上服服之也言为世则曰法言道言之也率徳而行曰徳行非法不言法即上文所谓法言非道不行道即上文所谓徳行口过谓言不合法出口有差怨恶谓行不合道召怨取恶所言皆法言则口无可拣择之言虽言满天下在已亦无口过所行皆徳行则身无可拣择之行虽行满天下在人亦无怨恶卿大夫立朝则接对宾客出聘则将命他邦故言行满天下三者服言行也人之相与先观容饰次交言辞后考徳行孟子言服尧之服诵尧之言行尧之行意与此同首服次言次行者葢先轻而后重是故以下申言言行而不及服者葢详重而畧轻下文又以三者备矣总结之也祭法卿大夫立三庙宗字门中有示庙之名也寝之前屋有东西厢者曰庙卿大夫谓王朝侯国之臣王之卿六命大夫四命公侯伯之卿三命大夫再命子男之卿再命大夫一命】资于事父以事母而爱同资于事父以事君而敬同故母取其爱而君取其敬兼之者父也故以孝事君则忠以敬事长则顺忠顺不失以事其上然后能保其禄位而守其祭祀葢士之孝也【长贞丈反　资取也取事父之道以事母则爱同于父取事父之道以事君则敬同于父葢爱心生于所亲敬心生于所尊母之亲与父同君之尊与父同故一取其爱一取其敬惟父亲尊并至则爱敬兼隆也士之位卑在上有天子诸侯为之君有卿大夫为之长皆已所当事者孝即爱也母至亲也故爱同于父君则非如父与母之亲也然亦当以爱父爱母之孝而爱之君至尊也故敬同于父长则非如父与君之尊也然亦当以敬父敬君之敬而敬之爱君为忠敬长为顺忠谓尽心无隠顺谓循理无违上谓君与长在已之上也禄所食之俸位所居之官士有田禄则得祭祀其先故庶人荐而不祭士无田则亦不祭其禄位与祭祀相闗士谓王朝侯国之小臣及卿大夫之家臣王之上士三命中士再命下士一命公侯伯之士一命子男之士不命】用天之道分地之利谨身节用以养父母此庶人之孝也【养羊尚反道谓四时之行因天之生长收蔵而耕耘敛获各顺其时用天道也利谓五土之宜因地之沃衍隰臯而稻粱黍稷各随所宜分地利也生财有道而又慎谨其身不为非僻不犯刑戮用财有节量入为出以给父母之衣食俾无阙供也庶人谓王畿国都家邑之长】故自天子至于庶人孝无终始而患不及者未之有也【孝之终谓立身孝之始谓事亲孝无终始谓不能事亲立身也患祸难也不能事亲立身则祸难必及之甚则天子不能保其天下诸侯不能保其国卿大夫不能保其家士庶人不能保其身也】
右经一章【凡四百二字朱子曰此夫子曽子问苔之言而曽氏门人之所记也疑所谓孝经者其本文止如此其下则或者杂引传记以释经文乃孝经之传也窃尝考之传文固多傅防而经文亦不免有离析増加之失顾自汉以来诸儒传诵莫觉其非至或以为孔子之所自着则又可笑之尤者葢经之首统论孝之终始中乃敷陈天子诸侯卿大夫士庶人之孝而其末结之曰故自天子至于庶人孝无终始而患不及者未之有也其首尾相应次第相承文势聨属脉络贯通同是一时之言而后人妄分以为六七章又増子曰及诗书之文以杂乎其间使其文意分断间隔故今定此六七章者合为一章而删去引书引诗及子曰字以复经文之旧其传文之失又别论之如左澄谓以上经文朱子合其离析去其増加以复于旧既得之矣然细味之则与大学经文纯是圣言者颇觉不侔终于立身下敷陈五孝语辞体各异似非同出一时诸侯卿大夫士三节尤为繁复疑亦有掇取他书附防其间者但自末周先秦时已有之葢如二记三传所载圣言虽皆出于七十子之后而所传所闻不无失实失当者尔古文居上有间字案许慎说文所引古文无侍下有坐字案居即坐也与上句义重礼小戴】
【记云仲尼燕居子张子贡子防侍孔子间居子夏侍大戴记云孔子间居曽子侍并无坐字此经与彼所记当为一例先王上有参字徳之本教之所由生葢天子之孝所以长守贵所以长守富葢诸侯之孝葢卿大夫之孝葢士之孝此庶人之孝九句之末并无也字禄位作爵禄分地作因地故自天子下有已下字依大学经文例亦不应有凡此疑皆伪称得古文者妄増减改易以异于今文故今所定悉从今文】
子曰昔者明王事父孝故事天明事母孝故事地察【此言孝之推也王者事父母于宗庙而孝故事天地于郊社亦明察也葢事天如事父事地如事母能事父母则知所以事天地矣明察谓于其礼其义能精审也】长防顺故上下治【长贞丈反此言悌之推也悌于家而长防之序顺故自国至天下皆兴悌而上下之分不乱也】故虽天子必有尊也言有父也必有先也言有兄也【申上文长防顺之义谓虽天子之贵亦必有长所当尊者诸父所当先者诸兄也父兄皆祖考之孝于祖考则悌于父兄矣礼国君燕族人与父兄齿天子之礼未闻】宗庙致敬不忘亲也修身慎行恐辱先也【行下孟反申上文事父孝事母孝之义致推之至极也谓天子宗庙之祭极尽其敬者不忘其亲也谓之亲者视如生】
【存也此事亲之孝平居修身谨慎所行者恐辱其先也谓之先者念所本始也此立身之孝祭时知所以事亲而平日不知所以立身亦未得为孝也】宗庙致敬鬼神着矣天地明察神明彰矣【致敬于宗庙则父母之鬼神着矣着犹祭义致慤则着之着如见所祭也明察于郊社则天地之神明彰矣彰谓微之显洋洋乎如在其上如在其左右也人鬼而曰神者言虽屈而伸也天地之神而曰明者言虽幽而显也惟祭者极其诚敬故如此】孝弟之至通于神明光于四海无所不通【弟亦作悌后并同　通谓感格而无格碍光谓变化而有光辉由宗庙事父母之孝充之以事天地而神明彰此孝之至而通于神明也由一家长幼顺之悌充之以治国平天下而上下治此悌之至而光于四海无所不通也】诗云自西自东自南自北无思不服【诗大雅文王有声之篇引之以证无所不通之义思语辞】
右传之首章【凡百九字释先王有至徳要道由一念而感神明至徳也由一家而逹四海要道也朱子曰此有格言焉　旧本今文次第十一章后古文次第五章后朱子谓当次第十章后第十一章前今详此章文理精深正释至徳要道之义其曰昔者明王云者释经文先王字也当为传之首章天地明察神明彰矣八字错简在故虽天子之上今详故字承上起下申说上文长幼顺之义而宗庙致敬乃申说章首事父孝事母孝之义天地明察则因章首事天明事地察而言着矣彰矣二句文法恊比不应闲隔下文通于神明又承神明彰矣一句而言如此辞意方属】
子曰昔者明王之以孝治天下也不敢遗小国之臣而况于公侯伯子男乎故得万国之懽心以事其先王【以孝治天下谓天子能孝于先王而推其爱敬于一家一国以及天下之万国也遗谓忘之而不省录小国之臣谓子男之卿大夫子男五十里为小国伯七十里为次国公侯百里为大国公侯伯子男五等国君也万国通五等君臣而言小国之臣且不遗则其君之为子男与夫大于子男而为公侯伯者有以得其懽心可知矣如是乃所以事其先王也葢能孝于先王然后能推之以及天下而得万国之懽心否则是则所以事先王者有未至也天子无生亲可事故以事其先王为孝】治国者不敢侮于鳏寡而况于士民乎故得百姓之懽心以事其先君【治国以孝治其国也谓诸侯能孝于先君而推其爱敬于一家以及一国之百姓也侮谓忽之而不矜恤鳏老而无妻寡老而无夫民之穷者士则民之秀也百姓通士民鳏寡而言穷民且不侮则凡众民与夫秀于民而为士者有以得其懽心可知矣如是乃所以事其先君也葢能孝于先君然后能推之以及一国而得百姓之懽心否则是其所以事先君者有未至也诸侯亦无生亲可事故以事其先君为孝或曰子谓天子诸侯无生亲可事独无母存者乎曰圣人立言举尊以包卑故上章及此章与中庸论武王周公皆以宗庙事死之孝而言若有母存则事生之孝固在其中矣】治家者不敢失于臣妾而况于妻子乎故得人之懽心以事其亲【治家以孝治其家也谓卿大夫能孝于亲而推其爱敬于一家之人也失谓不得其心臣妾家之贱者妻子家之贵者人通妻子臣妾而言于臣不失则子可知于妾不失则妻可知如是乃所以事其亲也葢能孝于父母然后能推之于一家之人而得其懽心否则是其所以事亲者有未至也】夫然故生则亲安之祭则鬼享之是以天下和平灾害不生祸乱不作故明王之以孝治天下也如此【夫音扶亲安指事亲者而言鬼享指事先君先王者而言享飨通谓歆享其祭也举天下则国家在其中和平谓各得懽心而无有乖戾偏颇也天灾之甚者为害人祸之甚者为乱由鬼享而上逹则天道顺而无灾害由亲安而下逹则人道顺而无祸乱此以孝治天下之极功也】诗云有觉徳行四国顺之【行下孟反　诗大雅抑之篇觉大也大徳行即谓至徳要道四国顺之谓东西南北四方之国皆兴于孝而为顺也】右传之二章【凡百四十二字释以顺天下民用和睦上下无怨以孝治者顺天下也得懽心者和睦无怨也朱子曰此言虽善而非经文正意葢经以孝而和此以和而孝澄谓此传正是明经中以孝而和之防所谓以事先王以事先君以事亲者言己有是孝爱敬一念由亲及疎由尊及卑上下两间同乎一顺故家国天下无一不得其懽心未有不得于亲而能得于人者孝子之效验至此乃所以见其事先事亲之孝云尔非谓先得他人之懽心而后以之事其先事其亲也旧注以为得彼懽心以助祭享助奉养葢害于辞而失其意朱子亦牵于旧注之说故云　旧本次第四章后古文不敢失作不敢侮如此上无上也字】
曽子曰敢问圣人之徳无以加于孝乎子曰天地之性人为贵人之行莫大于孝【行下孟反　性者人物所得以生之理行者人之所行也人物均得天地之气以为质均得天地之理以为性然物得气之偏而其质塞是以不能全其性人得气之正而其质通是以能全其性而与天地一故得天地之性者人独为贵物莫能同也性之仁义礼智统于仁仁之为爱先于亲故人率性而行其行莫大于孝也】孝莫大于严父严父莫大于配天则周公其人也昔者周公郊祀后稷以配天宗祀文王于明堂以配上帝是以四海之内各以其职来祭夫圣人之徳又何以加于孝乎【夫音扶　此又因孝之大而推言之严尊也谓孝固大矣然孝之事不一而莫大于尊其父尊其父之事亦不一而莫大于天子之礼祀其父以配天然得遂此心尽此礼者惟周公而已故曰周公其人葢自武王有天下之后周公始制此礼以尊其父文王也郊者国门之外宗者文王之庙天子七庙祖庙一昭庙三穆庙三祖庙百世不毁昭穆六世后亲尽则祧其有功徳当不祧者谓之宗武王成王时文王居穆之第三庙康王昭王时文王居穆之第二庙穆王共王时文王居穆之第一庙懿王时文王亲尽在三穆之外以其不当祧也故以穆庙北别立一庙以祀文王是名为宗不在七庙之数穆王以前文王虽未别立庙递居三穆庙中然即其所居之庙亦名为宗葢初祔庙时已定为百世不祧之宗故也明堂者庙之前堂凡庙之制后为室室则幽暗前为堂堂则显明故曰明堂享人鬼尚幽暗则于室祀天神尚显明故于堂也上帝即天也祀之于郊则尊之而曰天祀之于堂则亲之而曰帝冬至于国门外之南郊筑坛为圜丘祀天而以始祖后稷配季秋于文王庙之前堂祀帝而以文王配后稷封于邰周家有国之始文王三分天下有其二周家有天下之始故以后稷配天文王配帝也此礼一定而周公之父世世得配天帝此周公所以独能遂其严父之心也然亦因其功徳礼所冝然非私意也四海之内谓四方诸侯其职谓土物之贡来祭来助祭也　玉山汪氏尝疑严父配天之文非孔子语陵阳李氏曰此言周公制礼之事尔犹中庸言周公成文武之徳追王太王王季也周公制礼成王行之自周公言则严父成王则严祖也谓严父则明堂之配当一世一易矣岂其然乎司马公曰周公制礼文王适其父故曰严父非谓凡有天下者皆当以父配天孝子之心谁不欲尊其父礼不敢逾也祖已曰祀无丰于昵孔子论孝亦曰祭之以礼汉以髙祖配天光武配明堂文景明章徳业非不美然不敢推以配天近世明堂皆以父配此乃误识孝经之意违先王之法不可以为法也】
右传之三章【凡九十六字释徳之本朱子曰此因论武王周公之事而賛美其孝之辞非谓凡为孝者皆欲如此也况孝之所以为大自有亲切处而非此之谓乎若必如此而后为孝则是使为人臣子者皆有今将之心而反陷于大不孝矣读者不以文害意焉可也旧本今文连第七章为一章朱子从古文离为二章古文无以加于孝上有其字来下有助字】
曽子曰甚哉孝之大也子曰夫孝天之经也地之义也民之行也天地之经而民是则之【夫音扶行下孟反经如布帛在机之直缕条理一定者也义裁制得宜者也则效法也葢孝者天地之理民效法而行之既分言天经地义又总言天地之经则义在其中矣】则天之明因地之义以顺天下是以其教不肃而成其政不严而治【上文言民以天地之理而为行此言圣人以天地之理而为教也明理之显著者即所谓经也因遵依也教者化诲而使之效政者劝进而使之正也肃言其声容严言其法令信从其教之谓成服从其政之谓治】
右传之四章【凡六十字释教之所由生朱子曰春秋左氏传载子太叔为赵简子道子产之言曰夫礼天之经地之义民之行也天地之经而民实则之则天之明因地之性其下陈天明地性之目与其所以则之因之之实然后简子賛之曰甚哉礼之大也此易礼字为孝字而文势不若彼之通贯条目不若彼之完备明此袭彼非彼取此也　旧本次经后朱子次第六章后古文经义行下无也字因地之义今文义作利此一字定从古文章末旧有六十九字朱子删去】
子曰君子之教以孝也非家至而日见之也教以孝所以敬天下之为人父者也教以弟所以敬天下之为人兄者也教以臣所以敬天下之为人君者也【以孝教天下之人者不待各至其家日见其人而谕之但上所行下自效之耳孝施于兄则为弟施于君则为臣同一顺徳也上之人躬行孝弟臣以教则天下之人无不效之而各敬其父兄与君是上之人自敬其父兄君者乃所以敬天下之为人父为人兄为人君者也邢氏曰案祭义祀明堂所以教孝食三老五更所以教弟朝觐所以教臣祭帝称臣亦以身率下也】诗云岂弟君子民之父母非至徳其孰能顺民如此其大者乎【岂苦在反弟待礼反　诗大雅泂酌之篇岂乐也弟易也躬行孝弟臣之徳者乐易之君子也人皆效之而各敬其父兄与君是足以为民之父母非有孝之至徳其何能逹此一顺之徳于天下之大乎】
右传之五章【凡八十三字申释至徳以顺天下旧本次第六章后朱子以次经后古文父者兄者君者下无也字】
子曰教民亲爱莫善于孝教民礼顺莫善于弟移风易俗莫善于乐安上治民莫善于礼【君教以孝则民知有亲而爱其父君教以弟则民知有礼而顺其兄风者上之化所及俗者下之习所成移谓迁就其善易谓变去其恶安谓不危治谓不乱由父子之和而被之声容以为乐则气体调畅而无有乖戾所以风随上而迁俗自下而变也由长幼之序而着之节文以为礼则名分森严而无有陵犯所以为上者不危为民者不乱也】礼者敬而已矣故敬其父则子恱敬其兄则弟恱敬其君则臣恱敬一人而千万人恱所敬者寡而恱者众此之谓要道也【又承上文礼字而言礼之实不过敬而已居上者自敬其父兄君则下之为人子为人弟为人臣者效之各皆懽恱以事其父兄君矣夫上之白敬其父兄君也所敬者不过一人若是其寡也下效之而和恱于其父兄君者乃至千万人焉若是其众也此所以为道之要恱者深爱和气愉色婉容之谓上所教者言敬而不言爱下所效者言爱而不言敬互文以见也】
右传之六章【凡八十一字申释要道民用和睦上下无怨　旧本次第八章后古文要道下无也字】
子曰父子之道天性也君臣之义也【父慈子孝乃天性之本然父尊子卑又有君臣之义亦天分之自然也朱子曰君臣之义之下当有脱简不能知其为何字也】父母生之续莫大焉君亲临之厚莫重焉【人子之身气始于父形成于母其体连续是为至亲无有大于此者家人有严君焉父母之谓也既为我之亲又为我之君而临乎上其分隆厚是为至尊无有重于此者】故亲生之膝下以养父母日严圣人因严以教敬因亲以教爱【养羊尚反　亲生之而在膝下一体而分恋慕相亲自有爱心及孩防渐长奉养父母日益尊严自有敬心圣人因其固有而教之耳】故不爱其亲而爱他人者谓之悖徳不敬其亲而敬他人者谓之悖礼圣人之教不肃而成其政不严而治其所因者本也【悖薄对反爱敬之心皆由亲而推以及人不爱敬其亲而以爱人为徳敬人为礼则悖矣悖逆也由本及末为顺舍本趋末为逆】右传之七章【凡百一字申释徳之本教之所由生朱子曰此皆格言　旧本古文次第三章后今文无章首子曰字而连第三章为一章故亲生至以教爱二十四字在圣人之教上而上属第三章何以加于孝乎之下圣人之教至本也二十字在以教爱下而下属章首父子之道之上朱子姑从古文分在第三章而谓其文不属以今文连此章者为是澄案此两节合在此章但文失其次汉艺文志引此云父母生之续莫大焉故亲生之膝下诸家说不安葢当时编简犹未错乱今考而正之则文属而意完矣古文之道之义下无也字不爱其亲上无故字有子曰字而别为一章章末旧有九十二字朱子删去】
子曰孝子之事亲也居则致其敬养则致其乐病则致其忧防则致其哀祭则致其严五者备矣然后能事亲【养羊尚反下同乐音洛防平声　居谓父母闲居无事之时养谓进饮食时居养病皆事生防祭皆事死敬乐忧哀严各于其时务尽其极也】事亲者居上不骄为下不乱在丑不争居上而骄则亡为下而乱则刑在丑而争则兵三者不除虽日用三牲之养犹为不孝也【丑众也为与已同等者也兵谓相刃三性牛羊豕也事亲者以身不毁伤为孝居人之上而矜肆以陵下则必取灭亡为人之下而悖逆以犯上则必遭刑戮在同等之中而与之鬭争则必相戕杀三者皆防身之事苟或不除则亲之遗体将不能保虽日具盛馔以养亲之口体何足以为孝】子曰五刑之属三千而罪莫大于不孝【五刑墨劓剕宫大辟也墨之属千劓之属千剕之属五百宫之属三百大辟之属二百总之为三千刑施于有罪者然三千条之中不孝之罪最大朱子曰此因上文不孝之云而系于此】要君者无上非圣人者无法非孝者无亲此大乱之道也【要一遥反要君谓胁束之使从己非圣人非孝谓人之所行非圣人之道子之所行非孝道也君制命于上臣恭顺于下要君从已是不知有上也圣人言行为万世法不学圣人是不知有法也父母至亲不善事之是不知有亲也无此三者人道灭矣故曰大乱之道此因上文而言不孝于亲者必不能事君立身不能事君故无上不能立身故无法不能事亲故无亲项氏曰非字与前经非先王之非同】
右传之八章【凡百二十八字释始于事亲末又兼及事君立身以起下章朱子曰此亦格言也　旧本子曰五刑以下别为一章今案此乃再引夫子之言以足前意当合为一章古文孝子之事亲下无也字三者不除上有此字】
子曰君子之事上也进思尽忠退思补过将顺其美匡救其恶故上下能相亲也【进谓自私家而适公所退谓自公所而归私家尽忠谓事有当陈者罄竭其心补过谓责有未塞者弥缝其阙将谓助之于后顺谓导之于前匡谓正之于微救谓止之于显其指君而言下以忠事上上以义接下故相亲朱子曰进思尽忠退思补过左传所载士贞子语澄案宣公十二年晋荀林父为楚所败归而请死士贞子谏曰林父之事君进思尽忠退思补过其败也如日月之食于是晋侯使复其位补过谓自补其过非谓补君之过邢氏曰韦注云退归私室则思补其身过国语士朝而受业昼而讲贯夕而习复夜而计过】诗云心乎爱矣遐不谓矣中心蔵之何日忘之【诗小雅隰桑之篇遐何通言心乎爱君何不形于言乎虽不言而蔵之中心何日而忘之葢言之于口者其爱浅蔵之于心者其爱深也】
右传之九章【凡四十九字释中于事君　旧本今文次首章后古文次第十一章后而下并属第十二章之前朱子谓次当在此古文君子下无之字事上相亲下无也字】
子曰君子之事亲孝故忠可移于君事兄弟故顺可移于长居家理故治可移于官是以行成于内而名立于后世矣【行下孟反　孝亲弟兄理家始于事亲之事也忠君顺长治官中于事君之事也行即行此三者成谓完备也必可移而后谓之成身存而行成故身没而名立内对外言后对今言葢行成于内则名立于外名立于后由行成于今也】
右传之十章【凡四十五字释终于立身第八章释事亲而章末兼及事君立身此释立身而章首先举事亲事君以见始中终相贯之义　旧本今文次第五章后古文次首章后而下有闺门一章今删去说见后】
曽子曰若夫慈爱恭敬安亲名则闻命矣【夫音扶孝者曰爱曰敬而已爱施于下为慈敬见于外为恭生而安亲者孝之始死而名者孝之终】敢问子从父之令可谓孝乎子曰是何言与是何言与【与平声　孝子于亲有从顺而无违逆然亲有过而亦从顺则陷亲于不义矣故必下气怡声柔色以谏谏若不入起敬起孝恱则复谏不听则号泣而随之庶可以感悟其亲也】昔者天子有争臣七人虽无道不失其天下诸侯有争臣五人虽无道不失其国大夫有争臣三人虽无道不失其家【争去声亦作诤下同　争谓谏止其非若有争然冯氏曰天子七诸侯五大夫三如书言九徳六徳三徳特以降杀等差言尔真氏曰无道而不失天下国家者葢于失道必争之虽失而旋复所以免于危亡也】士有争友则身不离于令名【离力智反　司马公曰士无臣故以友争】父有争子则身不陷于不义【此通庶人而言】故当不义则子不可以不争于父臣不可以不争于君故当不义则争之从父之令又焉得为孝乎【焉于防反】右传之十一章【凡百四十三字广经中五孝之义言天子诸侯卿大夫士庶人皆当有过则谏非徒从顺而已朱子曰此不解经而别一义　古文则闻命矣则作参敢问下无子字】
子曰孝子之防亲也【防平声书云百姓如防考妣礼记檀弓云夫子之防顔渊若防子而无服防子路亦然请防夫子若防父而无服子之先君子防出母乎子夏防其子曽子曰防尔亲使民未有闻焉曽子问云防慈母如母礼与孟子云养生防死无憾并平声读】哭不偯礼无容言不文服美不安闻乐不乐食旨不甘此哀戚之情也【偯于岂反不乐音洛　偯声舂容而有余也礼记闲传云大功之防三曲而偯此父母之防哀痛之极故其痛也气竭而息无复余声举措进退之礼不修饰为容仪有事直致其言不治择成文辞身服美衣不以为安故服恶衰耳闻乐声不以为乐故不听乐防味之美也口食美味不以为甘故不饮酒食肉此六者皆孝子哀戚之眞情自然而然】三日而食教民无以死伤生也【亲死水浆不入口三日乃食粥葢过三日则死此教民无以亲之死而伤子之生也】毁不灭性此圣人之政也【防虽哀毁不可殒灭其性而死必为之节故居防之礼不沐浴不酒肉然头有疮则沐身有疡则浴有疾则饮酒食肉年五十者不致毁六十者不毁凡此皆圣人之政为民制礼节哀而全其生也】防不过三年示民有终也【孝子之于亲有终天之痛视三年之乆犹驷之过隙哀岂能忘哉然遂其情则无有穷已故防制父母之防至重亦不过三年者示民以有终竟之时也】为之棺椁衣衾而举之【尸之外衣衣之外衾以袭以殓衾之外棺棺之外椁以殓以殡举谓举尸加其上纳其中也】陈其簠簋而哀戚之【此言朝夕朔望之奠簠簋盛稻粱器外方内圆簋陈黍稷器外圆内方案士防礼朝夕奠脯醢而已盛以笾豆朔月殷奠始有黍稷盛以瓦敦卿大夫祭礼少牢馈食亦止用敦盛黍稷以公食大夫礼推之窃意天子诸侯之殷奠乃备黍稷稻粱而器用簠簋此传所云葢举上而言之也】擗踊哭泣哀以送之【擗婢亦反　擗以手击胷也踊以足顿地也哭者口有声泣者目有泪此谓柩行之时送形而往哀其不返也】卜其宅兆而安厝之【卜灼以视吉防也宅墓穴也兆茔域也厝犹置也将置柩于其处必乗生气无地风水泉沙砾树根蝼蚁之属及他日不为城郭沟池道路然后安卜者决之于神也不卜则择之以人书备言其术之理可稽焉中州土厚水深不择犹可偏方土薄水浅凡地不皆可苟非其地尸柩之朽腐败壊至速与举而委之于壑同孝子之心忍乎先择后卜尤为谨重所谓谋及乃心谋及士民而后谋及卜筮也案士防礼筮宅卜日大夫以上则日与宅兆皆用卜或亦用筮此云卜葢通言之】为之宗庙以鬼享之【初防至有奠无祭葢犹以人礼事之既迎精而反乃以虞祭易奠卒哭而祔于祖防毕而迁于庙始纯以鬼礼事之享者祭祀人鬼之名】春秋祭祀以时思之【既除防每嵗四时感时之变思亲不忘报本反始事之如其生存言春秋则包四时矣】生事爱敬死事哀戚生民之本尽矣死生之义备矣【亲生则事之以爱敬亲死则事之以哀戚生死皆致其孝然后足以尽生民之本备死生之义民之生也心之徳为仁仁之为爱爱亲本也及人末也故孝为生民之本义者宜也生而爱敬死而哀戚理所宜然故曰死生之义】孝子之事亲终矣【此句总结上文言防亲之孝乃孝子事亲之终事】
右传之十二章【凡百四十三字广经末终始之义经所谓终指立身而言此传言防亲为事亲之终朱子曰此亦不解经而别一义其语尤精约也　古文防亲之情伤生之政有终五句之末并无也字伤生下今文亦无也字考之礼记防服四制篇有也字为是】孝经章句曩因朱子刋误校定子文受读厯观唐注宋疏及诸家解其说虽详其义亦有未明畅者乃辑此训释授之谆切卑葢取防穉易晓而已吴澄识
刋误【经传正文之中已悉除去朱子所涂之字今并刘所増一章别録于后而备论之】
大雅云无念尔祖聿脩厥徳【凡十一字古文同在经文终于立身下】甫刑云一人有庆兆民頼之【凡十一字古文同在经文葢天子之孝也下】诗云战战兢兢如临深渊如履薄氷【凡十四字古文同在经文盖诸侯之孝也下】诗云夙夜匪懈以事一人【凡十字古文同在经文葢卿大夫之孝也下】诗云夙兴夜寐无忝尔所生【凡十一字古文同在经文葢士之孝也下
已上引书一引诗四朱子删去说见前】
先王见教之可以化民也是故先之以博爱而民莫遗其亲陈之以徳义而民兴行先之以敬让而民不争导之以礼乐而民和睦示之以好恶而民知禁诗云赫赫师尹民具尔瞻【凡六十九字古文同在传四章其政不严而治下朱子曰先王见教之可以化民与上文不属温公改教为孝乃得粗通而下之所谓徳义敬让礼乐好恶者却不相应疑亦裂取他书之成文而强加装缀以为孔子曽子之问荅但未见其所出耳文既可疑而谓圣人见孝可以化民而后以身先之于理又已悖矣况先之以博爱亦非立爱惟亲之序若之何而能使民不遗其亲邪其所引诗亦不亲切今并删去】
以顺则逆民无则焉不在于善而皆在于凶徳虽得之君子不贵也君子则不然言思可道行思可乐徳义可尊作事可法容止可观进退可度以临其民是以其民畏而爱之则而象之故能成其徳教而行其政令诗云淑人君子其仪不忒【凡九十二字古文不在于善下无而字不贵也作所不贵政令上无其字余并同凡九十字在传七章谓之悖礼下】
【案春秋左氏传文公十八年季文子曰以训则昏民无则焉不度于善而皆在于凶徳是以去之襄公三十一年卫北宫文子曰君有君之威仪其臣畏而爱之则而象之又曰君子在位可畏施舍可爱进退可度周旋可则容止可观作事可法徳行可象声气可乐动作有文言语有章以临其下朱子曰此杂取左传所载季文子北宫文子之言与上文既不相应而彼此得失又如前所论子产之语今删去】
子曰闺门之内具礼矣乎严父严兄妻子臣妾犹百姓徒役也【凡二十四字今文无古文在传十章之后十一章之前】
【朱子曰因上章三可移而言严父孝也严兄弟也臣妾官也邢氏正义说己见前今详此章浅陋不惟不类圣言亦不类汉儒语是后儒伪作明甚而朱子不致疑者葢因温公信之而未暇深考耳况十一章之首作传者承十章之末而问若有此章则文义间隔故特防正义之说黜之】

[book_title]孝經定本【标点本】
元吴澄 撰
仲尼居，曾子侍。仲尼，孔子字。居，坐也。曾子，孔子弟子，曾氏，名參，字子輿，魯南武城人。子者，曾氏門人稱其師也。卑者在尊者之側，曰侍。子曰：「先王有至德要道以順天下，民用和睦，上下無怨。女知之乎？」女，音汝，下同。〇[1]子，孔子也。孔門諸弟子稱師曰「子」，諸弟子之門人稱其師，則著氏以别之。此經曾氏門人所記，稱其師既冠以氏，故於其師之師得専稱「子」。先王，謂古先聖王。至，極也。德者，得也。要，總會也。道，猶路也。德謂己所得，道謂人所共由。蓋[2]己之所得人之所共由者，其理曰仁、義、禮、智，而仁兼統之。仁之發爲愛，而愛先於親，故孝爲德之至、道之要也。孝者，其心有順而無逆。以孝教天下，使皆化而爲順，故曰「以順天下」。民，謂庶人。上，謂天子在諸侯之上，諸侯在卿大夫之上，卿大夫在士之上；下，謂士在卿大夫之下，卿大夫在諸侯之下，諸侯在天子之下也。孝，順德順道也，以順德順道順天下者，天子也。順逹於庶人，則其内之兄弟、夫婦，外之比[3]閭、族黨，靡有乖爭。順逹於諸侯、卿大夫、士，則爲下者順事其上，而上無怨於下；爲上者順使其下，而下無怨於上。天地之間一順充塞，九族既睦，百姓昭明，黎民於變時雍，人人親其親、長其長而天下平，唐、虞、成周之盛也。曾子避席，曰：「參不敏，何足以知之？」席，坐席也。曾子侍師而坐，師有問，故起，避正[4]席而立。敏，速也。不敏，猶言遲鈍，此辭讓而對也。子曰：「夫孝，德之本也，教之所由生也。夫，音扶，下同。〇本，木之根，榦枝所由以生也。孝爲至德，故己之德，此爲本。孝爲要道，故教人之道，由此而生。復坐，吾語女。語，去聲。〇復，還也。夫子之言未竟[5]，又將更端而語之，以曾子避席起立，故命之還坐而聽也。身體髮膚，受之父母，不敢毀傷，孝之始也；立身行道，揚名於後世，以顯父母，孝之終也。身，總言其大體，分言其細。髮，毛髮。膚，皮膚。毀，謂虧辱。傷，謂破損。孝者愛親，而身者親之枝，故愛親必自愛身始。以身之百體有髪有膚，一皆父母所與也。立，樹立也，揚，傳播也。身存之時，所行者道，使吾身之名傳播於没世之後，而父母之名亦因以顯，此爲能立其身也。孝之始終皆在此身，蓋人子之身即父母之身，始則保其身以全所有，終則成其身以彰所自，可謂孝矣。夫孝，始於事親，中於事君，終於立身。事親者，不敢毀傷，其大也，左右就[6]養等事在其中矣。事君者，推愛親之心以愛君也。立身者，行道揚名之謂也。〇前言「至德要道」，蓋言在上者之孝而通乎下，「夫孝」以下二句結前意也；後言「孝之始終」，蓋言在下者之孝而通乎上，「夫孝」以下三句結後意也。愛親者，不敢惡於人；敬親者，不敢慢於人。愛敬盡於事親，而德教加於百姓，刑於四海，蓋天子之孝也。惡，烏路反。下同。〇親，謂父母。不敢惡者，愛之也。人，謂他人。自王宫、王族以至臣庶，皆是不敢慢者，敬之也。己所得人所效，曰德教。加，被及也。百姓，以國言。刑，儀法也。四海，以天下言。天子之事親，在爲世子時。及爲天子，則宗廟之祭，事死如生，事亡如存，此愛敬其親也。夫愛親者，於人無不愛；敬親者，於人無不敬。推此一心，由親及疏，以天子之貴而不敢惡慢於人，則平日能盡愛敬於事親，可知矣。有諸内必形諸外，近而國中，遠而天下，皆視效之，而無不愛敬其親焉。是其德教被及於百姓，儀法於四海也。在上不驕，高而不危；制節謹度，滿而不溢。高而不危，所以長守貴也；滿而不溢，所以長守富也。富貴不離其身，然後能保其社稷而和其民人，蓋諸侯之孝也。離，力智反。〇驕，矜肆也。危，謂勢將隕墜。制，以刀裁物也。節如竹節[7]，度如尺度，有分限也。溢，如水之溢出。保，謂不亡失。社，土神。稷，穀神。凡封建列[8]國爲立社稷之壇壝，其君主而祭之。和，謂不乖離。民，謂農及工商。人，謂士及府史胥徒。社稷、民人，皆諸侯所受於天子以爲國者也。位不期驕，禄不期侈。諸侯貴爲一國之主，其位之崇，如自高臨下，處之者易以危；富有一國之財，其禄之豐，如水滿器中，持之者易以溢。在臣民之上能不自驕，則雖高不危，謂不以陵傲召禍而致卑替，所以長守其貴也；制財用之節能謹侯度，則雖滿不溢，謂不以僭侈費財而致虛耗，所以長守其富也。位不卑替，財不虛耗，然後能長有其國，使社稷不至於失亡，而民人不至於乖離也。諸侯，謂五等國君。公九命，侯、伯七命，子、男五命。非先王之法服不敢服，非先王之法言不敢道，非先王之德行不敢行。是故非法不言，非道不行；口無擇言，身無擇行；言滿天下無口過，行滿天下無怨惡。三者備矣，然後能守其宗廟，蓋卿大夫之孝也。」德行、擇行、行滿，並下孟反。〇服合禮制，曰法服。天子冕十有二旒。虞制：日、月、星、辰、山龍、華蟲，六章會於衣；宗彝、藻、火、粉米、黼、黻，六章繡於裳。周制：登龍於山，登火於宗彝，公自袞冕以下如王之服，其冕九旒，衣會龍、山、華蟲、火、宗彝五章，裳繡藻、粉米、黼、黻四章。侯、伯自鷩冕以下如公之服，其冕七旒，衣會華蟲、火、宗彝三章，裳與公同。子、男自毳冕以下如侯、伯之服，其冕五旒，衣會宗彝、藻、粉米三章，裳繡黼、黻二章。孤自絺冕以下如子、男之服，其冕三旒，衣會粉米一章，裳與子、男同。卿大夫自玄冕以下如孤之服，其冕無旒，衣無章，裳繡黻，六冕服，並以絲爲之，玄衣，纁裳。士則弁而不冕，衣裳皆無章。卿大夫於六冕服得服其一，爵弁服、皮弁服、玄冠服三等，與士同。凡服上得兼下，下不得僭上。服，服之也。言爲世，則曰法言。道，言之也。率德而行，曰德行。「非法不言」，「法」即上文所謂「法言」。「非道不行」，「道」即上文所謂「德行」。口過，謂言不合法，出口有差。怨惡，謂行不合道，召怨取惡。所言皆法言，則口無可揀擇之言，雖「言滿天下」，在己亦無口過；所行皆德行，則身無可揀擇之行，雖「行滿天下」，在人亦無怨惡。卿大夫立朝則接對賓客，出聘則將命他邦，故言行滿天下。三者，服、言、行也。人之相與，先觀容飾，次交言辭，後考德行。孟子言：「服堯之服，誦堯之言，行堯之行。」意與此同。首服、次言、次行者，蓋先輕而後重。是故以下申言言、行而不及服者，蓋詳重而略輕，下文又以「三者備矣」總結之也。祭法「卿大夫立三廟」。宗字門中有示，廟之名也。寢之前，屋有東西廂者，曰廟。卿大夫，謂王朝侯國之臣。王之卿六命，大夫四命；公、侯、伯之卿三命，大夫再命；子、男之卿再命，大夫一命。資於事父以事母，而愛同；資於事父以事君，而敬同。故母取其愛，而君取其敬，兼之者父也。故以孝事君則忠，以敬事長則順。忠順不失以事其上，然後能保其爵位而守其祭祀，蓋士之孝也。長，貞丈反。〇資，取也。取事父之道以事母，則愛同於父；取事父之道以事君，則敬同於父。蓋愛心生於所親，敬心生於所尊，母之親與父同，君之尊與父同，故一取其愛，一取其敬。惟父，親尊並至，則愛敬兼隆也。士之位卑，在上有天子、諸侯爲之君，有卿大夫爲之長，皆己所當事者。孝即愛也，母至親也，故愛同於父。君則非如父與母之親也，然亦當以愛父、愛母之孝而愛之。君，至尊也，故敬同於父。長則非如父與君之尊也，然亦當以敬父、敬君之敬而敬之。愛君爲忠，敬長爲順。忠謂盡心無隠，順謂循理無違。上，謂君與長在己之上也。禄，所食之俸。位，所居之官。士有田禄，則得祭祀其先，故庶人薦而不祭。士無田則亦不祭，其禄位與祭祀相關。士謂王朝、侯國之小臣，及卿大夫之家臣。王之上士三命，中士再命，下士一命。公、侯、伯之士一命，子、男之士不命。用天之道，分地之利，謹身節用，以養父母，此庶人之孝也。養，羊尚反。〇道，謂四時之行。因天之生長收蔵而耕耘斂穫，各順其時，用天道也。利，謂五土之宜。因地之沃衍隰臯，而稻粱黍稷各隨所宜，分地利也。生財有道而又慎謹其身，不爲非僻，不犯刑戮，用財有節，量入爲出，以給父母之衣食，俾無闕供也。庶人，謂王畿國都家邑之長[9]。故自天子至於庶人，孝無終始，而患不及者，未之有也。」孝之終，謂立身；孝之始，謂事親。孝無終始，謂不能事親、立身也。患，禍難也。不能事親、立身，則禍難必及之，甚則天子不能保其天下，諸侯不能保其國，卿大夫不能保其家，士、庶人不能保其身也。
右經一章。凡四百二字。朱子曰：「此夫子、曾 [10]子問答之言，而曾氏門人之所記也。疑所謂孝經者，其本文止如此。其下則或者雜引傳記以釋經文，廼孝經之傳也。竊嘗考之，傳文固多傅會，而經文亦不免有離析增加之失。顧自漢以來，諸儒傳誦，莫覺其非。至或以爲孔子之所自著，則又可笑之尤者。蓋經之首統論孝之終始，中廼敷陳天子、諸侯、卿大夫、士、庶人之孝，而其末結之曰：『故自天子至於庶人，孝無終始，而患不及者，未之有也。』其首尾相應，次第相承，文勢聯屬，脈絡貫通，同是一時之言。而後人妄分以爲六、七章，又增『子曰』及詩、書之文，以雜乎其間，使其文意分斷間隔。故今定此六、七章者合爲一章，而删去引書、引詩及『子曰』字，以復經文之舊。其傳文之失，又别論之如左。」 澄謂以上經文，朱子合其離析，去其增加，以復於舊，既得之矣。然細味之，則與大學經文純是聖言者頗覺不侔。「終於立身」下敷陳五孝，語辭體段各異，似非同出一時。諸侯、卿大夫、士三節尤爲繁複，疑亦有掇取他書附會其間者。但自末周、先秦時已有之，蓋如二記、三傳所載聖言，雖皆出於七十子之後，而所傳所聞不無失實、失當者爾。
古文「居」上有「間」字。案[11]：許慎説文所引古文無。「侍」下有「坐」字。案：居即坐也，與上句義重。禮小戴記云：「仲尼燕居，子張、子貢、子防侍。」「孔子間居，子夏侍。」大戴記云：「孔子間居，曾子侍。」並無「坐」字。此經與彼所記，當爲一例。「先王」上有「參」字，「德之本」「教之所由生」「蓋天子之孝」「所以長守貴」「所以長守富」「蓋諸侯之孝」「蓋卿大夫之孝」「蓋士之孝」「此庶人之孝」，九句之末並無「也」字。「禄位」作「爵禄」，「分地」作「因地」，「故自天子」下有「已下」字，依大學經文例，亦不應有。凡此，疑皆僞稱得古文者妄增减改易，以異於今文，故今所定悉從今文。
子曰：「昔者明王事父孝，故事天明；事母孝，故事地察；此言孝之推也。王者事父母於宗廟而孝，故事天地於郊社亦明察也。蓋事天如事父，事地如事母，能事父母，則知所以事天地矣。明察，謂於其禮、其義能精審也。長幼順，故上下治。長，貞丈反。〇此言悌之推也。悌於家而長幼之序順，故自國至天下皆興悌，而上下之分不亂也。故雖天子必有尊也，言有父也；必有先也，言有兄也。申上文「長幼順」之義。謂雖天子之貴，亦必有長。所當尊者，諸父；所當先者，諸兄也。父兄皆祖考之胤，孝於祖考，則悌於父兄矣。禮，國君燕族人與父兄，齒，天子之禮未聞。宗廟致敬，不忘親也；修身慎行，恐辱先也。行，下孟反。〇申上文「事父孝」「事母孝」之義。致，推之至極也。謂天子宗廟之祭，極盡其敬者，不忘其親也。謂之親者，視如生存也。此事親之孝。平居修身，謹慎所行者，恐辱其先也。謂之先者，念所本始也。此立身之孝。祭時知所以事親，而平日不知所以立身，亦未得爲孝也。宗廟致敬，鬼神著矣。天地明察，神明彰矣。致敬於宗廟，則父母之鬼神著矣。著，猶祭義「致慤則著」之「著」，如見所祭也。明察於郊社，則天地之神明彰矣。彰，謂微之顯，「洋洋乎，如在其上，如在其左右」也。人鬼而曰神者，言雖屈而伸也；天地之神而曰明者，言雖幽而顯也。惟祭者極其誠敬，故如此。孝弟之至，通於神明，光於四海，無所不通。弟，亦作悌，後並同。〇通，謂感格而無隔[12]礙。光，謂變化而有光輝。由宗廟事父母之孝，充之以事天地而神明彰，此孝之至而「通於神明」也；由一家長幼順之悌，充之以治國平天下而上下治，此悌之至而「光於四海，無所不通」也。詩云：「自西自東，自南自北，無思不服。」詩大雅文王有聲之篇，引之以證「無所不通」之義。思，語辭。
右傳之首章。凡百九字，釋「先王有至德要道」。由一念而感神明，至德也；由一家而逹四海，要道也。朱子曰：「此有格言焉。」〇舊本今文次第十一章後，古文次第五章後，朱子謂當次第十章後、第十一章前。今詳此章，文理精深，正釋「至德要道」之義。其曰「昔者明王」云者，釋經文「先王」字也，當爲傳之首章。「天地明察，神明彰矣」八字錯簡，在「故雖天子」之上。今詳「故」字，承上起下，申説上文「長幼順」之義，而「宗廟致敬」廼申説章首「事父孝」「事母孝」之義，「天地明察」則因章首「事天明」「事地察」而言。「著矣」「彰矣」二句，文法協比，不應間隔。下文「通於神明」，又承「神明彰矣」一句而言，如此辭意方屬[13]。
子曰：「昔者明王之以孝治天下也，不敢遺小國之臣，而况於公侯伯子男乎？故得萬國之懽心，以事其先王。以孝治天下，謂天子能孝於先王，而推其愛敬於一家、一國，以及天下之萬國也。遺，謂忘之而不省録。小國之臣，謂子、男之卿大夫。子、男五十里爲小國，伯七十里爲次國，公、侯百里爲大國。公、侯、伯、子、男五等，國君也。萬國，通五等君臣而言。小國之臣且不遺，則其君之爲子、男，與夫大[14]於子、男而爲公、侯、伯者，有以得其懽心可知矣。如是，廼所以事其先王也。蓋能孝於先王，然後能推之以及天下，而得萬國之懽心。否，則是其[15]所以事先王者，有未至也。天子無生親可事，故以事其先王爲孝。治國者不敢侮於鰥寡，而况於士民乎？故得百姓之懽心，以事其先君。治國，以孝治其國也。謂諸侯能孝於先君，而推其愛敬於一家，以及一國之百姓也。侮，謂忽之而不矜恤。鰥，老而無妻；寡，老而無夫，民之窮者。士則民之秀也，百姓通士、民、鰥、寡而言。窮民且不侮，則凡眾民，與夫秀於民而爲士者，有以得其懽心可知矣。如是，廼所以事其先君也。蓋能孝於先君，然後能推之以及一國，而得百姓之懽心。否，則是其所以事先君者，有未至也。諸侯亦無生親可事，故以事其先君爲孝。或曰：「子謂天子、諸侯無生親可事，獨無母存者乎？」曰：「聖人立言，舉尊以包卑，故上章及此章，與中庸論武王、周公，皆以宗廟事死之孝而言。若有母存，則事生之孝，固在其中矣。」治家者不敢失於臣妾，而况於妻子乎？故得人之懽心，以事其親。治家，以孝治其家也。謂卿大夫能孝於親，而推其愛敬於一家之人也。失，謂不得其心。臣妾，家之賤者。妻子，家之貴者。人通妻子、臣妾而言。於臣不失，則子可知；於妾不失，則妻可知。如是，廼所以事其親也。蓋能孝於父母，然後能推之於一家之人，而得其懽心。否，則是其所以事親者，有未至也。夫然，故生則親安之，祭則鬼享之，是以天下和平，灾害不生，禍亂不作，故明王之以孝治天下也如此。夫，音扶。〇親安，指事親者而言。鬼享，指事先君、先王者而言。享、饗通，謂歆享[16]其祭也。舉天下，則國家在其中。和平，謂各得懽心，而無有乖戾偏頗也。天灾之甚者爲害，人禍之甚者爲亂。由鬼享而上逹，則天道順而無灾害；由親安而下逹，則人道順而無禍亂。此以孝治天下之極功也。詩云：『有覺德行，四國順之。』」行，下孟反。〇詩大雅抑之篇。覺，大也。大德行，即謂「至德要道」。四國順之，謂東西南北四方之國，皆興於孝而爲順也。
右傳之二章。凡百四十二字，釋「以順天下，民用和睦，上下無怨」。以孝治者，順天下也；得懽心者，和睦無怨也。朱子曰：「此言雖善，而非經文正意。蓋經以孝而和，此以和而孝。」澄謂此傳正是發明經中「以孝而和」之旨[17]。所謂以事先王、以事先君、以事親者，言己有是孝，愛敬一念，由親及疏，由尊及卑，上下两間，同乎一順。故家國天下無一不得其懽心，未有不得於親而能得於人者。孝子之效驗至此，廼所以見其事先、事親之孝云爾，非謂先得他人之懽心，而後以之事其先、事其親也。舊注以爲得彼懽心，以助祭享、助奉養，蓋害於辭而失其意，朱子亦牽於舊注之説故云。〇舊本次第四章後，古文「不敢失」作「不敢侮」，「如此」上無上「也」字。
曾子曰：「敢問聖人之德，無以加於孝乎？」子曰：「天地之性人爲貴。人之行莫大於孝，行，下孟反。〇性者，人、物所得以生之理。行者，人之所行也。人、物均得天地之氣以爲質，均得天地之理以爲性。然物得氣之偏，而其質塞，是以不能全其性；人得氣之正，而其質通，是以能全其性而與天地一。故得天地之性者，人獨爲貴，物莫能同也。性之仁義禮智統於仁，仁之爲愛先於親，故人率性而行其行，莫大於孝也。孝莫大於嚴父，嚴父莫大於配天，則周公其人也。昔者周公郊祀后稷以配天，宗祀文王於明堂以配上帝，是以四海之内各以其職來祭。夫聖人之德，又何以加於孝乎！」夫，音扶。〇此又因孝之大，而推言之嚴尊也。謂孝固大矣，然孝之事不一，而莫大於尊其父。尊其父之事亦不一，而莫大於天子之禮，祀其父以配天。然得遂此心、盡此禮者，惟周公而已，故曰周公其人。蓋自武王有天下之後，周公始制此禮，以尊其父文王也。郊者，國門之外。宗者，文王之廟。天子七廟：祖廟一，昭廟三，穆廟三。祖廟百世不毀，昭穆六世後親盡，則祧其有功德當，不祧者謂之宗。武王、成王時，文王居穆之第三廟。康王、昭王時，文王居穆之第二廟。穆王、共王時，文王居穆之第一廟。懿王時，文王親盡，在三穆之外，以其不當祧也，故以[18]穆廟北，别立一廟，以祀文王，是名爲宗，不在七[19]廟之數。穆王以前，文王雖未别立廟，遞居三穆廟中，然即其所居之廟亦名爲宗，蓋初祔廟時，已定爲百世不祧之宗故也。明堂者，廟之前堂。凡廟之制，後爲室，室則幽暗；前爲堂，堂則顯明，故曰明堂享人。鬼尚幽暗，則於室祀；天神尚顯明，故於堂也。上帝即天也，祀之於郊，則尊之而曰天；祀之於堂，則親之而曰帝。冬至，於國門外之南郊，築壇爲圜丘祀天，而以始祖后稷配。季秋，於文王廟之前堂祀帝，而以文王配。后稷封於邰，周家有國之始；文王三分天下有其二，周家有天下之始，故以后稷配天、文王配帝也。此禮一定，而周公之父，世世得配天帝，此周公所以獨能遂其嚴父之心也。然亦因其功德，禮所宜然，非私意也。四海之内，謂四方諸侯。其職，謂土物之貢。來祭，來助祭也。玉山汪氏嘗疑，嚴父配天之文非孔子語。陵陽李氏曰：「此言周公制禮之事爾。猶中庸言周公成文、武之德，追王太 [20]王、王季也。周公制禮，成王行之。自周公言則嚴父，成王則嚴祖也。謂嚴父，則明堂之配，當一世一易矣，豈其然乎？」司馬公曰：「周公制禮，文王適其父，故曰嚴父。非謂凡有天下者，皆當以父配天。孝子之心，誰不欲尊其父？禮不敢逾也。祖己曰：『祀，無豐於昵。』孔子論孝，亦曰『祭之以禮』。漢以高祖配天，光武配明堂。文、景、明、章，德業非不美，然不敢推以配天。近世明堂皆以父配，此廼誤識孝經之意，違先王之禮[21]，不可以爲法也。」
右傳之三章。凡九十六字，釋「德之本」。朱子曰：「此因論武王、周公之事而贊美其孝之辭，非謂凡爲孝者皆欲如此也。况孝之所以爲大，自有親切處，而非此之謂乎？若必如此而後爲孝，則是使爲人臣子者皆有今將之心，而反陷於大不孝矣。讀者不以文害意焉可也。」〇舊本今文連第七章爲一章。朱子從古文，離爲二章。古文「無以加於孝」上有「其」字，「來」下有「助」字。
曾子曰：「甚哉！孝之大也。」子曰：「夫孝，天之經也，地之義也，民之行也。天地之經，而民是則之。夫，音扶。行，下孟反。〇經，如布帛在機之直縷，條理一定者也。義，裁制得宜者也。則，效法也。蓋孝者，天地之理，民效法而行之。既分言天經地義，又總言天地之經，則義在其中矣。則天之明，因地之義，以順天下，是以其教不肅而成，其政不嚴而治。」上文言民以天地之理而爲行，此言聖人以天地之理而爲教也。明理之顯著者，即所謂經也。因，遵依也。教者，化誨而使之效。政者，勸進[22]而使之正也。肅，言其聲容。嚴，言其法令。信從其教之謂成，服從其政之謂治。
右傳之四章。凡六十字，釋「教之所由生」。朱子曰：「春秋左氏傳載子太叔爲趙簡子道子産之言，曰：『夫禮，天之經，地之義，民之行也。天地之經，而民實則之。則天之明，因地之性。』其下陳天明、地性之目，與其所以則之、因之之實。然後簡子贊之曰：『甚哉！禮之大也。』此易『禮』字爲『孝』字，而文勢不若彼之通貫，條目不若彼之完備。明此襲彼，非彼取此也。」〇舊本次經後，朱子次第六章後。古文「經」「義」「行」下無「也」字。「因地之義」，今文「義」作「利」，此一字定從古文。章末舊有六十九字，朱子删去。
子曰：「君子之教以孝也，非家至而日見之也。教以孝，所以敬天下之爲人父者也；教以弟，所以敬天下之爲人兄者也；教以臣，所以敬天下之爲人君者也。以孝教天下之人者，不待各至其家，日見其人而諭之，但上所行，下自效之耳。孝施於兄則爲弟[23]，施於君則爲臣，同一順德也。上之人躬行孝、弟、臣以教，則天下之人無不效之，而各敬其父、兄與君。是上之人自敬其父、兄、君者，廼所以敬天下之爲人父、爲人兄、爲人君者也。邢氏曰：「案祭義『祀明堂所以教孝，食三老五更所以教弟，朝覲所以教臣』，祭帝稱臣，亦以身率下也。」詩云：『豈弟君子，民之父母。』非至德，其孰能順民如此其大者乎？」豈，苦在反。弟，待禮反。〇詩大雅泂酌之篇。豈，樂也。弟，易也。躬行孝、弟、臣之德者，樂易之君子也。人皆效之，而各敬其父、兄與君，是足以爲民之父母。非有孝之至德，其何能逹此一順之德於天下之大乎？
右傳之五章。凡八十三字，申釋「至德」「以順天下」。〇舊本次第六章後，朱子以次經後。古文「父者」「兄者」「君者」下無「也」字。
子曰：「教民親愛，莫善於孝；教民禮順，莫善於弟；移風易俗，莫善於樂；安上治民，莫善於禮。君教以孝，則民知有親而愛其父；君教以弟，則民知有禮而順其兄。風者，上之化所及。俗者，下之習所成。移，謂遷就其善。易，謂變去其惡。安，謂不危。治，謂不亂。由父子之和，而被之聲容以爲樂，則氣體調暢，而無有乖戾，所以風隨上而遷，俗自下而變也；由長幼之序，而著之節文以爲禮，則名分森嚴，而無有陵犯，所以爲上者不危，爲民者不亂也。禮者，敬而已矣。故敬其父則子悦，敬其兄則弟悦，敬其君則臣悦，敬一人而千萬人悦。所敬者寡而悦者眾，此之謂要道也。」又承上文「禮」字而言。禮之實，不過敬而已。居上者，自敬其父、兄、君，則下之爲人子、爲人弟、爲人臣者效之，各皆懽悦以事其父、兄、君矣。夫上之自敬其父、兄、君也，所敬者不過一人，若是其寡也；下效之而和悦於其父、兄、君者，廼至千萬人焉，若是其眾也。此所以爲道之要。悦者，深愛和氣、愉色婉容之謂。上所教者，言敬而不言愛，下所效者，言愛而不言敬，互文以見也。
右傳之六章。凡八十一字，申釋「要道」「民用和睦，上下無怨」。〇舊本次第八章後。古文「要道」下無「也」字。
子曰：「父子之道天性也，君臣之義也。父慈子孝，廼天性之本然。父尊子卑，又有君臣之義，亦天分之自然也。朱子曰：「『君臣之義』之下，當有脱簡，不能知其爲何字也。」父母生之，續莫大焉；君親臨之，厚莫重焉。人子之身，氣始於父，形成於母。其體連續，是爲至親，無有大於此者。家人有嚴君焉，父母之謂也。既爲我之親，又爲我之君而臨乎上，其分隆厚，是爲至尊，無有重於此者。故親生之膝下，以養父母日嚴。聖人因嚴以教敬，因親以教愛。養，羊尚反。〇親生之而在膝下，一體而分，戀慕相親，自有愛心。及孩幼漸長，奉養父母，日益尊嚴，自有敬心，聖人因其固有而教之耳。故不愛其親而愛他人者，謂之悖德；不敬其親而敬他人者，謂之悖禮。聖人之教不肅而成，其政不嚴而治，其所因者本也。」悖，薄對反。〇愛敬之心，皆由親而推以及人。不愛敬其親，而以愛人爲德、敬人爲禮，則悖矣。悖，逆也。由本及末爲順，舍本趨末爲逆。
右傳之七章。凡百一字，申釋「德之本」「教之所由生」。朱子曰：「此皆格言。」〇舊本古文次第三章後，今文無章首。「子曰」字而連第三章爲一章，「故親生」至「以教愛」二十四字在「聖人之教」上，而上屬第三章「何以加於孝乎」之下。「聖人之教」至「本也」二十字在「以教愛」下，而下屬章首「父子之道」之上。朱子姑從古文分在第三章，而謂其文不屬，以今文連此章者爲是。澄案：此兩節合在此章，但文失其次。漢藝文志引此云：「『父母生之，續莫大焉』『故親生之膝下』，諸家説不安。」蓋當時編簡猶未錯亂，今考而正之，則文屬而意完矣。古文「之道」「之義」下無「也」字，「不愛其親」上無「故」字，有「子曰」字而别爲一章。章末舊有九十二字，朱子删去。
子曰：「孝子之事親也，居則致其敬，養則致其樂，病則致其憂，喪則致其哀，祭則致其嚴。五者備矣，然後能事親。養，羊尚反。下同。樂，音洛。喪，平聲。〇居，謂父母閒居無事之時。養，謂進飲食時。居、養、病皆事生，喪、祭皆事死。敬、樂、憂、哀、嚴，各於其時，務盡其極也。事親者居上不驕，爲下不亂，在醜不爭。居上而驕則亡，爲下而亂則刑，在醜而爭則兵。三者不除，雖日用三牲之養，猶爲不孝也。」醜，眾也，謂[24]與己同等者也。兵，謂相刃。三牲，牛、羊、豕也。事親者，以身不毀傷爲孝。居人之上而矜肆以陵下，則必取滅亡；爲人之下而悖逆以犯上，則必遭刑戮；在同等之中而與之鬭爭，則必相戕殺。三者皆喪身之事。苟或不除，則親之遺體將不能保，雖日具盛饌以養親之口體，何足以爲孝哉[25]？子曰：「五刑之屬三千，而罪莫大於不孝。五刑：墨、劓、剕、宫、大辟也。墨之屬千，劓之屬千，剕之屬五百，宫之屬三百，大辟之屬二百，總之爲三千。刑施於有罪者，然三千條之中，不孝之罪最大。朱子曰：「此因上文『不孝』之云而繋於此。」要君者無上，非聖人者無法，非孝者無親，此大亂之道也。」要，一遙反。〇要君，謂脅束之使從己。非聖人、非孝，謂人之所行非聖人之道，子之所行非孝道也。君制命於上，臣恭順於下，要君從己，是不知有上也。聖人言行爲萬世法，不學聖人，是不知有法也。父母至親，不善事之，是不知有親也。無此三者，人道滅矣，故曰「大亂之道」。此因上文而言不孝於親者，必不能事君、立身。不能事君故無上，不能立身故無法，不能事親故無親。項氏曰：「『非』字與前經『非先王』之『非』同。」
右傳之八章。凡百二十八字，釋「始於事親」，末又兼及「事君」「立身」以起下章。朱子曰：「此亦格言也。」〇舊本「子曰五刑」以下别爲一章，今案：此廼再引夫子之言以足前意，當合爲一章。古文「孝子之事親」下無「也」字，「三者不除」上有「此」字。
子曰：「君子之事上也，進思盡忠，退思補過，將順其美，匡救其惡，故上下能相親也。進，謂自私家而適公所。退，謂自公所而歸私家。盡忠，謂事有當陳者，罄竭其心。補過，謂責有未塞者，彌縫其闕。將，謂助之於後。順，謂導之於前。匡，謂正之於微。救，謂止之於顯。其，指君而言。下以忠事上，上以義接下，故相親。朱子曰：「『進思盡忠，退思補過』，左傳所載士貞子語。」澄案：宣公十二年，晉荀林父爲楚所敗，歸而請死。士貞子諫曰：「林父之事君，進思盡忠，退思補過，其敗也如日月之食。」於是晉侯使復其位。補過，謂自補其過，非謂補君之過。邢氏曰：「韋注云：『退歸私室，則思補其身過。』國語：『士朝而受業，晝而講貫，夕而習復，夜而計過。』」詩云：『心乎愛矣，遐不謂矣。中心藏之，何日忘之。』」詩小雅隰桑之篇。遐、何通。言心乎愛君，何不形於言乎？雖不言而藏之中心，何日而忘之？蓋言之於口者，其愛淺；藏之於心者，其愛深也。
右傳之九章。凡四十九字，釋「中於事君」。〇舊本今文次首章後，古文次第十一章後。而下並屬第十二章之前，朱子謂次當在此。古文「君子」下無「之」字，「事上」「相親」下無「也」字。
子曰：「君子之事親孝，故忠可移於君；事兄弟，故順可移於長；居家理，故治可移於官。是以行成於内，而名立於後世矣。」行，下孟反。〇孝親、弟兄、理家，始於事親之事也；忠君、順長、治官，中於事君之事也。行，即行此三者。成，謂完備也，必可移而後謂之成。身存而行成，故身没而名立。内對外言，後對今言。蓋行成於内，則名立於外；名立於後，由行成於今也。
右傳之十章。凡四十五字，釋「終於立身」。第八章釋「事親」，而章末兼及「事君」「立身」。此釋「立身」，而章首先舉「事親」「事君」，以見始、中、終相貫之義。〇舊本今文次第五章後，古文次首章後。而下有閨門一章，今删去，説見後。
曾子曰：「若夫慈愛恭敬，安親揚名，則聞命矣。夫，音扶。〇孝者曰愛、曰敬而已，愛施於下爲慈，敬見於外爲恭。生而安親者，孝之始；死而揚名者，孝之終。敢問子從父之令可謂孝乎？」子曰：「是何言與！是何言與！與，平聲。〇孝子於親，有從順而無違逆。然親有過而亦從順，則陷親於不義矣，故必下氣怡色柔聲[26]以諫。諫若不入，起敬起孝，悦則復諫。三諫不聽[27]，則號泣而隨之，庶可以感悟其親也。昔者天子有爭[28]臣七人，雖無道不失其天下；諸侯有爭臣五人，雖無道不失其國；大夫有爭臣三人，雖無道不失其家。爭，去聲，亦作諍。下同。〇爭，謂諫止其非，若有爭然。馮氏曰：「天子七，諸侯五，大夫三，如書言九德、六德、三德，特以降殺等差言爾。」真氏曰：「無道而不失天下國家者，蓋於失道必爭之。雖失而旋復，所以免於危亡也。」士有爭友，則身不離於令名；離，力智反。〇司馬公曰：「士無臣，故以友爭。」父有爭子，則身不陷於不義。此通庶人而言。故當不義，則子不可以不爭於父，臣不可以不爭於君。故當不義則爭之，從父之令又焉得爲孝乎？」焉，於虔反。
右傳之十一章。凡百四十三字，廣經中五孝之義，言天子、諸侯、卿大夫、士、庶人，皆當有過則諫，非徒從順而已。朱子曰：「此不解經而别發一義。」古文「則聞命矣」，「則」作「參」，「敢問」下無「子」字。
子曰：「孝子之喪親也，喪，平聲。書云：「百姓如喪考妣。」禮記檀弓云：「夫子之喪顔淵，若喪子而無服。喪子路亦然。請喪夫子，若喪父而無服。」「子之先君子喪出母乎？」「子夏喪其子，曾子曰：『喪爾親，使民未有聞焉。』」曾子問云：「喪慈母如母。」禮與孟子云：「養生喪死無憾。」並平聲讀。哭不偯，禮無容，言不文，服美不安，聞樂不樂，食旨不甘，此哀慼之情也。偯，於豈反。不樂，音洛。〇偯，聲舂容而有餘也。禮記閒傳云：「大功之喪，三曲而偯。」此父母之喪，哀痛之極，故其哭[29]也氣竭而息，無復餘聲。舉措進退之禮，不修飾爲容儀。有事直致其言，不治擇成文辭。身服美衣不以爲安，故服惡哀[30]。耳聞樂聲不以爲樂，故不聽樂。旨，味之美也。口食美味不以爲甘，故不飲酒食肉。此六者，皆孝子哀慼之眞情自然而然。三日而食，教民無以死傷生也。親死水漿不入口，三日廼食粥。蓋過三日則死，此教民無以親之死而傷子之生也。毀不滅性，此聖人之政也。喪雖哀，毀不可殞滅其性而死，必爲之節。故居喪之禮，不沐浴，不酒肉，然頭有瘡[31]則沐身，有瘍[32]則浴，有疾則飲酒食肉。年五十者不致毀，六十者不毀。凡此皆聖人之政，爲民制禮節哀而全其生也。喪不過三年，示民有終也。孝子之於親，有終天之痛，視三年之久，猶駟之過隙，哀豈能忘哉。然遂其情則無有窮已。故喪制，父母之喪至重，亦不過三年者，示民以有終竟之時也。爲之棺椁衣衾而舉之，尸之外衣，衣之外衾，以襲以殮；衾之外棺，棺之外椁，以殮以殯。舉，謂舉尸加其上，納其中也。陳其簠簋而哀慼之，此言朝夕、朔望之奠。簠[33]，盛稻粱器，外方内圓。簋，陳[34]黍稷器，外圓内方。案士喪禮：朝夕奠，脯醢而已，盛以籩豆；朔月殷奠，始有黍稷，盛以瓦敦。卿大夫祭禮，少牢饋食，亦止用敦盛黍稷以公食，大夫禮推之。竊意，天子、諸侯之殷奠，廼備黍稷稻粱，而器用簠簋。此傳所云，蓋舉上而言之也。擗踊哭泣，哀以送之。擗，婢亦反。〇擗，以手擊胸也。踊，以足頓地也。哭者口有聲，泣者目有淚。此謂柩行之時，送形而往，哀其不返也。卜其宅兆而安厝之，卜，灼龜以視吉凶也。宅，墓穴也。兆，塋域[35]也。厝，猶置也。將置柩於其處，必乘生氣，無地風、水泉、沙礫、樹根、螻蟻之屬，及他日不爲城郭、溝池、道路，然後安。卜者，決之於神也，不卜則擇之以人。葬書備言其術之理，可稽焉。中州土厚水深，不擇猶可，偏方土薄水淺，凡地不皆可葬。苟非其地，尸柩之朽腐敗壊至速，與舉而委之於壑同，孝子之心忍乎？先擇後卜尤爲謹重。所謂謀及廼心，謀及士民，而後謀及卜筮也。案士喪禮：筮宅卜日。大夫以上，則葬日與宅兆皆用龜卜，或亦用筮。此云卜，蓋通言之。爲之宗廟以鬼享之。初喪至葬，有奠無祭，蓋猶以人禮事之。既葬，迎精而反，廼以虞祭易奠，卒哭而祔於祖。喪畢而遷於廟，始純以鬼禮事之。享者，祭祀人鬼之名。春秋祭祀，以時思之。既除喪，每嵗四時，感時之變思親，不忘報本反始，事之如其生存。言春秋則包四時矣。生事愛敬，死事哀慼，生民之本盡矣，死生之義備矣，親生，則事之以愛敬；親死，則事之以哀慼。生死皆致其孝，然後足以盡生民之本，備死生之義。民之生也，心之德爲仁，仁之發爲愛。愛親，本也；及人，末也。故孝爲生民之本。義者，宜也。生而愛敬，死而哀慼，理所宜然，故曰死生之義。孝子之事親終矣。」此句總結上文[36]，言喪親之孝廼孝子事親之終事。
右傳之十二章。凡百四十三字，廣經末終始之義。經所謂終，指立[37]身而言。此傳言喪親爲事親之終，朱子曰：「此亦不解經而别發一義，其語尤精約也。」〇古文「喪親」「之情」「傷生」「之政」「有終」五句之末，並無「也」字，「傷生」下，今文亦無「也」字。考之禮記喪服四制篇有「也」字，爲是。
孝經章句曩因朱子刊誤校定，子文受讀，歷觀唐注、宋疏及諸家解，其説雖詳，其義亦有未明暢者，廼輯此訓釋，授之諄切卑瑣，蓋取蒙穉易曉而已。吴澄識。
刊誤。經傳正文之中，已悉除去朱子所塗之字。今並劉炫所增一章，别録於後，而備論之。
大雅云：「無念爾祖，聿修厥德。」凡十一字，古文同，在經文「終於立身」下。甫刑云：「一人有慶，兆民賴之。」凡十一字，古文同，在經文「蓋天子之孝也」下。詩云：「戰戰兢兢，如臨深淵，如履薄氷。」凡十四字，古文同，在經文「蓋諸侯之孝也」下。詩云：「夙夜匪懈，以事一人。」凡十字，古文同，在經文「蓋卿大夫之孝也」下。詩云：「夙興夜寐，無忝爾所生。」凡十一字，古文同，在經文「蓋士之孝也」下。已上引書一，引詩四，朱子删去，説見前。
先王見教之可以化民也，是故先之以博愛而民莫遺其親，陳之以德義而民興行，先之以敬讓而民不爭，導之以禮樂而民和睦，示之以好惡而民知禁。詩云：「赫赫師尹，民具爾瞻。」凡六十九字，古文同，在傳四章「其政不嚴而治」下。朱子曰：「『先王見教之可以化民』，與上文不屬，溫公改『教』爲『孝』，廼得粗通。而下之[38]所謂『德義』『敬讓』『禮樂』『好惡』者，却不相應，疑亦裂取他書之成文，而强加裝綴以爲孔子、曾子之問答，但未見其所出耳。文既可疑，而謂聖人見孝可以化民而後以身先之，於理又已悖矣。况『先之以博愛』亦非立愛惟親之序，若之何而能使民不遺其親邪？其所引詩亦不親切，今並删去。」
以順則逆，民無則焉。不在於善而皆在於凶德，雖得之，君子不貴也。君子則不然，言思可道，行思可樂，德義可尊，作事可法，容止可觀，進退可度，以臨其民。是以其民畏而愛之，則而象之，故能成其德教而行其政令。詩云：「淑人君子，其儀不忒。」凡九十二字，古文「不在於善」下無「而」字，「不貴也」作「所不貴」，「政令」上無「其」字，餘並同。凡九十字在傳七章「謂之悖禮」下。
案春秋左氏傳：文公十八年，季文子曰：「以訓則昏，民無則焉，不度於善而皆在於凶德，是以去之。」襄公三十一年，衛北宫文子曰：「君有君之威儀，其臣畏而愛之，則而象之。」又曰：「君子在位可畏，施舍可愛，進退可度，周旋可則，容止可觀，作事可法，德行可象，聲氣可樂，動作有文，言語有章，以臨其下。」朱子曰：「此雜取左傳所載季文子、北宫文子之言，與上文既不相應，而彼此得失又如前所論子産之語。今删去。」
子曰：「閨門之内，具禮矣乎。嚴父，嚴兄，妻子臣妾猶百姓徒役也。」凡二十四字，今文無，古文在傳十章之後，十一章之前。
朱子曰：「因上章三『可移』而言。嚴父，孝也；嚴兄，弟也；臣妾，官也。」邢氏正義説已見前。今詳此章淺陋，不惟不類聖言，亦不類漢儒語，是後儒僞作，明甚。而朱子不致疑者，蓋因溫公信之而未暇深考耳。况十一章之首，作傳者承十章之末而發問，若有此章，則文義間隔，故特據正義之説黜之。
* * *
[1] 此處間隔四庫本爲空格，續四庫本爲〇，今從續四庫本。下同。
[2] 蓋，續四庫本作「蓋」。下同。
[3] 比，續四庫本作「业」。
[4] 正，續四庫本作「坐」。
[5] 竟，續四庫本作「竞」。
[6] 就，續四庫本作「親」。
[7] 竹節，四庫本原作「竹」，據續四庫本增「節」。
[8] 列，續四庫本作「侯」。
[9] 長，續四庫本作「民」。
[10] 曾，四庫本原作「鲁」，據續四庫本改。
[11] 案，續四庫本作「按」。下同。
[12] 隔，四庫本原作「格」，據續四庫本改。
[13] 方屬，續四庫本脱此二字。
[14] 夫大，續四庫本作「大夫」。
[15] 其，四庫本原作「則」，據續四庫本改。
[16] 享，續四庫本作「饗」。
[17] 旨，續四庫本作「意」。
[18] 以，續四庫本作「扵」。
[19] 七，續四庫本作「文」。
[20] 太，續四庫本作「大」。
[21] 禮，四庫本原作「法」，據續四庫本改。
[22] 進，續四庫本作「禁」。
[23] 弟，續四庫本作「悌」。下同。
[24] 謂，四庫本原作「爲」，據續四庫本改。
[25] 孝哉，四庫本原作「孝」，據續四庫本增「哉」。
[26] 怡色柔聲，四庫本原作「怡聲柔色」，據續四庫本改。
[27] 三諫不聽，四庫本原作「不聽」，據續四庫本增「三諫」。
[28] 爭，續四庫本作「爭」。下同。
[29] 哭，四庫本原作「痛」，據續四庫本改。
[30] 哀，四庫本原作「衰」，據續四庫本改。
[31] 瘡，續四庫本作「創」。
[32] 瘍，續四庫本作「蕩」。
[33] 簠，四庫本原作「簠簋」，據續四庫本删「簋」。
[34] 陳，續四庫本作「盛」。
[35] 塋域，續四庫本作「荣城」。
[36] 上文，續四庫本作「此章」。
[37] 立，續四庫本作「本」。
[38] 之，續四庫本作「文」。

        </div>
      </div>
    </div>
  </div>
</div>
<!--update:2025-08-30 09:36:49-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>