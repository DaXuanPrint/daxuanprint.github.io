<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,序,序,序,凡例,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,后叙,后序,春秋左传属事全文在线阅读,春秋左传属事全文在线下载,大玄古籍书库">
<meta name="description" content="二十卷。傅逊(生卒年不详)撰。傅逊字士凯，太仓(今属江苏省)人，明代经学家。少从师于文学家归有光，科举失意，晚年以岁贡授建昌训导。傅氏着述，除此外，还有《左传注解辨误》。此书之作，发端于其友王执礼，而由傅逊续成。其体例则仿袁枢纪事本末体，改编年为属事，分国纪事。有周、伯、鲁、晋、齐、宋、卫、郑、秦、楚、吴楚、楚吴、越诸国，目下又有子目。如周之下子目有：“桓王伐郑”、“子克、子颓、子带之乱”、“王臣之争”、“定灵昏齐”、“刘康公败茅戎”、“景王让晋”、“王臣丧亡”、“子朝之乱”、“王朝交鲁”九条。子目之内容">
<title>春秋左传属事_傅逊_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">春秋左传属事</span> <br/>
          作者： <span class="inputVal" id="bkauthor">傅逊</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]347535</span> <br/>
          说明： <span class="inputVal" id="bkdec">二十卷。傅逊(生卒年不详)撰。傅逊字士凯，太仓(今属江苏省)人，明代经学家。少从师于文学家归有光，科举失意，晚年以岁贡授建昌训导。傅氏着述，除此外，还有《左传注解辨误》。此书之作，发端于其友王执礼，而由傅逊续成。其体例则仿袁枢纪事本末体，改编年为属事，分国纪事。有周、伯、鲁、晋、齐、宋、卫、郑、秦、楚、吴楚、楚吴、越诸国，目下又有子目。如周之下子目有：“桓王伐郑”、“子克、子颓、子带之乱”、“王臣之争”、“定灵昏齐”、“刘康公败茅戎”、“景王让晋”、“王臣丧亡”、“子朝之乱”、“王朝交鲁”九条。子目之内容则按年编次《左传》之纪事。每年后多有评议，兼发义理与训诂，于杜注每多商榷。如其《凡例》称，“杜于晋朝元皇后丧，议太子应既葬除服，故凡传中丧制皆曲为强解以信其说。先儒谓其巧饰经传以附人情，今注中悉为厘正，”傅氏尚撰有《左传注解辨误》，专门驳正杜预注解，然大抵臆说者多，其中有价值之部分，则被顾炎武收入其《左传杜解补正》一书入中。此书成于万历十三年(1585)，现存万历十三年日殖斋自刻、十七年重修本。</span> <br/>
          封面： <span class="inputVal" id="bkimg">Z_4972.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]春秋左传属事
[book_author]傅逊
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]347535
[book_dec]二十卷。傅逊(生卒年不详)撰。傅逊字士凯，太仓(今属江苏省)人，明代经学家。少从师于文学家归有光，科举失意，晚年以岁贡授建昌训导。傅氏着述，除此外，还有《左传注解辨误》。此书之作，发端于其友王执礼，而由傅逊续成。其体例则仿袁枢纪事本末体，改编年为属事，分国纪事。有周、伯、鲁、晋、齐、宋、卫、郑、秦、楚、吴楚、楚吴、越诸国，目下又有子目。如周之下子目有：“桓王伐郑”、“子克、子颓、子带之乱”、“王臣之争”、“定灵昏齐”、“刘康公败茅戎”、“景王让晋”、“王臣丧亡”、“子朝之乱”、“王朝交鲁”九条。子目之内容则按年编次《左传》之纪事。每年后多有评议，兼发义理与训诂，于杜注每多商榷。如其《凡例》称，“杜于晋朝元皇后丧，议太子应既葬除服，故凡传中丧制皆曲为强解以信其说。先儒谓其巧饰经传以附人情，今注中悉为厘正，”傅氏尚撰有《左传注解辨误》，专门驳正杜预注解，然大抵臆说者多，其中有价值之部分，则被顾炎武收入其《左传杜解补正》一书入中。此书成于万历十三年(1585)，现存万历十三年日殖斋自刻、十七年重修本。
[book_img]Z_4972.jpg


[book_title]目录
钦定四库全书　　　　　经部五
春秋左传属事目録　　　春秋类
卷一
周
桓王伐郑
子克子頽子带之乱
王臣争政
定灵昏齐
刘康公败于茅戎
景王让晋
王臣丧亡
子朝之乱
王朝交鲁
卷二
伯
齐桓公之伯
宋襄公图伯
晋文公之伯【附襄公继伯】
卷三
伯
晋灵公楚穆王争伯
楚庄王之伯
晋景公楚共王争伯
卷四
伯
晋楚鄢陵之战
晋悼公复伯
卷五
伯
晋平公楚康王争伯
晋楚为成
卷六
伯
楚灵王之乱
晋失诸侯
卷七
鲁
隐公摄国
文姜之乱【附庄公忘雠】
鲁与邾莒之怨【附邾莒事】
季康子搆怨邾齐
卷八
鲁
鲁与宋衞之好
小国交鲁
鲁取小国
孔子仕鲁
列卿世嗣之变
卷九
鲁
三桓弱公室
卷十
鲁
陪臣交叛
列国灾异
郊祀搜狩
城筑
卷十一
晋
曲沃幷晋【附献公除公族】
献公灭虞虢
骊姬之乱
幷诸戎狄【附长狄之亡】
卷十二
晋
卿族废兴
卷十三
齐
襄公灭纪
襄公之弑
桓公五子争立
灵公灭莱
崔庆之乱
景公纳燕伯
景公纳莒郊公
田氏倾齐【附陈佗之乱】
卷十四
宋
殇公之弑
闵公之弑
昭公之弑
桓族之乱
子罕之贤
华向之乱
桓魋之乱
景公灭曹
大尹乱政
卷十五
衞
州吁之乱
惠公窃国
文公定狄难
甯武子弭晋难
孙甯废立
灵公之立
庄公出公父子争国
卷十六
郑
庄公克叔段
庄公入许
厉公簒国
穆公之立
灵公僖公之弑
西宫纯门之难
子产相国
灭许
高克曼满石制驷秦之败
卷十七
秦
纳芮取梁
穆公霸西戎
秦晋交伐
卷十八
楚
武王伐随
屈瑕败郧败绞伐罗
文王灭息邓败蔡黄
成王灭黄夔
成王之弑
穆王灭江蓼六
子燮子仪子越之乱
三王灭庸舒
五令尹代政
平王得国【附灵王之簒】
卷十九
呉楚
呉通上国【附季札让国】
阖庐入郢
卷二十
楚呉
越
昭王复国
白公胜之乱
楚灭陈
句践灭呉
【臣】等谨按春秋左传属事二十卷明傅逊撰逊字士凯太仓人尝游归有光之门困顿屋晚嵗乃以嵗贡授建昌训导是书发端于其友王执礼而逊续成之仿宋建安袁枢纪事本末之体变编年为属事事以题分题以国分传文之后各櫽括大意而论之于杜氏集解之未安者颇有更定而凡传文之有乖于世教者时亦纠正焉逊尝自云传中文义颇竭思虑特于地理殊多遗憾恨不获遍搜天下郡县志而精攷之又云元凯无汉儒不能为集解逊无元凯不能为此注其用心深至而推让古人胜于文人相轻者多矣乾隆四十一年十月恭校上
总纂官【臣】纪昀【臣】陆锡熊【臣】孙士毅
总　校　官【臣】陆费墀

[book_title]序
钦定四库全书
春秋左传属事序
史之体不一而编年其正也三代以前邈矣罕睹焉唯左氏发夫子笔削之防而着传司马君实奉英宗命而脩通鉴上下二千余年盖灏乎无不苞矣司马子长离腐刑之惨发其忿毒而为本纪世家列传等言似重乎其人袁仲枢因通鉴以纂纪事本末似重乎其事至夫艺文类聚与锦绣万花合璧事类等书似重乎其物吾尝评之重乎人者慕古尚友考世之士斯多取焉重乎事者经世制变拨乱致理之士斯多取焉重乎物者则钩句摘事攟摭嫓偶之士斯多取焉是皆魁人墨士各任其志好摅幽发粹志实载往以流惠乎后人者也吾婣党傅逊士凯氏少抱志略挫抑沉郁于时用袁氏体纂左传属事以稍自露其长予谓国语战国策太史公八书已类是非始于袁氏也而士凯之所自负者尤在训诂中自谓能革千载之譌予观其明简雅覈多以意悟于注家诚可称善若祧庙七音筮短龟长数事皆探前人微防抉其疑似而畅衍之非漫为臆説也至弁髦下二如身虽已较胜旧説而士凯犹自怀疑从予正之予谓冠礼算位本如是特弁髦句于文气觉拗然古人文字亦多有然者其他大者无虑百余条小者数百皆去杜之舛以发左之意其有杜本无谬而为他説所诖误者仍辨之以复于杜左氏之诡于正者亦以义裁之使无誖乎圣人之训诚亦可谓卓尔不羣者矣防其左宦引归贫不自聊亟欲此书之布于世数遗予书曰公为序之既冕其首而尤附之翼也予谓凡古之立言以图不朽者孰不同是心哉顾其显晦也似有数焉司马史记今家藏士习好之甚于六经而更两汉犹不显独杨恽以其自出能读之耳韩昌黎文为七大家之冠或以配孟子亦更四百余年至欧阳永叔而始大行是编也盖不与二书侔然观其比事而属之也俱有意义焉如齐桓之霸始以鲍之荐管其不能胜楚也以子文晋悼之复霸始以荀防之归而其后之失霸也以范鞅诸臣之贿其他事事必指要陈词昭为诫鉴务思有益于世非徒逞辨博摽奇丽为搦管濡翰之资已也有天下国家之责者俯而读之其必防于而发其志智者多矣使世之君子惟荣显之图或雕虫之是工则匪直是编诸古籍皆覆瓿类耳如以措大自任体国经治为怀则是编也将靡翼而横飞矣序与不序也奚与乎予惟重有望于天下之士焉尔呉郡王锡爵撰

[book_title]序
钦定四库全书
春秋左传属事序
昔者夫子春秋成而三氏翼之左氏尝及事夫子其好恶与之同而又身掌国史典故其事最详而辞甚丽公谷二氏私淑之子夏而以能创义例有所禆益于经学士大夫多习之其为左氏而显者汉丞相张苍诸王太傅贾谊京兆尹张敞太中大夫刘公子丞相翟方进之属贾谊至为之训故然终不得与二氏并而中垒校尉刘歆始笃好之至移书太常博士明其屈几用此获罪其后获竝立于学官而晋征南大将军杜预深究晳其学复传之而称其或先经以始事或后经以终义或依经而辨理或错经以合义自杜预之传行而左氏彬乎粲然公谷反不得称竝矣宋有胡安国者负其精识以为独能得夫子褒贬之微意衷三氏而去取之自胡氏之传行而三氏俱绌独为古文辞者尚好左氏不能尽废之而所谓好者好其语而已尔于是称左史者舍经而言史大抵史之体有二左氏则编年而司马氏乃纪传世家编年者贵在事而纪传世家贵在人贵在事则人或略而尚可推贵在人则事易复而于天下之大计不可以次第得然自司马氏之纪传行而后世之为史者亡所不沿袭当左氏时所谓晋之乘楚之梼杌以至魏之汲冢其简者若仿经而详者则为左其后夺于司马氏虽有荀恱袁宏之类然不甚为世称说而能法左氏之编年者司马氏之后人光也光所着史曰资治通鉴其文虽不敢望左氏之精凿要亦有以继之而上下千余年其事为年隔而不能整栗建安袁枢取而类分之名曰纪事本末而左氏其祖祢也顾未有若袁枢者出而吾乡傅逊氏少有雄志博涉晓兵尤好推前代理乱大原谓左氏足以发其奇益覃思详索而融贯其义用袁枢法而整齐之其大体先王室次盟主次列国次外夷取事之大者与国之大者比而小者附见焉不必如训家之所谓张本为伏为应一举始而终遂了然若指掌其它句为之故字为之考虽不能不资之杜氏而杜氏之有舛僻者亦掊而正之必使之无负乎左氏而后已故执杜氏以治左氏十而得入执傅氏以治左氏十不失一且也为杜而左者难为傅而左者易故夫傅氏者左氏之慈孙而杜氏之诤臣也汉之时左氏故不能大重如公谷而为之者如向所称三张贾生辈皆通达国体而公谷之学公孙用以绳下而张汤傅为峻文决理又请用博士弟子治之者补廷尉史虽以董江都之贤而不能免于决事比之刻岂所谓属事者多达而析义者易深耶使傅氏及是时而成此书令三张贾生者见之其有禆于汉治当何如也傅氏今虽尚墨墨守学官部使者已从守令科三论荐矣其将使之展而效之时哉呉郡王世贞撰

[book_title]序
钦定四库全书
春秋左传属事序
古史之存寡矣唯左氏释经以着传故鲁二百五十五年之史独完而诸国事亦往往可以概见虽当世衰季簒弑攻夺烝姣之丑不絶于篇而其间英臣伟士名言懿行犹足为世规准至战陈射御燕享辞命卜筮皆非后世之所能及盖以去古未逺而先圣之法尚有存焉故也然体本编年而纪载繁博或一简而几事错陈或累卷而一事乃竟或以片言而张本至巨或以微事而古典攸徴兹欲遡流穷委寻要领而绎防归盖亦难矣自司马子长变古法以为纪传世家等言而后之作史者卒不能易名编年者虽自荀恱以后无虑四十家而书不多存事无通防至宋司马文正始粹一千三百六十二年之事以为通鉴而赵兴智灭实以上接左氏襄子惎智伯事建安袁氏复因之以纂纪事本末使每事成败始终之迹一览而得读史者咸便而葆之逊尝欲祖其法以纂左传事而先师归熙甫谓当难于通鉴数倍逊颇悟其防取王敬文本蒇而成焉惧其事繁紊且遗也故于诸国事各以其国分属而仍次第之于时王道既衰伯图是赖故以伯继周而凡盛衰盛衰离合大故皆使自为承续而不列于诸国之中以其文古须注可读元凯好之自谓成癖而其集解乃多纰缪踈略或传文未断而裂其句以为之注如防川介山失其奇胜且意义亦难于防解逊故竟其篇章而总用训诂于后并参众説酌鄙意僭为之厘正焉又读胡身之注通鉴时有评议以发明其事之得失辄慕而效之其是非或不大誖于圣人而微蕴亦因以少见逊少好读史兹传虽以释经而与后之言经者多抵牾难合故经不能强明而独躭其文辞视以古史妄纂兹録名曰春秋左传属事颇自谓得古人读史之遗意有助于考古者之便云然袁氏书为世所好而事多遗脱稍有错误若得为之补其遗正其误而更益之以宋与元使数千百年成败兴衰之故皆得并论而详列之岂非生平之一快也哉而未敢必其能与否也噫理难至当人莫自知以古人之贤犹不能无失矧逊于古人无能为役宁不百其失乎唯祈知言之君子不鄙而教之时皇明万厯十有三年乙酉初夏日呉郡后学傅逊士凯自序

[book_title]凡例
钦定四库全书
春秋左传属事
凢例
一列诸国先后俱依经文事既分属而小国以事交于某国者即附见于某国之中
一纂事从题无题从类凢事与题稍相涉者因为附见以无遗古史之文
一凢一事而宜分见两属者则置于所重之中而于其轻者则从节仍云详见某处又有因事起事而于他事为要本事无与者则直置于他事而云余见某处凢节文皆空一字以别于全文若有一二句从节者止空一字不复云详见余见
一凢虽一事而岁月既乆枝节自繁则于一题之内又分数题其年月亦因其内事以为先后【如三桓弱公室小国交鲁之类】
一有大事而中有数事不可分析者则于二事之交加一圈以别异之【如隐公摄国晋楚争伯之类】
一杜注于一事之始云为某事张本于终则云终某人之言今事既类聚故俱不用其云在某公几年者今云在某事内
一此编本为明达者之资故多总括其意以注而于字句或略焉以待观者之自悟悟而得之则得之于心也固
一凢名物度数不可以意求者则俱从详且以备检考焉
一凢注或仍或革于必然无疑者则直解其中不复致辨其有疑似难析古制难辨必须详考乃定深思方得者则于去取创见之际俱不敢苟故另为辨悮二卷以求正于博雅其或无可考据思之不得者则并存其説以并求正焉
一有本不必注而先为杜注所谬者则亦解之以正其谬或见于辨悮中
一左氏好以成败论人凢于生死治乱之先必预为徴兆而后以事为应騐固有未必尽然者先儒讥之以诬当矣然于世教有补故皆因焉而有悖伦伤化之极者不得已而略评数语于中以明大义凢评议仍用小圈以别于训注总评于后者则用大圈
一传中地名元凯皆释以晋时所名今皆易以昭代之制古迹晋有而今无者则加旧字以存疑未有考者姑阙前见者从略【于其事有关系者仍从详】
一杜于晋朝元皇后丧议太子应既葬除服故凢传中丧制皆曲为强解以信其説先儒谓其巧饰经传以附人情今注中悉为厘正
一传中于一人或以名或以字或以諡或以邑错见于一事之中观者卒难别识今于一人始见即详其姓名字諡等庶使易晓
一传中多古字通用及奇字难识或以一字屡见若悉为音释似觉太繁故另分部音释附于辨悮之前
一传中有三代器名以形不明故义亦难解今皆考而图其形并为好古者之一资

[book_title]卷一
钦定四库全书
春秋左传属事卷一　　　　明　傅逊　撰
周
桓王伐郑
隐公三年　郑武公庄公为平王卿士王贰于虢郑伯怨王王曰无之故周郑交质王子狐为质于郑郑公子忽为质于周王崩周人将畀虢公政四月郑祭足帅师取温之麦秋又取成周之禾周郑交恶君子曰信不由中质无益也明恕而行要之以礼虽无有质谁能间之苟有明信涧谿沼沚之毛苹蘩蕰藻之菜筐筥锜釡之器潢污行潦之水可荐于鬼神可羞于王公而况君子结二国之信行之以礼又焉用质风有采蘩采苹雅有行苇泂酌昭忠信也【卿士王卿之执政者郑父子秉周政虢西虢公今陜西寳鸡县有虢国城时亦仕王朝贰欲分政于虢也以物相赘曰质狐平王子忽庄公子畀政成先王意祭足郑大夫字仲温今河南温县成周今河南洛阳县周四月秋计麦禾犹未熟取之者或为圉牧用耳交恶相疾也君子称言明恕开诚逮人也礼典秩山夹水曰涧水出于山曰谿沼池沚小渚毛草也苹大萍蘩皤蒿蕰藻亦二水草筐方筥圆皆竹锜有足釡无足皆金潢污停水行潦流潦羞进也风国风义取不嫌于薄物雅大雅行苇义取忠厚泂酌义取虽行潦可以供祭祀○于此周与郑等而势更出郑下陵夷极矣左氏如此叙事亦岂体乎】六年冬郑伯如周始朝桓王也王不礼焉周桓公言于王曰我周之东迁晋郑焉依善郑以劝来者犹惧不蔇况不礼焉郑不来矣【桓王即位乆至是始朝桓公名黑肩周采地公旦后也平王东迁晋文侯郑武公左右王室故曰依蔇至也】
八年夏虢公忌父始作卿士于周【于此遂畀之政】八月丙戌郑伯以齐人朝王礼也【郑伯不以虢公得政而背王故为礼】
九年夏宋公不王郑伯为王左卿士以王命讨之伐宋秋郑人以王命来告伐宋【不王不共王职为左则与虢公分任来告乘鲁怨宋】
【也详见隠公摄国】
十年六月戊申公会齐侯郑伯于老桃壬戌公败宋师于菅庚午郑师入郜辛未归于我庚辰郑师入防辛巳归于我君子谓郑庄公于是乎可谓正矣以王命讨不庭不贪其土以劳王爵正之体也蔡人衞人郕人不会王命秋七月庚寅郑师入郊犹在郊宋人衞人入郑蔡人从之伐戴八月壬戌郑伯围戴癸亥克之取三师焉宋衞既入郑而以伐戴召蔡人蔡人怒故不和而败九月戊寅郑伯入宋冬齐人郑人入郕讨违王命也【老桃菅宋地防郜宋邑郑伯后期而公独败宋师故郑频独进兵以入郜防入而不有命鲁取之下事上皆成礼庭中故不王曰不庭劳者叙其勤以答之鲁侯爵尊郑伯爵卑故言劳王爵郑师还驻逺郊故宋衞得乘虚入其国蔡从宋衞在戴以不得同入郑之功不和故郑得围之于戴而皆取之戴国今为河南考城县郕亦国在今山东汶上县北有郕国城】
十一年秋王取邬刘蒍邘之田于郑而与郑人苏忿生之田温原絺樊隰郕欑茅向盟州陉隤怀君子是以知桓王之失郑也恕而行之德之则也礼之经也已弗能有而以与人人之不至不亦宜乎【邬刘在今河南偃师县境旧有邬聚刘亭蒍阙邘河南怀庆县有邘台村俱郑田温前见原河南济源县絺在河南河内县境樊一名阳樊河南济源县有曲阳城为其地隰郕河南怀庆府有期城为其地攒茅河南修武县有攅城向河南济源县有向城盟河南孟县有孟城州陉阙隤在河南修武县境怀亦属修武县有怀城俱苏忿生田忿生周武王司冦时其后叛王田本自据恕则人心协而德顺礼序故为则为经】
桓公五年　王夺郑伯政郑伯不朝秋王以诸侯伐郑郑伯御之王为中军虢公林父将右军蔡人衞人属焉周公黑肩将左军陈人属焉郑子元请为左拒以当蔡人衞人为右拒以当陈人曰陈乱民莫有鬬心若先犯之必奔王卒顾之必乱蔡衞不枝固将先奔既而萃于王卒可以集事从之曼伯为右拒祭仲足为左拒原繁高渠弥以中军奉公为鱼丽之陈先偏后伍伍承弥缝战于繻葛命二拒曰旝动而鼓蔡衞陈皆奔王卒乱郑师合以攻之王卒大败祝射王中肩王亦能军祝聃请从之公曰君子不欲多上人况敢陵天子乎苟自救也社稷无陨多矣夜郑伯使祭足劳王且问左右【夺悉不使之与也前忌父此林父疑皆虢公字子元郑公子拒方阵司马法车二十五乘为偏五人为伍以车居前以伍次之承偏之隙而弥缝之此盖鱼丽阵法繻葛郑地旝旃也通帛为之盖大将之麾执以号令王军败身伤犹殿而不奔故曰能军郑伯敛军问劳稍存臣礼曼伯原繁高渠弥祝皆郑大夫】○【郑伯虽已不臣而动假命以行犹有尊周之心焉可抚而御也既易其田又夺之政是驱之叛矣及讨其不朝能虞其不以兵御耶而遂亲将以行也至兵败身伤复受其劳问而不自耻也哀哉】
七年夏盟向求成于郑既而背之秋郑人齐人衞人伐盟向王迁盟向之民于郏【前王以二邑与郑故求成郏王城今为河南府治】
子克子頽子带之乱
桓公十八年秋周公欲弑庄王而立王子克辛伯告王遂与王杀周公黑肩王子克奔燕初子仪有宠于桓王桓王属诸周公辛伯谏曰并后匹嫡两政耦国乱之本也周公弗从故及【庄王桓王太子克其弟字子仪辛伯周大夫周公见前燕南燕今河南胙城县即其地妾如后庶如嫡臣擅命都如国皆以致乱及及于难】○【是为子克之乱下为子頽之乱】庄公十六年　初晋武公伐夷执夷诡诸蒍国请而免之既而弗报故子国作乱谓晋人曰与我伐夷而取其地遂以晋师伐夷杀夷诡诸周公忌父出奔虢惠王立而复之【诡诸蒍国皆周大夫夷诡诸采地弗报不报施于蒍国忌父王卿士奔虢避子国难至惠王始复其位】
十八年春虢公晋侯郑伯使原庄公逆王后于陈陈妫归于京师实惠后【虢晋朝王郑伯又以齐执其卿詹故求王为援皆在周倡义为王定昏所谓惠后也妫陈姓后宠爱少子带致乱】
十九年　初王姚嬖于庄王生子颓子頽有宠蒍国为之师及惠王即位取蒍国之圃以为囿边伯之宫近于王宫王取之王夺子禽祝跪与詹父田而收膳夫之秩故蒍国边伯石速詹父子禽祝跪作乱因苏氏秋五大夫奉子頽以伐王不克出奔温苏子奉子頽以奔衞衞师燕师伐周冬立子頽【王姚庄王之妾姚姓蒍国前已乱周与边伯子禽祝跪詹父为五大夫膳夫即石速以士不数秩禄也苏氏前桓王夺其邑以与郑者】
二十年春郑伯和王室不克执燕仲父夏郑伯遂以王归王处于栎秋王及郑伯入于邬遂入成周取其寳器而还冬王子頽享五大夫乐及徧舞郑伯闻之见虢叔曰寡人闻之哀乐失时殃咎必至今王子頽歌舞不倦乐祸也夫司冦行戮君为之不举而况敢乐祸乎奸王之位祸孰大焉临祸忘忧忧必及之盍纳王乎虢公曰寡人之愿也【仲父南燕伯字栎郑邑今河南钧州邬王所取郑邑徧舞备六代之乐叔虢公字周礼王日一举鼎十有二物皆有爼以乐侑食不举不举鼎也】
二十一年春胥命于弭夏同伐王城郑伯将王自圉门入虢叔自北门入杀王子頽及五大夫郑伯享王于阙西辟乐备王与之武公之略自虎牢以东原伯曰郑伯效尤其亦将有咎五月郑厉公卒王廵虢守虢公为王宫于玤王与之酒泉郑伯之享王也王以后之鞶鉴予之虢公请器王予之爵郑伯由是始恶于王冬王归自虢【弭郑地郑虢相命以谋纳王阙象魏也辟偏也乐备备六代之乐略界也郑武公傅平王王赐之自虎牢以东后失其地故惠王复与虎牢今河南汜水县原伯原庄公也效尤以子頽就戮而乐备是效其徧舞也厉公卒子文公立天子省方谓之廵守玤虢地酒泉周邑鞶鉴鞶带而以镜为饰也爵酒器爵重于鞶鉴故郑恶○兹役也郑伯功大于虢而王待虢有加宁毋徴乱乎】
二十七年冬王使召伯廖赐齐侯命且请伐衞以其立子頽也【召伯廖王卿士赐命为侯伯】
二十八年春齐侯伐衞战败衞师数之以王命取赂而还
二十九年冬樊皮叛王【樊采地皮名字仲周大夫】
三十年春王命虢公讨樊皮夏四月丙辰虢公入樊执樊仲皮归于京师○【以上为子頽之乱以下为子带之乱】
僖公七年冬闰月惠王崩襄王恶太叔带之难惧不立不发丧而告难于齐【襄王惠王太子名郑带襄王弟惠后之少子也】
八年春盟于洮谋王室也襄王定位而后发丧【防洮始定】冬王人来告丧难故也是以缓
十年春狄灭温苏子无信也苏子叛王即狄又不能于狄狄人伐之王不救故灭苏子奔衞
十一年夏扬拒泉臯伊雒之戎同伐京师入王城焚东门王子带召之也秦晋伐戎以救周秋晋侯平戎于王【扬拒泉臯皆戎邑及杂戎居伊水雒水间者伊水源出河南卢氏县闷顿岭经嵩县洛阳偃师县入洛洛水源出陜西洛南县冡领山经卢氏洛阳偃师巩县入河带召戎欲以簒位秦晋有勤王之举】
十二年夏王以戎难故讨王子带秋王子带奔齐十三年春齐侯使仲孙湫聘于周且言王子带事毕不与王言归复命曰未可王怒未怠其十年乎不十年王弗召也【湫齐大夫○子带引外冦以危宗国其罪大矣而桓为之请复非也仲孙号为多智能测王怒之未怠而不能测带恶之不悛乎】
二十年春滑人叛郑而服于衞夏郑公子士泄堵冦帅师入滑【滑属郑小国今为河南偃师县士文公子泄堵冦郑大夫】
二十二年秋富辰言于王曰请召大叔诗曰协比其邻昏姻孔云吾兄弟之不协焉能怨诸侯之不睦王说王子带自齐复归于京师王召之也【富辰周大夫诗小雅言王者为政先和协近亲则昏姻甚相归附邻犹近也孔甚云旋也○富辰论兄弟之常可耳带之长恶好乱不可以是论矣必召之归致其罪必不可容而杀之曷若全之于外之为愈乎亲亲而择人焉乱斯免矣】
二十四年　郑之入滑也滑人聴命师还又即衞郑公子士泄堵俞弥帅师伐滑王使伯服游孙伯如郑请滑郑伯怨惠王之入而不与厉公爵也又怨襄王之与衞滑也故不聴王命而执二子王怒将以狄伐郑富辰谏曰不可臣闻之大上以德抚民其次亲亲以相及也昔周公吊二叔之不咸故封建亲戚以蕃屏周管蔡郕霍鲁衞毛郜雍曹滕毕原酆郇文之昭也邘晋应韩武之穆也凡蒋邢茅胙祭周公之也召穆公思周德之不类故纠合宗族于成周而作诗曰常棣之华鄂不韡韡凡今之人莫如兄弟其四章曰兄弟阋于墙外御其侮如是则兄弟虽有小忿不废懿亲今天子不忍小忿以弃郑亲其若之何庸勲亲亲昵近尊贤德之大者也即聋从昧与顽用嚚奸之大者也弃德崇奸祸之大者也郑有平惠之勲又有厉宣之亲弃嬖宠而用三良于诸姬为近四德具矣耳不聴五声之和为聋目不别五色之章为昧心不则德义之经为顽口不道忠信之言为嚚狄皆则之四奸具矣周之有懿德也犹曰莫如兄弟故封建之其怀柔天下也犹惧有外侮扞御侮者莫如亲亲故以亲屏周召穆公亦云今周德既衰于是乎又渝周召以从诸奸无乃不可乎民未忘祸王又兴之其若文武何王弗聴使頽叔桃子出狄师夏狄伐郑取栎王德狄人将以其女为后富辰谏曰不可臣闻之曰报者倦矣施者未厌狄固贪惏王又啓之女德无极妇怨无终狄必为患王又弗聴初甘昭公有宠于惠后惠后将立之未及而卒昭公奔齐王复之又通于隗氏王防隗氏頽叔桃子曰我实使狄狄其怨我遂奉大叔以狄师攻王王御士将御之王曰先后其谓我何宁使诸侯图之王遂出及坎欿国人纳之秋頽叔桃子奉大叔以狄师伐周大败周师获周公忌父原伯毛伯富辰王出适郑处于泛大叔以隗氏居于温【堵俞弥郑大夫伯服游孙伯周大夫辰意以郑虽不臣而衅本自王深以狄伐之非故谏云上古沕穆德盛而民怀中古由亲以逮之吊伤咸同也周公伤夏商之叔世踈其亲戚以至灭亡故广封其兄弟十六国文王子四国武王子六国周公别子嗣也召穆公周卿士名虎召采地类善纠收也厉王失德兄弟道缺穆公于东都收而作诗以亲之属小雅国语诗序谓周公作常棣玉李也花柎相承甚力故以兴兄弟焉鄂华发外者萼通不岂不也韡韡光明貌阋讼争貌言内虽不和犹御外侮庸用昵昵也崇尊信也平王东迁晋郑是依惠王出奔虢郑纳之勲也郑祖桓公厉王之子宣王母弟亲也嬖宠谓申侯子华三良谓叔詹堵叔师叔用舍得人贤也所宜尊且近在王畿是为四德聋昧顽嚚本戎狄之性周公封兄弟召公作诗皆亲亲也今伐郑是变其道渝变也頽带之乱未熄而又兴之使甚将废文武之功业王用狄师有功将贵其女辰又谏有劳施则望报过厚妇人多性荡而怨深尤足以致患皆不纳而乱作昭公子带谥食邑于甘隗氏王所立狄后防废也周礼王之御士十二人坎欿周地在今河南巩县境原毛皆采邑泛郑邑今河南襄城县因襄王处此而名】冬王使来告难曰不谷不德得罪于母弟之宠子带鄙在郑地泛敢告叔父臧文仲对曰天子蒙尘于外敢不奔问官守王使简师父告于晋使左鄢父告于秦天子无出书曰天王出居于郑辟母弟之难也天子凶服降名礼也郑伯与孔将鉏石甲父侯宣多省视官具于泛而后聴其私政礼也【鄙野处也同姓诸侯称叔父天子清道而行其居九重故奔外曰蒙尘不敢斥尊故曰官守师父鄢父周二大夫凶服素服降名称不谷也孔将鉏等郑三大夫官官司具器具先君后已故曰礼】
二十五年春秦伯师于河上将纳王狐偃言于晋侯曰求诸侯莫如勤王　晋侯辞秦师而下三月甲辰次于阳樊右师围温左师逆王夏四月丁巳王入于王城取大叔于温杀之于隰城【余见晋文公之伯】○【噫周之衰也端守静正犹自全乎其为尊乃纵情多妄以乱乎内必外假诸国以定是犹既嬴而复自絶其食也然皆起于紊蔑适嗣宠爱庶孽之故前车累覆而后不一鉴焉其瞢甚哉抑大叔罪大杀之当矣而称昭公后又有甘简甘悼甘桓之属岂既杀之而又赐之美谥复为之立后耶有不可解者】
王臣争政
【周公阅　王孙苏周公楚　王叔陈生】
文公十四年春顷王崩周公阅与王孙苏争政故不赴凡崩薨不赴则不书祸福不告亦不书惩不敬也秋周公将与王孙苏讼于晋王叛王孙苏而使尹氏与啓讼周公于晋赵宣子平王室而复之【王匡王叛不与之讼理其直复复使之和亲也○王既知曲直所归曷不能正而乃求晋理之其倒而授之也甚矣】
宣公十五年夏六月王孙苏与召氏毛氏争政使王子捷杀召戴公及毛伯衞卒立召襄【王子捷王札子别名召襄戴公子立之嗣其位】
十六年秋为毛召之难故王室复乱王孙苏奔晋晋人复之【○苏罪甚矣而晋复之非也】冬晋侯使士会平王室定王享之原襄公相礼殽烝武子私问其故王闻之召武子曰季氏而弗闻乎王享有体荐宴有折俎公当享卿当宴王室之礼也武子归而讲求典礼以脩晋国之法【士会谥武子字季凡享半解其体而荐之以训共俭宴则体解节折升之于俎物皆可食以示慈惠士会以享当体荐而殽升故怪问之王言礼以分异防卿分宜宴防故感焉而讲求之以脩国法烝升也公诸侯也传言典礼乆废并会之贤】
成公十一年夏周公楚恶惠襄之偪也且与伯与争政不胜怒而出及阳樊王使刘子复之盟于鄄而入三日复出奔晋【惠襄二王之族伯与周卿士阳樊时属晋鄄周地】
十二年春王使以周公之难来告书曰周公出奔晋凡自周无出周公自出故也【天子无外故奔者不言出周公为王所复而自絶于周故书出以非之】
襄公十年冬王叔陈生与伯舆争政王右伯舆王叔陈生怒而出奔及河王复之杀史狡以说焉不入遂处之晋侯使士匄平王室王叔与伯舆讼焉王叔之宰与伯舆之大夫瑕禽坐狱于王庭士匄聴之王叔之宰曰筚门圭窦之人而皆陵其上其难为上矣瑕禽曰昔平王东迁吾七姓从王牲用备具王赖之而赐之骍旄之盟曰世世无失职若筚门圭窦其能来东厎乎且王何赖焉今自王叔之相也政以贿成而刑放于宠官之师旅不胜其富吾能无筚门圭窦乎唯大国图之下而无直则何谓正矣范宣子曰天子所右寡君亦右之所左亦左之使王叔氏与伯舆合要王叔氏不能举其契王叔奔晋不书不告也单靖公为卿士以相王室【陈生伯舆皆王卿士右助也説説陈生也处处之河上士匄晋卿食邑于范谥宣子周礼命夫命妇不躬坐狱讼故使宰与属大夫对争曲直筚门柴门圭窦上锐下方状如圭宰言伯舆家微不得陵上瑕禽言先世以大姓从王有劳非微也今政刑皆私属长皆受赂而富故致我贫放肆也牲牺牲用器用骍赤牲旄犣牛也牡牛为犣即骍牡也举此见得重盟不以鸡犬厎邸也正者不失下之直匄知伯舆直不自専而推之于王合要合其要期之辞以相辨诘契其辞也】
定灵昏齐
宣公六年夏定王使子服求后于齐冬召桓公逆王后于齐【子服周大夫桓公周卿士】
襄公十二年冬灵王求后于齐齐侯问对于晏桓子桓子对曰先王之礼辞有之天子求后于诸侯诸侯对曰夫妇所生若而人妾妇之子若而人无女而有姊妹及姑姊妹则曰先守某公之遗女若而人齐侯许昏王使隂里结之【若而人举数以备择也隂里周大夫结成也】
十四年秋王使刘定公赐齐侯命曰昔伯舅大公右我先王股肱周室师保万民世胙大师以表东海王室之不坏繄伯舅是赖今予命女环兹率舅氏之典纂乃祖考无忝乃旧敬之哉无废朕命【定公名夏胙禄也言世其禄以为东海之表率繄发声环齐灵公名纂继也因昏而加褒显传言王室不能命有功】
十五年春官师从单靖公逆王后于齐卿不行非礼也【官师刘夏官天子不亲昏使上卿逆公监之夏非卿故非礼】
刘康公败于茅戎
文公十七年秋周甘歜败戎于邥垂乗其饮酒也【歜周大夫邥垂周地属今河南新安县】
成公元年春晋侯使瑕嘉平戎于王单襄公如晋拜成刘康公徼戎将遂伐之叔服曰背盟而欺大国此必败背盟不祥欺大国不义神人弗助将何以胜不聴遂伐茅戎三月癸未败绩于徐吾氏【瑕嘉晋大夫襄公王卿士康公王季子谥戎平还欲徼其无备叔服周内史徐吾氏茅戎之别】秋王人来告败
襄公五年春王使王叔陈生愬戎于晋晋人执之士鲂如京师言王叔之贰于戎也【王叔周卿士戎陵虣周室故愬于晋王叔有贰心于戎故晋执之恐王以为罪故使鲂言其故】
景王让晋
僖公二十二年　初平王之东迁也辛有适伊川见被髪而祭于野者曰不及百年此其戎乎其礼先亡矣秋秦晋迁陆浑之戎于伊川【辛有周大夫伊川前见被髪而祭迁戎之兆也陆浑今河南嵩县旧名陆浑县传因迁戎追记辛有之言】
文公八年冬襄仲会晋赵孟　遂会伊雒之戎书曰公子遂珍之也【襄仲鲁大夫名遂戎将伐鲁遂不复命専与之盟○惧戎与盟何足珍乎】昭公九年春周甘人与晋阎嘉争阎田晋梁丙张趯率隂戎伐颍王使詹桓伯辞于晋曰我自夏以后稷魏骀芮岐毕吾西土也及武王克商蒲姑商奄吾东土也巴濮楚邓吾南土也肃慎燕亳吾北土也吾何迩封之有文武成康之建母弟以蕃屏周亦其废队是为岂如弁髦而因以敝之先王居梼杌于四裔以御魑魅故允姓之奸居于瓜州伯父惠公归自秦而诱以来使偪我诸姬入我郊甸则戎焉取之戎有中国谁之咎也后稷封殖天下今戎制之不亦难乎伯父图之我在伯父犹衣服之有冠冕木水之有本原民人之有谋主也伯父若裂冠毁冕拔本塞源专弃谋主虽戎狄其何有余一人叔向谓宣子曰文之伯也岂能改物翼戴天子而加之以共自文以来世有衰德而暴灭宗周以宣示其侈诸侯之贰不亦宜乎且王辞直子其图之宣子説王有姻丧使赵成如周吊且致阎田与襚反颍俘王亦使宾滑执甘大夫襄以说于晋晋人礼而归之【甘周邑今河南府城西有甘水人邑大夫名襄阎嘉晋阎县大夫丙趯晋二大夫隂戎陆浑戎颍周邑今河南登封县有颍谷桓伯周大夫辞责让也魏今山西平陆县有魏城骀陜西武功县有漦城芮山西芮城县岐陜西岐山县毕在长安县西北言自夏世以后稷功高受此五国为西土长蒲姑齐地今山东博兴县有蒲姑城商奄鲁地兖州有奄城巴四川重庆等府濮一云江汉之南今云南镇沅景东府亦濮蛮肃慎今辽东三万衞燕今燕京亳今山西垣曲县有亳城言武王光有天下何所不统弁髦弁加于髦也古童子垂髦冠礼始冠缁布冠次皮弁次爵弁记云三加弥尊是弁髦本以尊之岂因以敝之乎喻周为宗主当救其废坠不得陵蔑也梼杌举四凶之一言四裔则三苗在其中允姓隂戎之祖与三苗俱放三危瓜州今陜西甘肃邑外为郊郊外为甸言戎若不由晋安能偪取此封殖犹培飬制専制也谋主宗族之师长又言在晋犹然于戎狄无复可责咎之深也宣子晋卿韩起谥叔向晋大夫改物改正朔易服色翼佐戴奉也姻外亲襚送丧衣俘所获俘囚宾滑周大夫】
王臣丧亡
【成肃公　王子佞夫　单献公　单成公　原伯　甘悼公　巩简公】
成公十三年春三月公及诸侯朝王遂从刘康公成肃公会晋侯伐秦成子受脤于社不敬刘子曰吾闻之民受天地之中以生所谓命也是以有动作礼义威仪之则以定命也能者养之以福不能者败以取祸是故君子勤礼小人尽力勤礼莫如致敬尽力莫如敦笃敬在养神笃在守业国之大事在祀与戎祀有执膰戎有受脤神之大节也今成子惰弃其命矣其不反乎【刘成二公皆王卿晋伐秦请师于王故鲁公既朝王从二公会晋侯二子即二公脤宜社之肉以蜃饰其所盛之器故曰脤宜出师祭社之名刘子所云中即书之降衷诗之秉夷则即有物有则善于其则而天之命我者斯固所谓定命也能以德养之则福自致不德而败焉自召其祸故上下各宜以分而尽其诚上焉者养其神明之舍下焉者守其职业之常大事在祀与戎而祀之执膰戎之受脤又神惠下临故为大节非至敬无以通乎幽而答其贶今以惰是悖其则而天命之中弃矣以此知其亡之速也斯言性命祸福之理精矣】五月成肃公卒于瑕
襄公三十年　初王儋季卒其子括将见王而叹单公子愆期为灵王御士过诸廷闻其叹而言曰乌乎必有此夫入以告王且曰必杀之不慼而愿大视躁而足高心在他矣不杀必害王曰童子何知及灵王崩儋括欲立王子佞夫佞夫弗知戊子儋括围蒍逐成愆成愆奔平畤五月癸已尹言多刘毅单蔑甘过巩成杀佞夫括瑕廖奔晋书曰天王杀其弟佞夫罪在王也【儋季灵王弟括除服故见王愆期公子名闻声而知其志必欲有此大权告王预除之王弗信而乱作佞夫灵王子景王弟成愆蒍邑大夫平畤周邑尹言多等周五大夫瑕廖括党佞夫不知故罪王】
昭公七年　单献公弃亲用羇冬十月辛酉襄顷之族杀献公而立成公【献公周卿士羇寄客也襄顷二王献公之先成公献公弟】
十一年秋单子会韩宣子于戚视下言徐叔向曰单子其将死乎朝有着定会有表衣有襘带有结会朝之言必闻于表着之位所以昭事序也视不过结襘之中所以道容貌也言以命之容貌以明之失则有阙今单子为王官伯而命事于会视不登带言不过步貌不道容而言不昭矣不道不共不昭不从无守气矣【单子谥成公戚今比直开州有戚城朝内列位常处谓之着定字疑衍野会设表以为位襘领交结带结貌正曰共言顺曰从】十二月单成公卒
十二年　周原伯绞虐其舆臣使曹逃冬十月壬申朔原舆人逐绞而立公子跪寻绞奔郊【绞周大夫舆众曹其徒也跪寻绞弟郊周邑】○甘简公无子立其弟过过将去成景之族成景之族赂刘献公丙申杀甘悼公而立成公之孙防丁酉杀献大子之傅庾皮之子过杀瑕辛于市及宫嬖绰王孙没刘州鸠隂忌老阳子【甘简公周卿士过悼公名成景皆过之先君二族赂献公使之杀过防平公名庾过瑕辛及宫绰五大夫皆甘悼公党】
定公元年　周巩简公弃其子弟而好用逺人
二年夏四月辛酉巩氏之羣子弟贼简公【弃亲用踈故败】
子朝之乱
昭公十五年夏六月乙丑王大子夀卒秋八月戊寅王穆后崩【夀景王子穆后夀之母】十二月晋荀跞如周葬穆后籍谈为介既葬除丧以文伯宴樽以鲁壶王曰伯氏诸侯皆有以镇抚王室晋独无有何也文伯揖籍谈对曰诸侯之封也皆受明器于王室以镇抚其社稷故能荐彞器于王晋居深山戎狄之与邻而逺于王室王灵不及拜戎不暇其何以献器王曰叔氏而忘诸乎叔父唐叔成王之母弟也其反无分乎密须之鼓与其大路文所以大搜也阙巩之甲武所以克商也唐叔受之以处参虚匡有戎狄其后襄之二路鏚钺秬鬯彤弓虎贲文公受之以有南阳之田抚征东夏非分而何夫有勲而不废有绩而载奉之以土田抚之以彞器旌之以车服明之以文章子孙不忘所谓福也福祚之不登叔父焉在且昔而高祖孙伯黡司晋之典籍以为大政故曰籍氏及辛有之二子董之晋于是乎有董史女司典之后也何故忘之籍谈不能对賔出王曰籍父其无后乎数典而忘其祖籍谈归以告叔向叔向曰王其不终乎吾闻之所乐必卒焉今王乐忧若卒以忧不可谓终王一岁而有三年之防二焉于是乎以防賔宴又求彞器乐忧甚矣且非礼也彝器之来嘉功之由非由防也三年之防虽贵遂服礼也王虽弗遂宴乐以早亦非礼也礼王之大经也一动而失二礼无大经矣言以考典典以志经忘经而多言举典将焉用之【荀跞字文伯鲁壶鲁国所献壶樽王因之责晋镇抚谓献物足为王室重揖谈揖使对明器明德之分器彝常也常寳之物谈言晋逺王近戎先无分器故无献叔谈字密须姞姓国今陜西灵台县文王伐之得其路鼓以搜阙巩国名参虚实沉之次晋之分野襄襄王二路大路戎路鏚斧钺金钺秬黒黍鬯香酒彤弓赤弓虎贲王之衞士南阳凡四邑不废加赏载书功于策也土田谓南阳彝器弓钺之属车服二路文章旌旗也焉在谁在也言必在叔父王以晋先世受分于王室子孙世守之以延其福祚正当有以镇抚我孙伯黡晋正卿谈九世祖辛有周人其二子适晋为大史籍黡与之共董督晋典因为董氏董狐其后时谈忘之故王以占其无后而已则非礼叔向又以审其不终礼为长子三年防妻虽期年而以其子有三年之戚为之三年不娶亦有三年之义遂竟也王虽弗竟而犹当隠戚今求器且宴乐是失二礼弃大而详其细则无所附】
十八年春王二月乙夘周毛得杀毛伯过而代之苌曰毛得必亡是昆吾稔之日也侈故之以而毛得以济侈于王都不亡何待【过周大夫得过之族周贤大夫昆吾夏伯也稔熟也侈恶积稔以乙夘日与桀同诛今得恶同故云】秋葬曹平公往者见周原伯鲁焉与之语不説学归以语闵子马闵子马曰周其乱乎夫必多有是説而后及其大人大人患失而惑又曰可以无学无学不害不害而不学则苟而可于是乎下陵上替能无乱乎夫学殖也不学将落原氏其亡乎【伯鲁周大夫时在曹故往会葬者见之闵子马鲁贤人云国乱俗壊言不必学者既多渐以及大人大人惧违众而失其位志意惑乱故狥流俗而相为此言则皆遂不学而事懐苟且陵替患生而必乱殖生长也言学之进德如农之殖苗日新日益落衰也○子马之言万世之药石也而于今尤中伤哉】
二十一年春天王将铸无射泠州鸠曰王其以心疾死乎夫乐天子之职也夫音乐之舆也而钟音之器也天子省风以作乐器以钟之舆以行之小者不窕大者不摦则和于物物和则嘉成故和声入于耳而藏于心心亿则乐窕则不咸摦则不容心是以感感实生疾今钟摦矣王心弗堪其能乆乎【无射钟名律中无射泠乐官州鸠其名省风谓省风俗而作乐以移之钟言其聚舆言其行窕细而不满摦大而不入嘉成嘉乐告成也亿安也不咸不充满不容不堪容以是感于心则随其感而心疾生】
二十二年　王子朝賔起有宠于景王王与賔孟説之欲立之刘献公之庶子伯蚠事单穆公恶賔孟之为人也愿杀之又恶王子朝之言以为乱愿去之賔孟适郊见雄鸡自断其尾问之侍者曰自惮其牺也遽归告王且曰鸡其惮为人用乎人异于是牺者实用人人牺实难已牺何害王弗应夏四月王田北山使公卿皆从将杀单子刘子王有心疾乙丑崩于荣锜氏戊辰刘子挚卒无子单子立刘蚠五月庚辰见王遂攻賔起杀之盟羣王子于单氏【子朝景王庶长子賔起子朝傅字孟説相语也刘献公名挚伯蚠一名狄单穆公名旗子朝有欲位之言故蚠恶之起因牺鸡而言牺虽宠饰卒见杀人见宠饰则贵盛故异使宠人如宠牺是假人威权以招难使牺在已则无害已喻子朝欲王早宠异之时太子夀卒王立子猛复欲立子朝而未定闻言心许故不应北山北芒山在今河南府城北王知单刘不欲立子朝欲因猎杀之未及先崩故猛得立荣锜河南巩县西旧有荣锜涧无子无嫡子见王见猛也惧羣子党朝故盟之】六月丁巳葬景王王子朝因旧官百工之防职秩者与灵景之族以作乱帅郊要饯之甲以逐刘子壬戌刘子奔扬单子逆悼王于庄宫以归王子还夜取王以如庄宫癸亥单子出王子还与召庄公谋曰不杀单旗不捷与之重盟必来背盟而克者多矣从之樊顷子曰非言也必不克遂奉王以追单子及领大盟而复杀挚荒以説刘子如刘单子亡乙丑奔于平畤羣王子追之单子杀还姑发弱鬷延定稠子朝奔京丙寅伐之京人奔山刘子入于王城辛未巩简公败绩于京乙亥甘平公亦败焉叔鞅至自京师言王室之乱也闵马父曰子朝必不克其所与者天所废也单子欲告急于晋秋七月戊寅以王如平畤遂如圃车次于皇刘子如刘单子使王子处守于王城盟百工于平宫辛夘鄩肸伐皇大败获鄩肸壬辰焚诸王城之市八月辛酉司徒丑以王师败绩于前城百工叛己巳伐单氏之宫败焉庚午反伐之辛未伐东圉冬十月丁巳晋籍谈荀跞帅九州之戎及焦瑕温原之师以纳王于王城庚申单子刘蚠以王师败绩于郊前城人败陆浑于社十一月乙酉王子猛卒不成防也己丑敬王即位馆于子旅氏十二月庚戌晋籍谈荀跞贾辛司马督帅师军于隂于侯氏于谿泉次于社王师军于汜于解次于任人闰月晋箕遗乐徴右行诡济师取前城军其东南王师军于京楚辛丑伐京毁其西南【子朝凭宠不立聚党作乱百工百官灵景二王郊要饯周三邑刘子伯蚠也被逐奔周邑悼王猛也单虑其孤弱迎之归还子朝党不欲单得王乘夜取之单失王故出召庄公名奂子朝党还与谋诱单盟而杀之樊顷子名齐党猛故决其不克还竟奉王追之领周地大盟杀荒图遂前谋也时刘得归其采邑单知还谋故亡奔灵景二族之羣子复追单被杀者八子还及焉朝以其党死故奔刘因得入王城巩甘二公猛党乃为子朝所败鞅葬景王还闵马父即闵子马天所废谓羣防职秩者欲晋救以王出次示情急处守王城盟百工于平王庙肸朝党伐王败获被焚丑猛党前城朝邑百工因丑败而叛伐单氏为所败单再伐之于东圉晋二帅以州戎与其四邑之师纳王而刘单陆浑又为朝众所败州乡属也五州为乡猛卒周人谥曰悼王敬王猛母弟名匄子旅周大夫晋四将分军于四邑王师分次于三邑晋三大夫复济伊洛取子朝邑而军敬王之师伐毁朝所居邑】二十三年春王正月壬寅朔二师围郊癸夘郊鄩溃丁未晋师在平隂王师在泽邑王使告闲庚戌还【二师王师晋师郊鄩朝二邑今河南偃师县有鄩溪朝败故告闲晋师还】夏四月乙酉单子取訾刘子取墙人直人六月壬午王子朝入于尹癸未尹圉诱刘佗杀之丙戌单子从阪道刘子从尹道伐尹单子先至而败刘子还己丑召伯奂南宫极以成周人戍尹庚寅单子刘子樊齐以王如刘甲午王子朝入于王城次于左巷秋七月戊申鄩罗纳诸庄宫尹辛败刘师于唐丙辰又败诸鄩甲子尹辛取西闱丙寅攻蒯蒯溃【訾墙人直人皆朝邑入尹自京入也圉尹文公朝党佗刘蚠族敬王党奂极周卿士朝党王如刘以前败避朝也鄩罗周大夫纳纳朝也辛尹氏族唐周地蒯敬王邑今河南洛阳县旧蒯乡王师败邑溃出居狄泉尹氏立子朝】八月丁酉南宫极震苌谓刘文公曰君其勉之先君之力可济也周之亡也其三川震今西王之大臣亦震天弃之矣东王必大克【极朝党以地震而死文公伯蚠諡蚠父献公欲立子猛未及而卒故云三川泾渭洛也幽王时震朝在王城故曰西王敬王居狄泉在东故曰东王】
二十四年春王正月辛丑召简公南宫嚚以甘桓公见王子朝刘子谓苌曰甘氏又往矣对曰何害同德度义大誓曰纣有亿兆夷人亦有离德余有乱臣十人同心同德此周所以兴也君其务德无患无人戊午王子朝入于邬【简公庄公子名盈嚚极之子桓公平公子度谋也言惟德同则能谋于义大誓周书商周之兴灭在德不在众今子朝不德无害于我可脩德以胜之时子朝稍强邬在今河南偃师县境】三月庚戌晋侯使士景伯涖问周故士伯立于干祭而问于介众晋人乃辞王子朝不纳其使【涖临也就问周众以子朝敬王曲直干祭王城北门介大也众言子朝曲故拒之】六月壬申王子朝之师攻瑕及杏皆溃郑伯如晋子太叔相见范献子献子曰若王室何对曰老夫其国家不能恤敢及王室抑人亦有言曰嫠不恤其纬而忧宗周之陨为将及焉今王室实蠢蠢焉吾小国惧矣然大国之忧也吾侪何知焉吾子其早图之诗曰缾之罄矣惟罍之耻王室之不宁晋之耻也献子惧而与宣子图之乃征会于诸侯期以明年【瑕杏敬王二邑太叔郑卿名游吉献子晋卿名鞅嫠寡妇织者常苦纬少所宜忧将及恐祸及已喻已妄忧周乱蠢蠢动扰貌诗小雅缾小资于罍至罄则罍为无余故耻之以喻晋为王室所仰宣子晋卿韩起谥】冬十月癸酉王子朝用成周之寳珪于河甲戌津人得诸河上隂不佞以温人南侵拘得玉者取其玉将卖之则为石王定而献之与之东訾【朝以珪祷河求福既而珪自出于水隂不佞敬王大夫温人晋师也以之南侵子朝而得玉卖之则石玉之化也王定王后定其位也献而与之东訾喜之也见子朝神所不与而珪宜归之敬王】
二十五年夏会于黄父谋王室也赵简子令诸侯之大夫输王粟具戍人曰明年将纳王【黄父晋地简子晋卿名鞅纳纳于王城余见晋卿族废兴与宋桓魋之乱】冬十月壬申尹文公涉于巩焚东訾弗克【文公子朝党于巩涉洛水东訾敬王邑巩今河南巩县旧有訾城】
二十六年四月单子如晋告急五月戊午刘人败王城之师于尸氏戊辰王城人刘人战于施谷刘师败绩【刘人刘蚠之属王城子朝之徒尸氏施谷皆周地今河南府有尸乡】七月己巳刘子以王出庚午次于渠王城人焚刘丙子王宿于褚氏丁丑王次于萑谷庚辰王入于胥靡辛已王次于滑晋知跞赵鞅帅师纳王使女寛守阙塞【刘师败而惧故以王出朝众遂焚其邑王累迁而至滑女寛晋大夫阙塞在今河南府城西有阙塞山一名伊阙口守之以备子朝】冬十月丙申王起师于滑辛丑在郊遂次于尸十一月辛酉晋师克巩召伯盈逐王子朝王子朝及召氏之族毛伯得尹氏固南宫嚚奉周之典籍以奔楚隂忌奔莒以叛召伯逆王于尸及刘子单子盟遂军圉泽次于隄上癸酉王入于成周甲戌盟于襄宫晋师使成公般戍周而还十二月癸未王入于庄宫王子朝使告于诸侯曰昔武王克殷成王靖四方康王息民竝建母弟以蕃屏周亦曰吾无专享文武之功且为后人之迷败倾覆而溺入于难则振救之至于夷王王愆于厥身诸侯莫不竝走其望以祈王身至于厉王王心戾虐万民弗忍居王于彘诸侯释位以闲王政宣王有志而后效官至于幽王天不吊周王昏不若用愆厥位携王奸命诸侯防之而建王嗣用迁郏鄏则是兄弟之能用力于王室也至于惠王天不靖周生頽祸心施于叔带惠襄辟难越去王都则有晋郑咸黜不端以绥定王家则是兄弟之能率先王之命也在定王六年秦人降妖曰周其有頿王亦克能脩其职诸侯服享二世共职王室其有闲王位诸侯不图而受其乱灾至于灵王生而有頿王甚神圣无恶于诸侯灵王景王克终其世今王室乱单旗刘狄剥乱天下壹行不若谓先王何常之有唯余心所命其谁敢讨之帅羣不吊之人以行乱于王室侵欲无厌规求无度贯渎鬼神慢弃刑法倍奸齐盟傲很威仪矫诬先王晋为不道是摄是賛思肆其罔极兹不谷震荡播越窜在荆蛮未有攸厎若我一二兄弟甥舅奬顺天法无助狡猾以从先王之命毋速天罚赦图不谷则所愿也敢尽布其腹心及先王之经而诸侯实深图之昔先王之命曰王后无适则择立长年钧以德德钧以卜王不立爱公卿无私古之制也穆后及太子夀早夭即世单刘賛私立少以闲先王亦惟伯仲叔季图之闵马父闻子朝之辞曰文辞以行礼也子朝干景之命逺晋之大以专其志无礼甚矣文辞何为【敬王得晋辅浸强竟逐子朝而其位定盈本党子朝晋师克巩知子朝不成更逐之而逆敬王尹召二族皆奔故称氏重见尹固名者为后还见杀故忌朝党莒周邑盈怀疑故盟圉泽堤上皆周地成周洛阳也般晋大夫子朝在楚遗书诸侯言三王封建母弟非徒以共享先德亦望其拯救灾难夷王厉王父愆恶疾也走走祷弗忍不忍其虐也时王流彘王政劻勷诸侯释其位以理之使少有闲豫所谓共和也宣王厉王子时尚少召公虎取而长之效授也幽王宣王子若顺愆失也擕王幽王少子伯服王嗣太子宜臼也幽王后申姜生宜臼又幸褒姒生伯服欲杀宜臼而立之宜臼奔申申伯与鄫及西戎伐周战于戏幽王死诸侯废伯服而立宜臼是为平王东迁郏鄏頽带之乱见前定王襄王孙二世灵景也闲王位谓子朝也今子朝以为王猛受乱灾谓楚也今子朝以为晋灵王定王孙景王灵王子刘狄即刘蚠壹专也吊相恤也贯习渎易也先王先王之命不谷子朝自谓攸所厎至也赦赦其忧图图其难闲闲错先王之制伯仲叔季总谓诸侯子朝私命逺晋而徒矫以文词马父讥之干私也逺晋逺视晋而蔑之也】
二十七年秋会于扈令戍周【子朝虽奔而其党犹在敬王势微不能自固故戍之】十二月晋籍秦致诸侯之戍于周鲁人辞以难【时昭公在外也】二十九年三月己夘京师杀召伯盈尹氏固及原伯鲁之子尹固之复也有妇人遇之周郊尤之曰处则劝人为祸行则数日而反是夫也其过三岁乎夏五月庚寅王子赵车入于鄻以叛隂不佞败之【盈等皆子朝党称伯鲁子騐闵子马言固从朝奔楚而道还故妇人以为轻于向背而叹其亡之速赵车子朝之余见王杀盈等故叛鄻周邑】三十二年秋八月王使富辛与石张如晋请城成周天子曰天降祸于周俾我兄弟竝有乱心以为伯父忧我一二亲昵甥舅不遑啓处于今十年勤戍五年余一人无日忘之闵闵焉如农夫之望岁惧以待时伯父若肆大惠复二文之业弛周室之忧徼文武之福以固盟主宣昭令名则余一人有大愿矣昔成王合诸侯城成周以为东都崇文德焉今我欲徼福假灵于成王脩成周之城俾戍人无勤诸侯用宁蝥贼逺屏晋之力也其委诸伯父使伯父实重图之俾我一人无徴怨于百姓而伯父有荣施先王庸之范献子谓魏献子曰与其戍周不如城之天子实云虽有后事晋勿与知可也从王命以纾诸侯晋国无忧是之不务而又焉从事魏献子曰善使伯音对曰天子有命敢不奉承以奔告于诸侯迟速衰序于是焉在冬十一月晋魏舒韩不信如京师合诸侯之大夫于狄泉寻盟且令城成周魏子南面衞彪傒曰魏子必有大咎干位以令大事非其任也诗曰敬天之怒不敢戏豫敬天之渝不敢驰驱况敢干位以作大事乎己丑士弥牟营成周计丈数揣高卑度厚薄仞沟洫物土方议逺迩量事期计徒庸虑财用书糇粮以令役于诸侯属役赋丈书以授帅而效诸刘子韩简子临之以为成命【子朝之乱余党多在王城敬王畏之徙都成周成周狭小故欲城之俾使也伯父谓晋侯言念诸侯勤劳已乆常闵闵冀望安定如农夫之忧饥望来岁之熟闵忧貌肆展也二文谓文侯文公也固申固其业崇尚也文德文教之德蝥贼谓子朝徴召也庸功也先王之灵以为大功伯音韩不信别名衰序差次也在在周所命狄泉在今洛阳城内旧有大仓西南池水寻盟寻平丘之盟南面居君位彪傒衞大夫诗大雅戒王者当敬畏天之谴怒不可自恣渝变也士弥牟字景伯凡城有高卑厚薄沟洫逺迩财用糇粮之类皆须预料而审备之度高曰揣度深曰仞物相也土方土之方面期毕期也庸人功也属役属所役人数赋丈付所城丈尺书为成书帅诸侯之大夫效致也临莅其事成命执之以为定命也】
定公元年春王正月辛巳晋魏舒合诸侯之大夫于狄泉将以城成周魏子涖政衞彪傒曰将建天子而易位以令非义也大事奸义必有大咎晋不失诸侯魏子其不免乎是行也魏献子属役于韩简子及原夀过而田于大陆焚焉还卒于甯范献子去其柏椁以其未复命而田也孟懿子会城成周庚寅栽宋仲几不受功曰滕薛郳吾役也薛宰曰宋为无道絶我小国于周以我适楚故我常从宋晋文公为践土之盟曰凡我同盟各复旧职若从践土若从宋亦唯命仲几曰践土固然薛宰曰薛之皇祖奚仲居薛以为夏车正奚仲迁于邳仲虺居薛以为汤左相若复旧职将承王官何故以役诸侯仲几曰三代各异物薛焉得有旧为宋役亦其职也士弥牟曰晋之从政者新子姑受功归吾视诸故府仲几曰纵子忘之山川鬼神其忘诸乎士伯怒谓韩简子曰薛徴于人宋徴于鬼宋罪大矣且已无辞而抑我以神诬我也啓宠纳侮其此之谓矣必以仲几为戮乃执仲几以归三月归诸京师城三旬而毕乃归诸侯之戍齐高张后不从诸侯晋女叔寛曰周苌齐高张皆将不免苌叔违天高子违人天之所坏不可支也众之所为不可奸也【涖政代天子大夫为政此即上事啖助谓重记魏献子名舒韩简子名不信原夀过周大夫广平曰陆禹贡大陆在钜陆北杜谓絶逺疑为今河南汲县有呉泽荒芜之地舒火而田此并见焚甯今河南脩武县范献子名鞅代魏子去其柏椁以示贬栽设版筑宋欲滕薛郳代已受功郳小邾固然固令薛为宋役也皇大也奚仲为夏禹掌车服大夫仲虺奚仲之后实相汤薛宰言先世皆官王朝岂为役于诸侯几言居周世不得以夏殷之旧为据弥牟言献子新为政未习故事当归考之仲几又以盟时所告之神为言士牟以徴于鬼为诬而执之尚书说命无啓宠纳侮毋开宠幸而纳人之侮天厌周德苌欲迁都以延其祚故曰违天诸侯相帅以崇天子而高子后期故曰违人哀三年苌杀六年高张奔○苌身为王臣见王室之危而尽忠以匡衞此人臣之义也而乃云违天不免是使人臣视其国家之倾乱而不为之尽力乎此于义尤谬甚】五年春王人杀子朝于楚【因呉入郢也】
六年夏周儋翩率王子朝之徒因郑人将作乱于周郑于是乎伐冯滑胥靡负黍狐人阙外六月晋阎没戍周且城胥靡【儋翩子朝余党郑为之伐周六邑阎没晋大夫戍与城皆以备之】冬十二月天王处于姑莸辟儋翩之乱也【姑莸周地】
七年春二月周儋翩入于仪栗以叛夏四月单武公刘桓公败尹氏于穷谷冬十一月戊午单子刘子逆王于庆氏晋籍秦送王己巳王入于王城馆于公族党氏而后朝于庄宫【仪栗周邑武公穆公子桓公文公子因尹氏复党儋翩为乱故败之庆氏守姑莸大夫党氏周大夫】
八年二月己丑单子伐谷城刘子伐仪栗辛夘单子伐简城刘子伐盂以定王室【谷城简城盂皆儋翩之党】
哀公三年　刘氏范氏世为婚姻苌事刘文公故周与范氏赵鞅以为讨六月癸夘周人杀苌【时范氏叛晋故　忠贤横戮化为碧殆不诬也】
十九年冬叔青如京师敬王崩故也【敬王能终其世如苌言】○【子朝之乱尤甚于頽带使非晋是无周矣景王毒流乃嗣何其酷也古人有行此而乱弭者以废立之贤不肖着白人人所谓不有所左右而轻天下者乎若周泰伯汉东海王彊又皆贤明克让遭逢国祚方隆故上下安荣而名与业俱显何可冀哉彼轻以私爱易置者又安得以借口也】
王朝交鲁
隐公元年秋七月天王使宰咺来归惠公仲子之赗缓且子氏未薨故名天子七月而葬同轨毕至诸侯五月同盟至大夫三月同位至士逾月外姻至赠死不及尸吊生不及哀豫凶事非礼也【惠公葬在春秋前故曰缓子氏仲子也薨在二年助防之物言同轨以别四夷同盟同方岳之盟古者行役不逾时故云三月逾月度月也此言赴吊各以逺近为差因为葬节尸未葬之通称赠死当在未葬既葬而赠无及矣吊生当在哀痛之时今惠公薨乆而吊是不及哀仲子生而来赠故曰豫凶事】十二月祭伯来非王命也
三年春王三月壬戌平王崩赴以庚戍故书之秋武氏子来求赙王未葬也
六年冬京师来告饥公为之请籴于宋衞齐郑礼也【得事王之礼】
七年　初戎朝于周发币于公卿凡伯弗賔冬王使凡伯来聘还戎伐之于楚丘以归【戎朝而发币于公卿凡伯不以賔礼待之故怒邀而执之】
桓公四年夏周宰渠伯纠来聘父在故名
五年夏仍叔之子弱也【来聘鲁也弱幼小】
八年冬祭公来遂逆王后于纪礼也【天子娶于诸侯使同姓诸侯为之主祭公来受命于鲁故曰礼】
九年春纪季姜归于京师凡诸侯之女行唯王后书十五年春天王使家父来求车非礼也诸侯不贡车服天子不私求财【车服上之所以赐下职贡诸侯有常】
庄公元年秋筑王姬之馆于外【代王室主婚与齐襄也详文姜之乱】三年夏五月葬桓王缓也【王崩于桓公十五年三月阅七年矣公谷云迁葬也】十一年冬齐侯来逆共姬【齐桓公也】
僖公三十年冬王使周公阅来聘飨有昌歜白黑形盐辞曰国君文足昭也武可畏也则有备物之飨以象其德荐五味羞嘉谷盐虎形以献其功吾何以堪之【昌歜菖蒲葅白熬稻黒熬黍形盐盐形象虎嘉谷熬稻黍也以象文盐虎形以象武礼天子三公主国待之尊于国君周公谦之过耳】东门襄仲将聘于周遂初聘于晋
文公元年春王使内史叔服来会葬【葬僖公】夏四月王使毛伯衞来赐公命叔孙得臣如周拜【谢赐命】
三年夏四月乙亥王叔文公卒来赴吊如同盟礼也【王子虎与僖公同盟于翟泉文公是同盟之子故赴以名】
四年冬成风薨
五年春王使荣叔来含且赗召昭公来会葬礼也【珠玉曰含车服曰赗加礼于成风也成风庄公之妾天子以夫人礼赗之明母以子贵故曰礼○乱诸侯嫡妾之分何礼乎】
八年秋襄王崩冬穆伯如周吊防
九年春毛伯衞来求金非礼也不书王命未葬也二月庄叔如周葬襄王【天子不私求财故曰非礼】
十年秋七月及苏子盟于女栗顷王立故也
宣公九年春王使来徴聘夏孟献子聘于周王以为有礼厚贿之【徴召也贿赐也】
十年秋刘康公来报聘
成公八年秋召桓公来赐公命
襄公二十八年冬十一月癸巳天王崩未来赴亦未书礼也十二月王人来告防问崩日以甲寅告故书之以徴过也【徴騐也】
春秋左传属事卷一

[book_title]卷二
<经部,春秋类,春秋左传属事
钦定四库全书
春秋左传属事卷二　　　明　傅逊　撰
伯
齐桓公之伯
桓公二年秋七月蔡侯郑伯会于邓始惧楚也【蔡今为河南汝宁府有上蔡新蔡县郑今为河南郑州新郑汜水县邓今为河南邓州楚都郢今为湖广江陵县时楚武王僣号称王冯陵上国蔡邓郑地与之邻故惧而会以谋自是灭邓虏蔡服郑并诸小国更文王成王其势转炽二十六年而桓公立于齐】
庄公八年○初襄公立无常鲍叔牙曰君使民慢乱将作矣奉公子小白出奔莒乱作管夷吾召忽奉公子纠来奔【无常政令无常小白纠襄公庶弟纠为长齐都营丘今山东青州济南府皆其地莒今莒州近齐鲍叔牙小白傅管夷吾召忽纠傅○鲍先乱去又能举管明哲絶人桓之伯实由之】
九年夏公伐齐纳子纠桓公自莒先入秋师及齐师战于干时我师败绩○鲍叔帅师来言曰子纠亲也请君讨之管召雠也请受而甘心焉乃杀子纠于生窦召忽死之管仲请囚鲍叔受之及堂阜而税之归而以告曰管夷吾治于高傒使相可也公从之【桓公小白也干时齐地在今山东临淄县西南有时水其源浅旱则干故名余见齐襄公之弑鲍叔欲生得管仲故乘胜进兵胁鲁复托辞以诱之管仲射桓公故曰讐甘心快意也生窦鲁地堂阜齐地在今山东蒙隂县境旧有夷吾亭税解其高傒齐卿字敬仲鲍叔以管仲治理之才多于敬仲可使相国】
十年○齐侯之出也过谭谭不礼焉及其入也诸侯皆贺谭又不至冬齐师灭谭谭无礼也谭子奔莒同盟故也【谭今为山东章丘县有谭城】
十二年秋宋万弑闵公于蒙泽【蒙泽宋地余见宋闵公之弑】
十三年春会于北杏以平宋乱遂人不至夏齐人灭遂而戍之【北杏齐地遂舜后国今山东定陶县境戍守也】○冬盟于柯始及齐平也【柯齐地今山东东阿县鲁与齐平也】○宋人背北杏之会
十四年春诸侯伐宋齐请师于周夏单伯会之取成于宋而还冬会于鄄宋服故也【齐脩伯业故假王命以示顺单伯周大夫成平也鄄衞地今属山东濮州○宋爵既上公而复国今河南归德州及直徐州皆介南北之冲故齐桓创伯即于宋首事其制而抚之者勤矣晋文晋悼其业皆自宋始至天下分为南北而彭城遂为南朝重镇安史之乱张许据睢阳以遮蔽江淮其地诚古今要害之区也哉】
十五年春复会焉齐始霸也秋诸侯为宋代郳郑人闲之而侵宋【郳附庸属宋而叛齐桓为之伐郳郑未服因侵宋】
十六年夏诸侯伐郑宋故也郑伯自栎入缓告于楚秋楚伐郑及栎为不礼故也【栎郑邑入栎详见厉公簒国】冬同盟于幽郑成也【幽宋地时盟者凡九国○郑在南北之交与宋同皆图伯者所必争也然宋固事中国而郑反覆二伯间几终春秋世】
十七年春齐人执郑詹郑不朝也【詹郑卿】○夏遂因氏颌氏工娄氏须遂氏飨齐戍醉而杀之齐人殱焉【四氏遂之彊宗殱尽也】
二十二年春陈人杀其太子御冦陈公子完与颛孙奔齐【完颛孙皆御冦之党余见田氏倾齐】
二十七年夏同盟于幽陈郑服也【陈乱而齐纳敬仲郑伯前纳成于楚皆二心于齐今始服也】○冬王使召伯廖赐齐侯命【召伯廖王卿士赐命为侯伯周礼九命作伯王官伯也余见子颓之乱】
二十八年夏楚令尹子元欲蛊文夫人为馆于其宫侧而振万焉夫人闻之泣曰先君以是舞也习戎备也今令尹不寻诸仇雠而于未亡人之侧不亦异乎御人以告子元子元曰妇人不忘袭雠我反忘之秋子元以车六百乘伐郑入于桔柣之门子元鬬御彊鬬梧耿之不比为斾鬬班王孙游王孙喜殿众车入自纯门及逵市县门不发楚言而出子元曰郑有人焉诸侯救郑楚师夜遁郑人将奔桐丘谍告曰楚幕有乌乃止【文夫人文王夫人息妫也子元文王弟欲蛊惑以滛事振作万舞总名此武舞也嫠自称未亡人御人夫人之侍人袭继事也桔柣郑逺郊之门斾军前大旗殿拒后也子元分军为二自与三子为前军鬬班等三子为后军纯门郑外郭门逵市国内方九轨道上之市县门施于内城门郑示楚以闲暇既不闭出兵而复效楚言故子元畏之不敢进而救适至遂遁谍闲也幕空故有乌】
三十年　楚公子元归自伐郑而处王宫鬬射师谏则执而梏之秋申公鬬班杀子元鬬谷于菟为令尹自毁其家以纾楚国之难【处王宫滛偪甚矣射师名廉足曰桎手曰梏申国楚灭之为县今河南南阳县楚僣号县尹皆称公鬬谷于莵令尹子文也毁减纾解也○子文贤而相楚故桓卒不能胜】○冬遇于鲁济谋山戎也以其病燕故也【济水歴齐鲁界在鲁称鲁济燕北燕召公封国今京师山戎与古孤竹俱国今永平府地逼燕通齐】
三十一年夏六月齐侯来献戎捷非礼也凡诸侯有四夷之功则献于王王以警于夷中国则否诸侯不相遗俘【桓公伐戎而胜史所谓北伐山戎离枝孤竹也前与鲁谋故以其俘馘遗鲁于礼无之】
三十二年春城小谷为管仲也【小谷今山东东阿县谷城有夷吾井公感齐桓之德故为管仲城私邑】○齐侯为楚伐郑之故请会于诸侯宋公请先见于齐侯夏遇于梁丘【梁丘今山东金乡县境】○八月癸亥公薨于路寝子般即位次于党氏冬十月己未共仲使圉人荦贼子般于党氏　立闵公【子般庄公子党氏鲁大夫家共仲公子庆父也贼弑也详见三桓弱公室】
闵公元年春狄人伐邢管敬仲言于齐侯曰戎狄豺狼不可厌也诸夏亲昵不可弃也宴安酖毒不可怀也诗云岂不怀归畏此简书简书同恶相恤之谓也请救邢以从简书齐人救邢【邢今为北直邢台县敬仲以戎狄为豺狼诸夏为亲昵宴安为酖毒诗小雅文王为西伯劳来诸侯之诗简书邻国有急相戒命者】○冬齐仲孙湫来省难书曰仲孙亦嘉之也仲孙归曰不去庆父鲁难未己公曰若之何而去之对曰难不已将自毙君其待之公曰鲁可取乎对曰不可犹秉周礼周礼所以本也臣闻之国将亡本必先颠而后枝叶从之鲁不弃周礼未可动也君其务宁鲁难而亲之亲有礼因重固闲擕贰覆昏乱霸王之器也【湫字仲孙四者霸王所用故以器为喻重固安也擕贰疑也】二年秋八月辛丑共仲使卜齮贼公于武闱　哀姜与知之故孙于邾齐人取而杀之于夷【鲁卜大夫名齮宫中小门谓之闱内奔曰逊邾小国今山东邹县夷鲁地详见三桓弱公室】○冬十二月狄人伐衞遂灭衞　衞之遗民男女七百有三十人益之以共滕之民为五千人立戴公以庐于曹　齐侯使公子无亏帅车三百乘甲士三千人以戍曹归公乘马祭服五称牛羊豕鸡狗皆三百与门材归夫人鱼轩重锦三十两【共及滕衞别邑庐舍也曹衞下邑戴公名申立其年卒而文公立无亏齐桓子归遗也四马曰乘衣单复具曰称与门材使先立门户鱼轩夫人车以鱼皮为饰重锦锦之熟细者以二丈双行故曰两两匹也余详见衞文公定狄难】僖之元年齐桓公迁邢于夷仪二年封衞于楚丘邢迁如归衞国忘亡【深言桓公恤难之周】
僖公元年春诸侯救邢邢人溃出奔师师遂逐狄人具邢器用而迁之师无私焉夏邢迁于夷仪诸侯城之救患也凡侯伯救患分灾讨罪礼也【狄复病邢桓又以诸侯救之师次聂北夷仪邢地邢台县有夷仪城无私军令严整故也】○秋楚人伐郑郑即齐故也盟于荦谋救郑也【荦即柽宋地在今河南陈州境旧有柽城】
二年春诸侯城楚丘而封衞焉不书所会后也【楚丘衞邑在今北直滑县有废衞南县其地君死国灭故言封诸侯既会而鲁后至】○秋盟于贯服江黄也【贯宋地江今为河南确山县黄今河南光州境有古黄国皆楚与国始来服齐故为合诸侯】○冬楚人伐郑鬬章囚郑伯【鬬章楚大夫伯郑大夫】
三年秋会于阳谷谋伐楚也齐侯为阳谷之会来寻盟冬公子友如齐涖盟楚人伐郑郑伯欲成孔叔不可曰齐方勤我弃德不祥【阳谷齐地今山东阳谷县南有盟台桓公会江黄于此因楚侵郑桓谋伐之以公不与会使来寻盟友往莅之孔叔郑大夫勤勤恤其患】齐侯与蔡姬乘舟于囿荡公公惧变色禁之不可公怒归之未絶之也蔡人嫁之【蔡姬齐侯夫人荡摇也盖池在苑中○窃谓因此伐蔡非也蔡自被执以后计已服属于楚不与中国会盟略无畏桓之心故桓因而治之岂专以一妇人故哉传盖失其意耳】
四年春齐侯以诸侯之师侵蔡蔡溃遂伐楚楚子使与师言曰君处北海寡人处南海唯是风马牛不相及也不虞君之涉吾地也何故管仲对曰昔召康公命我先君太公曰五侯九伯女实征之以夹辅周室赐我先君履东至于海西至于河南至于穆陵北至于无棣尔贡包茅不入王祭不共无以缩酒寡人是徴昭王南征而不复寡人是问对曰贡之不入寡君之罪也敢不共给昭王之不复君其问诸水濵师进次于陉夏楚子使屈完如师师退次于召陵齐侯陈诸侯之师与屈完乘而观之齐侯曰岂不谷是为先君之好是继与不谷同好如何对曰君惠徼福于敝邑之社稷辱收寡君寡君之愿也齐侯曰以此众战谁能御之以此攻城何城不克对曰君若以德绥诸侯谁敢不服君若以力楚国方城以为城汉水以为池虽众无所用之屈完及诸侯盟陈辕涛涂谓郑申侯曰师出于陈郑之间国必甚病若出于东方观兵于东夷循海而归其可也申侯曰善涛涂以告齐侯许之申侯见曰师老矣若出于东方而遇敌惧不可用也若出于陈郑之间共其资粮屝屦其可也齐侯说与之虎牢执辕涛涂秋伐陈讨不忠也许穆公卒于师葬之以侯礼也凡诸侯薨于朝会加一等死王事加二等于是有以衮敛冬叔孙戴伯帅师会诸侯之师侵陈陈成归辕涛涂【桓公君臣谋楚已乆至此乘鋭伐之牝牡相诱曰风楚使言二国去逺虽马牛风亦不相及今以何事至此盖丑诋之辞召康公周太保奭也仲言自先世受王命得征讨四国五侯五等诸侯九伯九州之伯河海东西之极穆陵楚之境无棣在辽西赐履而以此命之者欲其践履之广如此也包裹束茅菁茅有刺三脊束茅而灌之以酒为缩酒昭王成王之孙南巡至楚楚胶其舟至汉而溺故以二事为楚罪而犹婉其词楚服小拒大言水濵亦嫚词故复进师完来纳欵故退师以示礼陉召陵皆楚地今河南郾城县有召陵城陉在召陵南旧有陉亭乘共载也桓言诸侯附从非为己乃寻先好然其先实邈矣亦柔来之意孤寡不谷诸侯谦称方城山在今河南裕州东北汉水源自今陜西汉中至荆门州东境下流与沔水入江完言此见其山河险固应对皆中机宜遣使如此国有人哉】○【完进退以礼而桓服楚谋归道辕涛涂陈大夫申侯郑大夫国病有供给之费故东夷郯莒徐夷也观兵以示威屝草屦虎牢郑邑今河南汜水县不忠误军道也诸侯命有三等公为上等侯伯为中等子男为下等衮衣公服加二等也今许以男用侯礼加一等故曰礼陈服罪故归涛涂戴伯名兹叔牙之子】
五年夏会于首止会王太子郑谋宁周也陈辕宣仲怨郑申侯之反已于召陵故劝之城其赐邑曰美城之大名也子孙不忘吾助子请乃为之请于诸侯而城之美遂譛诸郑伯曰美城其赐邑将以叛也申侯由是得罪秋诸侯盟王使周公召郑伯曰吾抚女以从楚辅之以晋可以少安郑伯喜于王命而惧其不朝于齐也故逃归不盟孔叔止之曰国君不可以轻轻则失亲失亲患必至病而乞盟所防多矣君必悔之弗聴逃其师而归【首止衞地今河南陈留县境旧有首乡惠王以惠后故将废太子立子带故齐桓帅诸侯会王太子以定其位涛涂申侯俱从其君于防故得劝之城而复为之请宣仲涛涂字○申侯前既反而倾之复不虞其防已也狡而实愚也已○周公宰孔王恨齐侯定太子故使郑伯叛齐时唯晋楚为齐敌国故以安郑郑伯因拒谏而逃亲党援也】
六年夏诸侯代郑以其逃首止之盟故也围新密郑所以不时城也秋楚子围许以救郑诸侯救许乃还冬蔡穆侯将许僖公以见楚子于武城许男面缚衔璧大夫衰绖士舆榇楚子问诸逢伯对曰昔武王克殷微子啓如是武王亲释其缚受其璧而祓之焚其榇礼而命之使复其所楚子从之【新密即新城今河南密县郑畏诸侯之讨不俟时而速城以御敌诸侯因楚围许即解郑围以救之楚子退舍武城犹有忿志而诸侯各罢兵故蔡将许君归楚缚手于后惟见其面以璧为质手缚故衔之榇棺也将受死故衰绖武城楚地今河南信阳县东北有武城逢伯楚大夫微子啓纣庶兄宋之祖也祓除凶之礼○按论语微子去之是先纣灭而逺蹈矣武王既克商微子何用过自毁辱以迎之乎果尔则武王何不即封之俟武庚既诛而后封之宋耶皆非事理故鄱阳邹氏亦深辨其诬史记礼记与此传皆沿而袭之蔡氏书传亦不察此踈矣】
七年春齐人伐郑孔叔言于郑伯曰谚有之曰心则不竞何惮于病既不能彊又不能弱所以毙也国危矣请下齐以救国公曰吾知其所由来矣姑少待我对曰朝不及夕何以待君夏郑杀申侯以说于齐且用陈辕涛涂之譛也初申侯申出也有宠于楚文王文王将死与之璧使行曰唯我知女女专利而不厌予取予求不女疵瑕也后之人将求多于女女必不免我死女必速行无适小国将不女容焉既葬出奔郑又有宠于厉公子文闻其死也曰古人有言曰知臣莫若君弗可改也已秋盟于甯母谋郑故也管仲言于齐侯曰臣闻之招携以礼怀逺以德德礼不易无人不怀齐侯脩礼于诸侯诸侯官受方物郑伯使太子华聴命于会言于齐侯曰泄氏孔氏子人氏三族实违君命若君去之以为成我以郑为内臣君亦无所不利焉齐侯将许之管仲曰君以礼与信属诸侯而以奸终之无乃不可乎子父不奸之谓礼守命共时之谓信违此二者奸莫大焉公曰诸侯有讨于郑未捷今苟有衅从之不亦可乎对曰君若绥之以德加之以训辞而帅诸侯以讨郑郑将覆亡之不暇岂敢不惧若揔其罪人以临之郑有辞矣何惧且夫合诸侯以崇德也会而列奸何以示后嗣夫诸侯之会其德刑礼义无国不记记奸之位君盟防矣作而不记非盛德也君其勿许郑必受盟夫子华既为太子而求介于大国以弱其国亦必不免郑有叔詹堵叔师叔三良为政未可间也齐侯辞焉子华由是得罪于郑冬郑伯使请盟于齐【前围未服而解故再伐竞彊惮难病卑弱之病说以逃盟之罪归申侯姊妹之子为出盖楚甥也疵瑕咎衅也求多以礼义大责望之小国必政狭法峻弗可改叹其当也甯母鲁地在今山东鱼台县旧有泥母亭谋谋所以服之仲云服人心者莫如礼故以招携感人心者莫如德故以怀逺携离也脩礼脩朝聘之礼令诸侯以其方贡所产物于天子诸官司受之而归三氏郑大夫内臣封内之臣郑子华以国叛于齐桓公欲因衅图郑而管仲备言其必不可奸犯也命君命时时事奸邪也私也揔将领也唯德可以示后用子华是列奸而不德必德刑礼义可记而后防盟足恃子华以奸人列位而记之是自废其盟若以不可记而讳之则德衰盖德盛者作必可记且不许郑必感德而服介因也卒皆如仲言】○闰月惠王崩襄王恶太叔带之难惧不立不发防而告难于齐
八年春盟于洮谋王室也郑伯乞盟请服也襄王定位而后发防【洮曹地】
九年夏会于葵丘寻盟且脩好礼也王使宰孔赐齐侯胙曰天子有事于文武使孔赐伯舅胙齐侯将下拜孔曰且有后命天子使孔曰以伯舅耊老加劳赐一级无下拜对曰天威不违顔咫尺小白余敢贪天子之命无下拜恐陨越于下以遗天子羞敢不下拜下拜登受秋齐侯盟诸侯于葵丘曰凢我同盟之人既盟之后言归于好宰孔先归遇晋侯曰可无会也齐侯不务德而勤逺略故北伐山戎南伐楚西为此会也东略之不知西则否矣其在乱乎君务靖乱无勤于行晋侯乃还【葵丘在今河南考城县东寻寻洗盟王深德桓公定其位故赐胙尊之比二王后有事祭也天子谓异姓诸侯曰伯舅八十曰耊桓年未及称耊以优之使无下拜桓言君天也其威无适不临近在顔面不可不惧八寸曰咫陨越颠坠以越分魂挠也竟拜堂下受胙堂上晋侯欲求会葵丘故孔止之料齐将及乱而复戒献公以自靖其国可谓明矣】九月晋献公卒○冬十月里克杀奚齐于次○十一月里克杀公子卓于朝○齐侯以诸侯之师伐晋及高梁而还讨晋乱也令不及鲁故不书齐隰朋帅师会秦师纳晋惠公【次防寝高梁晋地在今山西临汾县境详见晋骊姬之乱】
十年夏四月周公忌父王子党会齐隰朋立晋侯【详见骊姬之乱】
十一年夏扬拒泉臯伊雒之戎同伐京师　王子带召之也秦晋伐戎以救周【召戎欲因以簒位余详见子带之乱】
十二年春诸侯城衞楚丘之郛惧狄难也○黄人恃诸侯之睦于齐也不共楚职夏楚灭黄【桓业将衰】○冬齐侯使管夷吾平戎于王使隰朋平戎于晋王以上卿之礼飨管仲管仲辞曰臣贱有司也有天子之二守国高在若节春秋来承王命何以礼焉陪臣敢辞王曰舅氏余嘉乃勲应乃懿德谓督不忘往践乃职无逆朕命管仲受下卿之礼而还君子曰管氏之世祀也宜哉让不忘其上诗曰恺悌君子神所劳矣【王以齐桓翼戴之谋多出于仲故因其来厚礼之国子高子天子所命为齐守臣为上卿节时也诸侯之臣称于天子曰陪臣伯舅之使故曰舅氏督正也谓功勲美德正而不可忘言职者管仲位卑而执齐政故以职尊之管子不以职自高卒受本位之礼诗大雅恺乐也悌易也言乐易君子为神所劳来故世祀也○窃以管仲之后不显于齐而云世祀者想以功德世为齐人所祀如董安于之祀于赵庙或如诸葛武侯之祀于蜀人也】
十三年春齐侯使仲孙湫聘于周【详见王朝子带之乱】夏会于咸淮夷病故且谋王室也秋为戎难故诸侯戍周齐仲孙湫致之【咸衞地今北直开州有咸城淮夷淮南北之夷杞今为河南杞县】
十四年春诸侯城縁陵而迁杞焉不书其人有阙也【縁陵邑迫于淮夷故城之以定其迁阙谓器用不具城池未固而去为惠不终也】
十五年春楚人伐徐徐即诸夏故也三月盟于牡丘寻葵丘之盟且救徐也孟穆伯帅师及诸侯之师救徐诸侯次于匡以待之秋伐厉以救徐也冬楚败徐于娄林徐恃救也【徐国南直泗州有徐城牡丘齐地山东东昌府城东北有牡丘匡衞邑北直长垣县有匡城厉楚与国湖广随州境旧有厉村娄林徐地南直虹县东北旧有娄亭】
十六年夏齐伐厉不克救徐而还○秋王以戎难告于齐齐徴诸侯而戍周【十一年戎伐京师以来遂为王室难】○冬十一月乙卯郑杀子华○十二月会于淮谋鄫且东略也城鄫役人病有夜登丘而呼曰齐有乱不果城而还【淮水自今泗州龟山北流入淮安府界东入海鄫国今山东峄县鄫为淮夷所病故谋之役人遇厉气不堪乆驻故作妖言然齐乱亦兆矣】
十七年春齐人为徐伐英氏以报娄林之役也【英氏楚与国咎繇之后都六今为直六安州】○冬十月乙亥齐桓公卒○【古称齐地沃衍负海之饶仲用以伯读管子国语其所以治齐者皆变古圣法而为之至其兵威所至无不靡从虽由扶义以动而略亦宏矣特楚国方强而子文适相故姑薄伐焉而徒问其细使之受盟斯止其亦审于势哉及陈德礼之训拒子华之请诚隽乎其言也为伯者倡而名继三王良以是夫而齐不为之置后与鲍氏俱显何耶】
宋襄公图伯
僖公八年冬宋公疾太子兹父固请曰目夷长且仁君其立之公命子鱼子鱼辞曰能以国让仁孰大焉臣不及也且又不顺遂走而退【兹父襄公名目夷其庶兄字子鱼不顺乱嫡庶之分也】九年春宋桓公卒未葬而襄公会诸侯故曰子凡在防王曰小童公侯曰子【小童蒙防之称子者继父之辞公侯位尊上连王者下絶伯子男】冬宋襄公即位以公子目夷为仁使为左师以聴政于是宋治故鱼氏世为左师
十五年冬宋人伐曹讨旧怨也【庄十四年齐桓公伐宋曹与焉故也○桓尚在而伐曹不忌桓也时已有代桓之心矣然苟有伯者之略弃怨以明德于天下夫岂不可而必怨焉是讨是离其心而去之矣】
十六年春陨石于宋五陨星也六鹢退飞过宋都风也周内史叔兴聘于宋宋襄公问焉曰是何祥也吉凶焉在对曰今兹鲁多大防明年齐有乱君将得诸侯而不终退而告人曰君失问是隂阳之事非吉凶所生也吉凶由人吾不敢逆君故也【石本星也至地而为石六鹢遇迅风而退飞祥吉凶之先见者内史中大夫叔兴其字言隂阳顺逆为吉凶之兆而非吉凶之所由生吉凶由于人之善恶所感必先有以感之而后见于兆讥襄公不脩人事而徒问物变且以已对嫌于宣露故更正言以讳之焉鹢水鸟或作鶂雌雄相视则孕或云雄鸣上风雌承下风亦孕世多绘形舟前为饰】
十七年冬齐桓公卒易牙入与寺人貂因内宠以杀羣吏而立公子无亏孝公奔宋【孝公桓公所属之宋公者详见桓公五子争立】十八年春宋襄公以诸侯伐齐三月齐人杀无亏○郑伯始朝于楚楚子赐之金既而悔之与之盟曰无以铸兵故以铸三钟【楚以其金利故也传言其无逺略】○夏五月宋败齐师于甗立孝公而还【甗齐地】
十九年春宋人执滕宣公夏宋公使邾文公用鄫子于次睢之社欲以属东夷司马子鱼曰古者六畜不相为用小事不用大牲而况敢用人乎祭祀以为人也民神之主也用人其谁飨之齐桓公存三亡国以属诸侯义士犹曰薄德今一会而虐二国之君又用诸滛昏之鬼将以求霸不亦难乎得死为幸【睢水在河南陈留县东北经睢州达宁陵县时此水次有妖神东夷皆社祠之用杀之以为牲襄公滛虐子鱼忧之六畜马牛羊犬豕鸡不相为用若祭马先不用马之类三亡国邢衞薄德谓其德不若古圣王滛鬼非周社也得死得良死也】秋宋人围曹讨不服也子鱼言于宋公曰文王闻崇德乱而伐之军三旬而不降退脩教而复伐之因垒而降诗曰刑于寡妻至于兄弟以御于家邦今君德无乃犹有所阙而以伐人若之何盍姑内省德乎无阙而后动【崇崇侯虎因垒不益备也诗大雅言文王之教自近及逺以服崇子鱼欲公省德而自止】陈穆公请脩好于诸侯以无忘齐桓之德冬盟于齐脩桓公之好也【宋襄暴虐故思齐桓】
二十年冬宋襄公欲合诸侯臧文仲闻之曰以欲从人则可以人从欲鲜济
二十一年春宋人为鹿上之盟以求诸侯于楚楚人许之公子目夷曰小国争盟祸也宋其亡乎幸而后败秋诸侯会宋公于盂子鱼曰祸其在此乎君欲已甚其何以堪之于是楚执宋公以伐宋冬防于薄以释之子鱼曰祸犹未也未足以惩君【鹿上宋地在今南直汝州境旧有原鹿县盂宋地薄阙】二十二年春三月郑伯如楚夏宋公伐郑子鱼曰所谓祸在此矣秋楚人伐宋以救郑宋公将战大司马固谏曰天之弃商乆矣君将兴之弗可赦也已弗聴冬十一月己巳朔宋公及楚人战于宋人既成列楚人未既济司马曰彼众我寡及其未既济也请击之公曰不可既济而未成列又以告公曰未可既陈而后击之宋师败绩公伤股门官殱焉国人皆咎公公曰君子不重伤不禽二毛古之为军也不以阻隘也寡人虽亡国之余不皷不成列子鱼曰君未知战勍敌之人隘而不列天赞我也阻而皷之不亦可乎犹有惧焉且今之勍者皆吾敌也虽及胡耉获则取之何有于二毛明耻教战求杀敌也伤未及死如何勿重若爱重伤则如勿伤爱其二毛则如服焉三军以利用也金皷以声气也利而用之阻隘可也声盛致志皷儳可也【伐郑楚必救之故曰祸大司马固庄公孙公孙固也宋商后商灭于纣故云天弃言违天天必不宥水名司马子鱼也门官守门者师行则在君左右殱尽也二毛谓髪有二色以阻隘乘之以制胜也子鱼言楚本勍敌乘其隘而不列犹惧不胜胡耉元老也言明设刑罚以耻不果本期交杀设伤而未死尚能害己何可勿重若妄有爱惜不如服而不战则杀伤自无利乘其便也兵以皷进金钲也鸣之以节鼓声宣也宣倡士卒之勇气儳儳岩未整也】
二十三年春齐侯代宋围缗以讨其不与盟于齐也【缗宋地今山东金乡县有缗城】○夏五月宋襄公卒伤于故也【创死如子鱼虑子成公王臣立】
二十四年秋宋及楚平宋成公如楚还入于郑郑伯将享之问礼于皇武子对曰宋先代之后也于周为客天子有事膰焉有防拜焉丰厚可也郑伯从之享宋公有加礼也【武子郑卿有事祭宗庙也尊之故赐以祭胙宋吊周丧王特拜谢之传善郑能尊先代】○【宋襄矫诬小慧妄慕大名无足论者子鱼才非管仲而伐崇之喻识则逺矣然岂襄公之所能及哉且齐晋俱大国而稍逺于楚故图回数年一出而能与楚竞宋既国小而密迩楚境将畏偪之不暇而安能以布其谋猷乎使战而胜祸亦不旋踵矣非文王之至德曷足以胜之】
晋文公之伯【附襄公继伯】
僖公二十三年秋楚成得臣帅师伐陈讨其贰于宋也遂取焦夷城顿而还子文以为之功使为令尹叔伯曰子若国何对曰吾以靖国也夫有大功而无贵仕其人能靖者与有几【成得臣字子玉焦夷陈二邑焦一名谯夷一名城父俱今南直亳县有废谯县废城父县顿近陈小国今河南商水县城之以偪陈叔伯防吕臣字以子玉不任令尹子文言将矜功为乱不可不赏○子玉非文公敌也故卒以楚败且虑其为乱而举岂任人之体哉】○晋公子重耳之及于难也晋人伐诸蒲城蒲城人欲战重耳不可曰保君父之命而享其生禄于是乎得人有人而校罪莫大焉吾其奔也遂奔狄从者狐偃赵衰颠颉魏武子司空季子狄人伐廧咎如获其二女叔隗季隗纳诸公子公子取季隗　以叔隗妻赵衰　将适齐谓季隗曰待我二十五年不来而后嫁对曰我二十五年矣又如是而嫁则就木焉请待子处狄十二年而行过衞衞文公不礼焉出于五鹿乞食于野人野人与之块公子怒欲鞭之子犯曰天赐也稽首受而载之及齐齐桓公妻之有马二十乘公子安之从者以为不可将行谋于桑下蚕妾在其上以告姜氏姜氏杀之而谓公子曰子有四方之志其闻之者吾杀之矣公子曰无之姜曰行也怀与安实败名公子不可姜与子犯谋醉而遣之醒以戈逐子犯及曹曹共公闻其骈胁欲观其裸浴薄而观之僖负羁之妻曰吾观晋公子之从者皆足以相国若以相夫子必反其国反其国必得志于诸侯得志于诸侯而诛无礼曹其首也子盍蚤自贰焉乃馈盘飱寘璧焉公子受飱反璧及宋宋襄公赠之以马二十乘及郑郑文公亦不礼焉叔詹谏曰臣闻天之所啓人弗及也晋公子有三焉天其或者将建诸君其礼焉男女同姓其生不蕃晋公子姬出也而至于今一也离外之患而天不靖晋国殆将啓之二也有三士足以上人而从之三也晋郑同侪其过子弟固将礼焉况天之所啓乎弗聴及楚楚子飨之曰公子若反晋国则何以报不谷对曰子女玉帛则君有之羽毛齿革则君地生焉其波及晋国者君之余也其何以报君曰虽然何以报我对曰若以君之灵得反晋国晋楚治兵遇于中原其辟君三舍若不获命其左执鞭弭右属櫜鞬以与君周旋子玉请杀之楚子曰晋公子广而俭文而有礼其从者肃而寛忠而能力晋侯无亲外内恶之吾闻姬姓唐叔之后其后衰者也其将由晋公子乎天将兴之谁能废之违天必有大咎乃送诸秦秦伯纳女五人怀嬴与焉奉匜沃盥既而挥之怒曰秦晋匹也何以卑我公子惧降服而囚他日公享之子犯曰吾不如衰之文也请使衰从公子赋河水公赋六月赵衰曰重耳拜赐公子降拜稽首公降一级而辞焉衰曰君称所以佐天子者命重耳重耳敢不拜【重耳文公名难由骊姬事见十卷蒲其治邑今山西蒲县以恃君命而得禄以聚众故顺命而奔时从者犹有狐毛贾佗而止言五人者或有后先故逸之也廧咎如赤狄之别种隗姓就木死而棺也五鹿衞地今北直大名府东有五鹿墟块为土得国之祥时齐桓既与秦纳惠公不欲复纳重耳犹忌其贤以计縻之至桓公卒孝公立诸侯皆叛壻又去恐孝公怒故从者密谋欲行而姜杀闻者以灭口复醉遣之公子殊无去志也姜氏即公所妻者其明智过人骈胁并肋也薄迫也僖负羁曹大夫以相用以相国也自贰自别异也臣无境外之交故用盘藏璧飱中公子廉故返璧时宋襄独厚遗之叔詹郑卿啓开也公子母狐姬故曰姬出离罹也三士据国语狐偃赵衰贾佗皆相才楚成知公子贤故享而问何报以观其志三十里为一舍命止师之命弭弓末无縁者櫜以受箭鞬以受弓属着也欲与楚争衡决胜成伯业子玉畏其志大请杀之楚子以天意所钟弗许广志广俭体俭晋侯指惠公秦近晋送使纳之而秦亦知其将伯矣怀嬴子圉妻匜以注水于盘中沃手曰盥既已挥却也以黩姓故嬴不喻怒惧惧诉文仪度文辞河水逸诗义取河水朝宗于海海以喻秦六月诗小雅称尹吉甫佐宣王征伐喻公子还晋匡王国也稽首见天子礼故伯降而辞○诸臣从亡忠勤至矣而独于怀嬴事乃陷其君于渎伦焉国语载怀嬴之纳文公欲辞之而胥臣子余皆劝之使娶岂所谓将顺其美者耶】
二十四年春王正月秦伯纳之及河子犯以璧授公子曰臣负羁絏从君巡于天下臣之罪甚多矣臣犹知之而况君乎请由此亡公子曰所不与舅氏同心者有如白水投其璧于河【羁马络首絏马繮子犯重耳舅有如水言此水之神实临之因投璧以质信于神】二月丁未朝于武宫【详见骊姬之乱】○秋頽叔桃子奉太叔以狄师伐周○王出适郑○王使简师父告于晋使左邬父告于秦【详见王室子带之乱】
二十五年春秦伯师于河上将纳王狐偃言于晋侯曰求诸侯莫如勤王诸侯信之且大义也继文之业而信宣于诸侯今为可矣使卜偃卜之曰吉遇黄帝战于阪泉之兆公曰吾不堪也对曰周礼未改今之王古之帝也公曰筮之筮之遇大有之睽曰吉遇公用享于天子之卦战克而王享吉孰大焉且是卦也天为泽以当日天子降心以逆公不亦可乎大有去睽而复亦其所也晋侯辞秦师而下三月甲辰次于阳樊右师围温左师逆王夏四月丁巳王入于王城取太叔于温杀之于隰城戊午晋侯朝王王飨醴命之宥请隧弗许曰王章也未有代德而有二王亦叔父之所恶也与之阳樊温原欑茅之田晋于是始啓南阳阳樊不服围之仓葛呼曰德以柔中国刑以威四夷宜吾不敢服也此谁非王之亲姻其俘之也乃出其民【子犯以勤王为伯业之始晋文侯仇为平王侯伯匡辅周室故云继文公犹疑参之以卜筮黄帝与神农之后姜氏战于阪泉之野胜之今得其兆故以为吉公自谓已当之故言不堪偃以今之周王自当帝兆非公也干下离上大有兊下离上睽大有九三变而为睽三为三公而得位变而为兊兊说得位而说故能为王所宴飨而协吉更揔言二卦之义干为天兊为泽干变为兊而上当离离为日日之在天垂曜在泽天子在上说心在下是降心逆公之象去睽卦还论大有亦有此象干尊离卑降尊下卑故其象同辞秦师使还独纳王顺流曰下王德晋除太叔既行享礼复设醴酒又加币帛以助欢宥助也隧一云掘地通道王之葬礼一作遂王畿有六遂天子六军之制未详四邑先与郑复归今赐晋在晋山南河北故为南阳今河南脩武县有南阳城仓葛阳樊人出民惟取其土盖晋都绛太行山西黄河东今山西平阳太原等府皆其地自献公啓土多在西北得周赐邑而转南矣】○秋秦晋伐鄀楚鬬克屈御冦以申息之师戍商密秦人过析隈入而系舆人以围商密昏而傅焉宵坎血加书伪与子仪子边盟者商密人惧曰秦取析矣戍人反矣乃降秦师秦师囚申公子仪息公子边以归楚令尹子玉追秦师弗及遂围陈纳顿子于顿【鄀秦楚界上小国都商密汉为丹水县后废鬬克申公子仪名屈御防息公子边名因秦晋伐鄀戍以衞之析楚邑近商密今为河南内乡县隈隐蔽之处二子戍商密实屯兵于析以为之援秦以计系缚舆人诈为克析得其囚俘者昏时傅城使商密不知囚非析人复掘地为坎以埋盟之余血加盟书其上若二子已从之而盟故商密惧降秦既降而析戍亦败二子被囚】○冬晋侯围原命三日之粮原不降命去之谍出曰原将降矣军吏曰请待之公曰信国之寳也民之所庇也得原失信何以庇之所亡滋多退一舍而原降迁原伯贯于冀赵衰为原大夫狐溱为温大夫晋侯问原守于寺人勃鞮对曰昔赵衰以壶飱从径馁而弗食故使处原【伯贯周守原大夫冀晋邑今山西河津县有冀亭古国狐溱狐毛子勃鞮披也从从亡径馁途中饥也言衰廉且仁不忘君○衰之贤素矣乃咨之寺人栁子故有议焉】
二十六年夏东门襄仲臧文仲如楚乞师臧孙见子玉而道之伐齐宋以其不臣也【时鲁两被齐兵故使二臣乞师报之言其不臣于周可以此罪伐之○楚岂能臣者而使之伐之也】宋以其善于晋侯也叛楚即晋冬楚令尹子玉司马子西帅师伐宋围缗公以楚师伐齐取谷　楚申公叔侯戌之【戍之以偪齐详见齐桓公五子争立】
二十七年秋楚子将围宋使子文治兵于暌终朝而毕不戮一人子玉复治兵于蒍终日而毕鞭七人贯三人耳国老皆贺子文子文饮之酒蒍贾尚幼后至不贺子文问之对曰不知所贺子之传政于子玉曰以靖国也靖诸内而败诸外所获几何子玉之败子之举也举以败国将何贺焉子玉刚而无礼不可以治民过三百乘其不能以入矣苟入而贺何后之有冬楚子及诸侯围宋宋公孙固如晋告急先轸曰报施救患取威定伯于是乎在矣狐偃曰楚始得曹而新婚于衞若伐曹衞楚必救之则齐宋免矣于是乎搜于被庐作三军谋元帅赵衰曰却縠可臣亟闻其言矣说礼乐而敦诗书诗书义之府也礼乐德之则也德义利之本也夏书曰赋纳以言明试以功车服以庸君其试之乃使郤縠将中军郤溱佐之使狐偃将上军让于狐毛而佐之命赵衰为卿让于栾枝先轸使栾枝将下军先轸佐之荀林父御戎魏犨为右【楚前伐宋犹不服将复围之而治兵子文时不为令尹故云使欲委重子玉故略其事皆贺贺子玉堪其任蒍贾字伯嬴孙叔敖父靖国述前子文答伯叔之言三百乘二万二千五百人言其才止能将此过则以众败而不能入国暌蒍皆楚邑晋因宋告急先轸决策救之偃谋攻楚所爱则宋围自解于是搜兵选将得郤縠于赵衰弃之论将诚善宜为世法春搜礼敬其始也被庐晋地三军备大国之制夏书益稷谟赋取试用庸功也尚书赋作敷试作庶狐毛偃兄栾枝谥贞子栾賔之孙林父谥桓子魏犨谥武子御戎戎车之御右车右】晋侯始入而教其民二年欲用之子犯曰民未知义未安其居于是乎出定襄王入务利民民怀生矣将用之子犯曰民未知信未宣其用于是乎伐原以示之信民易资者不求丰焉明徴其辞公曰可矣乎子犯曰民未知礼未生其共于是乎大搜以示之礼作执秩以正其官民聴不惑而后用之出谷戍释宋围一战而伯文之教也【文公谋伯教民以战子犯又慎其所以示之者三谓民无义则苟生而无以自固故以义利民而民怀其生无信则不知其所以为用而交诈以相倾故信明而民无多求自重其言无礼则民慢上故搜以顺少长明贵贱作执秩之官以正其等皆以文德教民而非专竞武力故伯业一举而成宣明也易贸易也明徴明白可徴也执主秩爵秩也】
二十八年春晋侯将伐曹假道于衞衞人弗许还自南河济侵曹伐衞正月戊申取五鹿二月晋郤縠卒原轸将中军胥臣佐下军上德也晋侯齐侯盟于敛盂衞侯请盟晋人弗许衞侯欲与楚国人不欲故出其君以说于晋衞侯出居于襄牛　楚人救衞不克　晋侯围曹门焉多死曹人尸诸城上晋侯患之聴舆人之谋曰称舍于墓师迁焉曹人凶惧为其所得者棺而出之因其凶也而攻之三月丙午入曹数之以其不用僖负羁而乘轩者三百人也且曰献状令无入僖负羁之宫而免其族报施也魏犨颠颉怒曰劳之不图报于何有爇僖负羁氏魏犨伤于胷公欲杀之而爱其材使问且视之病将杀之魏犨束胷见使者曰以君之灵不有宁也距跃三百曲踊三百乃舍之杀颠颉以狥于师立舟之侨以为戎右宋人使门尹般如晋师告急公曰宋人告急舍之则絶告楚不许我欲战矣齐秦未可若之何先轸曰使宋舎我而赂齐秦借之告楚我执曹君而分曹衞之田以赐宋人楚爱曹衞必不许也喜赂怒顽能无战乎公说执曹伯分曹衞之田以畀宋人楚子入居于申使申叔去谷使子玉去宋曰无从晋师晋侯在外十九年矣而果得晋国险阻艰难备尝之矣民之情伪尽知之矣天假之年而除其害天之所置其可废乎军志曰允当则归又曰知难而退又曰有德不可敌此三志者晋之谓矣子玉使伯棼请战曰非敢必有功也愿以间执谗慝之口王怒少与之师唯西广东宫与若敖之六卒实从之子玉使宛春告于晋师曰请复衞侯而封曹臣亦释宋之围子犯曰子玉无礼哉君取一臣取二不可失矣先轸曰子与之定人之谓礼楚一言而定三国我一言而亡之我则无礼何以战乎不许楚言是弃宋也救而弃之谓诸侯何楚有三施我有三怨怨雠已多将何以战不如私许复曹衞以携之执宛春以怒楚既战而后图之公说乃拘宛春于衞且私许复曹衞曹衞告絶于楚子玉怒从晋师晋师退军吏曰以君辟臣辱也且楚师老矣何故退子犯曰师直为壮曲为老岂在乆乎微楚之惠不及此退三舍辟之所以报也背惠食言以亢其雠我曲楚直其众素饱不可谓老我退而楚还我将何求若其不还君退臣犯曲在彼矣退三舍楚众欲止子玉不可夏四月戊辰晋侯宋公齐国归父崔夭秦小子憗次于城濮楚师背酅而舍晋侯患之聴舆人之诵曰原田每每舍其旧而新是谋公疑焉子犯曰战也战而捷必得诸侯若其不捷表里山河必无害也公曰若楚惠何栾贞子曰汉阳诸姬楚实尽之思小惠而忘大耻不如战也晋侯梦与楚子搏楚子伏已而盬其脑是以惧子犯曰吉我得天楚伏其罪吾且柔之矣子玉使鬭勃请战曰请与君之士戏君冯轼而观之得臣与寓目焉晋侯使栾枝对曰寡君闻命矣楚君之惠未之敢忘是以在此为大夫退其敢当君乎既不获命矣敢烦大夫谓二三子戒尔车乘敬尔君事诘朝将见晋车七百乘韅靷鞅靽晋侯登有莘之虚以观师曰少长有礼其可用也遂伐其木以益其兵己巳晋师陈于莘北胥臣以下军之佐当陈蔡子玉以若敖之六卒将中军曰今日必无晋矣子西将左子上将右胥臣蒙马以虎皮先犯陈蔡陈蔡奔楚右师溃狐毛设二斾而退之栾枝使舆曵柴而伪遁楚师驰之原轸郤溱以中军公族横击之狐毛狐偃以上军夹攻子西楚左师溃楚师败绩子玉收其卒而止故不败晋师三日馆谷及癸酉而还甲午至于衡雍作王宫于践土乡役之三月郑伯如楚致其师为楚师既败而惧使子人九行成于晋晋栾枝入盟郑伯五月丙午晋侯及郑伯盟于衡雍丁未献楚俘于王驷介百乘徒兵千郑伯傅王用平礼也已酉王享醴命晋侯宥王命尹氏及王子虎内史叔兴父策命晋侯为侯伯赐之大辂之服戎辂之服彤弓一彤矢百玈弓矢千秬鬯一卣虎贲三百人曰王谓叔父敬服王命以绥四国纠逖王慝晋侯三辞从命曰重耳敢再拜稽首奉扬天子之丕显休命受策以出出入三觐衞侯闻楚师败惧出奔楚遂适陈使元咺奉叔武以受盟癸亥王子虎盟诸侯于王庭要言曰皆奬王室无相害也有渝此盟明神殛之俾队其师无克祚国及而孙无有老幼君子谓是盟也信谓晋于是役也能以德攻初楚子玉自为琼弁玉缨未之服也先战梦河神谓已曰畀余余赐女孟诸之麋弗致也大心与子西使荣黄谏弗聴荣季曰死而利国犹或为之况琼玉乎是粪土也而可以济师将何爱焉弗聴出告二子曰非神败令尹令尹其不勤民实自败也既败王使谓之曰大夫若入其若申息之老何子西孙伯曰得臣将死二臣止之曰君其将以为戮及连谷而死晋侯闻之而后喜可知也曰莫余毒也已蒍吕臣实为令尹奉已而已不在民矣○六月晋人复衞侯○衞侯先期入○叔武将沐闻君至喜捉髪走出前驱射而杀之○元咺出奔晋城濮之战晋中军风于泽亡大斾之左旃祁瞒奸命司马杀之以徇于诸侯使茅茷代之师还壬午济河舟之侨先归士防摄右秋七月丙申振旅恺以入于晋献俘授馘饮至大赏徴会讨贰杀舟之侨以徇于国民于是大服君子谓文公其能刑矣三罪而民服诗云惠此中国以绥四方不失赏刑之谓也【曹衞前既无礼复偕即楚故用狐偃谋伐之以救齐宋时衞国今河南衞辉府曹国今山东曹州晋自绛由潞泽至衞曹越在衞南故假道既从汲县南渡出衞南而东侵因回军伐衞取其邑五鹿胥臣司空季子原轸食邑以贤超升故曰上德敛盂襄牛皆衞地时衞文公已卒今其子成公晋追前怨不使与盟时晋强楚不能救门攻其门尸陈其尸舍墓若将发冢者故曹惧轩大夫车言其滥爵弃贤故责其功状报施报飱璧之施犨颉有从亡之劳故怒其不图而焚僖氏爇焚也距跃直跳曲踊横跳百陌同又道也盖跃踊之度约有陌许者三门尹般宋大夫晋既伐曹衞而宋围犹未解故复告急公欲与楚战以齐秦未从则助晋者寡轸谋使宋赂二国以求救假借之为宋请又激楚使不许齐秦喜得宋赂而怒楚之顽不可告必自战公从焉楚子雅知其必伯故使其臣避之公亡时年十七至此年四十矣害谓世难也三言皆兵书允当无过求也伯棼越椒字间执塞也谗慝若吕臣蒍贾之言楚子还申遣兵以就前围宋之众楚有左右广又太子有宫兵若敖楚武王祖父子玉祖也六卒子玉宗人之兵六百人盖不悉师以益之然不更召之反而乃少与之师诚失计矣子玉知其君意故使使两解而归以释宋围一德与晋侯以复衞封曹二功归已故子犯以僭上无礼可急击先轸以定国为礼不可与争然许其请则德自楚出晋为无权不许则弃宋而三怨皆集故私复曹衞拘执其使皆夺其德而搆之使怨且激之怒以进其兵彼进而我则退以报其赠送之惠实三舍之言凡皆居敌于曲而自居于直子玉堕其计中追晋不止晋帅宋齐秦之师与之遇携之贰之也亢蔽也宋为楚之仇救宋谓蔽其仇素饱直气盈饱有素也国归父崔夭齐大夫小子憗秦穆公子城濮衞地酅丘陵险阻名公恐众畏险故聴其歌诵高平曰原喻晋君美盛若原田之草每每然可以谋立新功不足念旧惠公以众不直已疑焉故子犯究胜负之致以决之公犹懐楚惠栾枝以灭诸姬为大耻小惠为不足懐又以梦防为惧子犯权解为吉其君臣详慎如此汉阳汉水之北尽尽灭也盬蛊同捧持而毁损之也晋侯仰故得天楚子俯故伏罪脑气和煦物近之柔因审见事宜皆曲以果其志鬬勃楚大夫以战为戯轻民命也晋使戒敬其事命止命诘朝平旦也七百乘五万二千五百人在背曰韅在胷曰靷在腹曰鞅在后曰靽言驾乘脩备有莘故国名公望其师有礼战志益决○观子玉请战之词与栾枝之对晋侯之观兵胜负已别○子西鬬宜申子上鬬勃子玉既轻晋而晋尤多设权谲务期必胜以陈蔡师弱马畏虎故蒙其皮先犯之所谓攻瑕也本属右故奔而右溃斾大旗建大斾而退使若大将稍却又曵柴起尘诈为众走以诱楚师逐已公族之兵属中军以之横击则其阵乱复以上军张两翼夹攻之故左亦溃唯子玉犹能全其所将之卒馆舍也晋食楚军三日之谷襄王闻晋战胜乃自徃劳之故为之作宫乡役战之前致致之来子人氏九其名践土衡雍皆郑地今河南荣泽县有衡雍故城践土台以敌王忾故献俘驷介四马被甲徒兵步卒傅相也以周平王享晋文侯仇之礼享晋侯享醴宥解见本事内前以策书命晋侯为伯周礼九命作伯尹氏王子虎皆王卿士叔兴父大夫也三官命之以宠晋大辂金辂祭祀所乘其服自王公以下各有等而侯伯则鷩冕七章周礼王公衮冕九章一曰龙二曰山三曰华虫四曰火五曰宗彞缋于衣六曰藻七曰粉米八曰黼九曰黻绣之于裳侯伯七章自华虫以下戎辂戎车兵事所乘其服以韎韦为弁又以为衣而素裳白舄彤赤弓玈黑弓弓一矢百则矢千弓十矣诸侯赐弓矢然后专征伐秬黑黍鬯香酒所以降神卣中尊也周礼虎贲氏以虎士三百人先后王而趋侯伯始受此命逖逺也有恶于王者纠而逺之晋侯从来至去凡三觐王元咺衞大夫叔武衞侯弟奉摄君事也王庭践土宫之庭谓盟合信义以文德胜楚弁冠也有皮弁爵弁疑此爵弁也缨冠系琼与玉分饰琼赤玉孟诸宋薮泽水草之交曰麋大心子玉子子西子玉族子玉刚愎故因荣黄而谏季荣黄字济师谓得神佑可以胜晋不勤民谓其惜所寳而忤神以残民也王言申息二邑子弟皆从征而死何以见其父老孙伯大心字二子答言欲令徃就君戮至连谷王无赦命故自杀可知公喜见顔色也言吕臣唯便其身图○吕臣能知子玉之不堪而不为文公所忌岂识优而才弱者乎○以叔武受盟故归衞侯衞侯有疑叔武心故先入叔武喜仓皇出迎前驱探君意射杀之咺奔晋愬其事详见甯武子弭晋难风马牛因风而走大斾大将之旗通帛曰旃祁瞒掌此二事而失之为奸命摄权代也恺乐也军胜奏凯而归授数也献楚俘于庙征召也三罪颠颉祁瞒舟之侨诗大雅言赏刑不失则中国爱惠四方安靖】冬会于温讨不服也衞侯与元咺讼甯武子为辅鍼庄子为坐士荣为大士衞侯不胜杀士荣刖鍼庄子谓甯俞忠而免之执衞侯归之于京师置诸深室甯子职纳橐饘焉○是会也晋侯召王以诸侯见且使王狩仲尼曰以臣召君不可以训故书曰天王狩于河阳言非其地也且明德也壬申公朝于王所丁丑诸侯围许晋侯有疾曹伯之竖侯獳货筮史使曰以曹为解齐桓公为会而封异姓今君为会而灭同姓曹叔振铎文之昭也先君唐叔武之穆也且合诸侯而灭兄弟非礼也与衞偕命而不与偕复非信也同罪异罚非刑也礼以行义信以守礼刑以正邪舎此三者君将若之何公说复曹伯遂会诸侯于许【晋侯乘战胜之威复合诸侯召王出狩以诸侯见展臣子之礼不服谓衞许大士治狱官也周礼命夫命妇不躬坐狱讼元咺又不宜与其君对坐故使鍼庄子为主又使衞之忠臣及其狱官质正元咺而三子词屈故囚衞侯甯俞忠虑专亲其饮食以槖乘饘而纳焉职专也夫子以召王意虽美而不合道故云不可为训使若天王自狩并隠其阙以明晋之德河阳晋地今河南孟县有河阳城竖小臣名侯獳筮史晋掌卜筮之史解释也使以释曹为言异姓邢衞振铎曹始封君前衞侯归以杀叔武更执故云不偕复】
二十九年夏公会王子虎晋狐偃宋公孙固齐国归父陈辕涛涂秦小子憖盟于翟泉寻践土之盟且谋伐郑也卿不书罪之也在礼卿不会公侯会伯子男可也【翟泉今洛阳城内旧有大仓西南池水也晋侯始霸翼戴天子诸侯辑睦王室无虞而王子虎下盟列国以渎大典诸侯大夫上敌公侯亏礼伤教故贬诸大夫讳公与盟大国之卿当小国之君故可以会伯子男】三十年春晋人侵郑以观其可攻与否狄闲晋之有郑虞也夏狄侵齐【齐晋与国】○晋侯使医衍酖衞侯甯俞货医使薄其酖不死公为之请纳玉于王与晋侯皆十瑴王许之秋乃释衞侯【文公怨衞侯深罪不至死故使酖之衍医名甯俞视衞侯食故得赂医薄酖双玉曰瑴余见甯武子弭晋难】○九月甲午晋侯秦伯围郑以其无礼于晋且贰于楚也【无礼于出亡时余见秦穆公霸西戎】
三十一年春敢济西田分曹地也使臧文仲往宿于重馆重馆人告曰晋新得诸侯必亲其共不速行将无及也从之分曹地自洮以南东于济尽曹地也襄仲如晋拜曹田也【济水出陶丘至汶上县同汶水入海一名大清河曹济之西鲁济之东重馆在山东鱼台县境旧有重乡城前讨曹分其地而界未定至是乃实赐】
三十二年春楚鬭章请平于晋晋阳处父报之晋楚始通○冬晋文公卒○【晋文行师动崇礼信嫓迹齐桓而夫子以正谲分之其殆专指战楚一事乎使其捐曹衞之怨一以绥怀为德几于王矣而惜其病此也既胜而诸侯麇从强楚缩焉而不敢竞与桓异焉以子玉死而代之者不克以抗衡故尔噫当分裂云扰之际必皆雄俊乃能分峙稍劣不敌焉覆亡随之矣而况能逺务外略哉若吕臣其盖审势而自守者与】○【以下附襄公继伯】
三十三年冬晋陈郑伐许讨其贰于楚也楚令尹子上侵陈蔡陈蔡成遂伐郑○晋阳处父侵蔡楚子上救之与晋师夹泜而军阳子患之使谓子上曰吾闻之文不犯顺武不违敌子若欲战则吾退舍子济而陈迟速唯命不然纾我老师费财亦无益也乃驾以待子上欲渉大孙伯曰不可晋人无信半渉而薄我悔败何及不如纾之乃退舍阳子宣言曰楚师遁矣遂归楚师亦归太子商臣谮子上曰受晋赂而辟之楚之耻也罪莫大焉王杀子上【子上鬬勃字陈今为河南陈州许今为许州介于二伯与蔡郑同故争之余见郑穆公之立泜水一名滍水源出今河南鲁山县流至叶县入沙河盖迎水而军兵家所忌此两军夹水莫能先渡故患相持不决乃使云文以绥柔为德因其顺而犯之非德也武以克难为勇畏其强而避之非勇也若欲战而不退舍使之得涉或半涉或未成陈而击之皆悖此二义处父料楚必不敢涉必退舎楚退而晋涉亦如大孙伯所虑故诱使稍却因诬以遁去而归商臣怨子上止王立已故譛之事见楚成王之弑】
文公元年○晋文公之季年诸侯朝晋衞成公不朝使孔逹侵郑伐緜訾及匡晋襄公既祥使告于诸侯而伐衞及南阳先且居曰效尤祸也请君朝王臣从师晋侯朝王于温先且居胥臣伐衞五月辛酉朔晋师围戚六月戊戌取之获孙昭子衞人使告于陈陈共公曰更伐之我辞之衞孔达帅师伐晋君子以为古古者越国而谋秋晋侯疆戚田故公孙敖会之【孔达衞大夫匡本衞邑为郑所取故伐之緜訾地阙祥小祥且居轸子效尤谓效其不朝之尤昭子衞大夫戚其食邑今北直开州有戚城陈以见伐求和不竞太甚故使报伐示彊而已为之词古谓古者友邦道厚越国而相与谋疆正其疆○伐晋非谋之善乃以古美之然非越国而谋之非所以为谋者非也】
二年春晋人以公不朝来讨公如晋夏四月己巳晋人使阳处父盟公以耻之书曰及晋处父盟以厌之也适晋不书讳之也公未至六月穆伯会诸侯及晋司空士縠盟于垂陇晋讨衞故也书士縠堪其事也陈侯为衞请成于晋执孔达以说【献犹临也晋使大夫盟公为非礼而公受其辱故立文为以尊临之者复为之讳垂陇今河南荥阳县东旧有陇城陈始与衞谋谓可以强得免今晋不聴故更执孔达以为辞】
三年春庄叔会诸侯之师伐沈以其服于楚也沈溃凡民逃其上曰溃在上曰逃【沈今河南汝阳县有平舆故城其国溃如水之溃放不可止逃如匹夫脱身逃窜也】○衞侯如陈拜晋成也○冬晋人惧其无礼于公也请改盟公如晋及晋侯盟晋侯飨公赋菁菁者莪庄叔以公降拜曰小国受命于大国敢不慎仪君贶之以大礼何乐如之抑小国之乐大国之惠也晋侯降辞登成拜公赋嘉乐【菁莪诗小雅取其既见君子乐且有仪降降阶登成俱还上成拜礼嘉乐诗大雅取其显显令德宜民宜人受禄于天】
四年春晋人归孔达于衞以为衞之良也故免之夏衞侯如晋拜曹伯如晋会正【拜谢归孔达会正会受贡赋之政】
六年秋季文子将聘于晋使求遭防之礼以行其人曰将焉用之文子曰备豫不虞古之善教也求而无之实难过求何害八月乙亥晋襄公卒【文子名行父闻晋侯疾故求防礼其人从者难难卒得所谓三思而行者】冬十月襄仲如晋葬襄公
七年秋八月齐侯宋公衞侯陈侯郑伯许男曹伯会晋赵盾盟于扈晋侯立故也公后至故不书所会凡会诸侯不书所会后也后至不书其国辟不敏也【扈郑邑在今河南原武县境旧有扈亭晋侯灵公也书所会谓列其公侯卿大夫也辟除也以其怠事而辟除之若不与也】冬晋郤缺言于赵宣子曰日衞不睦故取其地今巳睦矣可以归之叛而不讨何以示威服而不柔何以示怀非威非懐何以示德无德何以主盟子为正卿以主诸侯而不务德将若之何夏书曰戒之用休董之用威劝之以九歌勿使坏九功之德皆可歌也谓之九歌六府三事谓之九功水火金木土谷谓之六府正德利用厚生谓之三事义而行之谓之德礼无礼不乐所由叛也若吾子之德莫可歌也其谁来之盍使睦者歌吾子乎宣子说之【郤缺晋卿宣子名盾时将中军缺欲盾以德绥诸侯夏书禹谟人有善则戒喻而休美之有罪则董督而威惧之德礼谓以德行其礼赏罚有章礼也为善者竞劝斯皆乐而歌之来逺之道也】八年春晋侯使解扬归匡戚之田于衞且复致公壻池之封自申至于虎牢之竟【前孔达伐郑不能复匡盾因郤缺言始令郑归之并归以元年所取戚田公壻楚地名此人因地为氏池其名疑本楚人奔晋晋取郑地以封之既令郑归匡于衞因思池封乃郑地亦宜归故尽其竟致之以故盾能相幼君主盟】○晋人以扈之盟来讨冬襄仲会晋赵孟盟于衡雍报扈之盟也【讨公后至报犹复也】○【世称桓文一耳而实异焉桓公两定周难封衞存邢平鲁晋之乱南伐楚北伐山戎威德几遍海宇矣晋文仅胜楚扶襄较未能当其半也然桓身死国乱不复振晋主夏盟者百余年固其祚有异亦由托国建嗣之攸致也哉】
春秋左传属事卷二

[book_title]卷三
<经部,春秋类,春秋左传属事
钦定四库全书
春秋左传属事卷三　　　明　傅逊　撰
伯
晋灵公楚穆王争伯
文公九年春范山言于楚子曰晋君少不在诸侯北方可图也楚子师于狼渊以伐郑囚公子坚公子龙及乐耳郑及楚平公子遂会晋赵盾宋华耦衞孔达许大夫救郑不及楚师卿不书缓也以惩不恪夏楚侵陈克壶丘以其服于晋也秋楚公子朱自东夷伐陈陈人败之获公子茷陈惧乃及楚平【范山楚大夫时晋灵防而不君故山云尔楚在南故以中原为北狼渊郑地在今河南许州境坚龙乐耳郑三大夫列卿救郑不及其难故书人以示惩壶丘陈邑朱楚息公茷楚公子生曰囚死曰获陈以小胜大故惧而请平】
十年秋陈侯郑伯会楚子于息冬遂及蔡侯次于厥貉将以伐宋宋华御事曰楚欲弱我也先为之弱乎何必使诱我我实不能民何罪乃逆楚子劳且聴命遂道以田孟诸宋公为右盂郑伯为左盂期思公复遂为右司马子朱及文之无畏为左司马命夙驾载燧宋公违命无畏抶其仆以徇或谓子舟曰国君不可戮也子舟曰当官而行何彊之有诗曰刚亦不吐柔亦不茹母纵诡随以谨罔极是亦非辟彊也敢爱死以乱官乎【息国楚灭之为县今河南息县宋独未从楚故将伐之欲与战宋先服焉御事宋大夫孟诸宋大薮在今河南归德州境盂田猎阵名复遂楚期思邑公将猎张二甄故置左司马二以右司马一人当中夙早也燧取火者宋公违此命挞其仆狥于军以示戮抶挞也子舟无畏字二诗皆大雅上美山甫不避彊御下言禁戢诡人随人以饬不中者罔无极中也子舟自言持此义故戮宋公】
十一年夏叔仲惠伯会晋郤缺于承匡谋诸侯之从于楚者【氶匡宋地今河南睢州境】秋襄仲聘于宋○因贺楚师之不害也
十三年冬公如晋朝且寻盟衞侯会公于沓请平于晋公还郑伯会公于棐亦请平于晋公皆成之郑伯与公宴于棐子家赋鸿鴈季文子曰寡君未免于此文子赋四月子家赋载驰之四章文子赋采薇之四章郑伯拜公答拜【沓地阙郑衞贰于楚畏晋故因公请平棐郑地子家郑公子名归生鸿鴈诗小雅义取侯伯哀矜鳏寡有征行之劳言郑国寡弱欲使鲁侯还晋恤之四月诗小雅义取行役逾时思归祭祀不欲为还晋载驰诗鄘风四章以下义取小国有忧欲引大国以救助采薇诗小雅取其岂敢定居一月三防许为郑还不敢安居拜谢公为行】○【是岁穆王卒子庄王立幼而逢国多难不能与中国竞故灵公虽无道犹主夏盟而其擕贰人心者已多至庄王强明内难既除而务外略孙叔敖为令尹成公景公虽无失德不能当之矣】十四年夏六月同盟于新城从于楚者服且谋邾也【新城宋地在今河南夏邑县境因宋陈郑皆服故盟复谋纳捷菑】○秋七月乙夘夜齐商人弑舍【商人桓公子舎昭公子宜立而商人弑之以簒其国是为懿公】九月齐人定懿公【齐人多不服至乆而后定详见桓公五子争立】
十五年　新城之盟蔡人不与晋郤缺以上军下军伐蔡曰君弱不可以怠戊申入蔡以城下之盟而还凡胜国曰灭之获大城焉曰入之【胜国絶其社稷有其土地入得而不有】○秋齐人伐我西鄙故季文子告于晋冬十一月晋侯宋公衞侯蔡侯陈侯郑伯许男曹伯盟于扈寻新城之盟且谋伐齐也齐人赂晋侯故不克而还于是有齐难是以公不会书曰诸侯盟于扈无能为故也凡诸侯会公不与不书讳君恶也与而不书后也【商人弑君且数伐鲁故谋讨之乃受赂而还】齐侯侵我西鄙谓诸侯不能也
十六年冬十一月宋人弑其君杵臼【杵臼昭公名详见宋昭公之弑】十七年春晋荀林父衞孔达陈公孙宁郑石楚伐宋讨曰何故弑君犹立文公而还卿不书失其所也【失所谓不能讨罪失所职也】夏四月晋侯搜于黄父遂复合诸侯于扈平宋也公不与会齐难故也书曰诸侯无功也于是晋侯不见郑伯以为贰于楚也郑子家使执讯而与之书以告赵宣子曰寡君即位三年召蔡侯而与之事君九月蔡侯入于敝邑以行敝邑以侯宣多之难寡君是以不得与蔡侯偕十一月克减侯宣多而随蔡侯以朝于执事十二年六月归生佐寡君之嫡夷以请陈侯于楚而朝诸君十四年七月寡君又朝以蒇陈事十五年五月陈侯自敝邑往朝于君往年正月烛之武往朝夷也八月寡君又往朝以陈蔡之密迩于楚而不敢贰焉则敝邑之故也虽敝邑之事君何以不免在位之中一朝于襄而再见于君夷与孤之二三臣相及于绛虽我小国则蔑以过之矣今大国曰尔未逞吾志敝邑有亡无以加焉古人有言曰畏首畏尾身其余几又曰鹿死不择音小国之事大国也德则其人也不德则其鹿也铤而走险急何能择命之冈极亦知亡矣将悉敝赋以待于鯈唯执事命之文公二年六月壬申朝于齐四年二月壬戌为齐侵蔡亦获成于楚居大国之间而从于彊令岂其罪也大国若弗图无所逃命晋巩朔行成于郑赵穿公壻池为质焉冬十月郑太子夷石楚为质于晋【黄父晋地一名黑坏晋不能治宋乱故曰无功复滥焉以责郑贰故归生有词执讯通讯问之官宣多既立穆公恃宠作难减损而未靖遂汲汲以随朝夷太子名蒇饬也饬成前好朝夷相夷朝晋也孤谓郑伯绛晋都首尾皆畏则身中不畏者无几鹿得美草呦呦相呼音之善也将死其音必恶若以铤铤鹿则畏死走于险其情急矣岂复择其善音而鸣之喻晋虐郑郑必急而欲一鬬以死也铤铜铁朴也罔极无常也鯈晋郑之境言欲以兵拒晋巩朔赵穿公壻池皆晋大夫石楚郑大夫】
楚庄王之伯
宣公元年○宋人之弑昭公也晋荀林父以诸侯之师伐宋宋及晋平宋文公受盟于晋又会诸侯于扈将为鲁讨齐皆取赂而还郑穆公曰晋不足与也遂受盟于楚陈共公之卒楚人不礼焉陈灵公受盟于晋秋楚子侵陈遂侵宋晋赵盾帅师救陈宋会于棐林以伐郑也楚蒍贾救郑遇于北林囚晋解晋人乃还【棐林郑地在今河南荣阳中牟二县境旧有林亭解晋大夫】冬晋人伐郑以报北林之役于是晋侯侈赵宣子为政骤谏而不入故不竞于楚【○灵公无道固然然取赂齐宋而不能讨庸非盾之罪乎】
二年春郑公子归生受命于楚伐宋宋华元乐吕御之二月壬子战于大棘宋师败绩囚华元获乐吕及甲车四百六十乘俘二百五十人馘百人狂狡辂郑人郑人入于井倒防而出之获狂狡君子曰失礼违命宜其为禽也戎昭果毅以聴之之谓礼杀敌为果致果为毅易之戮也将战华元杀羊食士其御羊斟不与及战曰畴昔之羊子为政今日之事我为政与入郑师故败君子谓羊斟非人也以其私憾败国殄民于是刑孰大焉诗所谓人之无良者其羊斟之谓乎残民以逞宋人以兵车百乘文马百驷以赎华元于郑半入华元逃归立于门外告而入见叔牂曰子之马然也对曰非马也其人也既合而来奔宋城华元为植巡功城者驱曰睅其目皤其腹弃甲而复于思于思弃甲复来使其骖乘谓之曰牛则有皮犀兕尚多弃甲则那役人曰従其有皮丹漆若何华元曰去之夫其口众我寡【郑既从楚遂以其命伐宋宋师败将获华元乐吕皆宋卿大棘宋地今河南宁陵县有大棘城狂狡宋大夫辂迎也戎兵事昭明果敢毅必行也聴敬従也易反也诗小雅义取不良之人相怨以亡文马马之毛色有文采者四马为驷告城门而后入见元不苟叔牂羊斟字得先归元见而尉之牂自任其罪合犹防也○食士不及御元先有偏焉然牂之罪大而得免于死宋失刑矣○植将主也睅目出皤大腹弃甲亡师于思多须貌那犹何也牛与犀兕皮皆以造甲丹漆所以饰之者言元不吝其咎寛而容众】夏晋赵盾救焦遂自隂地及诸侯之师侵郑以报大棘之役楚鬭椒救郑曰能欲诸侯而恶其难乎遂次于郑以待晋师赵盾曰彼宗竞于楚殆将毙矣姑益其疾乃去之【隂地河南山北鬬椒楚若敖之族自子文以来世为令尹盾言物盛则衰彼宗强甚必骄而吾示弱当益骄而速亡○盾实力不能姑托辞以解于众耳是嵗灵公弑成公立】三年春晋侯伐郑及郔郑及晋平士防入盟【郔郑地】楚子伐陆浑之戎遂至于雒观兵于周疆定王使王孙满劳楚子楚子问鼎之大小轻重焉对曰在德不在鼎昔夏之方有德也逺方图物贡金九牧铸鼎象物百物而为之备使民知神奸故民入川泽山林不逢不若螭魅罔两莫能逢之用能协于上下以承天休桀有昏德鼎迁于商载祀六百商纣暴虐鼎迁于周德之休明虽小重也其奸回昏乱虽大轻也天祚明德有所底止成王定鼎于郏鄏卜世三十卜年七百天所命也周德虽衰天命未改鼎之轻重未可问也【陆浑戎杂居雒水间楚子因伐戎而至问鼎示欲偪周取天下满周大夫对昔禹德方隆逺方图画山川奇异之物以献九州之牧贡金于是象其所图着之于鼎使民知备深入幽阻而螭魅罔两之类莫之遇故民无灾害上下和而受天之祐桀纣昏暴而鼎以迁鼎轻重由德周以明德为天所祐年世未穷何得妄意神奸即所图者若顺也螭山神魅妖怪罔两水神一云木石之怪载祀皆年也郏鄏今河南府城西有郏鄏陌○王孙满善于辞足以杜奸雄之心而夺之气】○夏楚人侵郑郑即晋故也
四年冬楚子伐郑郑未服也
五年冬楚子伐郑陈及楚平晋荀林父救郑伐陈六年春晋衞侵陈陈即楚故也冬楚人伐郑取成而还【后所称厉之役盖此】
七年夏郑及晋平公子宋之谋也故相郑伯以会冬盟于黑壤王叔桓公临之以谋不睦【宋字子公四年弑灵公立襄公惧晋讨故从晋而相之以防王叔桓公周卿士衔天子之命监临之】
八年冬陈及晋平楚师伐陈取成而还
九年秋会于扈讨不睦也陈侯不会晋荀林父以诸侯之师伐陈晋侯卒于扈乃还【成公卒子景公立】○冬陈灵公与孔宁仪行父通于夏姬皆衷其衵服以戏于朝泄冶谏曰公卿宣淫民无效焉且闻不令君其纳之公曰吾能改矣公告二子二子请杀之公弗禁遂杀泄冶孔子曰诗云民之多辟无自立辟其泄冶之谓乎【宁行父陈二卿夏姬郑穆公女陈大夫御叔妻衷懐也衵服近身衣宣也纳藏也辟邪也辟法也诗大雅言邪辟之世不可立法】○楚子为厉之役故伐郑晋郤缺救郑郑伯败楚师于栁棼国人皆喜唯子良忧曰是国之灾也吾死无日矣【六年楚伐郑取成于厉既成郑伯逃归栁棼郑地】
十年夏陈灵公与孔寜仪行父饮酒于夏氏公谓行父曰徴舒似女对曰亦似君徴舒病之公出自其廏射而杀之二子奔楚【舒夏姬子以母淫谓其多似以为戏舒耻之弑陈侯】○六月郑及楚平诸侯之师伐郑取成而还冬楚子伐郑晋士会救郑逐楚师于颍北诸侯之师戍郑【颍北颍水之北颍水源自河南登封县颍谷东径郑州至襄城临颍沙河西入淮】
十一年春楚子伐郑及栎子良曰晋楚不务德而兵争与其来者可也晋楚无信我焉得有信乃从楚夏楚盟于辰陵陈郑服也楚左尹子重侵宋王待诸郔【辰陵陈地在今河南西华县境旧有辰亭子重庄王弟名婴齐宋不服故遣侵之】○令尹蒍艾猎城沂使封人虑事以授司徒量功命日分财用平板榦称畚筑程土物议逺迩略基趾具糇粮度有司事三旬而成不愆于素【艾猎孙叔敖别名沂楚邑封人主筑城者虑计也司徒掌役者日日数财用筑作具榦桢也畚盛土器称量其轻重程限也议均劳逸也趾城足略行其广狭也糇干食有司监主者素素所虑之期见叔敖能使民】○冬楚子为陈夏氏乱故伐陈谓陈人无动将讨于少西氏遂入陈杀夏徴舒轘诸栗门因县陈陈侯在晋申叔时使于齐反复命而退王使让之曰夏徴舒为不道弑其君寡人以诸侯讨而戮之诸侯县公皆庆寡人女独不庆寡人何故对曰犹可辞乎王曰可哉曰夏徴舒弑其君其罪大矣讨而戮之君之义也抑人亦有言曰牵牛以蹊人之田而夺之牛牵牛以蹊者信有罪矣而夺之牛罸已重矣诸侯之从也曰讨有罪也今县陈贪其富也以讨召诸侯而以贪归之无乃不可乎王曰善哉吾未之闻也反之可乎对曰可哉吾侪小人所谓取诸其怀而与之也乃复封陈乡取一人焉以归谓之夏州故书曰楚子入陈纳公孙寜仪行父于陈书有礼也【晋不能讨陈罪而楚得执之以为辞少西徴舒祖子夏之名轘车裂也栗门城门县灭之为县陈侯灵公子名午县公楚县大夫蹊径也取怀与之言辟如取人物于其怀而还之愈于不还夏州示讨夏氏所获也武昌府夏口旧有洲名夏州○时能匡君于贪逺出楚诸臣之上楚庄聴其言而复陈善矣乃复纳其致乱之臣岂礼乎】○厉之役郑伯逃归自是楚未得志焉郑既受盟于辰陵又徼事于晋【自厉之役郑南北两属故楚以为恨】
十二年春楚子围郑旬有七日郑人卜行成不吉卜临于大宫且巷出车吉国人大临守陴者皆哭楚子退师郑人脩城进复围之三月克之入自皇门至于逵路郑伯肉袒牵羊以逆曰孤不天不能事君使君怀怒以及敝邑孤之罪也敢不唯命是聴其俘诸江南以实海滨亦唯命其翦以赐诸侯使臣妾之亦唯命若惠顾前好徼福于厉宣桓武不泯其社稷使改事君夷于九县君之惠也孤之愿也非所敢望也敢布腹心君实图之左右曰不可许也得国无赦王曰其君能下人必能信用其民矣庸可几乎退三十里而许之平潘尫入盟子良出质夏六月晋师救郑荀林父将中军先縠佐之士会将上军郤克佐之赵朔将下军栾书佐之赵括赵婴齐为中军大夫巩朔韩穿为上军大夫荀首赵同为下军大夫韩厥为司马及河闻郑既及楚平桓子欲还曰无及于郑而勦民焉用之楚归而动不后随武子曰善会闻用师观衅而动德刑政事典礼不易不可敌也不为是征楚军讨郑怒其贰而哀其卑叛而伐之服而舍之德刑成矣伐叛刑也柔服德也二者立矣昔岁入陈今兹入郑民不罢劳君无怨讟政有经矣荆尸而举商农工贾不败其业而卒乘辑睦事不奸矣蒍敖为宰择楚国之令典军行右辕左追蓐前茅虑无中权后劲百官象物而动军政不戒而备能用典矣其君之举也内姓选于亲外姓选于旧举不失德赏不失劳老有加惠旅有施舍君子小人物有服章贵有常尊贱有等威礼不逆矣德立刑行政成事时典从礼顺若之何敌之见可而进知难而退军之善政也兼弱攻昧武之善经也子姑整军而经武乎犹有弱而昧者何必楚仲虺有言曰取乱侮亡兼弱也汋曰于铄王师遵养时晦耆昧也武曰无竞惟烈抚弱耆昧以务烈所可也彘子曰不可晋所以霸师武臣力也今失诸侯不可谓力有敌而不从不可谓武由我失霸不如死且成师以出闻敌彊而退非夫也命为军帅而卒以非夫唯羣子能我弗为也以中军佐济知庄子曰此师殆哉周易有之在师之临曰师出以律否臧凶执事顺成为臧逆为否众散为弱川壅为泽有律以如已也故曰律否臧且律竭也盈而以竭夭且不整所以凶也不行之谓临有帅而不从临孰甚焉此之谓矣果遇必败彘子尸之虽免而归必有大咎韩献子谓桓子曰彘子以偏师陷子罪大矣子为元帅师不用命谁之罪也失属亡师为罪已重不如进也事之不捷恶有所分与其专罪六人同之不犹愈乎师遂济楚子北师次于郔沈尹将中军子重将左子反将右将饮马于河而归闻晋师既济王欲还嬖人伍参欲战令尹孙叔敖弗欲曰昔岁入陈今兹入郑不无事矣战而不捷参之肉其足食乎参曰若事之捷孙叔为无谋矣不捷参之肉将在晋军可得食乎令尹南辕反旆伍参言于王曰晋之从政者新未能行令其佐先縠刚愎不仁未肯用命其三帅者专行不获聴而无上众谁适从此行也晋师必败且君而逃臣若社稷何王病之告令尹改乘辕而北之次于管以待之晋师在敖鄗之间郑皇戌使如晋师曰郑之从楚社稷之故也未有贰心楚师骤胜而骄其师老矣而不设备子击之郑师为承楚师必败彘子曰败楚服郑于此在矣必许之栾武子曰楚自克庸以来其君无日不讨国人而训之于民生之不易祸至之无日戒惧之不可以怠在军无日不讨军实而申儆之于胜之不可保纣之百克而卒无后训之以若敖蚡冒筚路蓝缕以啓山林箴之曰民生在勤勤则不匮不可谓骄先大夫子犯有言曰师直为壮曲为老我则不德而徼怨于楚我曲楚直不可谓老其君之戎分为二广广有一卒卒偏之两右广初驾数及日中左则受之以至于昏内官序当其夜以待不虞不可谓无备子良郑之良也师叔楚之崇也师叔入盟子良在楚楚郑亲矣来劝我战我克则来不克遂往以我卜也郑不可从赵括赵同曰率师以来唯敌是求克敌得属又何俟必从彘子知季曰原屏咎之徒也赵庄子曰栾伯善哉实其言必长晋国楚少宰如晋师曰寡君少遭闵凶不能文闻二先君之出入此行也将郑是训定岂敢求罪于晋二三子无淹乆随季对曰昔平王命我先君文侯曰与郑夹辅周室毋废王命今郑不率寡君使羣臣问诸郑岂敢辱人敢拜君命之辱彘子以为谄使赵括从而更之曰行人失辞寡君使羣臣迁大国之迹于郑曰无辟敌羣臣无所逃命楚子又使求成于晋晋人许之盟有日矣楚许伯御乐伯摄叔为右以致晋师许伯曰吾闻致师者御靡旌摩垒而还乐伯曰吾闻致师者左射以菆代御执辔御下两马掉鞅而还摄叔曰吾闻致师者右入垒折馘执俘而还皆行其所闻而复晋人逐之左右角之乐伯左射马而右射人角不能进矢一而已麋兴于前射麋丽晋鲍癸当其后使摄叔奉麋献焉曰以岁之非时献禽之未至敢膳诸从者鲍癸止之曰其左善射其右有辞君子也既免晋魏锜求公族未得而怒欲败晋师请致师弗许请使许之遂往请战而还楚潘党逐之及荥泽见六麋射一麋以顾献曰子有军事兽人无乃不给于鲜敢献于从者叔党命去之赵旃求卿未得且怒于失楚之致师者请挑战弗许请召盟许之与魏锜皆命而往郤献子曰二憾往矣弗备必败彘子曰郑人劝战弗敢从也楚人求成弗能好也师无成命多备何为士季曰备之善若二子怒楚楚人乘我防师无日矣不如备之楚之无恶除备而盟何损于好若以恶来有备不败且虽诸侯相见军衞不彻警也彘子不可士季使巩朔韩穿帅七覆于敖前故上军不败赵婴齐使其徒先具舟于河故败而先济潘党既逐魏锜赵旃夜至于楚军席于军门之外使其徒入之楚子为乘广三十乘分为左右右广鸡鸣而驾日中而说左则受之日入而説许偃御右广养由基为右彭名御左广屈荡为右乙夘王乘左广以逐赵旃赵旃弃车而走林屈荡搏之得其甲裳晋人惧二子之怒楚师也使軘车逆之潘党望其尘使骋而告曰晋师至矣楚人亦惧王之入晋军也遂出陈孙叔曰进之寜我薄人无人薄我诗云元戎十乘以先啓行先人也军志曰先人有夺人之心薄之也遂疾进师车驰卒奔乘晋军桓子不知所为鼓于军中曰先济者有赏中军下军争舟舟中之指可掬也晋师右移上军未动工尹齐将右拒卒以逐下军楚子使唐狡与蔡鸠居告唐惠侯曰不谷不德而贪以遇大敌不谷之罪也然楚不克君之羞也敢借君灵以济楚师使潘党率游阙四十乘从唐侯以为左拒以从上军驹伯曰待诸乎随季曰楚师方壮若萃于我吾师必尽不如收而去之分谤生民不亦可乎殿其卒而退不敢王见右广将从之乘屈荡户之曰君以此始亦必以终自是楚之乘广先左晋人或以广队不能进楚人惎之脱扃少进马还又惎之拔旆投衡乃出顾曰吾不如大国之数奔也赵旃以其良马二济其兄与叔父以他马反遇敌不能去弃车而走林逄大夫与其二子乘谓其二子无顾顾曰赵傁在后怒之使下指木曰尸女于是授赵旃绥以免明日以表尸之皆重获在木下楚熊负羁囚知防知庄子以其族反之厨武子御下军之士多从之每射抽矢菆纳诸厨子之房厨子怒曰非子之求而蒲之爱董泽之蒲可胜既乎知季曰不以人子吾子其可得乎吾不可以苟射故也射连尹襄老获之遂载其尸射公子谷臣囚之以二者还及昏楚师军于邲晋之余师不能军宵济亦终夜有声丙辰楚重至于邲遂次于衡雍潘党曰君盍筑武军而收晋尸以为京观臣闻克敌必示子孙以无忘武功楚子曰非尔所知也夫文止戈为武武王克商作颂曰载戢干戈载櫜弓矢我求懿德肆于时夏允王保之又作武其卒章曰耆定尔功其三曰铺时绎思我徂惟求定其六曰绥万邦屡丰年夫武禁暴戢兵保大定功安民和众丰财者也故使子孙无忘其章今我使二国暴骨暴矣观兵以威诸侯兵不戢矣暴而不戢安能保大犹有晋在焉得定功所违民欲犹多民何安焉无德而强争诸侯何以和众利人之几而安人之乱以为已荣何以丰财武有七德我无一焉何以示子孙其为先君宫告成事而已武非吾功也古者明王伐不敬取其鲸鲵而封之以为大戮于是乎有京观以惩淫慝今罪无所而民皆尽忠以死君命又可以为京观乎祀于河作先君宫告成事而还○郑伯许男如楚秋晋师归桓子请死晋侯欲许之士贞子谏曰不可城濮之役晋师三日谷文公犹有忧色左右曰有喜而忧如有忧而喜乎公曰得臣犹在忧未歇也困兽犹鬭况国相乎及楚杀子玉公喜而后可知也曰莫余毒也已是晋再克而楚再败也楚是以再世不竞今天或者大警晋也而又杀林父以重楚胜其无乃乆不竞乎林父之事君也进思尽忠退思补过社稷之衞也若之何杀之夫其败也如日月之食焉何损于明晋侯使复其位【楚于此决计必郑専属已乆围之临哭也大宫郑祖庙出车于巷示将迁国陴城上僻倪皆哭以穷告楚哀之而退师犹不服故复围克之涂方九轨曰逵肉袒牵羊示服为臣仆不天不顺天也俘以实迁其民剪以赐分其地皆灭也前好前世盟好周厉王宣王郑所自出桓公武公郑始封贤君徼福此四君存其社稷使比九县以服事不灭之也盖时楚地为县者九退退舍以礼郑晋方悉师以救林父谥桓子先縠谥彘子士会食采于随字季谥武子郤克谥献子赵朔盾之子谥庄子书栾盾之子谥武子括婴齐皆盾异母弟巩朔士庄伯也穿万之族荀首林父弟别氏知字季谥庄子同赵婴兄厥万曾孙谥献子晋师河北将渡河而南林父以郑服楚欲还俟楚归更举兵伐郑勦劳也动举也士会称善言征伐为有罪衅非为是德刑政事典礼之不可敌者讟谤也经纪法也荆楚尸陈也楚武王始更为此陈法遂以为名歩曰卒车曰乘奸犯也宰令尹蒍敖孙叔敖左右前后中者楚分其三军为五部而使之各专其职右部挟辕为战备左部追求草蓐为宿衞前部以茅虑审有无中军出权谋以制胜后以劲卒为殿茅明也如军行前有斥候蹹伏皆持以绛白二幡见骑贼举绛见步贼举白之类或云楚以茅为旌帜窃意以茅为烽燧或旄音之讹未详象物各勤其类不戒闲习有素选亲选旧既厚于亲故而尤选其贤故举赏咸得老则不计劳而加惠賔旅则有恩施而无劳役又别其尊卑而贵贱有章仲虺汤左相汋诗颂篇名铄美也言美武王能遵天之道须暗昧者恶积而后取耆致也致讨于昧武诗颂篇名烈勲也言武王兼弱攻昧故成无疆之勲抚抚而取之或云兼之悮烈所功烈之处所也先縠独持异议欲战非夫不丈夫中军佐縠所帅济渡河也荀首叹其必危师坎下坤上初六变而为临兊下坤上其爻辞云云律法否不也言凡执事者以顺逆为臧否今彘子逆命是否也众羣而聴于一则强分散则弱坎变为兊兊少女而弱众散之象也川流则不竭壅而为泽则竭矣坎为兊泽川壅之象也盖将帅之贵于法律者能使其下如已之志故谓之律所谓顺成而臧也否臧则律且竭而败矣夭屈也言其法律如水之壅而盈则必竭屈而不伸散而不整故为凶水变为泽乃成临卦泽不行之物彘子违命必不能行此临之谓也遇遇敌尸主此祸也韩厥乃劝桓子同济失属谓郑从楚亡师谓縠师陷云三军皆败则六卿同罪不专罪元帅○彘子誖矣而又成于厥厥言既失专制之权尤无谋国之忠师败业隳厥之由也○沈或作寝叔敖后封寝丘今河南固始县子重公子婴齐字子反公子侧字伍参奢祖父以智谋宠于王策晋必败激王还战南辕回军南向旆军前大旗专行各欲行其志非主将故不获聴而无上谓欲禀聴进止而无上命则其令不一而不知所从管郑地今河南郑州有管城敖鄗二山在今河南荣阳县境郑既从楚犹饰词于晋承继也栾书知楚兵精而素备与郑人之伪克庸事见楚灭庸舒军实谓车徒器械若敖蚡冒皆楚之贤君箪路柴车蓝缕敝衣言此二君勤俭以啓土不德谓专以力争徼要也广楚乘车名以其亲兵分左右二部故名二广司马法百人为卒二十五人为两每广用百人而四分之以其一为承副令番休以备不虞偏半也内官近臣序次也师叔潘尫字得属服郑也原赵同邑屏赵括邑朔善书言谓必执晋政少宰楚官闵忧也二先君成王穆王率遵也人伺望敌者迁徙去也致师挑战也楚虽将崇和犹单车挑战以示武靡旌驱疾故也摩近也菆美矢两作掚饬也掉正也以示闲暇馘断耳角张两角逐之丽着也背之隆高当心者免止不逐也魏锜魏犨子公族公族大夫荥泽今河南有荥泽县新杀为鲜见六得一言不如楚叔潘党字尫之子赵旃穿之子与锜偕使郤克所谓二憾也七覆伏兵七所不败先济要后言之锜与旃虽俱受命而不随行锜见逐退旃后至席布席坐示无所畏说舎也楚王更迭载二广故各有御右司马法车十五乘为偏今楚用旧法而易其名軘车屯守之车元戎戎车在前者诗小雅言王者军行必有戎车在前开道先人为备可掬言多也右移自西而奔渡河上军以有备独不移工尹齐楚大夫右拒陈名唐狡蔡鸠居皆楚大夫唐属楚小国游阙游车补阙者驹伯郤克字同奔为分谤不战为生民殿卒自为其所将卒之后殿时楚右广当代王欲右荡恐军中易乘人惑故止之户止也军事本尚右以乘左得胜故先左广队广车坠于埳也惎毒害也扃车上兵阑队埳则扃碍不能进晋人脱之乃进还便旋不进旆大旗也楚人见晋兵马旋又欲害之晋人拔旆投衡上使不帆风差轻乃得出顾楚兵而曰吾唯此偶败耳不如大国之数败而奔何用毒我乎逢大夫知赵旃在后见之必当与乘故使二子无顾乃顾之云云故怒使之尸此授绥以免旃明日以所表木敢尸果累尸于下负羁楚大夫知防庄子之子族家兵反还战厨武子魏锜也抽擢也菆美箭房箭舍蒲杨栁以为箭者董泽所出山西闻喜县有董池陂谷臣楚王子知庄子获襄老囚谷臣将以相当而易防也军营屯也邲郑地今河南郑州有邲城有声言晋兵犹众将不能用重辎重楚既大胜党请筑军营以彰武功而积尸封土其上谓之京观楚子不许文字也戢藏櫜韬肆遂夏大也诗美文王诛暴乱而息兵信哉能保此肆夏之美德武颂篇名耆致也言武王诛纣致定其功其三三篇铺布时是绎陈思语辞颂美武王能布政陈教使天下归往求安定其六六篇绥安也屡数也言武王能安天下数致丰年此三六之数与今诗颂篇次不同盖楚乐歌次第章典章几危也鲸鲵大鱼以喻不义之人吞食小国所罪之在也古者师行必以迁主载于齐车每舍奠焉今为此主作宫而祀之以告战胜之事传言楚庄有礼故遂兴余见郑石制之乱桓子请死以当败军之罪晋侯闻文公子玉事而复任之士贞子渥浊也再世谓成王穆王也○是时楚庄虽强而晋无大挫犹足以持之自邲既败于是晋势失而楚兵独横莫能校焉林父之罪实博矣宜于用钺而乃使之复位可谓以刑训国乎贞子喻以日月之食抑何不伦也哉宜其日弱而不振也】○冬楚子伐萧宋华椒以蔡人救萧萧人囚熊相宜僚及公子丙王曰勿杀吾退萧人杀之王怒遂围萧萧溃申公巫臣曰师人多寒王巡三军拊而勉之三军之士皆如挟纩遂傅于萧还无社与司马卯言号申叔展叔展曰有麦麴乎曰无有山鞠穷乎曰无河鱼腹疾奈何曰目于眢井而拯之若为茅绖哭井则已明日萧溃申叔视其井则茅绖存焉号而出之【萧宋附庸今徐州萧县有萧城宜僚丙楚二子纩绵也挟纩说以忘寒也还无社萧大夫司马卯申叔展皆楚大夫无社素识叔展故因卯以呼之麦麴鞠穷食之皆可以御湿欲无社逃泥水中无社不悟故曰无河鱼腹疾言无御湿药如鱼在河将有腹疾也眢井废井如目无明也无社意悟故使展叔视废井而求极已展叔又教结茅以表井须已哭乃应传言萧人无守心】○晋原縠宋华椒衞孔达曹人同盟于清丘曰恤病讨贰于是卿不书不实其言也宋为盟故伐陈衞人救之孔达曰先君有约言焉若大国讨我则死之【清丘衞地在北直开州原縠先縠不实谓宋伐陈衞救之是不讨贰楚伐宋晋不救是不恤患前衞成公与陈共公有旧好故孔达欲背盟救陈而以死谢晋】
十三年夏楚子伐宋以其救萧也君子曰清丘之盟唯宋可以免焉【宋讨陈贰今宋见伐而诸侯莫恤故云】清丘之盟晋以衞之救陈也讨焉使人弗去曰罪无所归将加尔师孔达曰苟利社稷请以我说罪我之由我则为政而亢大国之讨将以谁任我则死之【说解也亢当也】
十四年春孔达缢而死衞人以说于晋而免遂告于诸侯曰寡君有不令之臣达搆我敝邑于大国既伏其罪矣敢告衞人以为成劳复室其子使复其位【成劳平国之功】○夏晋侯伐郑为邲故也告于诸侯搜焉而还中行桓子之谋也曰示之以整使谋而来郑人惧使子张代子良于楚郑伯如楚谋晋故也郑以子良为有礼故召之【子张穆公孙有礼必能安定其国家】○楚子使申舟聘于齐曰无假道于宋亦使公子冯聘于晋不假
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:37:37-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>