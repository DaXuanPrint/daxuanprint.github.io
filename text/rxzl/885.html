<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,荀子注全文在线阅读,荀子注全文在线下载,大玄古籍书库">
<meta name="description" content="训诂著作。唐杨倞著。20卷。是《荀子》今存最早的古注。汉刘向编定《孙卿新书》为32篇12卷。杨氏以其繁多,改为20卷;次第也有所变更,使其以类相从;更名为《荀卿子》。《荀子》一书此前因简编烂脱、传写谬误,几不可读。杨氏博求群书、旁征方言,其校勘、注释都甚为精洽。_荀子注_全文在线阅读_荀子注_全文在线下载_大玄古籍书库">
<title>荀子注_杨倞_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">荀子注</span> <br/>
          作者： <span class="inputVal" id="bkauthor">杨倞</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,哲学,注释,完结</span> <br/>
          字数： <span class="inputVal" id="bknum">[book_length]167020</span> <br/>
          说明： <span class="inputVal" id="bkdec">训诂著作。唐杨倞著。20卷。是《荀子》今存最早的古注。汉刘向编定《孙卿新书》为32篇12卷。杨氏以其繁多,改为20卷;次第也有所变更,使其以类相从;更名为《荀卿子》。《荀子》一书此前因简编烂脱、传写谬误,几不可读。杨氏博求群书、旁征方言,其校勘、注释都甚为精洽。</span> <br/>
          封面： <span class="inputVal" id="bkimg">Z_5286.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]荀子注
[book_author]杨倞
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,哲学,注释,完结
[book_length]167020
[book_dec]训诂著作。唐杨倞著。20卷。是《荀子》今存最早的古注。汉刘向编定《孙卿新书》为32篇12卷。杨氏以其繁多,改为20卷;次第也有所变更,使其以类相从;更名为《荀卿子》。《荀子》一书此前因简编烂脱、传写谬误,几不可读。杨氏博求群书、旁征方言,其校勘、注释都甚为精洽。
[book_img]Z_5286.jpg


[book_title]提要
钦定四库全书　　　　　子部一
荀子　　　　　　　　　儒家类
提要
【臣】等谨案荀子二十卷周荀况撰况赵人尝仕楚为兰陵令亦曰荀卿汉人或称曰孙卿则以宣帝讳询避嫌名也汉志儒家载荀卿三十三篇王应麟考证谓当作三十二篇刘向校书序録称孙卿书凡三百二十三篇以相校除重复二百九十篇定着三十三篇为十二卷题曰新书唐杨倞分易旧第编为二十卷复为之注更名荀子即今本也考刘向序录卿以齐宣王时来游稷下後仕楚春申君死而卿废然史记六国年表载春申君之死上距宣王之末凡八十七年史记称卿年五十始游齐则春申君死之年卿年当一百三十七矣於理不近晁公武读书志谓史记所云年五十为年十五之讹意其或然宋濓荀子书後又以为襄王时游稷下亦未详所本总之战国时人尔其生卒年月已不可确考矣况之着书主於明周孔之教崇礼而勤学其中最为口寔者莫过於非十二子及性恶两篇王应麟困学纪闻据韩诗外传所引荀但非十子而无子思孟子以今本为其徒李斯等所增不知子思孟子後来论定为圣贤耳其在当时固亦卿之曹偶是犹朱陆之相非不足讶也至其以性为恶以善为伪诚未免於理未融然卿恐人恃性善之说任自然而废学因言性不可恃当勉力於先王之教故其言曰凡性者天之所就也不可学不可事礼义者圣人之所生也人之所学而能所事而成者也不可学不可事而在人者谓之性可学而能可事而成之在人者谓之伪是性伪之分也其辨白伪字甚明杨倞注亦曰伪为也凡非天性而人作为之者皆谓之伪故伪字人旁加为亦会意字也其说亦合卿本意後人昧於训诂误以为真伪之伪遂譁然掊撃谓卿蔑视礼义如老庄之所言是非惟未睹其全书即性恶一篇自篇首二句以外亦未竟读矣平心而论卿之学源出孔门在诸子之中最为近正是其所长主持太甚词义或至於过当是其所短韩愈大醇小疵之说要为定论余皆好恶之词也杨倞所注亦颇详洽唐书艺文志以倞为杨汝士子而宰相世系表则载杨汝士三子一名知温一名知远一名知至无名倞者表志同出欧阳修手不知何以互异意者倞或改名如温庭筠之一名岐欤乾隆四十一年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]目录
钦定四库全书　　　　　子部一
荀子目录　　　　　　　儒家类
卷一
劝学篇第一
修身篇第二
卷二
不苟篇第三
荣辱篇第四
卷三
非相篇第五
非十二子篇第六
仲尼篇第七
卷四
儒效篇第八
卷五
王制篇第九
卷六
富国篇第十
卷七
王霸篇第十一
卷八
君道篇第十二
卷九
臣道篇第十三
致仕篇第十四
卷十
议兵篇第十五
卷十一
强国篇第十六
天论篇第十七
卷十二
正论篇第十八
卷十三
礼论篇第十九
卷十四
乐论篇第二十
卷十五
解蔽篇第二十一
卷十六
正名篇第二十二
卷十七
性恶篇第二十三
君子篇第二十四
卷十八
成相篇第二十五
赋篇第二十六
卷十九
大略篇第二十七
卷二十
宥坐篇第二十八
子道篇第二十九
法行篇第三十
哀公篇第三十一
尧问篇第三十二

[book_title]序
杨倞注荀子序
昔周公稽古三五之道损益夏殷之典制礼作乐以仁义理天下其德化刑政存乎诗至于幽厉失道始变风变雅作矣平王东迁诸侯力政逮五霸之後则王道不絶如綫故仲尼定礼乐作春秋然後三代遗风弛而复张而无时无位功烈不得被于天下但门人传述而已陵夷至于战国於是申商苛虐孙吴变诈以族论罪杀人盈城谈说者又以愼墨苏张为宗则孔氏之道几乎息矣有志之士所为痛心疾首也故孟轲阐其前荀卿振其後观其立言指事根极理要敷陈往古掎【音几】挈当世拨乱兴理易於反掌真名世之士王者之师又其书亦所以羽翼六经增光孔氏非徒诸子之言也盖周公制作之仲尼祖述之荀孟赞成之所以胶固王道至深至备虽春秋之四夷交侵战国之三纲弛絶斯道竟不坠矣倞以末宦之暇颇窥篇籍窃感炎黄之风未洽於圣代谓荀孟有功於时政尤所取慕而孟子有赵氏章句汉氏亦尝立博士传誓不絶故今之君子多好其书独荀子未有注解亦复编简烂脱传写谬误虽好事者时亦览之至於文义不通屡掩卷焉夫理晓则惬心文舛则忤意未知者谓异端不览览者以说误不终所以荀氏之书千载而未光焉辄用申抒鄙思敷寻义理其所徵据则博求诸书但以古今字殊齐楚言异事资参考不得不广或取偏傍相近声类相通或字少增加文重刋削或求之古字或徵诸方言加以孤陋寡俦愚昩多蔽穿凿之责於何可逃曾未足粗明先贤之旨适增其芜秽耳盖以自备省览非敢传之将来以文字烦多故分旧十二卷三十二篇爲二十卷又改孙卿新书为荀卿子其篇第亦颇有移易使以类相从云时岁在戊戌大唐睿圣文武皇帝元和十三年十二月也

[book_title]卷一
钦定四库全书
荀子卷一　　　　　　　　唐　杨倞　注
劝学篇第一
君子曰学不可以已青出之於蓝而青於蓝冰出之於水而寒於水【以喻学则才过其本性也】木直中绳輮以爲轮其曲中规虽有槁暴不复挺者輮使之然也【輮屈槁枯暴乾挺直也晏子春秋作不复羸矣】故木受绳则直金就砺则利君子博学而曰参省乎已则知明而行无过矣【参三也曾子曰吾日三省吾身○知读为智行下孟反】故不登高山不知天之高也不临深谿不知地之厚也不闻先王之遗言不知学问之大也【大谓有益於人】于越夷貃之子生而同声长而异俗教使之然也【于越犹言吴越吕氏春秋荆有佽飞得宝劒於于越高诱曰吴邑也貃东北夷同声谓啼声同貃莫革反】诗曰嗟尔君子无恒安息靖共尔位好是正直神之听之介尔景福【诗小雅小明之篇靖谋介助景大也无?安息戒之不使怀安也言能谋恭其位好正直之道则神听而助之福引此诗以喻劝学】神莫大於化道福莫长於无祸【爲学则化道故神莫大焉修身则自无祸故福莫长焉】吾尝终日而思矣不如须臾之所学也吾尝跂而望矣不如登高之博见也【跂举足也】登高而招臂非加长也而见者远顺风而呼声非加疾也而闻者彰假舆马者非利足也而致千里假舟檝者非能水也而絶江河【能善絶过】君子生非异也善假於物也【皆以喻修身在假於学生非异言与衆人同也】南方有鸟焉名曰蒙鸠以羽为巢而编之以髪系之苇苕风至苕折卵破子死巢非不完也所系者然也【蒙鸠鹪鹩也苕苇之秀也今巧妇鸟之巢至精密多系於苇竹之上是也蒙当爲蔑方言云鹪鹩自关而西谓之桑飞或谓之蔑雀或曰一名蒙鸠亦以其愚也言人不知学问其所置身亦犹系苇之危也说苑客谓孟尝君曰鹪鹩巢於苇苕着之以髪可完坚矣大风至则苇折卵破何也所托然也】西方有木焉名曰射干茎长四寸生於高山之上而临百仞之渊木茎非能长也所立者然也【本草药名有射干一名乌翣陶弘景云花白茎长如射人之执竿又引阮公诗云射干临层城是生於高处也据本草在草部中又生南阳川谷此云西方有木未详或曰长四寸即是草云木误也盖生南阳亦生西方也射音夜】蓬生麻中不扶而直兰槐之根是爲芷其渐之滫君子不近庶人不服其质非不美也所渐者然也【兰槐香草也其根是为芷也本草白芷一名白茝陶弘景云离骚所谓兰茝也盖苗名兰茝根名芷也兰槐当是兰茝别名故云兰槐之根是为芷也渐渍也染也滫溺也言虽香草浸渍於溺中则可恶也渐子廉反滫思酒反】故君子居必择乡游必就士所以防邪僻而近中正也物类之起必有所始荣辱之来必象其德肉腐出虫鱼枯生蠧怠慢忘身祸灾乃作强自取柱柔自取束【凡物强则以为柱而任劳柔则见束而约急皆其自取也】邪秽在身怨之所构【构结也言亦所自取也】施薪若一火就燥也【布薪於地均若一火就燥而焚也】平地若一水就湿也草木畴生禽兽羣焉物各从其类也【畴与俦同类也】是故质的张而弓矢至焉林木茂而斧斤至焉【所谓召祸也质射侯的正鹄也】树成?而衆鸟息焉醯酸而蚋聚焉【喻有德则慕之者衆】故言有召祸也行有招辱也君子慎其所立乎【祸福如此不可不慎所立所立即谓学也】积土成山风雨兴焉积水成渊蛟龙生焉积善成德而神明自得圣心循焉【神明自得谓自通於神明】故不积蹞步无以至千里【半步曰蹞蹞与跬同】不积小流无以成江河骐骥一跃不能十步驽马十驾【言驽马十度引车则亦及骐骥之一跃据下云驽马十驾则亦及之此亦当同疑脱一句】功在不舍锲而舍之朽木不折锲而不舍金石可镂【言立功在於不舍舍与舍同音锲刻也苦结反春秋传曰阳虎借邑人之车锲其轴也】螾无爪牙之利筋骨之强上食埃土下饮黄泉用心一也【螾与蚓同蚯蚓也】蟹六跪而二螯非虵蟺之穴无所寄托者用心躁也【跪足也韩子以刖足爲刖跪敖蟹首上如钺者许叔重说文云蟹六足二也】是故无冥冥之志者无昭昭之明无惽惽之事者无赫赫之功【冥冥惽惽皆专默精诚之谓也】行衢道者不至事两君者不容【尔雅云四达谓之衢孙炎云衢交道四出也或曰衢道两道也不至不能有所至下篇有杨朱哭衢涂今秦俗犹以两爲衢古之遗言欤】目不两视而明耳不两听而聦螣蛇无足而飞【尔雅云螣螣蛇郭璞云龙类能兴云雾而游其中也】梧鼠五技而穷【梧鼠当爲鼫鼠盖本误爲鼯字传写误爲梧耳技才能也言技能虽多而不能如螣蛇专一故穷五技谓能飞不能上屋能缘不能穷木能游不能渡谷能穴不能掩身能走不能先人】诗曰鳲鸠在桑其子七兮淑人君子其仪一兮其仪一兮心如结兮故君子结於一也【诗曹风鳲鸠之篇毛苌云鳲鸠鴶鞫也鳲鸠之养七子旦从上而下夕从下而上平均如一善人君子其执义亦当如鳲鸠之一执义一则用心坚固故曰心如结也】昔者瓠巴鼓瑟而流鱼出听【瓠巴古之善鼓瑟者不知何代人也流鱼中流之鱼也列子云瓠巴鼓瑟鸟舞鱼跃也】伯牙鼓琴而六马仰秣【伯牙古之善鼔琴者亦不知何代人也六马天子路车之马也汉书曰乾六车坤六马白虎通曰天子之马六者示有事於天地四方也张衡西京赋曰天子驾雕轸六骏駮又曰六玄蚪之奕奕齐腾骧之沛艾仰首而秣听其声也】故声无小而不闻行无隐而不形【形谓有形可见】玉在山而木草润渊生珠而崖不枯为善不积邪安有不闻者乎【崖岸枯燥】学恶乎始恶乎终【假设问也】曰其数则始乎诵经终乎读礼【数术也经谓诗书礼谓典礼之属也】其义则始乎为士终乎爲圣人【义谓学之意言在乎修身也】真积力久则入【真诚也力行也诚积力久则能入於学也】学至乎没而後止也【生则不可怠惰也】故学数有终若其义则不可须臾舍也爲之人也舍之禽兽也故书者政事之纪也【书所以纪政事此说六经之意】诗者中声之所止也【诗谓乐章所以节声音至乎中而止不使流淫也春秋传曰中声已降五降之後不容弹矣】礼者法之大分羣类之纲纪也【礼所以爲典法之大分统类之纲纪类谓礼法所无触类而长者犹律条之比附方言云齐谓法为类也】故学至乎礼而止矣夫是之谓道德之极礼之敬文也【礼有周旋揖让之敬车服等级之文也】乐之中和也【中和谓使人得中和悦也】诗书之博也【博谓广记土风鸟兽草木及政事也】春秋之微也【微谓褒贬沮劝微而显志而晦之类也】在天地之间者毕矣君子之学也入乎耳着乎心布乎四体形乎动静【所谓古之学爲已入乎耳着乎心谓闻则志而不忘也布乎四体谓有威仪润身也形乎动静谓知所措履也】端而言蠕而动一可以为法则【端读为喘喘微言也蠕微动也一皆也或喘息微言或蠕蠢微动皆可以为法则蠕音人元反或曰端而言谓端庄而言也】小人之学也入乎耳出乎口【所谓今之学爲人道听涂说也】口耳之间则四寸耳曷足以美七尺之躯哉【韩侍郎云则当为财与才同】古之学者为已今之学者爲人君子之学也以美其身小人之学也以为禽犊【禽犊馈献之物也】故不问而告谓之傲【傲喧噪也言与戏傲无异或曰读为嗷声曰嗷嗷然也嗷与傲通】问一而告二谓之?【?即讃字也谓以言强讃助之今赞礼谓之赞赞古字口与言多通】傲非也?非也君子如向矣【向与响同响应声】学莫便乎近其人【谓贤师也】礼乐法而不说【有大法而不曲说也】诗书故而不切【诗书但论先王故事而不委曲切近於人故曰学诗三百使於四方不能专对也】春秋约而不速【文义隐约褒贬难明不能使人速晓其意】方其人之习君子之说则尊以徧矣周於世矣【当其习说之时则尊高而徧周於世事矣六经则不能然之也】故曰学莫便乎近其人学之经莫速乎好其人隆礼次之【学之大经莫速於好近贤人若无其人则隆礼爲次之】上不能好其人下不能隆礼安特将学杂识志顺诗书而已耳则末世穷年不免为陋儒而已【安语助犹言抑也或作安或作案荀子多用此字礼记三年问作焉战国策谓赵王曰秦与韩为上交秦祸案移於梁矣秦与梁为上交秦祸案攘於赵矣吕氏春秋吴起谓商文曰今置质为臣其主安重释玺辞官其主安轻盖当时人通以安爲语助或方言耳特犹言直也杂识志谓杂志记书百家之说言既不能好其人又不能隆礼直学杂说顺诗书而已岂免为陋儒乎言不知通变也】将原先王本仁义则礼正其经纬蹊径也【所成所出者在於礼也】若挈裘领诎五指而顿之顺者不可胜数也【言礼亦爲人之纲领挈举也诎与屈同顿挈也顺者不可胜数言礼皆顺也】不道礼宪以诗书为之【道言说也宪标表也】譬之犹以指测河也以戈舂黍也以锥飱壼也不可以得之矣故隆礼虽未明法士也不隆礼虽察辨散儒也【散谓不自检束庄子以不材木爲材木也】问楛者勿告也【楛与苦同恶也问楛谓所问非礼义也凡器物坚好者谓之功滥恶者谓之楛国语曰辨其功苦韦昭曰坚曰功脆曰苦故西京赋曰鬻良杂苦史记曰器不苦窳或曰楛读爲沽仪礼有沽功郑玄曰麄也】告楛者勿问也说楛者勿听也有争气者勿与辩也故必由其道至然後接之非其道则避之【道不至则不接】故礼恭而後可与言道之方辞顺而後可与言道之理色从而後可与言道之致【致极也此谓道至而後接之也】故未可与言而言谓之傲【傲亦戏傲也论语曰言未及而言谓之躁】可与言而不言谓之隐不观顔色而言谓之瞽故君子不傲不隐不瞽谨顺其身【瞽者不识人之顔色】诗曰匪交匪纾天子所予此之谓也【诗小雅采菽之篇匪交当为彼交言彼与人交接不敢纾缓故受天子之赐予也】百发一失不足谓善射千里蹞步不至不足谓善御【未能全尽】伦类不通仁义不一不足谓善学【通伦类谓礼法所未该以其等伦比类而通之谓一以贯之触类而长也一云仁义谓造次不离他术不能乱也】学也者固学一之也一出焉一入焉涂巷之人也【或善或否】其善者少不善者多桀纣盗跖也【盗跖柳下惠之弟聚徒九千人於太山之傍侵诸侯孔子说之而不入也】全之尽之然後学者也【学然後全尽】君子知夫不全不粹之不足以爲美也故诵数以贯之【使习礼乐诗书之数以贯穿之也】思索以通之【思求其意也】为其人以处之【爲择贤人与之处也】除其害者以持养之使目非是无欲见也使耳非是无欲闻也使口非是无欲言也使心非是无欲虑也【是犹此也谓学也或曰是谓正道也】及至其致好之也目好之五色耳好之五声口好之五味心利之有天下【致极也谓不学极恣其性欲不可禁也心利之有天下之富也或曰学成之後必受荣贵故能尽其欲也】是故权利不能倾也羣衆不能移也天下不能荡也【荡动也覆说为学学则物不能倾移也】生乎由是死乎由是夫是之谓德操【死生必由於学是乃德之操行】德操然後能定能定然後能应【我能定故能应物也】能定能应夫是之谓成人【内自定而外应物乃为成就之人也】天见其明地见其光君子贵其全也【见显也明谓日月光谓水火金玉天显其日月之明而地显其水火金玉之光君子则贵其德之全也】
修身篇第二
见善修然必以自存也【修然整饰貌言见善必自整饰使存於身也】见不善愀然必以自省也【愀然忧惧貌自省其过也】善在身介然必以自好也【介然坚固貌易曰介如石焉自好自乐其善也】不善在身也菑然必以自恶也【菑读为灾灾然灾害在身之貌】故非我而当者吾师也是我而当者吾友也谄谀我者吾贼也故君子隆师而亲友以致恶其贼【致犹极也下同】好善无厌受谏而能诫虽欲无进得乎哉小人反是致乱而恶人之非己也致不肖而欲人之贤己也心如虎狼行如禽兽而又怨人之贼已也谄谀者亲谏诤者疏修正爲笑至忠爲贼虽欲无灭亡得乎哉【至忠反以爲贼】诗曰潝潝訿訿亦孔之哀谋之其臧则具是违谋之不臧则具是依此之谓也【诗小雅小旻之篇毛注云潝潝然患其上訿訿然不思称乎上郑云臣不事君乱之阶也故甚可哀潝许急反訿音紫】扁善之度以治气养生则後彭祖以修身自名则配尧禹【扁读爲辨韩诗外传曰君子有辨善之度言君子有辨别善之法即谓礼也言若用礼治气养生则夀不及於彭祖若以修身自为名号则配尧禹不朽矣言礼虽不能治气养生而长於修身自为名号以此辨之则善可知矣彭祖尧臣名铿封於彭城经虞夏商夀七百岁也】宜於时通利以处穷礼信是也【信诚也言所用修身及时通处穷礼诚是也孟子曰君子穷则独善其身达则兼善天下】凡用血气志意知虑由礼则治通不由礼则勃乱提僈【提僈舒缓也尔雅云媞媞安也诗曰好人提提皆舒缓之义】食饮衣服居处动静由礼则和节不由礼则触陷生疾容貌态度进退趋行由礼则雅不由礼则夷固辟违庸衆而野【夷倨也论语曰原壤夷俟固陋也庸凡庸衆衆人野郊野之人】故人无礼则不生事无礼则不成国家无礼则不宁诗曰礼仪卒度笑语卒获此之谓也【诗小雅楚茨之篇卒尽也获得也】以善先人者谓之教以善和人者谓之顺【先谓首唱也和胡卧反下同】以不善先人者谓之谄以不善和人者谓之谀【谄之言陷也谓以佞言陷之谀与俞同义故为不善和人也】是是非非谓之知【能辨是为是非爲非谓之智也】非是是非谓之愚【以是为非以非为是谓之愚也】伤良曰谗害良曰贼是谓是非谓非曰直窃货曰盗匿行曰诈易言曰诞趣舍无定谓之无常【不恒之人】保利弃义谓之至贼【保安】多闻曰博少闻曰浅多见曰闲【闲习也能习其事则不廹遽】少见曰陋难进曰偍【偍与提媞皆同谓舒缓也】易忘曰漏少而理曰治多而乱曰耗【少谓举其要而有条理谓之治耗虚竭也凡物多而易尽曰耗也】治气养心之术【言以礼修身是亦治气养心之术不必如彭祖也】血气刚强则柔之以调和知虑渐深则一之以易良【渐进也或曰渐浸也子廉反诗曰渐车帷裳言智虑深则近险诈故一之以易良也】勇胆猛戾则辅之以道顺【胆有胆气戾忿恶也此性多不顺故以道顺辅之也】齐给便利则节之以动止【尔雅云齐疾也齐急便利皆捷速也惧其太陵遽故节之使安徐也】狭隘?小则廓之以广大卑湿重迟贪利则抗之以高志【卑谓谦下湿亦谓自卑下如地之下湿然也方言湿优也自关而西凡志而不得欲而不获高而不坠行而中止皆谓之湿亦谓之过谦恭而无礼者重迟寛缓也夫过恭则无威仪寛缓?不及机事贪利则苟得也故皆抗之高志也或曰卑湿亦谓迟缓也言迟缓之人如有卑湿之疾不能运动也】庸衆驽散则刦之以师友【庸衆已解上驽谓材下如驽马者也散不拘检者也刦夺去也言以师友去其旧性也】怠慢僄弃则炤之以祸灾【僄轻也谓自轻其身也音匹妙反方言楚谓相轻薄为僄炤之以祸灾谓以祸灾照烛之使知惧也炤与照同】愚款端慤则合之以礼乐通之以思索【款诚款也说文云款意有所欲也愚款端慤多无润色故曰合之以礼乐此皆言修身之术在攻其所短也】凡治气养心之术莫径由礼莫要得师莫神一好【径捷速也神神明也一好谓好善不好恶也】夫是之谓治气养心之术也志意修则骄富贵矣道义重则轻王公矣内省则外物轻矣传曰君子役物小人役於物此之谓也【君君子能役物小人为物所役凡言言传曰皆旧所传闻之言也】身劳而心安爲之利少而义多为之事乱君而通不如事穷君而顺焉【穷君小国廹胁之君也言事大国暴乱之君违道而通不如事小国之君顺行其道也】故良农不为水旱不耕良贾不为折閲不市【折损也閲卖也谓损所阅卖之物价也贾音古】士君子不为贫穷怠乎道体恭敬而心忠信术礼义而情爱人【术法也】横行天下虽困四夷人莫不贵【横行不顺理而行困穷也言所至皆贵也】劳苦之事则争先饶乐之事则能让端慤诚信拘守而详【拘守谓守而勿失详谓审於事也】横行天下虽困四夷人莫不任体倨固而心执诈术顺墨而精杂汗【倨傲也固鄙固顺墨当为愼墨愼谓齐宣王时处士慎到也其术本黄老归刑名先申韩其意相似多明不尚贤不使能之道着书四十一篇墨翟宋人号墨子墨子着书三十五篇其术多务俭啬精当为清杂汗谓非礼义之言也】横行天下虽逹四方人莫不贱劳苦之事则偷懦转脱【偷谓苟避於事懦亦谓懦弱畏事皆怠惰之义或曰偷当为输扬子方言云懦输愚郭璞注谓懦?也又云解偷懦谓懦之人苟求免於事之义】饶乐之事则佞兑而不曲【兑悦也言接悦於人以求饶乐之事不曲谓直取之也】辟违而不慤【乖辟违背不能端慤诚信辟读为僻】程役而不录【程功役劳役录检束也於功程及劳役之事怠惰而不检束言不能拘守而详之也】横行天下虽达四方人莫不弃行而供冀非渍淖也【供恭也冀当为翼凡行自当恭敬非谓渍於泥淖也人在泥淖中则兢兢然或曰李廵注尔雅冀州曰冀近也恭敬谓不敢放诞也】行而俯项非击戾也【击戾谓项曲戾不能仰者也击戾犹言乖戾也】偶视而先俯非恐惧也【偶视对视也】然夫士欲独修其身不以得罪於比俗之人也夫骥一日而千里驽马十驾则亦及之矣将以穷无穷逐无极与其折骨絶筋终身不可以相及也将有所止之则千里虽远亦或迟或速或先或後胡为乎其不可以相及也不识步道者将以穷无穷逐无极与意亦有所止之与【远行】夫坚白同异有厚无厚之察非不察也【此言公孙龙惠施之曲说异理不可为法也坚白谓厚坚白也公孙坚白论曰坚白石三可乎曰不可二可乎曰可谓目视石但见白不知其坚则谓之白石手触石则知其坚而不知其白则谓之坚石是坚白终不可合为一也司马彪曰坚白谓坚石非石白马非马也同异谓使异者同同者异或曰即庄子所谓大同而与小同异此之谓小同异言同在天地之间故谓之大同物各有种类所同故谓之小同是大同与小同异也此略举同异故曰此谓小同异庄子又曰万物毕同毕异此之谓大同异言万物揔谓之物莫不皆同是万物毕同若分而别之则人耳目鼻口百体草木枝叶花实无不皆异是物毕异也此具举同异故曰此之谓大同异庄子又曰无厚不可积也其大千里无厚谓厚之极不可爲厚薄也不可积言其委积至多不可使复积也凡无厚不可积因於有厚可积故得其大千里千里者举大之极也】然而君子不辨止之也【止而不为】倚魁之行非不难也然而君子不行止之也【倚奇也奇读为奇偶之奇方言云秦晋之间凡物体全而不具谓之倚魁大也倚魁皆谓偏倚狂怪之行庄子曰南方有倚人焉曰黄獠也】故学曰迟彼止而待我我行而就之【学曰谓为学者传此言也迟待也直吏反】则亦或迟或速或先或後胡为乎其不可以同至也故蹞步不休跛鼈千里累土不辍丘山崇成【重意庄六十四章九层之台起於累土千里之行始於足下】厌其源开其渎江河可竭【厌塞也音一涉反源江窦也】一进一退一左一右六骥不致【言不齐故不能致远路也】彼人之才性之相悬也岂若跛鼈之与六骥足哉然而跛鼈致之六骥不致是无他故焉或为之或不爲之耳道虽迩不行不至事虽小不为不成其爲人也多暇日者其出入不远矣【多暇日谓怠出入谓道路所至也】好法而行士也【好法而能行则谓之士士事也谓能治其事也】笃志而体君子也【厚其志而知大体者也】齐明而不竭圣人也【齐谓无偏颇也不竭不穷也书曰成汤克齐圣广渊】人无法则伥伥然【伥伥无所适貌也言不知所措履礼记曰伥伥乎其何之】有法而无志其义则渠渠然【渠读为遽古字渠遽通渠渠不寛泰之貌志识也不识其义谓但拘守文字而已矣】依乎法而又深其类然後温温然【深其类谓深知统类温温有润泽之貌举类君子所难故屡言之也】礼者所以正身也师者所以正礼也无礼何以正身无师吾安知礼之为是也礼然而然则是情安礼也师云而云则是知若师也情安礼知若师则是圣人也【情安礼谓若天性所安不以学也行不违礼言不违师则与圣人无异言师法之效如此】故非礼是无法也非师是无师也【无师谓不以师为师】不是师法而好自用譬之是犹以盲辨色以聋辨声也舍乱妄无为也【舍除也除乱妄之人孰肯爲此也】故学也者礼法也夫师以身为正仪而贵自安者也【效师之礼法以爲正仪如性之所安斯爲贵也礼或爲体】诗曰不识不知顺帝之则此之谓也【诗大雅皇矣之篇引此以喻师法暗合天道如文王虽未知已顺天之法则也】端慤顺弟则可谓善少者矣【弟与悌同】加好学逊敏焉则有钧无上可以为君子者矣【既好学逊敏又有钧平之心而无上人之意则可以为君子矣或曰有钧无上四字?耳】偷儒惮事无廉耻而嗜乎饮食则可谓恶少者矣【偷儒惮事皆谓懦弱怠惰畏劳苦之人也】加惕悍而不顺险贼而不弟焉【韩侍郎云惕与荡同字作心边易谓放荡凶悍也】则可谓不详少者矣虽陷刑戮可也【详当为祥】老老而壮者归焉【老老谓以老为老而尊敬之也孟子曰伯夷太公二老者天下之大老也是天下之父也其父归之其子焉往】不穷穷而通者积焉【穷者则寛而容之不廹蹙以苛政谓惠恤鳏寡穷匮也积填委也既然则通者归亦多矣覆巢毁卵则凤凰不至竭泽涸鱼则蛟龙不游又与此同也】行乎冥冥施乎无报而贤不肖一焉【行乎冥冥谓行事不务求人之知施乎无报谓施不务报如此贤不肖同慕而归之也】人有此三行虽有大过天其不遂乎【若不幸而有过天亦佑之矣此固不宜有大灾也】君子之求利也略其远思也早其避辱也惧其行道理也勇君子贫穷而志广富贵而体恭安燕而血气不惰劳勌而容貌不枯怒不过夺喜不过予【予赐也周礼八柄三曰予以驭其幸】君子贫穷而志广隆仁也【仁爱之心厚故所思者广言务於远大济物也】富贵而体恭杀势也【灭权势之威故形体恭谨杀所介反】安燕而血气不惰柬理也【柬与简同言柬择事理所宜而不务骄逸故虽安燕而不至怠惰】劳勌而容貌不枯好交也【以和好交接於物志意常泰也】怒不过夺喜不过予法胜私也【以公灭私故赏罚得中也】书曰无有作好遵王之道无有作恶遵王之路此言君子之能以公义胜私欲也【书洪范之辞】
荀子卷一

[book_title]卷二
钦定四库全书
荀子卷二　　　　　　　唐　杨倞　注
不苟篇第三
君子行不贵苟难说不贵苟察【行如字察聦察】名不贵苟传唯其当之为贵【当谓合礼义也当丁浪反】负石而赴河是行之难为者也而申徒狄能之【申徒狄恨道不行发愤而负石自沈於河庄子音义曰殷时人韩诗外传曰申徒狄将自投於河崔嘉闻而止之不从也】然而君子不贵者非礼义之中也【礼义之中时止则止时行则行不必枯槁赴渊也杨子云非屈原曰君子遭时则大行不遇时则龙蛇何必沈身也】山渊平天地比【比谓齐等也庄子曰天与地卑山与泽平音义曰以地比天则地卑於天若宇宙之高则天地皆卑天地皆卑则山与泽平矣或曰天无实形地之上空虚者尽皆天也是天地长亲比相随无天高地下之殊也在高山则天亦高在深渊则天亦下故曰天地比地去天远近皆相似是山泽平也】齐秦袭【袭合也齐在东秦在西相去甚远若以天地之大包之则曾无隔异亦可合爲一国也】入乎耳出乎口【未详所明之意或曰即山出口也言山有耳口也凡呼於一山衆山皆应是山闻人声而应之故曰入乎耳出乎口或曰山能吐纳云雾是以有口也】鈎有须【未详自齐秦袭入乎耳出乎口鈎有须皆浅学所未见或曰鈎有须即丁子有尾也丁之曲者为鈎须与尾皆尾类是同也庄子音义云夫万物无形形无定称在上为首在下为尾世人谓右行曲波为尾今丁子二字虽左行曲波亦是尾也】卵有毛【司马彪曰胎卵之生必有毛羽鸡伏鹄卵卵不为鸡则生类於鹄也毛气成毛羽气成羽虽胎卵未生而毛羽之性已着矣故曰卵有毛也】是说之难持者也而惠施邓析能精之【皆异端曲说故曰难持惠施梁相与庄子同时其书五车其道舛驳邓柝郑大夫刘向云邓析好刑名操两可之说设无穷之辞数难子产为政子产执而戮之按左氏传郑驷歂杀邓析而用其竹刑而云子产戮之恐误也】然而君子不贵者非礼义之中也盗跖吟口名声若日月与舜禹俱传而不息然而君子不贵者非礼义之中也【吟口吟咏长在人口也说苑作盗跖凶贪也】故君子行不贵苟难说不贵苟察名不贵苟得唯其当之为贵诗曰物其有矣唯其时矣此之谓也【诗小雅鱼丽之篇言虽有物亦须得其时以喻当之为贵】君子易知而难狎【坦荡荡故易知不比党故难狎】易惧而难胁【小心而志不可夺也】畏患而不避义死欲利而不为所非【心以为非则舍之】交亲而不比【亲谓仁恩比谓昵狎】言辩而不辞【辩足以明事不至於骋辞】荡荡乎其有以殊於世也【与俗人有异也】君子能亦好不能亦好小人能亦丑不能亦丑君子能则寛容易直以开道人【道与导同】不能则恭敬繜绌以畏事人【繜与撙同绌与黜同谓自撙节贬损也】小人能则倨傲僻违以骄溢人【溢满】不能则妬嫉怨诽以倾覆人故曰君子能则人荣学焉不能则人乐告之小人能则人贱学焉不能则人羞告之是君子小人之分也【分异也如字】君子寛而不僈【僈与慢同怠惰也】廉而不刿【亷棱也说文云刿利伤也但有廉隅不至於两伤也】辩而不争察而不激【但明察而不激切也】寡立而不胜坚强而不暴【虽寡立而不能胜虽坚强而不凶暴】柔从而不流恭敬谨慎而容【不至於孤介也】夫是之谓至文【言德备也】诗曰温温恭人维德之基此之谓矣【诗大雅抑之篇温温寛柔貌】君子崇人之德扬人之美非谄谀也正义直指举人之过恶非毁疵也【疵病也或曰读为訾】言已之光美拟於禹舜参於天地非夸诞也与时屈伸柔从若蒲苇非慑怯也【蒲苇所以为席可卷者也】刚强猛毅靡所不信非骄暴也【信读为伸下同古字通用】以义变应知当曲直故也【以义随变而应其所知当於曲直也】诗曰左之左之君子宜之右之右之君子有之此言君子之能以义屈伸变应也【诗小雅裳裳者华之篇以能应变故左右无不得其宜也】君子小人之反也【与小人相反】君子大心则天而道小心则畏义而节【天而道谓合於天而顺道】知则明通而类【类谓知统类也】愚则端慤而法【愚谓无机智也法谓守法度也】见由则恭而止【由用也止谓不放纵也或曰止礼也言恭而有礼】见闭则敬而齐【谓闭塞道不行也敬而齐谓自齐整而不怨也】喜则和而理忧则静而理【皆当其理】通则文而明【有文而彰明也】穷则约而详【隐约而详明其道也】小人则不然大心则慢而暴小心则淫而倾【以邪谄事人也】知则攫盗而渐【渐进也谓贪利不知止也】愚则毒贼而乱【毒害也愚而无畏忌也】见由则兑而倨【兑悦也言喜於徼幸而倨傲也】见闭则怨而险【怨上而险贼也】喜则轻而翾【轻谓轻佻失据翾小飞也言小人之喜轻佻如小鸟之翾然音许缘反或曰与环同说文云急也】忧则挫而慑通则骄而偏【偏颇】穷则弃而儑【弃自弃也儑当为湿方言云湿优也字书无儑字韩诗外传作弃而累也】传曰君子两进小人两废此之谓也君子治治非治乱也曷谓耶曰礼义之谓治非礼义之谓乱也故君子者治礼义者也非治非礼义者也然则国乱将弗治与曰国乱而治之者非案乱而治之之谓也去乱而被之以治【案据也据旧乱而治之也荀子安案多为语助与此不同】人污而修之者【人有污秽之行将修为善】非案污而修之之谓也去污而易之以修故去乱而非治乱也去污而非修污也治之为名犹曰君子为治而不为乱爲修而不为污矣【治之名号如此】君子挈其辩而同焉者合矣【挈修整也谓不烦杂】善其言而类焉者应矣【出其言善千里之外应之】故马鸣而马应之非知也其势然也【知音智】故新浴者振其衣新沐者弹其冠人之情也【言洁其身者惧外物之污也犹贤者必不受不善人之污者也】其谁能以已之僬僬受人之掝掝者哉【僬僬明察之貌也僬尽谓穷尽明於事易曰穷理尽性掝当为惑惑惛也楚辞曰安能以身之察察受物之惛惛者乎僬予诮反】君子养心莫善於诚【无奸诈则心常安也】致诚则无他事矣【致极也极其诚则外物不能害】唯仁之为守唯义之为行【致其诚在仁义】诚心守仁则形形则神神则能化矣【诚心守於仁爱则必形见於外则下尊之如神能化育之矣化谓迁善也】诚心行义则理理则明明则能变矣【义行则事有条理明而易人不敢欺故能变改其恶也】变化代兴谓之天德【既能变化则德同於天驯致於善谓之化改其旧质谓之变言始於化终於变也犹天道隂阳运行则为化春生冬落则为变也】天不言而人推高焉地不言而人推厚焉四时不言而百姓期焉【期谓知其时候】夫此有常以至其诚者也【至极也天地四时所以有常如此者由极其诚所致】君子至德嘿然而喻未施而亲不怒而威【君子有至德所以嘿然不言而人自喻其意】夫此顺命以愼其独者也【人所以顺命如此者由慎其独所致也慎其独谓戒慎乎其所不睹恐惧乎其所不闻至诚不欺故人亦不违之也】善之为道者不诚则不独【无至诚则不能慎其独也】不独则不形【不能慎其独故其德亦不能形见於外】不形则虽作於心见於色出於言民犹若未从也虽从必疑【若如也无至诚故虽出令民犹如未从者虽强使之从亦必疑之也】天地为大矣不诚则不能化万物圣人为知矣不诚则不能化万民父子为亲矣不诚则疏君上为尊矣不诚则卑【卑谓不为在下所尊】夫诚者君子之所守也而政事之本也唯所居以其类至【所居所止也唯其所止至诚则以类自至谓天地诚则能化万物圣人诚则能化万民父子诚则亲君上诚则尊也】操之则得之舍之则失之【操持】操而得之则轻【持至诚也而得之则易举也诗曰德輶如毛是也】轻则独行【举至诚而不难则慎独之事自行矣】独行而不舍则济矣【至诚存乎不已】济而材尽长迁而不反其初则化矣【既济则材性自尽长迁不反其初谓中道不废也】君子位尊而志恭心小而道大所听视者近而所闻见者远是何邪是操术然也【谓以近知远以今知古所持之术如此也】故千人万人之情一人之情是也【人情不相远】天地始者今日是也百王之道後王是也【後王当今之王言後王之道与百王不殊行尧舜则亦是尧舜】君子审後王之道而论於百王之前若端拜而议【端玄端朝服也端拜犹言端拱言君子审後王所宜施行之道而以百王之前比之若服玄端拜揖而议言其从容不劳也时人多言後世浇漓难以为治故荀卿明之】推礼义之统分是非之分【上分如字下无问反分之使当其分】揔天下之要治海内之衆若使一人故操弥约而事弥大【约少也得其宗主也】五寸之矩尽天下之方也【矩正方之器也】故君子不下室堂而海内之情举积此者则操术然也【举皆也】有通士者有公士者有直士者有慤士者有小人者上则能尊君下则能爱民物至而应事起而辨若是则可谓通士矣【物有至则能应之事有疑则能辨之通者不滞之谓也】不下比以闇上不上同以疾下【闇上掩上之明也疾与嫉同】分争於中不以私害之若是则可谓公士矣【谓於事之中有分争者不以私害之则可谓公正之士也】身之所长上虽不知不以悖君【不怨君而违悖也】身之所短上虽不知不以取赏【受禄不诬】长短不饰以情自竭若是则可谓直士矣【不矜其长不掩其短但任直道而竭尽其情也】庸言必信之庸行必慎之【庸常也谓言常信行常慎】畏法流俗而不敢以其所独甚【法效也畏法流移之俗又不敢以其所独善而甚过人谓不敢独为君子也】若是则可谓慤士矣【端慤不贰】言无常信行无常贞唯利所在无所不倾【利之所在皆倾意求之】若是则可谓小人矣公生明偏生闇端慤生通诈伪生塞【多穷塞也】诚信生神【诚信至则通於神明中庸曰至诚如神】夸诞生惑【矜夸妄诞则贪惑於物】此六生者君子慎之而禹桀所以分也【所以分贤愚也】欲恶取舍之权【举下事也】见其可欲也则必前後虑其可恶也者见其可利也则必前後虑其可害也者而兼权之熟计之【权所以平轻重者熟甚也犹成熟也】然後定其欲恶取舍如是则常不失陷矣凡人之患偏伤之也【偏谓见其一隅】见其可欲也则不虑其可恶也者见其可利也则不顾其可害也者是以动则必陷为则必辱是偏伤之患也人之所恶者吾亦恶之【言人欲恶之不必异於衆人也】夫富贵者则类傲之【富贵之类不论是非皆傲之也】夫贫贱者则求柔之【见贫贱者皆柔屈就之也】是非仁人之情也是奸人将以盗名於晻世者也险莫大焉【奸人盗富贵贫贱之名於昏闇之世　与暗同】故曰盗名不如盗货田仲史鰌不如盗也【田仲齐人处於陵不食兄禄辞富贵为人灌园号曰於陵仲子史鰌卫大夫字子鱼质直也】
荣辱篇第四
桥泄者人之殃也【泄与渫同嫚也殃或爲袂】恭俭者偋五六也【偋当爲屏却也说文有偋字僻窭也与此义不同偋防正反】虽有戈矛之刺不如恭俭之利也【言入人深】故与人善言煖於布帛伤人之言深於矛戟故薄薄之地不得履之非地不安也危足无所履者也凡在言也【薄薄谓磅礴广大之貌危足侧足也凡皆也所以广大之地侧足无所容者皆由以言害身也】巨涂则让小涂则殆虽欲不谨若云不使【殆近也凡行前远而後近故近者亦後之义谓行於道涂大道并行则让之小道可单行则後之若能用意如此虽欲爲不谨敬若有制物而不使之者儒行曰道涂不争险易之利者也】快快而亡者怒也【肆其快意而亡由於忿怒也】察察而残者忮也【至明察而见伤残者由於有忮害之心也】博而穷者訾也【言辞辩博而见穷蹙者由於好毁訾也】清之而俞浊者口也【欲求其清而俞浊者在口说之过谓言过其实也或曰洁其身则自清也但能口说斯俞浊也俞读为愈】豢之而俞瘠者交也【所交接非其道则必患难虽食刍豢而更瘠也故上篇云劳勌而容貌不枯好交也】辩而不说者争也【不说不为人所称说或读为悦】直立而不见知者胜也【直立谓已直人曲胜谓好胜人】廉而不见贵者刿也【刿伤也刻已太过不得中道故不见贵也】勇而不见惮者贪也【贪利则委曲求人故虽勇而不见惮】信而不见敬者好剸行也【剸与专同专行谓不度是非好复言如白公者也】此小人之所务而君子之所不为也鬭者忘其身者也忘其亲者也忘其君者也行其少顷之怒而丧终身之躯然且为之是忘其身也室家立残亲戚不免乎刑戮然且为之是忘其亲也【盖当时禁鬭杀人之法戮及亲戚尸子曰非人君之用兵也以为民伤鬬则以亲戚殉一言而不改之也】君上之所恶刑法之所大禁也然且为之是忘其君也忧忘其身【遭忧患刑戮而不能保其身是忧忘其身也或曰当为下忘其身误为忧字耳】内忘其亲上忘其君是刑法之所不赦也圣王之所不畜也乳彘触虎乳狗不远游不忘其亲也小人忧忘其身内忘其亲上忘其君则是人也而曾狗彘之不若也凡鬭者必自以为是而以人为非也已诚是也人诚非也则是己君子而人小人也以君子与小人相贼害也忧以忘其身内以忘其亲上以忘其君岂不过甚矣哉是人也所谓以狐父之戈钃牛矢也【时人旧有此语喻以贵而用於贱也狐父地名史记伍员曰吴王兵败于狐父徐广曰梁砀之间也盖其地山名戈其说未闻管子曰蚩尤爲雍狐之戟狐父之戈岂近此耶钃刺也之欲反古良劒谓之属镂亦取其刺也或读钃为斫】将以为智耶则愚莫大焉将以为利耶则害莫大焉将以为荣耶则辱莫大焉将以为安耶则危莫大焉人之有鬭何哉我欲属之狂惑疾病也则不可圣王又诛之【属托也之欲反】我欲属之鸟鼠禽兽耶则不可其形体又人而好恶多同【视其形体则又人也其好恶多与贤人同但好鬬为异耳】人之有鬭何哉我甚丑之【其祸如此何为鬬也】有狗彘之勇者有贾盗之勇者【狗彘勇於求食贾盗勇於求利贾音古】有小人之勇者有士君子之勇者【小人勇於暴士君子勇於义言人有此数勇也】争饮食无廉耻不知是非不辟死伤不畏衆强恈恈然唯利饮食之见是狗彘之勇也【辟读为避恈恈爱欲之貌方言云恈爱也宋鲁之间曰牟】为事利【为事及利也为于伪反】争货财无辞让果敢而振猛贪而利恈恈然唯利之见是贾盗之勇也【振动也戾乖背也春秋公羊传曰葵丘之会桓公振而矜之何休云亢阳之貌也】轻死而暴是小人之勇也义之所在不倾於权不顾其利举国而与之不为改视重死持义而不挠是士君子之勇也【虽重爱其死而执节持义不挠曲以苟生也儒行曰爱其死以有待也】儵?者浮阳之鱼也【儵?鱼名浮阳谓此鱼好浮於水上就阳也今字书无?字盖当作鮁说文云即鱣鲔鮁鮁字盖儵鱼一名儵鮁庄子与惠子游於豪梁之上儵鱼出游是浮阳之义或曰浮阳勃海县名也儵音稠鮁布末反】胠於沙而思水则无逮矣【胠与祛同扬子方言云祛去也齐赵之緫语去於沙谓失水去在沙上也庄子有胠箧篇亦取去之义】挂於患而欲谨则无益矣【人亦犹鱼也】自知者不怨人知命者不怨天怨人者穷【徒愤怨於人不同修者则穷廹无所出】怨天者无志【有志之士但自修身遇与不遇皆归於命故不怨天】失之已反之人岂不亦迂哉【迂失也反责人也】荣辱之大分安危利害之常体先义而後利者荣先利而後义者辱荣者常通辱者常穷通者常制人穷者常制於人【受制於人】是荣辱之大分也【其中虽未必皆然然其大分如此矣】材慤者常安利荡悍者常危害【材慤谓材性愿慤也荡悍已解於修身篇】安利者常乐易危害者常忧险【乐易欢乐平易也诗所谓恺悌者也】乐易者常夀长忧险者常夭折是安危利害之常体也【亦大率如此】夫天生烝民有所以取之【言天生衆民其君臣上下职业皆有取之道非其道所以败之也】志意致修德行致厚智虑致明是天子之所以取天下也【致极也言如此是乃天子之所以取天下之道也】政令法举措时听断公【当为政令法或曰政当为正举措时谓兴力役不夺农时也】上则能顺天子之命下则能保百姓是诸侯之所以取国家也志行修临官治上则能顺上下则能保职是士大夫之所以取田邑也修法则度量刑辟图籍【度丈尺量斗斛刑法之书左氏传曰先王议事以制不为刑辟图谓摸写土地之形籍谓书其户口之数也】不知其义谨守其数慎不敢损益也【若制所然】父子相传以持王公【世传法则所以保持王公言王公赖之所为治也】是故三代虽亡治法犹存是官人百吏之所以取禄秩也孝悌原慤軥録疾力以敦比其事业而不敢怠傲是庶人之所以取煖衣饱食长生久视以免於刑戮也【軥与拘同拘録谓自捡束也疾力谓速力而作也敦厚也比亲也言不敢怠惰也】饰邪说文奸言为倚事【倚已解上倚事怪异之事】陶诞突盗【陶当为檮杌之檮顽嚚之貌突凌突不顺也或曰陶当爲逃隐匿其情也】愓悍憍暴【愓与荡同】以偷生反侧於乱世之间是奸人之所以取危辱死刑也其虑之不深其择之不谨其定取舍楛僈是其所以危也【小人所以危亡由於计虑之失也楛恶也谓不坚固】材性知能君子小人一也好荣恶辱好利恶害是君子小人之所同也若其所以求之之道则异矣小人也者疾为诞而欲人之信已也疾为诈而欲人之亲已也禽兽之行而欲人之善已也虑之难知也行之难安也持之难立也【虑之难知谓人难测其奸诈行之难安言易颠覆也持之难立谓难扶持之也】成则必不得其所好必遇其所恶焉【虽使奸诈得成亦必有祸无福】故君子者信矣而亦欲人之信已也忠矣而亦欲人之亲已也修正治辨矣而亦欲人之善已也虑之易知也行之易安也持之易立也成则必得其所好必不遇其所恶焉是故穷则不隐通则大明【不隐谓人不能蔽隐】身死而名弥白【白彰明也】小人莫不延颈举踵而愿曰知虑材性固有似贤人也【愿犹慕也贤人谓贤过於人也】夫不知其与已无以异也则君子注错之当而小人注错之过也【注错谓所注意错履也亦与措智同义也】故熟察小人之知能足以知其有余可以爲君子之所爲也譬之越人安越楚人安楚君子安雅【雅正也而有美德者谓之雅诗曰弁彼鸒斯归飞提提鸒斯雅鸟也】是非知能材性然也是注错习俗之节异也【习俗谓所习风俗节限之制也】仁义德行常安之术也然而未必不危也污僈突盗常危之术也然而未必不安也【僈当爲漫漫亦污也水冒物谓之漫庄子云此人无择曰舜以其辱行漫我漫莫半反庄子又曰澶漫爲乐崔云淫术也李云纵逸也一曰漫欺枉之也】故曰君子道其常而小人道其怪【道语谓非常之事取以自比也】凡人有所一同饥而欲食寒而欲煖劳而欲息好利而恶害是人之所生而有也是无待而然者也是禹桀之所同也目辨白黑美恶耳辨音声清浊口辨咸酸甘苦鼻辨芬芳腥臊骨体肤理辨寒暑疾养【肤理肌肤之文理养与痒同】是又人之所常生而有也是无待而然者也是禹桀之所同也可以为尧禹可以为桀跖可以为工匠可以为农贾在势注错习俗之所积耳【在所积习】是又人之所生而有也是无待而然者也是禹桀之所同也为尧禹则常安荣为桀跖则常危辱为尧禹则常愉佚为工匠农贾则常烦劳然而人力为此而寡为彼何也曰陋也【言人不为彼尧禹而为此桀跖由於性之固陋者也】尧禹者非生而具者也夫起於变故成乎修修之爲待尽而後备者也【变故患难事故也言尧禹起於忧患成於修饰由於待尽物理然後乃能备之孟子曰天将降大任於是人也必先苦其心志劳其筋骨饿　其体肤空乏其身行拂乱其所为所以动心忍性增益其所不能然後知生於忧患而死於安乐为于伪反】人之生固小人无师无法则惟利之见耳人之生固小人又以遇乱世得乱俗是以小重小也以乱得乱也君子非得势以临之则无由得开内焉【开小人之心而内善道也】今是人之口腹安知礼义安知辞让安知廉耻隅积【言口腹无所知隅二隅谓其分也积积习】亦呥呥而噍乡乡而饱已矣【呥呥噍貌汝盐反噍嚼也才笑反乡乡趋饮食貌许谅反】人无师无法则其心正其口腹也【人不学则心正如口腹之欲也】今使人生而未尝睹刍豢稻粱也惟菽藿糟糠之为睹则以至足为在此也俄而粲然有秉刍豢稻粱而至者则瞲然视之曰此何怪也【粲精絜貌牛羊曰刍犬豕曰豢豢圈也以糓食於圈中瞲然惊视貌与獝同礼记曰故鸟不獝许聿反】彼臭之而无嗛於鼻【臭许又反嗛当为慊猒也苦廉反或下忝反】尝之而甘於口食之而安於体则莫不弃此而取彼矣今以夫先王之道仁义之统以相羣居以相持养以相藩饰以相安固邪【持养保养也藩饰蕃蔽文饰也】以夫桀跖之道是其为相县也几直夫刍豢之县糟糠尔哉【言以先王之道与桀跖相县岂止糟糠比刍豢哉几读为岂下同】然而人力为此而寡为彼何也曰陋也陋也者天下之公患也【公共有此患也】人之大殃大害也故曰人者好告示人告之示之靡之儇之鈆之重之【靡顺从也儇疾也火缘反靡之儇之犹言缓之急之也鈆与沿同循也抚循之申重之也】则夫塞者俄且通也陋者俄且僴也愚者俄且知也【僴与同猛也方言云晋魏之间谓猛为僴陋者俄且僴言鄙陋之人俄且矜庄有威仪也诗曰瑟兮僴兮郑云僴寛大也下板反】是若不行则汤武在上曷益桀纣在上曷损【若不行告示之道则汤武何益於天下桀纣何损於百姓所以贵汤武贱桀纣以行与不行耳】汤武存则天下从而治桀纣存则天下从而乱如是者岂非人之情固可与如此可与如彼也哉人之情食欲有刍豢衣欲有文绣行欲有舆马又欲夫余财蓄积之富也【皆人之所贵也】然而穷年累世不知不足是人之情也【不知不足当为不知足剩不字或曰不足犹不得也】今人之生也方多蓄鸡狗猪彘又蓄牛羊然而食不敢有酒肉余刀布有囷窌【刀布皆钱也刀取其利布取其广囷廪也圜曰囷方曰廪窌窖也地藏曰窖窌匹貌反】然而衣不敢有丝帛约者有筐箧之藏然而行不敢有舆马【约俭啬也筐箧藏布帛者也言又富於余刀布也】是何也非不欲也几不长虑顾後而恐无以继之故也於是又节用御欲【御制也或作御止也】收歛蓄藏以继之也是於已长虑顾後几不甚善矣哉【几亦读为岂】今夫偷生浅知之属曾此而不知也【偷苟且也】粮食大侈不顾其後俄则屈安穷矣【大读为太屈竭也安语助也犹言屈然穷矣安已解前】是其所以不免於冻饿操瓢囊爲沟壑中瘠者也【乞食羸痩於沟壑者言不知久远生业故至於此也】况夫先王之道仁义之统诗书礼乐之分乎【为生业尚不能知况能知其远大者分制也扶问反】彼固天下之大虑也将为天下生民之属长虑顾後而保万世也其?长矣其温厚矣其功盛姚远矣【?古流字温犹足也言先王之道於生人其为温足也亦厚矣姚与遥同言功业之盛甚长远也】非熟修为之君子莫之能知也【熟甚也甚修饰作为之君子也】故曰短绠不可以汲深井之泉知不几者不可与及圣人之言【绠索也几近也谓不近於习也】夫诗书礼乐之分固非庸人之所知也故曰一之而可再也【既知一则务之二】有之而可久也【不可中道而废】广之而可通也【知礼乐广博则於事可通】虑之而可安也【思虑礼乐则无危惧】反鈆察之而俞可好也【鈆与沿同循也既知礼乐之後却循察之愈可好而不厌俞音愈】以治情则利【利益也礼记曰故圣王所以治人之七情修十义舍礼何以治之】以为名则荣以羣则和以独则足【知诗书礼乐羣居则和同独处则自足】乐意者其是耶【乐意莫过於此】夫贵为天子富有天下是人情之所同欲也然则从人之欲则势不能容物不能赡也故先王案为之制礼义以分之【以礼义分别上下也】使有贵贱之等长幼之差知贤愚能不能之分皆使人载其事而各得其宜【载行也任之也】然後使慤禄多少厚薄之称【慤实也谓实其禄使当其才称尺证反】是夫羣居和一之道也故仁人在上则农以力尽田贾以察尽财百工以巧尽械器【尽谓精於事察谓明其盈虚说文云有盛为械无盛为器】士大夫以上至於公侯莫不以仁厚知能尽官职夫是之谓至乎【各当其分虽贵贱不同然谓之至平也】故或禄天下而不自以为多【谓为天子以天下为禄也】或监门御旅抱关击柝而不自以为寡【监门主门也御读爲迓迓旅逆旅也抱关门卒也击柝击木所以警夜者皆知其分故虽贱而不以为寡也】故曰斩而齐枉而顺不同而一夫是之谓人伦【旧有此语引以喻贵贱虽不同不以齐一然而要归於治也斩而齐谓强斩之使齐若汉书之一切者枉而顺虽枉曲不直然而归於顺也不同而一谓殊涂同归也夫如此是人之伦理也】诗曰受小共大共为下国骏蒙此之谓也【诗殷颂长发之篇共执也骏大也蒙读为龎厚也今诗作骏龎言汤执小玉大玉大厚於下国言下皆赖其德也】
荀子卷二

[book_title]卷三
钦定四库全书
荀子卷三　　　　　　　　唐　杨倞　注
非相篇第五【相视也视其骨状以知吉凶贵贱也妄诞者多以此惑世时人或矜其状貌而忽於务实故荀卿作此篇非之汉书刑法家有相人二十四篇】
相人古之人无有也学者不道也【道说】古者有姑布子卿【姑布姓子卿名相赵襄子者或本无姑字】今之世梁有唐举【相李斯蔡泽者】相人之形状颜色而知其吉凶妖祥世俗称之古之人无有也学者不道也【载三言者深非之也】故相形不如论心论心不如择术【术道术也】形不胜心心不胜术术正而心顺之则形相虽恶而心术善无害为君子也形相虽善而心术恶无害为小人也君子之谓吉小人之谓凶故长短小大善恶形相非吉凶也古之人无有也学者不道也盖帝尧长帝舜短文王长周公短仲尼长子弓短【子弓盖仲弓也言子者着其为师也汉书儒林传馯臂字子弓江东人受易者也然馯臂传易之外更无所闻荀卿子论说常与仲尼相配必非馯臂也馯音寒】昔者卫灵公有臣曰公孙吕身长七尺面长三尺焉广三寸鼻目耳具而名动天下【面长三尺广三寸言其狭而长甚也鼻目耳虽皆具而相去踈远所以为异名动天下言天下皆知其贤或曰狭长如此不近人情恐文句误脱也】楚之孙叔敖期思之鄙人也【杜元凯云期思楚邑名今弋阳期思县鄙人郊野之人也】突秃长左轩较之下而以楚霸【突谓短发可凌突人者故庄子说赵劒士蓬头突?长左左脚长也轩较之下而以楚霸言修文德不劳甲兵远征伐也说文云轩曲輈也郑注考工记云较两輢较上出式者诗曰猗重较兮】叶公子高微小短瘠行若将不胜其衣【叶公楚大夫沈尹氏之子食邑於叶名诸梁字子高楚僭称王其大夫称公白公亦是也微细也叶音摄】然白公之乱也令尹子西司马子期皆死焉【白公楚太子建之子平王之孙子西楚平王长庶子公子申子期亦平王子公子结】叶公子高入据楚诛白公定楚国如反手耳仁义功名善於後世故事不揣长不揳大不权轻重亦将志乎心耳【揳与絜同约也谓约计其大小也絜户结反庄子匠石见栎社树絜之百围权称也轻重体之轻重也言不论形状长短大小肥瘠唯在志意修饰耳】长短小大美恶形相岂论也哉且徐偃王之状目可瞻焉【徐国名僭称王其状偃仰而不俯故谓之偃王周穆王使楚诛之瞻焉言不能俯视细物远望才见焉尸子曰徐偃王有筋而无骨】仲尼之状面如蒙倛【倛方相也其首蒙茸然故曰蒙倛子虚赋曰蒙公先驱韩侍郎云四目为方相两目为倛倛音欺慎子曰毛嫱西施天下之至姣也衣之以皮倛则见之者皆走也】周公之状身如断菑【尔雅云木立死曰椔椔与菑同】臯陶之状色如削瓜【如削去皮之瓜青绿色】闳夭之状面无见肤【闳夭文王臣在十乱之中言多?髯蔽其肤】傅说之状身如植鳍【植立也如鱼之立也】伊尹之状面无须麋【麋与眉同】禹跳汤偏【尹子曰禹之劳十年不窥其家手不爪胫不生毛偏枯之病步不相过人曰禹步郑注尚书大传汤半体枯吕氏春秋曰禹通水濬川顔色黎黑步不相过也】尧舜参牟子【牟与眸同参牟子谓有二瞳之相参也史记曰舜目重瞳重瞳盖尧亦然尹子曰舜两眸子是谓重明作事成法出言成章当时传闻今书传亦难尽详究所出矣】从者将论志意比类文学邪直将差长短辨美恶而相欺傲邪【从者荀卿门人问将论志意文学耶但以好丑相欺傲也】古者桀纣长巨姣美天下之杰也筋力越劲百人之敌也【姣好也倍万人曰杰越过人也劲勇也】然而身死国亡为天下大戮後世言恶则必稽焉【戮与戮同稽考也後世言恶必考桀纣为证】是非容貌之患也闻见之不衆论议之卑尔【亦非以容貌害身言美恶皆非所患但以闻见不广议论不高故致祸耳】今世俗之乱君乡曲之儇子【方言云儇疾也又曰慧也与喜而翾义同轻薄巧慧之子也儇火玄反】莫不美丽姚冶奇衣妇饰血气态度拟於女子【说文曰姚美好貌冶妖奇衣珍异之衣妇饰谓妇人之饰言轻细也拟於女子言柔弱便僻也】妇人莫不愿得以为夫处女莫不愿得以爲士【士者未娶妻之称易曰老妇得其士夫】弃其亲家而欲奔之者比肩并起然而中君羞以为臣中父羞以为子中兄羞以为弟中人羞以为友【不必上智皆知恶也】俄则束乎有司而戮乎大市【犯刑法为有司所束缚也】莫不呼天啼哭苦伤其今而後悔其始【苦伤今之刑戮悔其始之所为】是非容貌之患也闻见之不衆论议之卑尔然则从者将孰可也【问从者形相与志意孰为益乎】人有三不祥幼而不肯事长贱而不肯事贵不肖而不肯事贤是人之三不祥也【言必有祸灾也】人有三必穷为上则不能爱下为下则好非其上是人之一必穷也乡则不若偝则谩之是人之二必穷也【乡读为向若如也谩欺毁也莫于反】知行浅薄曲直有以县矣然而仁人不能推知士不能明是人之三必穷也【曲直犹能否也言智虑德行至浅薄其能否与人又相悬远不能推让明白之言不知已之不及也知音智行下孟反县读为悬】人有此三数行者以为上则必危为下则必灭诗曰雨雪瀌瀌见晛聿消莫肯下遗式居娄骄此之谓也【诗小雅角弓之篇今诗作见晛曰消盖声之误耳晛日气也遗读为随娄歛也言雨雪瀌瀌然见日气自消喻欲为善则恶自消矣幽王曾莫肯下随於人用此居处歛其骄慢之过也】人之所以为人者何已也【已与以同问何以谓之人而贵於禽兽】曰以其有辨也【辨别也】饥而欲食寒而欲煖劳而欲息好利而恶害是人之所生而有也是无待而然者也【不待学而知】是禹桀之所同也然则人之所以为人者非特二足无毛也以其有辨也今夫猩猩形笑亦二足而毛也【猩猩兽似人而能言出交趾形笑者能言笑也】然而君子啜其羮食其胾【胾脔也禽兽无辨故贱而食之胾测吏反】故人之所以为人者非特以其二足而无毛也以其有辨也夫禽兽为父子而无父子之亲有牝牡而无男女之别故人道莫不有辨辨莫大於分【有上下亲踈之分也】分莫大於礼【分生於有礼也】礼莫大於圣王【圣王则制礼者言其人存其政举】圣王有百吾孰法焉【问圣王至多谁可为法】故曰文久而息节族久而絶【文礼文节制度也言礼文久则制度灭息宗族久则废也】守法数之有司极礼而褫【褫解也有司世世相承守礼之法数至於极久亦下脱也易曰或锡之鞶带终朝三禠之言此者以喻久远难详不如随时兴治禠直吏反】故曰欲观圣王之迹则於其粲然者矣後王是也【後王近时之王也粲然明白之貌言近世明王之法则是圣人之迹也夫礼法所兴以救当世之急故随时设教不必独拘於旧闻而时人以为君必用尧舜之道臣必行禹稷之术然後可斯惑矣孔子曰殷因於夏礼所损益可知也故荀卿深陈以後王为法而审其所贵君子焉司马迁曰法後王者以其近已而俗相类议卑而易行】彼後王者天下之君也舍後王而道土古譬之是犹舍己之君而事人之君也故曰欲观千岁则审今日欲知亿万则审一二欲知上世则审周道欲知周道则审其人所贵君子【谓已之君也审谓详观其道也】故曰以近知远以一知万以微知明此之谓也夫妄人曰古今异情以其治乱者异道而衆人惑焉彼衆人者愚而无说陋而无度者也【言其愚陋而不能辩说测度度徒洛反下同】其所见焉犹可欺也而况於千世之传也【传传闻也】妄人者门庭之间犹可诬欺焉而况於千世之上乎圣人何以不欺曰圣人者以已度者也【以已意度古人之意古人不能欺亦不欺人也】故以人度人以情度情【以今之人情度古之人情既云欲恶皆同岂其治乱有异也】以类度类【类种类谓若牛马也】以说度功【以言说度其功业也】以道观尽【以道观尽物之理儒效篇曰涂之百姓积善而全尽谓之圣人也】古今一度也【古今不殊尽可以此度彼安在其古今异情乎】类不悖虽久同理【言种类不乖悖虽久而理同今之牛马与古不殊何至人而独异哉】故乡于邪曲而不迷观乎杂物而不惑以此度之【以测度之道明之故向於邪曲不正之道而不迷杂物炫燿而不惑乡读为向】五帝之外无传人【外谓已前也无传人谓其人事迹後世无传者】非无贤人也久故也【五帝之中无传政非无善政也久故也中间也五帝少昊颛顼高辛唐虞也】禹汤有传政而不若周之察也非无善政也久故也传者久则论略近则论详略则举大详则举小【略谓举其大纲详周备也】愚者闻其略而不知其详闻其详而不知其大也【惟圣贤乃能以略知详以小知大也】是以文久而灭节奏久而絶凡言不合先王不顺礼义谓之奸言虽辩君子不听【公孙龙惠施邓析之属也】法先王顺礼义党学者【党亲比也】然而不好言不乐言则必非诚士也【言讲说也诚士谓至诚好善之士】故君子之於言也志好之行安之乐言之故君子必辩【辩谓能谈说也】凡人莫不好言其所善而君子爲甚【所善谓已所好尚也】故赠人以言重於金石珠玉观人以言美於黼黻文章【观人以言谓使人观其言黼黻文章皆色之美者白与黑谓之黼黑与青谓之黻青与赤谓之文赤与白谓之章】听人之言乐於钟鼓琴瑟【使人听其言】故君子之於言无厌【无厌倦】鄙夫反是好其实不恤其文【但好其质而不知文饰若墨子之属】是以终身不免埤污佣俗【埤污皆下也谓鄙陋也埤与痹音同渚水处谓之污亦地之下者也污一孤反】故易曰括囊无咎无誉腐儒之谓也【腐儒如圬腐之物无所用也引易以喻不谈说者】凡说之难以至高遇至卑以至治接至乱【以先王之至高至治之道说末世至卑至乱之君所以为难也说音税】未可直至也远举则病缪近世则病佣【未可直至言必在援引古今也远举上世之事则患缪妄下举近世之事则患佣鄙也】善者於是间也亦必远举而不缪近世而不佣与时迁徙与世偃仰缓急赢绌【赢余也赢绌犹言伸屈也】府然若渠堰櫽括之於已也【府与俯同就物之貌或读为附渠堰所以制水櫽括所以制木君子制人亦犹此也】曲得所谓焉然而不折伤【言谈说委曲皆得其意之所谓然而不折伤其道也】故君子之度已则以绳接人则用曳【曳牵引也度已犹正已也君子正已则以绳墨接人则牵引而致之言正已而驯致人也或曰曳当为拽曳揖也言如以揖擢进舟舩也度大各反曳以世反韩侍郎云曳者檠曳也匡弓弩之器也】度已以绳故足以为天下法则矣接人用曳故能寛容因求以成天下之大事矣【成事在衆】故君子贤而能容罢【罢弱不任事者音疲】知而能容愚博而能容浅粹而能容杂夫是之谓兼术【粹专一也兼术兼容之法】诗曰徐方既同天子之功此之谓也【诗大雅常武之篇言君子容物亦犹天子之同徐方也】谈说之术齐庄以涖之端诚以处之坚强以持之分别以喻之譬称以明之欣驩芬芗以送之宝之珍之贵之神之如是则说常无不受【言谈说之法如此人乃信之芬芗言至芳洁也神之谓自神异其说不敢慢也说音税称尺证反芗与香同】虽不说人人莫不贵【不说犹贵况其说之】夫是之谓为能贵其所贵【不使人贱之也】传曰唯君子为能贵其所贵此之谓也君子必辩凡人莫不好言其所善【所善谓所好也】而君子为甚焉是以小人辩言险而君子辩言仁也【仁谓忠爱之道】言而非仁之中也则其言不若其默也其辩不若呐也【呐与讷同或引礼记其言呐呐然非】言而仁之中也则好言者上矣不好言者下也故仁言大矣起於上所以道於下正令是也【道与导同正或爲政】起於上所以忠於上谋救是也【谋救谓嘉谋匡救此言谈说之益不可以已如是也】故君子之行仁也无厌【无厌倦时】志好之行安之乐言之故言【所以好言说由此三者行如字】君子必辩小辩不如见端【端首】见端不如见本分【分上下贵贱之分小辩谓辩说小事则不如见端首见端首则不如见本分言辩说止於知本分而已】小辩而察见端而明本分而理圣人士君子之分具矣【此言能辩说然後圣贤之分具】有小人之辩者有士君子之辩者有圣人之辩者不先虑不早谋发之而当成文而类【言暗与理会成文理而不失其类谓不乖悖也】居错迁徙应变不穷【错致也居错安居也错于故反】是圣人之辩者也先虑之早谋之斯须之言而足听【斯须发言已可听也】文而致实博而党正是士君子之辩也【文谓辩说之辞致至也党与谠同谓直言也凡辩则失於虚诈博则失於流荡故致实党正爲重也】听其言则辞辩而无统【无根本也】用其身则多诈而无功上不足以顺明王下不足以和齐百姓然而口舌之均噡唯则节【盖谓骋其口舌之辩也噡唯则节四字未详或剩少错误耳】足以为奇伟偃却之属【奇伟夸大也偃却犹偃仰即偃蹇也言奸雄口辩适足以自夸大偃蹇而已】夫是之谓奸人之雄圣王起所以先诛也然後盗贼次之盗贼得变此不得变也【变谓教之使自新也】
非十二子篇第六
假今之世【假如今之世也或曰假借也今之世谓战国昬乱之世治世则奸言无所容故十二子借乱世以惑衆也】饰邪说文奸言以枭乱天下【枭与鴞同】欺惑愚衆矞宇嵬琐【矞与谲同诡诈也又余律反宇未详或曰宇大也放荡恢大也嵬谓为狂险之行也琐者谓为奸细之行也说文云嵬高不平也今此言嵬者其行狂险亦犹山之高不平也周礼大司乐云大傀烖则去乐郑云傀犹怪也晏子春秋曰不以上为本不以民为忧内不恤其家外不顾其游夸言傀行自谨於饥寒命之曰狂僻之民明上之所禁也嵬当与傀义同音五每反又牛彼反】使天下混然不知是非治乱之所存者有人矣【混然无分别之貌有在也】纵情性安恣睢禽兽之行【恣睢矜放之貌言任情性所为而不知礼义则与禽兽无异故曰禽兽行睢香萃反】不足以合文通治【不足合於古之文义通於治道】然而其持之有故其言之成理足以欺惑愚衆【妄称古之人亦有如此者故曰持之有故又其言论能成文理故曰言之成理足以欺惑愚衆也】是它嚣魏牟也【它嚣未详何代人世本楚平王孙有田公它成岂同族乎韩诗外传作范魏牟牟魏公子封於中山汉书艺文志道家有公子牟四篇班固曰先在庄子庄子称之今庄子有公子牟称庄子之言以折公孙龙据即与庄子同时也又列子称公子牟解公孙龙之言公孙龙平原君之客而张湛以为文侯子据年代非也说苑曰公子牟东行穰侯送之未知何者为定也】忍情性綦谿利跂【忍谓违骄其性也綦谿未详盖与跂义同也利与离同离跂违俗自絜之貌谓离於物而跂足也庄子曰杨墨乃始离跂自以为得离力智反跂丘氏反】苟以分异人为高【苟求分异不同於人以为高行也】不足以合大衆明大分【既求分异则不足合大衆苟立小节故不足明大分大分谓忠孝之大义也】然而其持之有故其言之成理足以欺惑愚衆是陈仲史鰌也【已解上】不知壹天下建国家之权称【不知齐一天下建立国家之权称言不知轻重称尺证反】上功用大俭约而僈差等【功用功力也大读曰太言以公力为上而过俭约也僈轻也轻僈差等谓欲使君臣上下同劳苦也】曾不足以容辨异县君臣【上下同等则其中不容分别而悬隔君臣也】然而其持之有故其言之成理足以欺惑愚衆是墨翟宋鈃也【宋鈃宋人与孟子尹文子彭蒙慎到同时孟子作宋牼牼与鈃同口茎反】尚法而无法下修而好作【尚上也言所着书虽以法为上而自无法以修立为下而好作伪言自相矛盾矣】上则取听於上下则取从於俗【言苟顺上下意也】终日言成文典及紃察之则倜然无所归宿【紃与循同倜然踈远貌宿止也虽言成文典若反覆紃察则疎远无所归也】不可以经国定分【取听於上取从於俗故法度不立也】然而其持之有故其言之成理足以欺惑愚衆是慎到田骈也【田骈齐人也游稷下着书十五篇其学本黄老大归名法慎到已解上】不法先王不是礼义【不以礼义为是】而好治怪说玩琦辩【玩与翫同琦读为奇异之奇】甚察而不惠【惠顺】辨而无用多事而寡功不可以为治纲纪然而其持之有故其言之成理足以欺惑愚衆是惠施邓析也略法先王而不知其统【言其大略虽法先王而不知体统统谓纪纲也】犹然而材剧志大闻见杂博【犹然舒迟貌礼记曰君子盖犹犹尔剧繁多也】案往旧造说谓之五行【案前古之事而自造其说谓之五行五行五常仁义礼智信是也】甚僻违而无类幽隐而无说闭约而无解【约结也解说也僻违无类谓乖僻违戾而不知善类也幽隐无说闭约无解谓其言幽隐闭结而不能自解说谓但言尧舜之道而不知其兴作方略也荀卿常言法後王治当世而孟轲子思以为必行尧舜文武之道然後为治不知随时设教救当世之弊故言僻违无类孟子曰管仲曾西之所不为解佳买反】案饰其辞而祗敬之曰此真先君子之言也【言自敬其辞说先君子孔子也】子思唱之孟轲和之【子思孔子之孙名汲字子思孟轲邹人字子舆皆着书七篇】世俗之沟犹瞀儒嚾嚾然不知其所非也【沟读为拘拘愚也犹犹豫不定之貌瞀儒暗也汉书五行志作区瞀与此义同嚾嚾喧嚻之貌谓争辩也拘音寇又音抽】遂受而传之以为仲尼子游为兹厚於後世【仲尼子游为此言垂德厚於後世也】是则子思孟轲之罪也若夫緫方略齐言行壹统类而羣天下之英杰而告之以太古教之以至顺【緫领也统谓纲纪类谓比类大谓之统分别谓之类羣会合也】奥窔之间簟席之上歛然圣王之文章具焉佛然平世之俗起焉【西南隅谓之奥东南隅谓之窔言不出堂室之内也歛然聚集之貌佛读为勃勃然兴起貌窔一吊反】则六说者不能入也十二子者不能亲也无置锥之地而王公不能与之争名在一大夫之位则一君不能独畜一国不能独容【言王者之佐虽在下位非诸侯所能畜一国所能容或曰时君不知其贤无一君一国能畜者故仲尼所至轻去也】成名况乎诸侯莫不愿以为臣【况比也言其所成之名比况於人莫与为偶故诸侯莫不愿得以为臣或曰既成名之後则王者之辅佐也况诸侯莫不愿得以爲臣乎末知其贤则无国能容也或曰况犹益也国语骊姬曰衆况厚之】是圣人之不得势者也仲尼子弓是也一天下财万物【财与裁同】养长生民兼利天下通达之属莫不服从【通达之属谓舟车所至人力所通者也】六说者立息十二子者迁化【迁而从化】则圣人之得势者舜禹是也今夫仁人也将何务哉上则法舜禹之制下则法仲尼子弓之义以务息十二子之说如是则天下之害除仁人之事毕圣王之迹着矣信信信也疑疑亦信也【信可信者疑可疑者意虽不同皆归於信】贵贤仁也贱不肖亦仁也言而当知也默而当亦知也故知默犹知言也【论语曰知之为知之不知为不知是知也当丁浪反】故多言而类圣人也少言而法君子也【言虽多而不流?皆类於礼义是圣人制作者也少言而法谓不敢自造言说所言皆守典法也】多少无法而流?然虽辩小人也【?沉也流者不复返沈者不复出也】故劳力而不当民务谓之奸事【民务四民之务】劳知而不律先王谓之奸心【律法】辩说譬谕齐给便利而不顺礼义谓之奸说【齐疾也给急也便利亦谓言辞敏捷也】此三奸者圣王之所禁也知而险贼而神【用智於险又贼害不测如神也】为诈而巧【巧於为诈】言无用而辩【言辩而无用也】辩不惠而察【惠顺也辞辩不顺道理不聦察也】治之大殃也行辟而坚【辟读为僻】饰非而好【好饰非也】玩奸而泽【玩与翫同习奸而使有润泽也】言辩而逆古之大禁也【逆者乖於常理】知而无法【骋其异见也知如字】勇而无惮【轻死】察辩而操僻淫【为察察之辩而操持淫僻之事操七刀反】大而用之【以前数事为大而用之也】好奸而与衆【好奸而与衆人共之谓使人同之也】利足而迷【苟求利足而迷惑不顾祸患也】负石而坠【谓申徒狄负石投河言好名以至此也亦利足而迷者之类也】是天下之所弃也兼服天下之心高上尊贵不以骄人【在贵位不骄人】聦明圣智不以穷人齐给速通不争先人刚毅勇敢不以伤人不知则问不能则学虽能必让然後为德【然後为圣贤之德也】遇君则修臣下之义遇乡则修长幼之义【在乡党之中也】遇长则修子弟之义遇友则修礼节辞让之义遇贱而少者则修告导寛容之义无不爱也无不敬也无与人争也恢然如天地之苞万物如是则贤者贵之不肖者亲之如是而不服者则可谓訞怪狡猾之人矣【訞与妖同】虽厠子弟之中刑及之而宜【妖怪狡猾之人虽在家人子弟之中亦宜刑戮及之况公法乎】诗云匪上帝不时殷不用旧虽无老成人尚有典刑曾是莫听大命以倾此之谓也【诗大雅荡之篇郑云老成人伊尹伊陟臣扈之属也典刑常事故法也】古之所谓士仕者厚敦者也合羣者也【士仕谓士之入仕合谓和合羣衆也】乐富贵者也【乐其道也】乐分施者也【施或所宜反】远罪过者也【远于愿反】务事理者也【务使事有条理】羞独富者也【使家给人足也】今之所谓士仕者污漫者也贼乱者也【污漫已解在荣辱篇】恣睢者也【恣睢已解於上】贪利者也触抵者也【恃权势而忤人】无礼义而唯权势之嗜者也古之所谓处士者德盛者也能静者也【处士不仕者也易曰或出或处能静谓安时处顺也】修正者也知命者也着是者也【明着其时是之事不使人疑其奸诈也】今之所谓处士者无能而云能者也【云能自言其能也慎子曰劲而害能则乱也云能而害无能则乱也盖战国时以言能为云能当时之语也】无知而云知者也利心无足而佯无欲者也【好利不知足而诈为无欲者也】行伪险秽而强高言谨慤者也以不俗为俗【以不合俗人自为其俗也】离踪而跂訾者也【訾读为恣离踪谓离於俗而放踪跂恣谓跂足违俗而恣其志志意皆违俗自高之貌或曰踪当为縰传写误耳纵与纚同步也离纵谓离於俗而步去跂訾谓跂足自高而訾毁於人离力智反跂丘弭反訾将此反】士君子之所能不能为君子能为可贵不能使人必贵已【可贵贵道德也】能为可信不能使人必信已能为可用不能使人必用已【可用谓才能也】故君子耻不修不耻见污【见污为人所污秽也】耻不信不耻不见信耻不能不耻不见用是以不诱於誉不恐於诽【虚誉不能诱诽谤不能动】率道而行端然正已不为物倾侧夫是之谓诚君子【诚实也谓无虚伪也】诗云温温恭人维德之基此之谓也【已解在不苟篇】士君子之容其冠进其衣逢其容良【进谓冠在前也逢大也谓逢掖也良谓乐易也】俨然壮然祺然蕼然恢恢然广广然昭昭然荡荡然是父兄之容也【俨然矜庄之貌壮然不可犯之貌或当为庄祺然蕼然未详或曰祺祥也吉也为安泰不忧惧之貌蕼当为肆谓寛舒之貌恢恢广广皆容衆之貌昭昭明显之貌荡荡恢夷之貌】其冠进其衣逢其容慤【谨敬】俭然恀然辅然端然紫然洞然缀缀然瞀瞀然是子弟之容也【俭然自谦卑之貌多然恃尊长之貌尔雅曰恀恃也郭云江东呼母爲恀音纸辅然相亲附之貌端然不倾倚之貌紫然未详或曰与孳同柔弱之貌洞然恭敬之貌礼记曰洞洞乎其敬也缀缀然不乖离之貌谓相连缀也瞀瞀然不敢正视之貌】吾语汝学者之嵬【说学者为嵬行之形状嵬已解於上】其冠絻其缨禁缓其容简连【絻当为俛谓太向前而低俯也缨冠之系也禁缓未详或曰读爲紟紟带也言其缨大如带而缓也简连傲慢不前之貌紟其禁反连读如往蹇来连之连】填填然狄狄然莫莫然瞡瞡然瞿瞿然尽尽然盱盱然【填填然满足之貌狄读爲趯跳跃之貌莫读爲貊貊静也不言之貌或动而跳跃或静而　不言皆谓举止无恒也瞡瞡未详或曰瞡与规同规规小见之貌瞿瞿瞪视之貌尽尽极视尽物之貌盱盱张目之貌皆谓视瞻不平或太察也盱许于反】酒食声色之中则瞒瞒然瞑瞑然【瞒瞒闭目之貌瞑瞑视不审之貌谓好悦之甚佯若不视也瞒莫于反瞑母丁反】礼节之中则疾疾然訾訾然【谓憎疾毁訾也】劳苦事业之中则儢儢然离离然偷儒而罔无廉耻而忍謑【音徯】訽是学者之嵬也【事业谓作业也儢儢不勉强之貌离离不亲事之貌陆法言云儢心不力也音吕偷儒谓苟避事之劳苦也罔谓冈冒不畏人之言也謑訽谓詈辱也此一章皆明视之状貌而辨善恶也今之所解或取声韵假借或推儢爲错误因随所见而通之也】第作其冠祌禫其辞【第作其冠未详祌禫当作冲澹谓其言淡薄也】禹行而舜趋是子张氏之贱儒也【但宗圣人之威仪而已矣】正其衣冠齐其顔色嗛然而终日不言是子夏氏之贱儒也【嗛与慊同快也谓自得之貌终日不言谓务於沈默史记乐毅与燕惠王书曰先王以为嗛於志也】偷儒惮事无廉耻而耆饮食必曰君子固不用力是子游氏之贱儒也【偷儒已解上耆与嗜同此皆言先儒性有所偏愚者效而慕之故有此弊也】彼君子则不然佚而不惰劳而不僈【虽逸而不懈惰虽劳而不弛慢】宗原应变曲得其宜如是然後圣人也【宗原根本也言根本及应变皆曲得其宜也】
仲尼篇第七
仲尼之门人五尺之?子言羞称乎五伯是何也曰然彼诚可羞称也齐桓五伯之盛者也【言盛者犹如此况其下乎伯读为霸或曰伯长也为诸侯之长春秋传曰王命内史叔兴父策命晋侯为侯伯也】前事则杀兄而争国【兄子纠也】内行则姑姊妹之不嫁者七人闺门之内般乐奢汰【般亦乐也汰侈也音太下同】以齐之分奉之而不足【分半也用税赋之半也公羊传曰师丧分焉】外事则诈邾袭莒并国三十五【诈邾未闻袭莒谓桓公与管仲谋伐莒未发爲东郭牙先知之是也并国三十五谓灭谭灭遂灭项之类其余所未尽闻也】其行事也若是其险污淫汰也【事险而行汚也行下孟反】彼固曷足称乎大君子之门哉若是而不亡乃霸何也曰於乎夫齐桓公有天下之大节焉夫孰能亡之【於乎读为呜呼叹美之声大节谓节义也】倓然见管仲之能足以托国也是天下之大知也【倓安也安然不疑也大知谓知人之大也倓他坎反】安忘其怒出忘其讐遂立以为仲父是天下之大决也【安犹内也出犹外也言内忘忿恚之怒外忘射钩之雠仲者夷吾之字父事之如父故号为仲父大决谓断决之大者也】立以为仲父而贵戚莫之敢妬也【不敢妬其亲密】与之高国之位而本朝之臣莫之敢恶也【高子国子世为齐上卿今以其位与之本朝之臣谓旧臣也春秋传管仲曰有天子之二守国高在】与之书社三百而富人莫之敢距也【书社谓以社之户口书於版图周礼三十五家为社距与拒同敌也言齐之富人莫有敢敌管仲者也】贵贱长少莫不秩秩焉从桓公而贵敬之是天下之大节也【秩秩顺序之貌】诸侯有一节如是则莫之能亡也桓公兼此数节者而尽有之夫又何可亡也其霸也宜哉非幸也数也【其术数可霸非为幸遇也】仲尼之门人五尺之竪子言羞称乎五霸是何也曰然彼非本政教也非致隆高也【致至极也】非綦文理也【非极有文章条理也】非服人心也【非以义服之】乡方略审劳佚【乡读为向趍也审劳佚谓审知使人之劳佚也】畜积修鬭而能颠倒其敌者也【畜积仓廪修战鬬之术而能倾覆其敌也】诈心以胜矣彼以让饰争依乎仁而蹈利者也【为让所以饰争非真让也行仁所以蹈利非真仁也】小人之杰也彼固曷足称乎大君子之门哉【前章言五霸救时故褒美之此章明王者之政故言其失孟子曰五霸者三王之罪人也】彼王者则不然致贤而能以救不肖致强而能以寛弱战必能殆之而羞与之鬬【必以义服不力服也】委然成文以示之天下【委然俯就之貌言俯就人使成文理以示天下也】而暴国安自化矣有灾缪者然後诛之【有灾怪缪戾者然後诛之非颠倒其敌也】故圣王之诛也綦省矣【省少也所景反】文王诛四【四谓密也阮也共也崇也诗曰密人不恭敢距大邦侵阮徂共春秋传曰文王闻崇侯乱而伐之因垒而降史记亦说文王三征伐与此小异诛者讨伐杀戮之通名】武王诛二【史记云武王斩纣与妲己尸子曰武王亲射恶来之口亲砟殷纣之颈手污於血不温而食当此之时犹猛兽者也】周公卒业【周公终王业亦时有示征伐谓三监淮夷商奄也】至於成王则安以无诛矣【言其化行刑措也】故道岂不行矣哉【以此言之道岂不行人自不行耳故又以下事明之也】文王载百里地而天下一【所载之地不过百里而天下一以有道也】桀纣舍之厚於有天下之势而不得以匹夫老【桀纣舍道虽有天下厚重之势而不得如庶人夀终】故善用之则百里之国足以独立矣不善用之则楚六千里而爲雠人役【善用谓善用道也雠人秦也楚怀王死於秦其子襄王为秦所制而役使之也】故人主不务得道而广有其势是其所以危也持宠处位终身不厌之术【论人臣处位可终身行之之术】主尊贵之则恭敬而僔【僔与撙同卑退也】主信爱之则谨慎而嗛【嗛与歉同不足也言不敢自满也春秋谷梁传曰一谷不升谓之嗛】主专任之则拘守而详【谨守职事详明法度】主安近之则慎比而不邪【谨慎亲比於上而不回邪谄佞】主疏远之则全一而不倍【不以疏远而怀离二之心】主损绌之则恐惧而不怨贵而不为夸【夸奢侈也】信而不处谦【谦读为嫌得信於主不处嫌疑间使人疑其作威福也】任重而不敢专财利至则言善而不及也必将尽辞让之义然後受【善而不及如言已之善寡不合当此财利也】福事至则和而理祸事至则静而理【理谓不失其道和而理谓不充屈静而理谓不陨获也】富则施广贫则用节可贵可贱也可富可贫也可杀而不可使爲奸也【君虽宠荣屈辱之终不可使为奸也】是持宠处位终身不厌之术也虽在贫穷徒处之势亦取象於是矣夫是之谓吉人【徒处徒行或曰独处也虽贫贱其所立志亦取法於此也】诗曰媚兹一人应侯顺德永言孝思昭哉嗣服此之谓也【诗大雅下武之篇一人谓君也媚爱应当侯维服事也郑云媚爱兹此也可爱乎武王能此顺德谓能成其祖考之功也服事也明哉武王之嗣行祖考之事谓伐纣定天下引此者明臣事君亦犹武王之继祖考也】求善处大重理任大事【大重谓大位也】擅宠於万乘之国必无後患之术莫若好同之【好贤人与之同者也】援贤博施除怨而无妨害之【除怨不念旧恶】能耐任之则慎行此道【耐忍也慎读为顺言人有贤能者虽不欲用必忍而用之则顺已所行之道耐乃代反】能而不耐任【有能者不忍急用之】且恐失宠则莫若早同之推贤让能而安随其後如是有宠则必荣失宠则必无罪是事君者之宝而必无後患之术也【或曰荀子非王道之书其言驳杂今此又言以术事君曰不然夫荀卿生於衰世意在济时故或论王道或论霸道或论强国在时君所择同归於治者也若高言尧舜则道必不合何以拯斯民於涂炭乎故反经合义曲成其道若得行其志治平之後则亦尧舜之道也又荀卿门人多仕於大国故戒以保身推贤之术与大雅既明且哲岂云异哉】故知者之举事也满则虑嗛【嗛不足也当其盈满则思其後不足之时而先防之】平则虑险安则虑危曲重其豫犹恐及其旤是以百举而不陷也【委曲重多而备豫之犹恐其及旤旤与祸同】孔子曰巧而好度必节勇而好同必胜知而好谦必贤此之谓也【巧者多作淫靡故好法度者必得其节勇者多凌物故好与人同者必胜之也】愚者反是处重擅权则好专事而妬贤能抑有功而挤有罪志骄盈而轻旧怨【抑伤之也挤　排也轻旧怨谓轻报旧怨】以????啬而不行施道乎上为重招权於下以妨害人虽欲无危得乎哉【施道施惠之道欲重其威福故招权使归於已】是以位尊则必危任重则必废擅宠则必辱可立而待也可炊而傹也【炊与吹同傹当为僵言可以气吹之而僵仆傹音竟】是何也则堕之者衆而持之者寡矣【堕许窥反】天下之行术【可以行於天下之术】以事君则必通以为仁则必圣立隆而勿贰也【仁谓仁人圣亦通也以事君则必通达以为仁则必有圣知之名者在於所立敦厚而专一也此谓可行天下之术也】然後恭敬以先之忠信以统之慎谨以行之端慤以守之顿穷则疾力以申重之【以敦厚不贰为本然後辅之以恭敬之属顿谓困踬也疾力勤力也困危之时则尤加勤力而不敢怠惰申重犹再三也】君虽不知无怨疾之心功虽甚大无伐德之色省求多功爱敬不勌如是则常无不顺矣【省少也少所求即多立功劳省所景反】以事君则必通以为仁则必圣夫是之谓天下之术少事长贱事贵不肖事贤是天下之通义也有人也势不在人上而羞为人下是奸人之心也志不免乎奸心行不免乎奸道而求有君子圣人之名辟之是犹伏而咶天救经而引其足也【辟读为譬咶与舐同经缢也伏而舐天愈益远也救经而引其足愈益急也经音径】说必不行矣俞务而俞远【俞读为愈】故君子时屈则屈时伸则伸也【势在上则为上在下则为下必当其分安有势不在上而羞为下之心哉】
荀子卷三

[book_title]卷四
钦定四库全书
荀子卷四　　　　　　　　唐　杨倞　注
儒效篇第八【效功也】
大儒之效武王崩成王幼周公屏成王而及武王以属天下恶天下之倍周也【屏蔽及继属续也属之欲反】履天下之籍【籍谓天下之图籍也】听天下之断偃然如固有之而天下不称贪焉【偃然犹安然固有之谓如固合有此位也】杀管叔虚殷国而天下不称戾焉【虚读为墟戾暴也墟殷国谓杀武庚迁殷顽民于洛邑朝歌为墟也】兼制天下立七十一国姬姓独居五十三人而天下不称偏焉【左氏传成鲜对魏献子曰昔武王克商光有天下其兄弟之国者十有五人姬姓之国者四十人皆举亲也与此数略同言四十人盖举成数又曰昔周公吊二叔之不咸故封建亲戚以蕃周室管蔡郕霍鲁卫毛聃郜雍曹滕毕原鄷郇文之昭也?晋应韩武之穆也凡蒋邢茅胙祭周公之胤也余国名浅学难尽详究】教诲开导成王使谕於道而能揜迹於文武【开导谓开通道逹揜袭也】周公归周【周公所归畿内之国亦名周春秋周公黑肩盖其後也言周公自归其国也】反籍於成王而天下不辍事周然而周公北面而朝之【待其固安之後北面为臣明摄政非为已也】天子也者不可以少当也【不可少顷当此位也】不可以假摄为也【周公所以少顷假摄天子之位盖权宜以安周室也】能则天下归之不能则天下去之是以周公屏成王而及武王以属天下恶天下之离周也成王冠成人周公归周反籍焉明不灭主之义也周公无天下矣鄕有天下今无天下非擅也【鄕读为向下同擅与禅同言非禅让与成王也】成王鄕无天下今有天下非夺也变势次序节然也【节期也权变次序之期如此也】故以枝代主而非越也【枝枝子周公武王之弟故曰枝主成王也】以弟诛兄而非暴也【谓杀管叔管叔周公之兄也】君臣易位而非不顺也【时不得不然故易位非为不顺】因天下之和遂文武之业明枝主之义抑亦变化矣天下厌然犹一也【厌然顺从之貌一涉反】非圣人莫之能为夫是之谓大儒之效秦昭王问孙卿曰儒无益於人之国【汉宣帝名询刘向编録故以荀卿为孙卿】孙卿子曰儒者法先王隆礼义谨乎臣子而致贵其上者也【谨乎臣子谓使不敢为非致极也】人主用之则势在本朝而宜【言儒者得权势在本朝则事皆合宜】不用则退编百姓而慤必为顺下矣【必不为悖乱也】虽穷困冻餧必不以邪道为贪无置锥之地而明於持社稷之大义呜呼而莫之能应然而通乎财万物养百姓之经纪【呜呼叹辞也财与裁同虽叹其莫已知无应之者而亦不怠惰困弃常通於裁万物养百姓之纲纪也】势在人上则王公之材也【在人之上谓为人君也】在人下则社稷之臣国君之宝也虽隐於穷阎漏屋人莫不贵之道诚存也【穷阎穷僻之处阎里门也漏屋弊屋漏雨者也】仲尼将为司寇【鲁司寇也】沈犹氏不敢朝饮其羊公愼氏出其妻慎溃氏踰境而徙【皆鲁人家语曰沈犹氏常朝饮其羊以诈市人公慎氏妻淫不制慎溃氏奢侈踰法鲁之鬻六畜者饰之以储价】鲁之粥牛马者不豫贾必蚤正以待之者也【豫贾定为高价也粥牛马者不敢高价言仲尼必先正其身以待物故得从化如此贾读为价】居於阙党阙党之子弟罔不分有亲者取多【居谓孔子闲居阙党之子弟罔不分均有无於分均之官有父母者取多也】孝悌以化之也【由孔子以孝悌化之】儒者在本朝则美政在下位则美俗儒之为人下如是矣王曰然则其为人上何如孙卿曰其为人上也广大矣志意定乎内礼节修乎朝法则度量正乎官忠信爱利形乎下【官百官形见也】行一不义杀一无罪而得天下不为也此君义信乎人矣通於四海则天下应之如讙【以君义通於四海故应之如讙讙喧也言声齐应之也】是何也则贵名白而天下治也【贵名谓儒名可贵白明显之貌】故近者歌讴而乐之远者竭蹶而趋之【竭蹶顚倒也远者顚倒趋之如不及然】四海之内若一家通逹之属莫不从服夫是之谓人师【通逹之属谓舟车所至人力所通之处也师长也言儒者之功如此故可以为人师长也】诗曰自西自东自南自北无思不服此之谓也【诗大雅文王有声之篇引此以明天下皆归之】夫其为人下也如彼其为人上也如此何谓其无益於人之国也昭王曰善先王之道仁人隆也比中而行之【先王之道谓儒学仁人之所崇高也以其比类中道而行之不为诡异之说不高不下使贤不肖皆可及之也】曷谓中曰礼义是也道者非天之道非地之道人之所以道也【重说先王之道非隂阳山川怪异之事是人所行之道也】君子之所道也君子之所谓贤者非能徧能人之所能之谓也君子之所谓知者非能徧知人之所知之谓也君子之所谓辩者非能徧辩人之所辩之谓也君子之所谓察者非能徧察人之所察之谓也有所正矣【苟得其正不必徧能或曰正当为止言止於礼义】相高下视墝肥序五种君子不如农人【相视也高下原隰也墝薄田也五种黍稷豆麦麻谓不失次序各当土宜也】通财货相美恶辨贵贱君子不如贾人【视货物之美恶辨其贵贱也贾与估同】设规矩陈绳墨便备用君子不如工人【便备用谓精巧便於备用】不恤是非然不然之情以相荐撙以相耻怍君子不若惠施邓析也【荐藉也谓相蹈籍撙抑皆谓相陵驾也怍慙也】若夫谪德而定次【谪与商同古字商度其德而定位次本或亦多作谲谲与决同谓断决其德故下亦有决德而定次也】量能而授官使贤不肖皆得其位能不能皆得其官【任使各当其才】万物得其宜事变得其应慎墨不得进其谈惠施邓析不敢窜其察【窜隐匿也言二子之察无所逃匿君子皆识也】言必当理事必当务是然後君子之所长也凡事行有益於理者立之【行下孟反】无益於理者废之夫是之谓中事凡知说有益於理者为之无益於理者舍之夫是之谓中说事行失中谓之奸事知说失中谓之奸道奸事奸道治世之所弃而乱世之所从服也若夫充虚之相施易也【充实也施读曰移移易谓使实者虚虚者实】坚白同异之分隔也【以坚白异同之言相分别隔异同异已解上也】是聦耳之所不能听也明目之所不能见也辩士之所不能言也虽有圣人之知未能偻指也【偻疾也言虽圣人亦不可疾速指陈偻力主反公羊传曰夫人不偻何休曰偻疾也齐人言也】不知无害为君子知之无损为小人工匠不知无害为巧君子不知无害为治【君子卿大夫也】王公好之则乱法百姓好之则乱事【事谓作业】而狂惑戆陋之人乃始率其羣徒辩其谈说明其辟称老身长子不知恶也【戆愚也辟音譬称尺证反身老子长言终身不知恶之也】夫是之谓上愚【有偏僻之见非昧然无知然亦不免於愚故曰上愚】曾不如好相鸡狗之可以为名也【有惠施邓析之名尚不如相鸡狗之名也】诗曰为鬼为蜮则不可得有腼面目视人罔极作此好歌以极反侧此之谓也【诗小雅何人斯之篇毛云蜮短狐也腼姡也郑云使汝为鬼为蜮则汝诚不可得见也姡然有面目汝乃人也人相视无有极时终必与汝相见也引此以喻狂惑之人也】我欲贱而贵愚而智贫而富可乎曰其唯学乎彼学者行之曰士也【彼为儒学者能行则为士也士者修立之称】敦慕焉君子也【敦厚慕之】知之圣人也【知之谓通於学也於事皆通则与圣人无异也】上为圣人下为士君子孰禁我哉【为学之後则谁能禁我使不为圣人士君子也】鄕也混然涂之人也俄而并乎尧禹岂不贱而贵矣哉【混然无所知之貌并比也鄕音向涂与途同】鄕也效门室之辨混然曾不能决也【效白辨别也向者明白门室之别异犹不能决言所知浅也】俄而原仁义分是非图回天下於掌上而辩白黑岂不愚而知矣哉【原本也谓知仁义之本图谋也回转也言图谋运转天下之事如在掌上也】鄕也胥靡之人俄而治天下之大器举在此岂不贫而富矣哉【胥靡刑徒人也胥相靡系也谓鏁相联相系汉书所谓锒铛者也举皆也顔师古曰联系使相随而服役之犹今囚徒以鏁连枷也】今有人於此?然藏千溢之宝虽行贷而食人谓之富矣【?然杂碎衆多之貌行贷行乞也贷士得反】彼宝也者衣之不可衣也【下衣於既反言已为衣则不可衣着】食之不可食也卖之不可偻售也【偻疾】然而人谓之富何也岂不大富之器诚在此也【喻学者虽未得衣食亦犹藏千金之宝也】是杅杅亦富人已岂不贫而富矣哉【杅杅即于于也自足之貌庄子曰听居居视于于也】故君子无爵而贵无禄而富不言而信不怒而威穷处而荣独居而乐岂不至尊至富至重至严之情举积此哉【举皆也此儒学也其情皆在此故人尊贵敬】故曰贵名不可以比周争也不可以夸诞有也不可以势重胁也必将诚此然後就也【贵名人所贵儒学之名此身也】争之则失让之则至遵道则积夸诞则虚【遵道则自委积夸诞则尤益空虚】故君子务修其内而让之於外务积德於身而处之以遵道如是则贵名起之如日月天下应之如雷霆【衆应之声如雷】故曰君子隐而显微而明辞让而胜诗曰鹤鸣于九臯声闻于天此之谓也【诗小雅鹤鸣之篇毛云臯泽也言身隐而名着郑云臯泽中水溢出所为坎自外数至九喻深远也】鄙夫反是比周而誉俞少鄙争而名俞辱烦劳以求安利其身俞危【俞读为愈】诗曰民之无良相怨一方受爵不让至于已斯亡此之谓也【诗小雅角弓之篇引此以明不责已而怨人】故能小而事大辟之是犹力之少而任重也?粹折无适也【舍除也粹读为碎除碎折之外无所之适言必碎折】身不肖而诬贤是犹伛伸而好升高也指其顶者愈衆【伛偻也伸读为身字之误也伛身之人而强升高则头顶尤低屈故指而笑之者愈衆】故明主谲德而序位所以为不乱也忠臣诚能然後敢受职所以为不穷也分不乱於上能不穷於下治辩之极也【不乱谓皆当其序不穷谓通於其职列也言儒为治辩之极也】诗曰平平左右亦是率从是言上下之交不相乱也【诗小雅采菽之篇毛云平平辨治也交谓上下相交接也】以容俗为善以货财为宝以养生为已至道是民德也【养生为已至道谓庄生之徒民德言不知礼义也】行法至坚不以私欲乱所闻如是则可谓劲士矣行法至坚好修正其所闻以挢饰其情性【行法谓行有法度行下孟反挢与矫同】其言多当矣而未谕也其行多当矣而未安也其知虑多当矣而未周密也【未谕谓未尽晓其义未安谓未得如天性安行之也周密谓尽善也】上则能大其所隆下则能开道不已若者如是则可谓笃厚君子矣修百王之法若辨白黑应当时之变若数一二【如数一二之易】行礼要节而安之若生四肢【要邀也节节文也言安於礼节若身之生四枝不以造物为也要一遥反下要时同】要时立功之巧若诏四时【邀时立功之巧谓不失机权若天告四时使成万物也】平正和民之善亿万之衆而博若一人如是则可谓圣人矣【虽博杂衆多如理一人之少】井井兮其有条理也【井兮良易之貌有条理也】严严兮其能敬已也【严兮有威重之貌能敬已不可以干非礼也严或为俨】分分兮其有终始也【事各当其分即无杂乱故能有终始分扶问反】厌厌兮其能长久也【厌足也乱生於不足故知足然後能长久】乐乐兮其执道不殆也【殆危】炤炤兮其用知之明也【炤炤明见之貌炤与照同】修修兮其用统类之行也【修修整齐之貌统类纲纪也言事不乖悖也】绥绥兮其有文章也【绥绥安泰之貌绥或为葳蕤之貌】熙熙兮其乐人之臧也【熙熙和乐之貌】隐隐兮其恐人之不当也【隐隐忧戚貌恐人皆行事不当理此已上之论大儒之德也】如是则可谓圣人矣此其道出乎一曷谓一曰执神而固【执持精神坚固】曷谓神曰尽善挟洽之谓神万物莫足以倾之之谓固【挟读为浃浃周洽也】神固之谓圣人圣人也者道之管也天下之道管是矣百王之道一是矣【管枢要也是是儒学】故诗书礼乐之归是矣诗言是其志也【是儒之志】书言是其事也礼言是其行也乐言是其和也春秋言是其微也【微谓儒之微旨一字为褒贬微其文隐其义之类是也】故风之所以为不逐者取是以节之也【风国风逐流荡也国风所以不随荒暴之君而流荡者取圣人之儒道以节之也诗序曰变风发乎情止乎礼义发乎情民之性也止乎礼义先王之泽也】小雅之所以为小雅者取是而文之也【雅正也文饰也】大雅之所以为大雅者取是而光之也颂之所以为至者取是而通之也【至谓盛德之极】天下之道毕矣鄕是者臧倍是者亡鄕是如不臧倍是如不亡者自古及今未尝有也【是皆谓儒也鄕读为向】客有道曰孔子曰周公其盛乎【言其德盛】身贵而愈恭家富而愈俭胜敌而愈戒【戒备也言胜敌而益戒备荀卿之时有客说孔子之言如此】应之曰是殆非周公之行非孔子之言武王崩成王幼周公屏成王而及武王履天子之籍负扆而坐【户牖之间谓之扆】诸侯趋走堂下当是时也夫又谁为恭矣哉兼制天下立七十一国姬姓独居五十三人焉周之子孙苟不狂惑者莫不为天下之显诸侯孰谓周公俭哉武王之诛纣也行之日以兵忌【武王发兵日以兵家所忌之日】东面而迎太岁【迎谓逆太岁也尸子曰武王伐纣鱼辛谏曰岁在北方不北征武王不从】至汜而汜至怀而怀【汜水名怀地名书曰覃怀底绩孔安国曰覃怀近河地名谓至汜而适遇水泛涨而至怀又河水泛溢也吕氏春秋曰武王伐纣天雨日夜不休汜音祀】至共头而山隧【共河内县名共头盖共县之山名隧谓山石崩摧也隧读为坠共音恭】霍叔惧曰出三日而五灾至无乃不可乎【霍叔武王弟也出行也周居丰镐军出三日未尝至共盖文王三分天下有其二境上已近於洛矣或曰至汜之後三日也】周公曰刳比干而囚箕子飞廉恶来知政夫又恶有不可焉【比干纣贤臣箕子纣诸父箕国名子爵也飞廉恶来皆纣之嬖臣飞廉善走恶来有力也】遂选马而进【选拣择也】朝食於戚暮宿於百泉【杜元凯云戚卫邑在顿丘卫县西百泉盖近朝歌地名左氏传曰晋人败范氏于百泉】厌旦於牧之野【厌掩也夜掩於旦谓未明已前也厌於甲反】鼓之而纣卒易鄕【倒戈而攻鄕读曰向後也】遂乘殷人而进诛纣【乘其倒戈之势】盖杀者非周人因殷人也【非周人杀之因殷倒戈之势自杀之也】故无首虏之获无蹈难之赏【周人无立功受赏者】反而定三革偃五兵【定息偃化也皆不用之义三革犀也兕也牛也考工记曰函人为甲犀甲七属兕甲六属合甲五属谷梁传曰天子救日置五麾陈五兵范甯云五兵矛戟钺揗弓矢国语说齐桓定三革偃五刃韦昭云三革甲胄盾也五刃刀劒矛戟矢也】合天下立声乐【合天下谓合会天下诸侯归一统也】於是武象起而韶濩废矣【武象周武王克殷之後乐名武亦周颂篇名诗序云武奏大武也礼记曰下管象朱干玉戚以冕而舞大武韶濩殷乐名左氏传曰吴季札见舞韶濩者盖殷时兼用舜乐武王废之也】四海之内莫不变心易虑以化顺之故外阖不閇【阖门扉也】跨天下而无靳【跨越也靳求也越天下而无求言自足也亦人皆与之不待求】当是时也夫又谁为戒矣哉【太平如此谁复备戒】造父者天下之善御者也无舆马则无所见其能【造父周穆王之御者】羿者天下之善射者也无弓矢则无所见其巧【羿有穷之君逐夏太康而遂簒位者】大儒者善调一天下者也无百里之地则无所见其功舆固马选矣而不能以至远一日而千里则非造父也弓调矢直矣而不能以射远中微则非羿也【善射者既能及远又中细微之物】用百里之地而不能以调一天下制强暴则非大儒也彼大儒者虽隐於穷阎漏屋无置锥之地而王公不能与之争名在一大夫之位则一君不能独畜一国不能独容成名况乎诸侯莫不愿得以为臣【已解非十二子篇】用百里之地而千里之国莫能与之争胜笞棰暴国齐一天下而莫能倾也是大儒之徵也【倾危徵验】其言有类其行有礼【类善也谓比类於善不为狂妄之言】其举事无悔其持险应变曲当【险危也持危应变皆曲得其宜当丁浪反】与时迁徙与世偃仰【随时设教】千举万变其道一也是大儒之稽也【其道一谓皆归於治也故禹汤文武事迹不同其於为治一也稽考也考成也】其穷也俗儒笑之其通也英杰化之嵬琐逃之【倍千人曰英倍万人曰杰言英杰之士则慕而化之狂怪之人则畏而逃去之】邪说畏之衆人愧之【衆人初皆非其所为成功之後故自愧也愧或为贵也】通则一天下穷则独立贵名【儒名】天不能死地不能埋桀跖之世不能污非大儒莫之能立仲尼子弓是也故有俗人者有俗儒者有雅儒者有大儒者【辨儒者之异也】不学问无正义以富利为隆是俗人者逢衣浅带解果其冠【逢大也浅带博带也韩诗外传作逢衣博带言带博则约束衣服易也故曰浅带解果未详或曰解果狭隘也左思魏都赋曰风俗以韰惈为嫿韰下界反倮音果嫿音获静好也或曰说苑淳于髠谓齐王曰臣笑邻圃之祠田以一壶酒三鲋鱼祝曰蠏螺者宜禾污邪者百车蠏螺盖高地也今冠盖亦比之谓　强为儒服而无其实】略法先王而足乱世术【略粗也粗法先王之遗言不知大体故足以乱世法韩诗外传作略法先王而不足於乱世】缪学杂举不知法後王而壹制度不知隆礼义而杀诗书【後王後世之王夫随当时之政而平制度是壹也若妄引上古不合於时制度乱矣故仲尼修春秋尽周法韩诗外传作不知法先王也】其衣冠行伪己同於世俗矣然而不知恶者【衣冠即上所云逢衣浅带之比行伪谓行伪而坚行下孟反】其言议谈说己无异於墨子矣然而明不能分别呼先王以欺愚者而求衣食焉【呼谓称举】得委积足以揜其口则扬扬如也【扬扬得意之貌】随其长子事其便辟举其上客然若终身之虏而不敢有他志是俗儒者也【长子谓君之世子也便辟谓左右小臣亲信者也便婢延反辟读为嬖举其上客谓褒美其上客冀得其助也字书无所见盖环绕囚拘之貌庄子曰睆然在纆缴之中矣】法後王一制度隆礼义而杀诗书其言行以有大法矣然而明不能齐【虽有大体其所见之明犹未能齐言行使无纎介之差】法教之所不及闻见之所未至则知不能类也【有所未知则不能取比类而通之也礼记虽先王未之有可以义起是能类者矣】知之曰知之不知曰不知内不自以诬外不自以欺【不自欺人】以是尊贤畏法而不敢怠傲是雅儒者也【有雅德之儒也】法先王统礼义一制度以浅持博以古持今以一持万【以浅持博谓见其浅则可以执持博也先王当为後王以古持今当为以今持古皆传写误也】苟仁义之类也虽在鸟兽之中若别白黑【善类在鸟兽之中犹别况在人矣】倚物怪变所未尝闻也所未尝见也卒然起一方则举统类而应之无所儗?【倚奇也韩诗外传作奇物怪变卒于忽反儗读为疑?与怍同奇物怪变卒然而起人所难处者大儒知其统类故举以应之无所疑滞惭怍也】张法而度之则晻然若合符节是大儒者也【既无所疑怍故开张其法以测度之则晻然如合荷节言不差错也度大各反晻与暗同符节相合之物也周礼门关用符节盖以全竹为之剖之为两各执其一合之以为验也】故人主用俗人则万乘之国亡【不义而好利故亡也】用俗儒则万乘之国存【仅存】用雅儒则千乘之国安用大儒则百里之地久【外国多患难用大儒然後可以长久也】而後三年天下为一诸侯为臣【长久之业既成又三年修德化则可以一天下臣诸侯盖殷汤周文皆化行之後三年而王】用万乘之国则举错而定一朝而伯【错读为措伯读为霸言一朝而霸也】不闻不若闻之闻之不若见之见之不若知之知之不若行之学至於行之而止矣行之明也【行之则通明於事也】明之谓圣人【通明於事则为圣人】圣人也者本仁义当是非齐言行不失毫厘无他道焉已乎行之矣【当下浪反己止也言圣人无它在止於行其所学者也】故闻之而不见虽博必谬【虽博闻必有谬误也】见之而不知虽识必妄【见而不知虽能记识必昧於指意谓若制力然也】知之而不行虽敦必困【苟不能行虽所知多厚必至困踬也】不闻不见则虽当非仁也【虽偶有所当非仁人君子之通明者也】其道百举而百陷也【言偶中之道百举而百陷无一可免也】故人无师无法而知则必为盗勇则必为贼云能则必为乱【云能自言其能】察则必为怪【惠施邓析之比】辩则必为诞人有师有法而知则速通勇则速威云能则速成察则速尽辩则速论【察则速尽谓有聼察之性则能速尽物理速论谓能速论是非】故有师法者人之大宝也无师法者人之大殃也人无师法则隆情矣有师法则隆性矣【隆厚也厚於情谓恣其情之欲厚於性谓本於善也】而师法者所得乎情非所受乎性不足以独立而治【情谓喜怒爱恶外物所感者也言师法之於人得於外情非天性所受故性不足独立而治必在因外情而化之或曰情当为积所得乎积习非及於天性既非天性则不可独立而治必在化之也】性也者吾所不能为也然而可化也【言天性非吾自能为也必在化而为之也】情也者非吾所有也然而可为乎【言情非吾天性所有然可以外物诱而为之或曰情亦当为积积习与天然有殊故曰非吾所有虽非所有然而可为之也】注错习俗所以化性也【注错犹措置也错千故反】并一而不贰所以成积也【并读为并一谓师法贰谓异端】习俗移志安久移质【习以为俗则移其志安之既久则移本质】并一而不贰则通於神明参於天地矣故积土而为山积水而为海旦暮积谓之岁至高谓之天至下谓之地宇中六指谓之极【六指上下四方也尽六指之远则为六极言积近以成远】涂之人百姓积善而全尽谓之圣人彼求之而後得为之而後成积之而後高尽之而後圣故圣人也者人之所积也【言其德行委积】人积耨耕而为农夫积斵削而为工匠积反货而为商贾【反读为贩】积礼义而为君子工匠之子莫不继事而都国之民安习其服【安习其土风之衣服】居楚而楚居越而越居夏而夏【谓中夏】是非天性也积靡使然也【靡顺也顺其积习故能然】故人知谨注错愼习俗大积靡则为君子矣【大积靡谓以顺积习为也】纵情性而不足问学则为小人矣为君子则常安荣矣为小人则常危辱矣凡人莫不欲安荣而恶危辱故唯君子为能得其所好小人则日徼其所恶【徼与邀同招也於宵反】诗曰维此良人弗求弗迪维彼忍心是顾是复民之贪乱宁为荼毒此之谓也【诗大雅桑柔之篇迪进也言厉王有此善人不求而进用之忍害为恶之人反顾念而重复之故天下之民贪乱安然为荼毒之行由王使之然也】人论【论人之善恶论卢困反】志不免於曲私而冀人之以己为公也行不免於污漫而冀人之以己为修也【污秽也漫欺诳也漫莫叛反】其愚陋沟瞀而冀人之以己为知也是衆人也【沟音寇愚也沟瞀无知也衆人谓衆庶也】志忍私然後能公行忍情性然後能修【忍谓矫其性行下孟反】知而好问然後能才【其智虑不及常好问然後能有才艺】公修而才可谓小儒矣【皆矫其不及故为小儒也】志安公行安修知通统类如是则可谓大儒矣大儒者天子之三公也【其才堪王者之佐也】小儒者诸侯大夫士也衆人者工农商贾也礼者人主之所以为羣臣寸尺寻丈检式也人伦尽矣【检束也式法也度也尺寸寻丈所以知长短也检束所以制放佚大儒可为天子三公小儒可为诸侯大夫礼可以揔统羣臣人主之柄也伦读为论或曰伦等也言人道盖尽於礼也】君子言有坛宇行有防表道有一隆【累土为坛宇屋边也防堤表标也言有坛宇谓有所尊高也行有防表谓有标凖也一隆谓厚於一不以异端乱之也】言道德之求不下於安存【此道德或当为政治以下有道德之求故误重写耳故下云诸侯问政不及安存则不告也谓人以政治来求则以安存国家已上之事语之】言志意之求不下於事【以修其志意来求则语为士已上之事】言道德之求不二後王【道德教化也人以教化来求则言当时之切所宜施行之事不二後王师告而以远古也舍後王而言远古是二也】道过三代谓之荡【道过三代已前事以久远则为浩荡难信也】法二後王谓之不雅【雅正也其治法不论当时之事而广说远古则为不正也】高之下之小之臣之不外是矣【臣当为巨虽高下小大不出此坛宇防表也】是君子之所以骋志意於坛宇宫庭也【宫谓之室庭门屏之内也君子虽骋志意论说不出此坛宇宫庭之内也是时百家异说多妄引前占以乱当世故荀卿屡有此言之也】故诸侯问政不及安存则不告也匹夫问学不及为士则不教也百家之说不及先王则不听也【百家杂说不及先王之道妄起异端则君子不听之也】夫是之谓君子言有坛宇行有防表
荀子卷四

[book_title]卷五
钦定四库全书
荀子卷五　　　　　　　　唐　杨倞　注
王制篇第九
请问为政曰贤能不待次而举【不以官之次序若傅说起於版筑为相也】罢不能不待顷而废【顷须臾也】元恶不待教而诛【不教而杀谓之虐惟元恶不教而诛之也】中庸民不待政而化【中庸民易与为善故教则化之不待政成之後也】分未定也则有昭缪也【缪读为穆父昭子穆言为政当分未定之时则为之分别使贤者居上不肖者居下如昭穆之分别然不问其世族也】虽王公士大夫之子孙也不能属於礼义则归之庶人虽庶人之子孙也积文学正身行能属於礼义则归之卿相士大夫【属系也之欲反】故奸言奸说奸事奸能遁逃反侧之民职而教之须而待之【反侧不安之民也职而教之谓使各当教其本事也须而待之谓须暇之而待其迁善也】勉之以庆赏惩之以刑罚安职则畜不安职则弃【畜养也弃谓投四裔之比也】五疾上收而养之材而事之【五疾瘖聋跛躄断者侏儒各当其材使之谓若蒙瞽修声聋瞶司火之属】官施而衣食之兼覆无遗【官为之施设所职而与之衣食】才行反时者死无赦夫是之谓天德王者之政也【天德天覆之德】听政之大分以善至者待之以礼以不善至者待之以刑两者分别则贤不肖不杂是非不乱贤不肖不杂则英杰至是非不乱则国家治若是名声日闻天下愿令行禁止王者之事毕矣【愿谓人人皆愿矣】凡听【论听政也】威严猛厉而不好假道人【厉刚烈也假道谓以寛和假借道引人也】则下畏恐而不亲周闭而不竭【隐闭其情不竭尽也】若是则大事殆乎弛小事殆乎遂【弛废也遂因循也春秋传曰遂继事也下既隐情不敢论说则大事近於弛废小事近於因循言不肯革弊也】和解调通好假道人而无所凝止之【和解调通则寛和不拒下也凝定也凝止谓定止其不可也】则奸言并至尝试之说锋起【尝试之说谓假借以事试为之也庄子曰尝试论之锋起谓如锋刃齐起言鋭而难拒也】若是则听大事烦是又伤之也【听大谓所听之事多也伤伤政也】故法而不议则法之所不至者必废【议谓讲论也虽有法度而不能讲论则不周治故法所不至者必废也】职而不通则职之所不及者必队【虽举当其职而不能通明其类则职所不及者必队队与坠同】故法而议职而通无隐谋无遗善而百事无过非君子莫能故公平者职之衡也中和者听之?也【听听政也衡所以知轻重?所以辨曲直言君子用公平中和之道故能百事无过中和谓寛猛得中也】其有法者以法行无法者以类举听之尽也【类谓比类】偏党而无经听之辟也【无经谓无常法也辟读为僻】故有良法而乱者有之矣有君子而乱者自古及今未尝闻也传曰治生乎君子乱生乎小人此之谓也【其人存则其政举其人亡则其政息】分均则不偏【分均谓贵贱敌也分扶问反】势齐则不一衆齐则不使【此皆名无差等则不可相制也】有天有地而上下有差明王始立而处国有制【制亦谓差等】夫两贵之不能相事两贱之不能相使是天数也【天之数也】势位齐而欲恶同物不能澹则必争【澹读为赡既无等级则皆不知纪极故不能足也】争则乱乱则穷矣【物穷竭也】先王恶其乱也故制礼义以分之使有贫富贵贱之等足以相兼临者是养天下之本也【使物有余而不穷竭】书曰维齐非齐此之谓也【书吕刑言维齐一者乃在不齐以谕有差等然後可以为治也】马骇舆则君子不安舆【马骇於车中也】庶人骇政则君子不安位【骇政不安上之政也】马骇舆则莫若静之庶人骇政则莫若惠之【惠恩惠也】选贤良举笃敬兴孝悌收孤寡补贫穷如是则庶人安政矣庶人安政然後君子安位传曰君者舟也庶人者水也水则载舟水则覆舟此之谓也故君人者欲安则莫若平政爱民矣欲荣则莫若隆礼敬士矣欲立功名则莫若尚贤使能矣是君人者之大节也三节者当则其余莫不当矣三节者不当则其余虽曲当由将无益也【曲当谓委曲皆当当丁浪反】孔子曰大节是也小节是也上君也大节是也小节一出焉一入焉中君也【谓一得一失也】大节非也小节虽是也吾无观其余矣成侯嗣公聚歛计数之君也【成侯嗣公皆卫君也史记卫声公卒子成侯立成侯卒子平侯立平侯卒子嗣君立韩子曰卫嗣公重如耳爱泄姬而恐其皆因爱重以雍己也乃贵薄疑以敌如耳尊魏妃以偶泄姬曰以是相参也又使过客关市赂之以金後召关市问其有客过与汝金汝回遣之关市大恐以嗣公为明察此皆计数之类也】未及取民也【未及谓其才未及取也民谓得民心】子产不取民者也未及为政者也【礼记曰子产犹人之母能食之不能教之也】管仲为政者也未及修礼者也【言未及教化也】故修礼者王为政者强取民者安聚歛者亡故王者富民覇者富士【士卒伍也】仅存之国富大夫亡国富筐箧实府库筐箧已富府库已实而百姓贫夫是之谓上溢而下漏【如器之上溢下漏空虚可立而待也】入不可以守出不可以战则倾覆灭亡可立而待也故我聚之以亡敌得之以强聚歛者召寇肥敌亡国危身之道也故明君不蹈也王夺之人覇夺之舆强夺之地【人谓贤人舆谓国也强国之术则夺人地也】夺之人者臣诸侯夺之舆者友诸侯夺之地者敌诸侯臣诸侯者王友诸侯者覇敌诸侯者危用强者【用强力胜人非知强道者】人之城守人之出战而我以力胜之也则伤人之民必甚矣伤人之民甚则人之民恶我必甚矣人之民恶我甚则日欲与我鬬人之城守人之出战而我以力胜之则伤吾民必甚矣伤吾民甚则吾民之恶我必甚矣吾民之恶我甚则日不欲为我门人之民日欲与我鬭吾民日不欲为我鬭是强者之所以反弱也地来而民去累多而功少【累忧累也】虽守者益所以守者损是以大者之所以反削也【守者谓地也守国以地为本故曰守者所以守者谓所以守地之人也】诸侯莫不怀交接怨而不忘其敌【交接连结也既以力胜而不义故诸侯皆欲相连结怨国而不忘与之为敌本多作坏交接言坏其与已交接之道也】伺强大之间承强大之敝也知强大之敝此强大之殆时也【殆危也】知强大者不务强也【知强大之术者不务以力胜也】虑以王命全其力凝其德【虑计也以用也其计虑常用王命谓不敢擅侵暴也凝定也定其德谓不轻举也】力全则诸侯不能弱也德凝则诸侯不能削也天下无王覇主则常胜矣是知强道者也【无王覇之主则强国常胜主或衍字】彼覇者不然辟田野实仓廪便备用【备用足用也左传曰无重器备】案谨募选閲材伎之士【案发声谨严也募招也谨募犹重募也选閲择拣也材伎武艺过人者犹汉之材官也】然後渐庆赏以先之【渐进也言进勉以庆赏也】严刑罚以纠之存亡继絶卫弱禁暴而无兼并之心则诸侯亲之矣【并读为并下同】修友敌之道以敬接诸侯则诸侯说之矣【说读为悦下同】所以亲之者以不并也并之见则诸侯疏之矣【见贤徧反】所以说之者以友敌也臣之见则诸侯离矣故明其不并之行信其友敌之道【行下孟反信谓使人不疑】天下无王覇主则常胜矣是知覇道者也【无王者则覇主常胜也】闵王毁於五国【史记齐闵王四十年乐毅以燕赵楚魏秦破齐闵王出奔莒也】桓公刼於鲁庄【公羊传柯之盟齐桓公为鲁庄公之臣曹刿所刼也】无他故焉非其道而虑之以王也【不行其道而以计虑为王所以危亡也】彼王者不然仁眇天下义眇天下威眇天下【眇尽也尽天下皆怀其仁感其义畏其威】仁眇天下故天下莫不亲也义眇天下故天下莫不贵也威眇天下故天下莫敢敌也以不敌之威辅服人之道【其道可以服人】故不战而胜不攻而得甲兵不劳而天下服是知王道者也知此三具者欲王而王欲覇而覇欲强而强矣王者之人【王者之佐】饰动以礼义【所修饰及举动必以礼义也】听断以类【所听断之事皆得其善类谓轻重得中也】明振毫末【振举也言细微必见也】举措应变而不穷夫是之谓有原是王者之人也【原本也知为政之本】王者之制【说王者制度也】道不过三代法不贰後王【论王道不过夏殷周之事过则久远难信法不贰後王言以当世之王为法不离贰而远取之】道过三代谓之荡法贰後王谓之不雅【并已解上】衣服有制宫室有度人徒有数【人徒谓士卒胥徒也】丧祭械用皆有等宜【械器也皆有等级各当其宜】声则凡非雅声者举废【举皆】色则凡非旧文者举息【谓染彩尽缋之事也】械用则凡非旧器者举毁【旧谓三代故事】夫是之谓复古是王者之制也【谓三代故事则是复古必不远举也】王者之论【论谓论说赏罚也卢困反】无德不贵无能不官无功不赏无罪不罚朝无幸位民无幸生【幸徼幸也】尚贤使能而等位不遗【不遗言各当其材位等级之位也】析愿禁悍而刑罚不过【析分异也分其愿慤之民使与凶悍之民异也悍凶暴也刑罚不过但禁之而已不刻深也】百姓晓然皆知夫为善於家而取赏於朝也为不善於幽而蒙刑於显也夫是之谓定论是王者之论也【定论不易之论论不易则人知所劝也】王者之等赋政事财万物所以养万民也【等赋赋税有等所以为等赋及政事裁制万物皆为养人非贪利也财与裁同】田野什一【什税一也】关市几而不征【几呵察也但呵察奸人而不征税也礼记几作讥】山林泽梁以时禁发而不税【石絶水为梁所以取鱼也非时则禁及时则发礼记曰?祭鱼然後渔人入泽梁草木零落然後入山林也】相地而衰政【相视也衰差也政为之轻重政或读为征衰初危反】理道之远近而致贡【理条理也贡任土所贡也谓若百里赋纳緫二百里纳銍之类也】通流财物粟米无有滞留【贸迁有无化居不使有滞积也】使相归移也四海之内若一家【归读为馈移转也言通商及转输相救无不丰足虽四海之广若一家也】故近者不隐其能远者不疾其劳【不隐其能谓竭其才力也不疾苦其劳谓奔走来王也】无幽间隐僻之国莫不趋使而安乐之【幽深也间隔也言无有深隔之国不为王者趋使而安乐政教也】夫是之谓人师是王者之法也【师长也言为政如此乃可以长久也师者亦使人法效之者也】北海则有走马吠犬焉然而中国得而畜使之【海谓荒晦絶远之地不必至海水也走马吠犬今北之大犬也】南海则有羽翮齿革曾青丹干焉然而中国得而财之【翮大鸟羽齿象齿革犀兕之革曾青铜之精可绘画及化黄金者出蜀山越崖丹干丹砂也盖一名丹干干读为矸胡旦反或曰丹丹砂也玕当为玕尚书禹贡雍州球琳琅玕孔云石而似玉者尔雅云西北方之美者有球琳琅玕焉皆出西方此云南方盖南方亦有也】东海则有紫紶鱼盐焉然而中国得而衣食之【紫紫具也紶未详书亦无紶字当为蜐郭璞江赋曰石蜐应节而扬葩注云石蜐龟形春则生花盖亦蚌蛤之属今案本草谓之石决明陶云俗传是紫具附石生大者如手明耀五色内亦含珠古以龟具为货故曰衣食之蜐居怯反】西海则有皮革文旄焉然而中国得而用之【禹贡梁州贡熊罴狐狸织皮孔云贡四兽之皮织皮今之罽也旄旄牛尾文旄谓染之为文彩者也】故泽人足乎木山人足乎鱼农夫不斵削不陶冶而足械用工贾不耕田而足菽粟故虎豹为猛矣然君子剥而用之故天之所覆地之所载莫不尽其美致其用【物皆尽其美而来为人用也】上以饰贤良下以养百姓而安乐之【饰谓车服养谓衣食】夫是之谓大神【能变通裁制万物故曰大神也】诗曰天作高山大王荒之彼作矣文王康之此之谓也【诗周颂天作之篇荒大也康安也言天作此高山使兴云雨大王自豳迁焉则能尊大之彼大王作此都文王又能安之】以类行杂【得其统类则不患於杂也】以一行万【行於一人则万人可治也皆谓得其枢要】始则终终则始若环之无端也舍是天下以衰矣【始谓类与一也终谓杂与万也言以此道为治终始不穷无休息则天下得其次序舍此则乱也衰初危反】天地者生之始也礼义者治之始也君子者礼义之始也【始犹本也言礼义本於君子也】为之贯之积重之致好之者君子之始也【言礼义以君子为本君子以习学为本贯习也积重之谓学使委积重多也致极也好之言不倦也】故天地生君子君子理天地君子者天地之参也万物之揔也民之父母也【参谓与之相参共成化育也揔领也要也】无君子则天地不理礼义无统上无君师下无父子夫是之谓至乱君臣父子兄弟夫妇始则终终则始与天地同理与万世同久夫是之谓大本【始则终终则始谓一世始言上下尊卑人之大本有君子然後可以长久也】故丧祭朝聘师旅一也【此已下明君子礼义之始为之制丧祭朝聘之礼所以齐一民各当其道不使淫放也下一之义皆同】贵贱杀生与夺一也【使民一於沮劝】君君臣臣父父子子兄兄弟弟一也【使人一於恩义】农农士士工工商商一也【使人一於职业】水火有气而无生草木有生而无知【生谓滋长知谓性识】禽兽有知而无义人有气有生有知亦且有义故最为天下贵也【亦且者言其中亦有无义者也】力不若牛走不若马而牛马为用何也曰人能羣彼不能羣也人何以能羣曰分【无分则争争则不能羣也】分何以能行曰以义故义以分则和【言分义相须也义谓裁断也】和则一一则多力多力则强强则胜物故宫室可得而居也【物不能害所以安居】故序四时裁万物兼利天下无他故焉得之分义也【以有分义故能治天下也】故人生不能无羣羣而无分则争争则乱乱则离离则弱弱则不能胜物故宫室不可得而居也不可少顷舍礼义之谓也能以事亲谓之孝能以事兄谓之悌能以事上谓之顺能以使下谓之君【能以皆谓能以礼义也】君者善羣也【善能使人为羣也】羣道当则万物皆得其宜六畜皆得其长羣生皆得其命【安其性命】故养长时则六畜育杀生时则草木殖【杀生斩伐】政命时则百姓一贤良服圣王之制也【时谓有常服谓为之任使也】草木荣华滋硕之时则斧斤不入山林不夭其生不絶其长也鼋鼍鱼鼈鰌鱣孕别之时【别谓生育与母分别也国语里革谏鲁公曰鱼方别孕韦昭曰自别於雄而怀子也】罔罟毒药不入泽不夭其生不絶其长也【毒药毒鱼之药周礼雍氏禁泽之酖者】春耕夏耘秋收冬藏四者不失时故五谷不絶而百姓有余食也污池渊沼川泽谨其时禁【污停水之处谨严也】故鱼鼈优多而百姓有余用也【用谓食足之外可用贸易也】斩伐养长不失其时故山林不童而百姓有余材也【山无草木曰童】圣王之用也【用财用也】上察於天下错於地【顺天时以养地财也错千故反】塞备天地之间加施万物之上【言圣王之用使天地万物皆得其所】微而明短而长狭而广【言用礼义故所守者近所及者远也】神明博大以至约【言用礼义治化虽神明博大原其本至简约也】故曰一与一是为人者谓之圣人【一与一动皆一也是此也以此为人者则谓之圣人也】序官【谓王者序官之法也】宰爵知宾客祭祀飨食牺牲牢之数【宰膳宰爵主掌也飨食飨宴也周礼膳夫之属有庖人兽人皆掌牺牲一曰爵官爵也言膳宰之官爵掌牺牲之事者也】司徒知百宗城郭立器之数【百宗百揆也城郭谓其小大也立器所立之器用也周礼大司徒之职掌建邦土地之图与其民之数立器言五方器械异制皆知其数不使作奇伎之器也】司马知师旅甲兵乘白之数【周礼二千五百人为师五百人为旅四井为邑四邑为丘四丘为甸亦谓之乘以其治田则谓之甸出长毂一乘则谓之乘每一乘又有甲士三人步卒七十二人自谓甸徒犹今之白丁也或曰白当为百百人也】修宪命【修宪法之命所以表示人也谓若以乐德教国子中和祗庸孝友之类也】审诗商【诗商当为诛赏字体及声之误故乐论篇曰其在序官也修宪命审诛赏其徒属之功过者或曰诗谓四方之歌謡商谓商声哀思之音如甯戚之悲歌也】禁淫声【周礼大司乐禁其淫声慢声郑云淫声郑卫之音也】以时顺修【谓不失其时而顺之修之】使夷俗邪音不敢乱雅大师之事也【夷俗谓蛮夷之乐雅正声也大师乐官之长大读为太】修堤梁【堤所以防水梁桥也】通沟浍【沟浍皆所以通水周礼十夫之田有沟沟上有畛千夫有浍浍上有道郑云沟广深各四尺浍广二?深二仞也】行水潦【行廵行也下孟反】安水藏【使水归其壑安谓不使漏泄藏才浪反】以时决塞【旱则决之水则塞之不使失其时也】岁虽凶败水旱使民有所耘艾司空之事也【艾读为刈】相高下视肥墝序五种【高下原隰也五种黍稷豆麻麦观其地所宜而种之墝若交反】省农功【省观也观其勤惰而劝之】谨畜藏【谨严】以时顺修使农夫朴力而寡能治田之事也【使农夫敦朴於力穑禁其他能也治田田畯也】修火宪【不使非时焚山泽月令二月无焚山林郑注周礼宪表也主表其刑禁也】养山林薮泽草木鱼鼈百索【百索上所索百物也】以时禁发【禁谓为之厉禁发谓许民采取】使国家足用而财物不屈虞师之事也【屈竭也虞师周礼山虞泽虞也】顺州里【使之和顺】定?宅【?谓市内百姓之居宅谓邑内居也定其分界不使相侵夺也】养六畜【劝人养之也】间树艺【树艺种树及桑柘也间之使疏密得宜也】劝教化趋孝悌【劝之使从教化趋之使敦孝悌趋读为促】以时顺修使百姓顺命安乐处乡乡师之事也【乡师公卿也周礼乡老二乡公一人乡大夫每乡卿一人】论百工【论其巧拙月令曰物勒工名以考其成功苟有不当必行其罪也】审时事【考工记曰天有时地有气材有美工有巧合此四者然後可以为良月令曰监工日号毋悖于时皆审其时之事也】辨功苦【功谓器之精好者若谓滥恶者韦昭曰功坚苦脆也】尚完利【完坚也利谓便於用若车之利转之类也】便备用使雕琢文采不敢专造於家工师之事也【专造私造也】相阴阳【相视也阴阳谓数也】占祲兆【占占候也祲阴阳相侵之气赤黑之祲是其类也兆谓龟兆或曰兆萌兆谓望其云物知岁之吉凶也】鑚龟陈卦【鑚龟谓以火爇荆华灼之也陈卦谓揲蓍布卦也】主禳择五卜【禳择禳除不祥择取吉事也五卜洪范所谓曰雨曰霁曰蒙曰驿曰克言兆之形也】知其吉凶妖祥伛巫跛击之事也【击读为觋男巫也古者以废疾之人主卜筮巫祝之事故曰伛巫跛觋觋胡历反】修采清【修其采清之事采谓采去其秽清谓使之清洁皆谓除道路秽恶也周礼蜡氏掌除骴凡国之大祭祀令州里除不蠲也】易道路【修而平之】谨盗贼【谨严禁也周礼野庐氏曰职有相翔者诛之】平室律【平均布也室逆旅之室平其室之法皆不使容奸人若今五家为保也】以时顺修使宾旅安而货财通治市之事也【此皆周礼野庐氏之职今云治市盖七国时设官不同治市之官兼掌道路不必全依周礼制据当时掌事言之】拚急禁悍【拚当为折急当为愿已解上也】防淫除邪戮之以五刑使暴悍以变奸邪不作司寇之事也本政教立法则兼听而时稽之【稽计也考也周礼太宰岁终则令百官府各正其治受其会而诏王废置三岁则大计也】度其功劳论其庆赏以时慎修使百吏免尽而衆庶不偷冢宰之事也论礼乐正身行广教化美风俗兼覆而调一之辟公之事也全道德致隆高綦文理一天下振毫末使天下莫不顺比从服天王之事也故政事乱则冢宰之罪也国家失俗则辟公之过也天下不一诸侯俗反则天王非其人也具具而王具具而覇具具而存具具而亡用万乘之国者威强之所以立也名声之所以美也敌人之所以屈也国之所以安危臧否也制与在此亡乎人王覇安存危殆灭亡制与在我亡乎人夫威强未足以殆邻敌也名声未足以悬天下也则是国未能独立也岂渠得免夫累乎天下胁於暴国而党为吾所不欲於是者日与桀同事同行无害为尧是非功名之所就也非存亡安危之所堕也功名之所就存亡安危之所堕必将於愉殷赤心之所诚以其国为王者之所亦王以其国为危殆灭亡之所亦危殆灭亡殷之日案以中立无有所偏而为纵横之事偃然案兵无动以观夫暴国之相卒也案平政教审节奏砥砺百姓为是之日而兵剸天下劲矣案修仁义伉隆高正法则选贤良养百姓为是之日而名声剸天下之美矣权者重之兵者劲之名声者美之夫尧舜者一天下也不能加毫末於是矣权谋倾覆之人退则贤良知圣之士案自进矣刑政平百姓和国俗节则兵劲城固敌国案自屈矣务本事积财物而勿忘栖迟薛越也是使羣臣百姓皆以制度行则财物积国家案自富矣三者体此为天下服暴国之君案自不能用其兵矣何则彼无与至也彼其所与至者必其民也其民之亲我欢若父母好我芳若芝兰反顾其上则若灼黥若仇讐彼人之情性也虽桀跖岂有肯为其所恶贼其所好者哉彼以夺矣故古之人有以一国取天下者非往行之也修政其所莫不愿如是而可以诛暴禁悍矣故周公南征而北国怨曰何独不来也东征而西国怨曰何独後我也【重意书仲虺之诰初征自葛东征西夷怨南征北狄怨曰奚独後予】就能有与是鬭者与安以其国为是者王殷之日安以静兵息民慈爱百姓辟田野实仓廪便备用安谨募选閲材伎之士然後渐赏庆以先之严刑罚以防之择士之知事者使相率贯也是以厌然畜积修饰而物用之足也兵革器械者彼将日日暴露毁折之中原我今将修饰之拊循之掩盖之於府库货财栗米者彼将日日栖迟薛越之中野我今将畜积并聚之於仓廪材伎股肱健勇爪牙之士彼将日日拙顿竭之於仇敌我今将来致之并閲之砥砺之於朝廷如是则彼日积弊我日积完彼日积贫我日积富彼日积劳我日积佚君臣上下之间者彼将厉厉焉日日相离疾也我今将顿顿焉日日相亲爱也以是待其弊安以其国为是者覇立身则从佣俗事行则遵佣故进退贵贱则举佣士之所以接下之人百姓者则庸寛惠如是者则安存立身则轻楛事行则蠲疑进退贵贱则举佞悦之所以接下之人百姓者则好取侵夺如是者危殆立身则憍暴事行则倾覆进退贵贱则举幽险诈故人之所以接下之人百姓者则好用其死力矣而慢其功劳好用其藉歛矣而忘其本务如是者灭亡此五等者不可不善择也王覇安存危殆灭亡之具也善择者制人不善择者人制之善择之者王不善择之者亡夫王者之与亡者制人之与人制之也是其为相悬也亦远矣
荀子卷五

[book_title]卷六
钦定四库全书
荀子卷六　　　　　　　　唐　杨倞　注
富国篇第十
万物同宇而异体【同生宇内形体有异】无宜而有用【虽於人无常定之宜皆有可用人之理必在理得其道使之不争然後可以富国也】为人数也人伦并处同求而异道同欲而异知【伦类也并处羣居也其在人之法数则以类羣居也同求异道谓或求为善或求为恶此人之性也】生也皆有可也知愚同所可异也知愚分【可者遂其意之谓也】势同而知异行私而无祸纵欲而不穷则民心奋而不可说也【祸患也穷极也奋谓起而争竞也说读为悦若纵情性而无分则民心奋起争竞而不可悦服也】如是则知者未得治也知者未得治则功名未成也【功名之立由於任智】功名未成则羣衆未悬也【有功名者居上无功名者居下然後羣衆悬隔若未有功名则羣衆齐等】羣衆未悬则君臣未立也【既无悬隔则未有君臣之位也】无君以制臣无上以制下天下害生纵欲【无上下相制则天下之害生於各纵其欲也】欲恶同物欲多而物寡寡则必争矣【同物谓饮食男女人之大欲存焉死亡贫苦人之大恶存焉是贤愚同有此情也无君上之制各恣其欲则物不能赡故必争之也】故百技所成所以养一人也【技功也一人君上也言百工所成之衆物所以养一人是物多而所奉者寡故能治也】而能不能兼技【虽能者亦不兼其技功使有分也谓梓匠轮舆各安其业则治杂之则乱】人不能兼官【皆使专一於分不二事也谓若夔典乐稷播种之类】离居不相待则穷羣而无分则争【不相待遗弃也穷谓为物所困也此言不羣则不可羣而无分亦不可也】穷者患也争者祸也救患除祸则莫若明分使羣矣【此已上皆明有分则能羣然後可以富国也】强胁弱也知惧愚也民下违上少陵长不以德为政【德谓教化使如分义】如是则老弱有失养之忧而壮者有分争之祸矣【老弱不能以自存故忧失养壮者以力相胜故有分争也】事业所恶也功利所好也职业无分【事业谓劳役之事人之所恶职业谓官职及四人之业也必使各供其职各从所务若无分则莫不恶劳而好逸也】如是则人有树事之患而有争功之祸矣【树立也若无分则人人患於树立己事而争人之功以此为祸也】男女之合夫妇之分【合配也分谓人各有偶也】?姻聘内送逆无礼【妇之父为?婿之父为姻言?姻者皆以二人之命也聘问名也内读为纳纳币也送致女逆亲迎也】如是则人有失合之忧而有争色之祸矣【失合谓丧其配偶也】故知者为之分也【知如字知者谓知治道者乂读为智皆通】足国之道【明富国之术也】节用裕民而善藏其余【裕谓优饶也善藏其余谓虽有余不耗损而善藏之】节用以礼裕民以政【以礼谓用不过度以政谓取之有道也】彼裕民故多余【人得优饶务於力作故多余也】裕民则民富民富则田肥以易【易谓耕垦平易】田肥以易则出实百倍【所出谷实多也】上以法取焉而下以礼节用之【法取谓什一也以礼节用谓不妄耗费也】余若丘山不时焚烧无所藏之【以言多之极也】夫君子奚患乎无余【以墨子忧不足】故知节用裕民则必有仁义圣良之名而且有富厚邱山之积矣【名实皆美】此无他故焉生於节用裕民也不知节用裕民则民贫民贫则田?以秽【贫则力不足耕耨失时也】田?以秽则出实不半【不得其半】上虽好取侵夺犹将寡获也而或以无礼节用之则必有贪利纠譑之名而且有空虚穷乏之实矣【纠察也譑发人罪也譑音矫】此无他故焉不知节用裕民也康诰曰弘覆乎天若德裕乃身此之谓也【弘覆如天又顺於德是乃所以寛裕汝身言百姓足君孰与不足也】礼者贵贱有等长幼有差贫富轻重皆有称者也【称尺证反】故天子袾裷衣冕【袾古朱字裷字与衮同尽龙於衣谓之衮朱衮以朱为质也衣冕犹服冕也】诸侯玄裷衣冕【谓上公也周礼公之服自衮冕而下如王之服也】大夫裨冕【衣禆衣而服冕谓祭服也天子六服大裘为上其余为裨裨之言卑也以事尊卑服之诸侯已下亦服焉鷩冕絺冕皆是也】士皮弁服【皮弁谓以白鹿皮为冠象上古也素积为裳用十五升布为之积犹辟也辟蹙其腰中故谓之素积也】德必称位位必称禄禄必称用由士以上则必以礼乐节之衆庶百姓则必以法数制之【君子用德小人用刑】量地而立国【谓若王制天子之县内九十三国也】计利而畜民【谓若周制计一乡地利所出畜万二千五百家】度人力而授事【谓若一夫受田百亩】使民必胜事事必出利利足以生民皆使衣食百用出入相揜【百用杂用养生送死之类出出财也入入利也揜覆盖也出入相揜谓量入为出使覆盖不乏絶也】必时藏余谓之称数【足用有余则以时藏之此之谓有称之术数也】故自天子通於庶人事无大小多少由是推之故曰朝无幸位民无幸生此之谓也【上下所为之事皆以称数推之故无徼幸之徒无德而禄谓之幸位惰游而食谓之幸生也】轻田野之税平关市之征【平犹除也谓讥而不征也】省商贾之数【省减也谓使农夫衆也】罕兴力役无夺农时如是则国富矣夫是之谓以政裕民【此以政优饶民之术也】人之生不能无羣羣而无分则争争则乱乱则穷矣【穷困】故无分者人之大害也有分者天下之本利也【本当为大】而人君者所以管分之枢要也【枢户枢也】故美之者是美天下之本也【美谓美其有分】安之者是安天下之本也贵之者是贵天下之本也古者先王分割而等异之也【以分割制之以等差异之】故使或美或恶或厚或薄或佚或乐或劬或劳【美谓褒宠恶谓刑戮厚薄贵贱也在位则佚乐百姓则劬劳也】非特以为淫泰夸丽之声将以明仁之文通仁之顺也【仁谓人也言为此上事不惟使人瞻望自为夸大之声将以明仁人乃得此文饰言至贵也通仁人乃得此顺从言不违其志也】故为之雕琢刻镂黼黻文章【玉谓之雕亦谓之琢木谓之刻金谓之镂白与黑谓之黼黑与青谓之黻青与赤谓之文赤与白谓之章】使足以辨贵贱而已不求其观【不求使人观望也古乱反】为之钟鼔管磬琴瑟竽笙使足以辨吉凶合欢定和而已不求其余【和谓和气余谓过度而作郑卫者也】为之宫室台榭使足以避燥湿养德辨轻重而已不求其外【德谓君上之德轻重尊卑也外谓峻宇雕墙之类也】诗曰雕琢其章金玉其相亹亹我王纲纪四方此之谓也【诗大雅棫朴之篇相质也亹亹劝勉之貌言雕琢为文章又以金玉为质勉力为善所以纪纲四方也与诗义小异也】若夫重色而衣之重味而食之重财物而制之合天下而君之【重多也直用反】非特所以为淫泰也固以为王天下治万变材万物【材与裁同】养万民兼制天下者为莫若仁人之善也夫故其知虑足以治之其仁厚足以安之其德音足以化之得之则治失之则乱百姓诚赖其知也故相率而为之劳苦以务佚之以养其知也【知读为智】诚美其厚也故为之出死断亡以覆救之以养其厚【厚谓恩厚也出死谓出身致死断犹判也言判其死亡也覆盖蔽也断丁乱反】诚美其德也故为之雕琢刻镂黼黻文章以藩饰之以养其德【有德者宜备藩卫文饰也】故仁人在上百姓贵之如帝【天帝也】亲之如父母为之出死断亡而愉者【愉欢】无他故焉其所是焉诚美其所得焉诚大其所利焉诚多【是谓可其意也言百姓所得者多故亲爱之也】诗曰我任我辇我车我牛我行既集盖云归哉此之谓也【诗小雅黍苗之篇引此以明百姓不惮勤劳以奉上郑云集犹成也盖犹皆也转馈之役有负任者有挽辇者有将车者有牵傍牛者事既成召伯则皆告之云可以归矣】故曰君子以德小人以力【君子以德抚下故百姓以力事上也】力者德之役也【力为德所使役】百姓之力待之而後功【百姓虽有力待君上所使然後有功也】百姓之羣待之而後和百姓之财待之而後聚百姓之势待之而後安百姓之寿待之而後长【皆明待君上之德化然後无争夺相杀】父子不得不亲兄弟不得不顺男女不得不欢少者以长老者以养故曰天地生之圣人成之此之谓也【古者有此语引此以明之也】今之世而不然厚刀布之歛以夺之财重田野之税以夺之食苛关市之征以难其事【苛暴也征亦税也苛关市之征出入卖买皆有税也使货
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:38:53-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>