<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="御制孝经衍义序,目录,卷首上,卷首下,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四">
<meta name="description" content="一百卷。清爱新觉罗·福临和爱新觉罗·玄烨等御定。是书为顺治十三年(1656)奉敕所修，至康熙二十一年(1682)告成。圣祖亲为鉴定，并为之作序，然后颁行。是书体例，全仿真德秀《大学衍文》。书首冠以衍经之序、述经之旨二篇，不入卷数。其他内容具体分为：至德，以五常分为五子目；要道，以五伦分为五子目；教所由生，以礼乐政刑分为四子目；天子之孝，以爱亲、敬亲为纲，爱亲分子十二，敬亲分子目十四；诸侯之孝，分子目四；卿大夫之孝，分子目五；士之孝，分子目四；庶人之孝，分子目三。皆以爱亲、敬亲为首末二卷，以大顺之征终篇。是">
<title>御定孝经衍义_顺治_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">御定孝经衍义</span> <br/>
          作者： <span class="inputVal" id="bkauthor">顺治</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]700177</span> <br/>
          说明： <span class="inputVal" id="bkdec">一百卷。清爱新觉罗·福临和爱新觉罗·玄烨等御定。是书为顺治十三年(1656)奉敕所修，至康熙二十一年(1682)告成。圣祖亲为鉴定，并为之作序，然后颁行。是书体例，全仿真德秀《大学衍文》。书首冠以衍经之序、述经之旨二篇，不入卷数。其他内容具体分为：至德，以五常分为五子目；要道，以五伦分为五子目；教所由生，以礼乐政刑分为四子目；天子之孝，以爱亲、敬亲为纲，爱亲分子十二，敬亲分子目十四；诸侯之孝，分子目四；卿大夫之孝，分子目五；士之孝，分子目四；庶人之孝，分子目三。皆以爱亲、敬亲为首末二卷，以大顺之征终篇。是书大旨在于推崇《孝经》，笃近而举远，推己以及人，贯通万物，兼赅本末。于天子之孝，推演尤详。是书有《四库全书》本、摘藻堂《四库全书荟要》本等。</span> <br/>
          封面： <span class="inputVal" id="bkimg">Z_4882.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]御定孝经衍义
[book_author]顺治
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]700177
[book_dec]一百卷。清爱新觉罗·福临和爱新觉罗·玄烨等御定。是书为顺治十三年(1656)奉敕所修，至康熙二十一年(1682)告成。圣祖亲为鉴定，并为之作序，然后颁行。是书体例，全仿真德秀《大学衍文》。书首冠以衍经之序、述经之旨二篇，不入卷数。其他内容具体分为：至德，以五常分为五子目；要道，以五伦分为五子目；教所由生，以礼乐政刑分为四子目；天子之孝，以爱亲、敬亲为纲，爱亲分子十二，敬亲分子目十四；诸侯之孝，分子目四；卿大夫之孝，分子目五；士之孝，分子目四；庶人之孝，分子目三。皆以爱亲、敬亲为首末二卷，以大顺之征终篇。是书大旨在于推崇《孝经》，笃近而举远，推己以及人，贯通万物，兼赅本末。于天子之孝，推演尤详。是书有《四库全书》本、摘藻堂《四库全书荟要》本等。
[book_img]Z_4882.jpg


[book_title]御制孝经衍义序
钦定四库全书
御制孝经衍义序
朕缅惟自昔圣王以孝治天下之义而知其推之有本操之有要也夫孝者百行之源万善之极书言奉先思孝诗言孝思维则明乎为天之经地之义人性所同然振古而不易故以之为己则顺而祥以之教人则乐而易从以之化民成俗则德施溥而不匮帝王奉此以宰世御物躬行为天下先其事始于寝门视膳之节而推之于配帝飨亲觐光烈諴万民而光四海皆斯义也孔子教孝之言散见于六籍而统会于孝经曾子以纯孝亲承斯训其词约其指逺条贯终始综括羣论言孝之义于斯为备自顔芝藏本出于汉初考注笺释代有其人如孔安国郑康成皇侃邢昺辈无虑百余家大约皆训诂章句辨论古今文同异而求其推扩义蕴达之于万事万物而皆莫出其范围者则尚未之备也
世祖章皇帝敷孝治懋昭人纪特命纂修孝经衍义未及成书朕缵承先志诏儒臣搜讨编辑仿宋儒真德秀大学衍义体例征引经史诸书以旁通其说窃以仲尼称至德要道以顺天下又曰教之所由生而后详列天子诸侯卿大夫士庶人之五孝此则一经之大防亦犹大学之言明德新民格致诚正修齐治平也是故衍至德之义则仁义礼智信之说备矣衍要道之义则父子君臣夫妇昆弟朋友之伦备矣衍教所由生之义则礼乐政刑之属备矣衍五孝而皆以爱敬为本明贵贱之所同也由天子之敬亲推之则郊丘宗庙典礼之义备矣由天子之爱亲推之则仁民育物抚绥爱养之义备矣无非敬也无非爱也即无非孝也逓而至于诸侯之不骄不溢卿大夫之法服法言法行士庶人之忠顺事上谨身节用何一非爱敬之义推而极之通于神明贯乎天地夫宁有涯际乎哉书成凡一百卷镂版颁行并制叙言冠于简端庶几嘉与海内共遵斯路家修子弟之职人奉亲长之训协气旁流休风四达以成一代敦厚鸿厐之治斯则朕继述先烈尊经崇本之志也夫康熙二十九年四月二十四日
恭
进孝经衍义表
经筵讲官翰林院学士兼礼部侍郎加礼部尚书管刑部右侍郎事【臣】叶方蔼于康熙十六年正月二十一日同学士【臣】张英奉
防充孝经衍义总裁兹者侍讲【臣】韩菼纂修次第告竣【臣】方蔼与【臣】英校对改正讫统计得凡例目録一卷经防总要二卷衍义一百卷恭冩进
呈【臣】等诚惶诚恐稽首顿首上言伏以
睿谟崇孝肇开万化之原
圣治尊经聿阐千秋之秘道弥纶而无外蟠地际天理防绎而不穷通神达化敬陈义蕴上冒
清严钦惟
皇帝陛下
至德协天
大经御世
荐馨
九庙逺而以天子尊
视膳
两宫近而以天下养
文谟武烈彰继志述事之隆
显号鸿名极昭德纪功之盛事超千古羙溢百王尤念孝经一书实为圣人要指六家同异尚待防稽五孝渊源犹资阐发
命仿西山之衍义特开东观而陈编【臣】等恭奉纶音博稽载籍自经史迄子集悉引而为事父事母之征由礼乐暨兵农偹着以广立爱立敬之训民胞物与莫非仁孝所推纲举目张一以伦常为重立显之极则言天子者必致其详广豫顺之休风述臣民者亦求其备分门别类皆准前贤起例发凡咸遵旧式纂修粗备缮冩恭
呈窃念朱熹刋误之书允为定论邢昺正义之作未尽微言盖理深则莫罄敷而帙繁则难工考据况【臣】等才非作述学媿迂疎胪纪载之明文深虞挂漏窥圣贤之精意敢曰表彰难言一得之愚忝窃
九重之照伏愿
勤思要道
阐圣谟正德厚生跻有虞之风动燕天昌后比成周之太和合万国以承欢薄海咸歌锡类首庶物而立极敷天共戴绥猷矣【臣】等无任瞻
天仰
圣激切屛营之至谨奉表随
进以
闻
凡例
一衍义之作旁通发挥所以推广先儒注释之所未尽也邢昺作孝经正义依仿孔頴达体制证据剖析一字不遗所谓以通经为义义以必当为主故不惮其言之重词之复者矣若是书则以衍义为名一用大学衍义之例提挈纲领附丽条目故无取乎章句训诂
一朱熹取古文孝经刋其误者考正章次定为经一章传十四章即大学或问所谓以经统以传附经则其次第可知矣真德秀衍经不衍传深有见于经之统之附经者也今但标举经文以为衍母条缕五性五常之属以为衍子以融会十四章之义非阙如也
一凡案中援据本书与他经史相质证自曾子曰甚哉以下宜称传曰今槩称经者孝经二字乃本书标目异于易书诗礼春秋本目原无经字者也其去孝着经者为他经不题经字此直称经曰则非他经从可知也
一诸经之文异人殊世其理归一至于诸史所载虽更古今事变要其法戒可考而知故郑孔诸儒释一经而以他经之解反复诘难互相发明又郑康成注每云若今之某事矣盖以当时之事证之此则以经释经以史释经之旧法也德秀采摭经史轨以圣作勒成衍义一书今所编辑先经后史其先儒经解史论下本文一字亦依德秀起例
一艺文日繁论著弥广今所引用诸书十三经注疏五经大全性理大全二十一史资治通鉴资治通鉴纲目通典通志通考大学衍义衍义补名臣奏议名臣言行録其诸子稗官槩弗収入正条于案中偶及一二必其人不愧生平其事其言有闗孝理者也又大学衍义兼録荀杨及大戴礼等书今亦槩不入正条
一经称先王以发端明是専为君天下之天子陈孝道也天子以爱敬为孝博爱广敬不敢恶慢于人古注有二解一是设教施令使人皆爱敬其亲一是推己及物爱敬天下之人盖诸侯卿大夫士之有社稷宗庙禄位及庶人之有田农皆为天子推己及物之事若其能保能守及庶人之克共养父母皆为设教施令使之然也故是书详于衍天子之孝而诸侯以下则少略焉其诸侯以下之爱敬既是天子所使则经不复为立文而今顾不得而阙云
一明史方在纂修去取未定不敢缀入而明儒之言及事迹显著旧无异词者间见各条案中

[book_title]目录
钦定四库全书　　　　　子部一
御定孝经衍义目録　　　　　儒家类
卷首上
衍经之序
卷首下
述经之防
卷一
衍至德之义
仁
卷二
衍至德之义
仁
卷三
衍至德之义
义
卷四
衍至德之义
礼
卷五
衍至德之义
智
卷六
衍至德之义
信
卷七
衍要道之义
父子
卷八
衍要道之义
父子
卷九
衍要道之义
君臣
卷十
衍要道之义
兄弟
卷十一
衍要道之义
夫妇
卷十二
衍要道之义
朋友【师弟子附】
卷十三
衍教所由生之义
礼
卷十四
衍教所由生之义
礼
卷十五
衍教所由生之义
乐
卷十六
衍教所由生之义
乐
卷十七
衍教所由生之义
政
卷十八
衍教所由生之义
政
卷十九
衍教所由生之义
刑
卷二十
衍教所由生之义
刑
卷二十一
天子之孝
爱亲
卷二十二
天子之孝
早谕教【衍爱亲之义】
卷二十三
天子之孝
均慈爱【衍爱亲之义】
卷二十四
天子之孝
敦友恭【衍爱亲之义】
卷二十五
天子之孝
亲九族【衍爱亲之义勲旧附】
卷二十六
天子之孝
体臣工【衍爱亲之义】
卷二十七
天子之孝
重守令【衍爱亲之义】
卷二十八
天子之孝
爱百姓【衍爱亲之义爱物附】
卷二十九
天子之孝
课农桑【衍爱亲之义】
卷三十
天子之孝
课农桑【衍爱亲之义】
卷三十一
天子之孝
课农桑【衍爱亲之义借田附】
卷三十二
天子之孝
薄税敛【衍爱亲之义】
卷三十三
天子之孝
薄税敛【衍爱亲之义】
卷三十四
天子之孝
薄税敛【衍爱亲之义】
卷三十五
天子之孝
薄税敛【衍爱亲之义户口附　职役附】
卷三十六
天子之孝
备凶荒【衍爱亲之义】
卷三十七
天子之孝
备凶荒【衍爱亲之义】
卷三十八
天子之孝
省刑罚【衍爱亲之义】
卷三十九
天子之孝
省刑罚【衍爱亲之义弭盗附】
卷四十
天子之孝
恤征戍【衍爱亲之义】
卷四十一
天子之孝
恤征戍【衍爱亲之义】
卷四十二
天子之孝
敬亲
卷四十三
天子之孝
事天地【衍敬亲之义】
卷四十四
天子之孝
事天地【衍敬亲之义】
卷四十五
天子之孝
法祖宗【衍敬亲之义】
卷四十六
天子之孝
法祖宗【衍敬亲之义】
卷四十七
天子之孝
法祖宗【衍敬亲之义】
卷四十八
天子之孝
隆郊配【衍敬亲之义】
卷四十九
天子之孝
隆郊配【衍敬亲之义】
卷五十
天子之孝
隆郊配【衍敬亲之义】
卷五十一
天子之孝
严宗庙【衍敬亲之义】
卷五十二
天子之孝
严宗庙【衍敬亲之义】
卷五十三
天子之孝
严宗庙【衍敬亲之义上陵附】
卷五十四
天子之孝
重学校【衍敬亲之义】
卷五十五
天子之孝
重学校【衍敬亲之义养老附】
卷五十六
天子之孝
崇圣学【衍敬亲之义】
卷五十七
天子之孝
崇圣学【衍敬亲之义】
卷五十八
天子之孝
崇圣学【衍敬亲之义讲筵附】
卷五十九
天子之孝
崇圣学【衍敬亲之义经籍附】
卷六十
天子之孝
教宫闱【衍敬亲之义】
卷六十一
天子之孝
教宫闱【衍敬亲之义】
卷六十二
天子之孝
论官材【衍敬亲之义】
卷六十三
天子之孝
论官材【衍敬亲之义铨选附】
卷六十四
天子之孝
论官材【衍敬亲之义考课附】
卷六十五
天子之孝
论官材【衍敬亲之义举逸附】
卷六十六
天子之孝
优大臣【衍敬亲之义】
卷六十七
天子之孝
设谏官【衍敬亲之义】
卷六十八
天子之孝
设谏官【衍敬亲之义】
卷六十九
天子之孝
正纪纲【衍敬亲之义】
卷七十
天子之孝
别贤否【衍敬亲之义】
卷七十一
天子之孝
制国用【衍敬亲之义】
卷七十二
天子之孝
制国用【衍敬亲之义】
卷七十三
天子之孝
厚风俗【衍敬亲之义】
卷七十四
天子之孝
厚风俗【衍敬亲之义】
卷七十五
天子之孝
厚风俗【衍敬亲之义】
卷七十六
诸侯之孝
爱亲
卷七十七
诸侯之孝
敬亲
卷七十八
诸侯之孝
不骄
卷七十九
诸侯之孝
不溢
卷八十
卿大夫之孝
爱亲
卷八十一
卿大夫之孝
爱亲
卷八十二
卿大夫之孝
爱亲
卷八十三
卿大夫之孝
敬亲
卷八十四
卿大夫之孝
法服
卷八十五
卿大夫之孝
法言
卷八十六
卿大夫之孝
德行
卷八十七
卿大夫之孝
德行
卷八十八
卿大夫之孝
德行
卷八十九
卿大夫之孝
德行
卷九十
士之孝
爱亲
卷九十一
士之孝
敬亲
卷九十二
士之孝
事君忠
卷九十三
士之孝
事君忠
卷九十四
士之孝
事长顺
卷九十五
士之孝
事长顺
卷九十六
庶人之孝
爱亲
卷九十七
庶人之孝
敬亲
卷九十八
庶人之孝
用天道分地利谨身节用
卷九十九
大顺之征
卷一百
大顺之征
【臣】等谨案孝经衍义一百卷我
世祖章皇帝特诏儒臣纂修未竟
圣祖仁皇帝继成孝治复
命侍郎【臣】叶方蔼学士【臣】张英充总裁官而搜考编
辑则侍讲【臣】韩菼专任其事并呈
睿览而后裁定康熙二十一年春告成其体例悉仿真德秀大学衍义一书凡所引事先经后史下逮诸家文集名臣奏议嘉言懿行有关孝理者徧为采摭若荀而下诸子稗官间有旁及皆不以入正条义例秩然洵可以
阐万化之原广太和之治矣伏考孝经疏解之学自汉以来累数百家而以衍义名书者八宋有刘元刚元有程防道杨少愚叶瓉诸书皆佚惟明吕维祺张有誉蔡景黙所着尚存而征引未广若呉从周止衍父母生之一章尤未堪羽翼全经方之是编不但萤光爝火之于日星已乾隆四十五年十月恭校上
总纂官【臣】纪昀【臣】陆锡熊【臣】孙士毅
总　校　官【臣】陆　费　墀

[book_title]卷首上
钦定四库全书
御定孝经衍义卷首上
衍经之序
邢昺正义曰案孝经遭秦坑焚之后为河间顔芝所藏初除挟书之律芝子贞始出之长孙氏及江翁后苍翼奉张禹等所説皆十八章及鲁恭王壊孔子宅得古文二十二章孔安国作刘向校经籍比量二本除其烦惑以十八章为定而不列名又有荀昶集其録及诸家疏并无章名而援神契自天子至庶人五章惟皇侃标其目而冠于章首御注依古今集详议儒官连状题其章名重加商量遂依所请章者明也谓分析科段使理章明説文曰乐歌竟为一章章字从音从十谓从一至十十数之终诸书言章者盖因风雅凡有科段皆谓之章焉言天子庶人虽列贵贱而立身行道无限高卑故次首章先陈天子等差其贵贱以及庶人次及三才孝治圣治三章并叙德
教之所由也纪孝行章叙孝子事亲为先与五刑相因即夫孝始于事亲也广要道章广名章即先王有至德要道名于后世也名之上因谏诤之臣从谏之君必有应感三章相次不离于名事君章即忠于事君也丧亲章继于诸章之末言孝子事亲之道终也皇侃以开宗及纪孝行丧亲等三章通于贵贱今按谏诤章大夫已上皆有争臣而士有争友父有争子亦该贵贱则通于贵贱者有四焉
开宗明义章
邢昺正义曰开张也宗本也明显也义理也言此章开张一经之宗本显明五孝之义理故曰开宗明义章也第次也一数之始也以此总标诸章以次结之故为第一冠诸章之首焉
天子章
邢昺正义曰前开宗明义章虽通贵贱其迹未着故此以下至于庶人凡有五章谓之五孝各説行孝奉亲之事而立教焉天子至尊故标举其首按礼记表记云唯天子受命于天故曰天子白虎通云王者父天母地亦曰天子虞夏以上未有此名殷周以来始谓王者为天子也
又曰孝经援神契云天子孝曰就言德被天下泽及万物始终成就荣其祖考也五等之孝惟于天子章称子曰者皇侃云上陈天子极尊下列庶人极卑尊卑既异恐嫌为孝之理有别故以一子曰通冠五章明尊卑贵贱有殊而奉亲之道无二
诸侯章
邢昺正义曰次天子之贵者诸侯也按释诂云公侯君也不曰诸公者嫌渉天子三公也故以其次称为诸侯犹言诸国之君也皇侃云以侯是五等之第二下接伯子男故称诸侯今不改也
又曰夫子前述天子行孝之事已毕次明诸侯行孝也援神契云诸侯行孝曰度言奉天子之法度得不危溢是荣其先祖也
卿大夫章
邢昺正义曰次诸侯之贵者即卿大夫焉説文云卿章也白虎通云卿之为章也章善明理也大夫之为言大扶扶进人者也胡云进贤达能谓之卿大夫王制云上大夫卿也又典命云王之卿六命其大夫四命则为卿与大夫异也今连言者以其行同也又曰夫子述诸侯行孝之事终毕次明卿大夫之行孝也援神契云卿大夫行孝曰誉盖以声誉为义谓言行布满天下能无怨恶遐迩称誉是荣亲也旧説云天子诸侯各有卿大夫此章既云言行满于天下又引诗云夙夜匪懈以事一人是举天子卿大夫也天子卿大夫尚尔则诸侯卿大夫可知也
士章
邢昺正义曰次卿大夫者即士也按説文曰数始于一终于十孔子曰推一合十为士毛诗云士者事也白虎通曰士者事也任事之称也故礼辨名记曰士者任事之称也曰通古今辩然不然谓之士又曰夫子述卿大夫行孝之事终次明士之行孝也援神契云士行孝曰究以明审为义当须能明审资亲事君之道是能荣亲也白虎通云天子之士独称元士盖士贱不得体君之尊故加元以别于诸侯之士也此直言士则诸侯之士前言大夫是戒天子之大夫诸侯之大夫可知也此章戒诸侯之士则天子之士亦可知也
庶人章
邢昺正义曰庶者众也谓天下众人也皇侃云不言众民者兼包府史之属通谓之庶人也严植之以为士有员位人无限极故士以下皆为庶人
又曰夫子上述士之行孝已毕次明庶人之行孝也援神契云庶人行孝曰畜以畜养为义言能躬耕力农以畜其德而养其亲也
朱子取古文孝经刋其误者考正其章次定为经一章十四章曰此一节夫子曽子问答之言而曽子门人之所记也疑所説孝经者其本文止如此其下则或者杂引记以释经文乃孝经之也盖经之防统论孝之终始乃敷陈天子诸侯卿大夫士庶人之孝而其末结之曰故自天子以至于庶人孝无终始而患不及者未之有也其首尾相应次第相承文势连属脉络通贯同是一时之言无可疑者而后人以为六七章【今文作六章古文凡七章】又増子曰及引诗书之文以杂乎其间使其文意分断间隔而读者不复得见圣言全体大意为害不细故今定此六七章者合为一章而删去子曰者二引书者一引诗者四凡六十一字以复经文之旧
刋误章次
经一章　　　　　　　今文开宗明义章第一至庶
人章第六合为一章
之首章　　　　　　释至德以顺天下
今文广至德章第十三
之二章　　　　　　释要道
今文广要道章第十二
之三章　　　　　　释以顺天下
今文三才章第七
之四章　　　　　　释民用和睦上下无怨
今文孝治章第八
之五章　　　　　　释孝德之本
今文圣治章第九上一节
之六章　　　　　　释教之所由生
今文圣治章下一节
之七章　　　　　　释始于事亲及不敢毁伤
今文纪孝行章第十
之八章　　　　　　因上章
今文五刑章第十一
之九章　　　　　　释中于事君
今文事君章第十七
之十章　　　　　　释天子之孝
今文感应章第十六
之十一章　　　　　释立身名及士之孝
今文广名章第十四
之十二章　　　　　因上章
古文闺门章
之十三　　　　　　不解经别发一义
今文谏诤章第十五
之十四章　　　　　不解经别发一义
今文丧亲章第十八
经文
仲尼间居曽子侍坐子曰参先王有至德要道以顺天下民用和睦上下无怨汝知之乎曽子辟席曰参不敏何足以知之子曰夫孝德之本也教之所由生也复坐吾语汝身体发肤受之父母不敢毁伤孝之始也立身行道名于后世以显父母孝之终也夫孝始于事亲中于事君终于立身爱亲者不敢恶于人敬亲者不敢慢于人爱敬尽于事亲而德教加于百姓刑于四海盖天子之孝在上不骄高而不危制节谨度满而不溢高而不危所以长守贵满而不溢所以长守富富贵不离其身然后能保其社稷而和其民人盖诸侯之孝非先王之法服不敢服非先王之法言不敢道非先王之德行不敢行是故非法不言非道不行口无择言身无择行言满天下无口过行满天下无怨恶三者备矣然后能守其宗庙盖卿大夫之孝也资于事父以事母而爱同资于事父以事君而敬同故母取其爱而君取其敬兼之者父也故以孝事君则忠以敬事长则顺忠顺不失以事其上然后能保其爵禄而守其祭祀盖士之孝也用天之道分地之利谨身节用以养父母此庶人之孝也故自天子已下至于庶人孝无终始而患不及者未之有也
臣谨按孝经古无章第篇名自皇侃标天子以下五孝之目而五等之序截然以明盖孝为王道之本万化之原故曰夫孝置之而塞乎天地溥之而横乎四海施之后世而无朝夕推而放诸东海而准推而放诸西海而准推而放诸南海而准推而放诸北海而准然而无所不包者其体施之有方达之有渐能足乎其量而无以加者其用其体则足乎赤子之心无憾于匹夫之贱蔬粟饮水与尊养四海其致一也其用则各有其地之所得为与其分之所不可过诸侯不敢拟于天子卿大夫不敢拟于诸侯士不敢拟于卿大夫庶人不敢拟于士其势然也夫惟天子之尊足以立乎其体之至隆而称乎其量之无加推一念之爱达之于无不爱无不爱斯能爱其亲推一念之敬达之于无不敬无不敬斯能敬其亲斯须之不爱为刻覈为残忍为法令繁密为赋敛无艺将不胜兵刑之祸而天下有重足之忧斯须之不敬为傲慢为逸乐为侈靡无度日泰然于上而天命人心去之矣故天子之孝非特谨小节勤细行已也在天下安社稷固否耳此爱敬之实也古之圣王如大舜之防防齐栗禹之勤劳汤之立爱立敬文王之日昃不遑暇食皆本孝道以光大业致盛治至于武王郊祀后稷以配天宗祀文王于明堂以配上帝制礼作乐文章大备凡其礼百神和民人而御万物者乃至纎悉具举而皆可法然夫子要而赞之曰武王周公其达孝矣乎言爱之至敬之至也盖爱敬尽于事亲而德教加于四海古之圣王所以过化存神不言而喻不介而孚者率由斯道也故夫子举先王之至德要道切着之为经而三复其文于天子之孝本之以爱敬二人而推之通神明光四海兴礼乐移风俗纳谏诤美政教其于事亲之仪节盖略焉而至于诸侯以降则第勉以奉宗庙承祭祀为言行无过服劳奉养而已矣盖其所施固有广狭小大之殊而丁宁之意亦少杀矣书曰一人有庆兆民赖之夫天子尽孝于上则诸侯卿大夫士庶人莫不尽孝于下而治化成矣此自然之序也虽然由天子而诸侯而卿大夫而士而庶人此治之有其序也由亲亲而仁民而爱物此序之又有其序也而或者骛于泛爱博施之説托于一视同仁之大则与异端之所谓无差等无人我者意岂异哉夫子固曰不爱其亲而爱他人者谓之悖德不敬其亲而敬他人者谓之悖礼且夫不爱其亲者亦必不能爱人不敬其亲者亦必不能敬人譬诸水然沟浍者可立涸也如草木然根拨则枝叶必害也人君诚鉴乎此而専以孝亲为心久之仁心纯熟义理精明不敢恶人不敢慢人之一念油然自生发之不御而充之不穷于天下也何有不然千寻之木旦夕而长有是理哉若夫诸儒所定十八章前后次第多异同臣按开元间题章名及正义所云皆以三才章以下为广叙前六七章之意则朱子刋误定为经文者为不易臣今一以是为宗衍经不衍传者从经也不衍故之章第但各存之不复论而文之义固已悉具云
御定孝经衍义卷首上

[book_title]卷首下
钦定四库全书
御定孝经衍义卷首下
述经之防
子曰吾志在春秋行在孝经
臣按此孝经纬文也褒贬诸侯之志在于春秋崇人伦之行在于孝经大哉言乎全经之意在于孝治明王圣王称曰昔者天王天子以正诸侯真相为表里纬书固不足据而斯言也盖孔子之遗言而纬书附防窃取者臣是以首表而出之
班固曰已作春秋后作孝经何用専制正于孝经何夫孝者自天子下至庶人上下通夫孝经者制作礼乐仁义之本圣人道德已备艺文志曰孝经者孔子为曽子陈孝道也夫孝天之经地之义民之行也举大者言故曰孝经
郑康成六艺论曰孔子以六艺题目不同指意殊别恐道离散后世莫知根源故作孝经以总防之
隋经籍志曰孔子既叙述六经作孝经以总防之其枝流虽分本萌于孝者也
石台孝经序曰上古其风朴略虽因心之孝已萌而资敬之礼犹简及乎仁义既有亲誉益着圣人知孝之可以教人也故因严以教敬因亲以教爱于是以顺移忠之道昭矣立身名之义彰矣子曰吾志在春秋行在孝经是知孝者德之本欤
注孝经注疏序曰夫孝经者孔子之所述作也述作之防者昔圣人蕴大圣德生不偶时适周室衰防王纲失坠君臣僣乱礼乐倾頽居上位者赏罚不行居下位者襃贬无作孔子遂乃定礼乐删诗书讃易道以明道德仁义之源修春秋以正君臣父子之法又虑虽知其法未知其行遂説孝经一十八章以明君臣父子之行所寄知其法者修其行知其行者谨其法是知孝经虽居六籍之外乃与春秋为表里矣先儒第云夫子为曽参所説此未尽其指归也邢昺正义曰孝者事亲之名经者常行之典按礼记祭统云孝者畜也畜养也释名云孝好也周书諡法至顺曰孝总而言之道常在心尽其色养中心悦好承顺无怠之义也尔雅曰善父母为孝皇侃曰经者常也法也此经为教任重道逺虽复时移代革金石可销而为孝事亲常行存世不灭是其常也为百代规模人生所资是其法也言孝之为教使可常而法之易有上经下经孝为百行之本故名曰孝经经之剙制孔子所撰也
又曰其作经年先儒以鲁哀公十四年西狩获麟而作春秋至十六年夏四月己丑孔子卒为证则作在鲁哀公十年后十六年前案钩命决云孔子曰吾志在春秋行在孝经据先后言之明孝经之文同春秋作也又钩命决云孔子曰春秋属商孝经属参则孝经之作在春秋后也
司马光曰圣人之德莫加于孝犹江河之有源草木之有本源逺则流大本固则叶繁
又曰圣人言则为经动则为法故孔子与曽子论孝而门人书之谓之孝经
程颢因礼部看详武学制添习孝经或疑迂阔曰其添入者欲令武勇之士能知义理未足为迂阔又曰神明孝弟不是两事
程颐曰孔子殁曽子之道日益光大曽子传孔子之道只是一诚笃
范祖禹曰孝经道之根本学之基址其防逺其守约其施博
又曰孝经自防至显自小至大自身体发肤受之父母至于严父配天自亲生之膝下至于天地明察通神明光四海充其道者大舜文王周公也
尹焞曰孝经事父孝故事天明事母孝故事地察天地明察神明彰矣道至通神明光四海非尧舜大圣不能尽也
张九成曰人各有入道处曽子则由孝而入朱熹曰此皆格言
又曰其语尤精约也
又曰若不如此便不成人
又曰曽子为人敦厚笃实而其学専以躬行为主故其真积久而得以闻乎一以贯之之妙然其所以自守而终身者则固未尝离乎孝敬信让之规
又曰曽子大抵偏于刚毅这终是有立脚处所以其他诸子皆无
真德秀曰夫孝者人心之固有也古先圣王命冡宰降德于民者不过以节文度数示之而未尝言其义也言其义则始于孔子盖三代以前理道明风俗一人皆晓然知孝之为孝圣王在上设礼教以防范之俾勿失而已至孔子时则异矣观其告游夏者犹恐以服劳奉养为孝则下乎游夏者可知故不得不详其义以告学者
宋濓曰孝经一也而有古今文之异者盖遭秦火之后出于汉初顔芝之子贞者为今文十八章而郑康成为之注至武帝时得于鲁恭王所壊孔子屋壁者为古文凡二十二章而孔安国为之注后世诸儒各骋意见尊古文者则谓孔既出孔壁语甚详正无俟商确揆于郑注云泥致隔必行孔废郑于义为允况郑原未尝有注而依仿托之者乎尊今文者则谓刘向以顔芝本参较古文省除繁惑而定为今文无有不善为之者纵曰非郑所作而义防实敷畅若夫古文并安国之注其亡已久世儒欲崇古学妄撰孔又伪为闺门一章文句凡鄙不合经典将何所取徴哉二者之论虽莫之有定然皆并存于时各相自唐明皇注用今文于是今文盛行而古文防至废絶宋司马温公始専主古文撰为指解上之以予观之古今文之所异者特词语防有不同稽其文义初无絶相逺者其所甚异唯闺门一章耳诸儒于经之大防未见有所发挥而独龂龂然致其纷纭若此抑亦末矣自伊洛之学兴子朱子实起而继之于是因衡山胡氏玉川汪氏之疑而就古文考定分为经
王祎曰孝者天之经地之义而百行之原也自天子达于庶人尊卑虽等差至于为孝曷有间哉五经四子之言备矣而教孝必以孝经为先则以圣言虽众而孝经者实总防之也
方孝孺孝经解曰孝子之爱亲无所不至也生欲其夀凡可养生者皆尽心焉死欲其凡可以昭后世者复不敢忽焉养有不及谓之死其亲没而不道谓之物其亲斯二者罪也物之尤罪也是以孝子修德修行以令闻加于祖考守职立功以显号遗乎祖考俾久而不忘逺而有光今之人不然丰于无用之费而啬于显亲之礼以妄自诳而不以学自勉不孝莫大焉
曹端曰孝乃百行之原万善之首上足以感天下足以感地明足以感人幽足以感神所以古之君子自生至死顷刻而不敢忘孝焉
又曰性有五常而仁为首仁兼万善而孝为先盖仁者孝所由生而孝者仁所由行者也是故君子莫大乎尽性尽性莫大乎为仁为仁莫大乎行孝行孝之至则推无不准感无不通
又曰孝云者至德要道之总名也经云者出世立教之大典也然则孝经者其六经之精意奥防欤薛瑄曰三纲五常礼乐之本万事之原
胡居仁曰五伦万古不易之道
又曰只从父子君臣夫妇长幼朋友上求之便是真实道理
章懋曰天下有至德要道得于降衷秉彞之初发于良知良能之天不尧存不桀亡体之身而身修行之家而家齐推之国与天下莫不治且平者其惟孝乎孝之云者岂徒温凊防甘以养口体而已哉必始于事亲中于事君而终于立身自其体发不毁以至于发言制行居处动作衣服饮食皆不敢有亏于道以辱其亲自家人兄弟之咸宜朋友之信以至于事君而忠事长而顺涖官而敬临民而仁皆足成名以显其亲夫然后谓之能孝所谓一德立万善从者也先王庠序学校之设皆以申明乎此司徒六行师氏三行之教必先乎此其朝夕从事于诗书者所以讲究乎此肄习于礼乐者所以节乎此而乐乎此也吕原曰曽子一出言未尝忘父母一举足而不敢忘孝自云战战兢兢故孟子谓守身事亲
又曰父母生身最难须将圣人言行一一体贴在身上将此身换做一个圣贤底肢骸方是孝
丘濬曰按孝经孔曽问答之言而曽氏门人所记也首言孝为至德要道而教之所由生因孝而推言及悌盖以孝者必悌未有孝而不悌者也教以孝以敬天下之父教以悌以敬天下之兄敬一人而千万人悦推其极以至于通神明光四海是则孝弟虽曰为治之要道其实人君之至德也而德之所以为德则以敬为本焉
魏校曰自古中行之士甚难其次必须刚毅自立孔门惟顔子可当中行自曽子以至子思孟子气质皆偏于刚然其所以圣人之道则皆得刚毅之力也文公谓世衰道防人欲横流不是刚毅的人亦立脚不住
崔铣曰昔者夫子教曽子以孝于是孝经述焉上自天子下至庶人其分逾邈天子德教刑于四海庶人谨节养其父母其事逾卑并列为孝夫孰人亡心孰心亡爱孰爱亡本吾惟亡遏其生而伤其本则贵贱之德同各享其所得安其所限一箪之欢九鼎之华则豊约之敬同位可介而仁直遂噫其夫子所谓一以贯之者乎夫孝匪直养而已匪直勅其身而已虽天子必有尊也而事之必有兄也而友之必有辅也不敢遗必有所矜也不敢侮自大夫以下敬身以立事推家以理官不义则争非法不行由是推之如尧斯君也如舜斯臣也夫然乃不辱其亲不亏其体噫其夫子所谓一以贯之者乎生而共没而葬久而思祭而严制礼立庙之子孙则不匮是子身有终孝无穷已也夫一念感神明不曰至德乎自家达四海不曰要道乎噫真所谓一以贯之者乎
归有光曰大哉孝之道非圣人莫之知也昔孔子尝不对或人之问禘矣其言明王之以孝治天下至于刑四海事天地言大而理约岂非极万殊一本之义乎
臣按是经名义如艺文志所説孝为天经遂以孝经为称也若他经之称经见于小戴礼经解前此未之闻也易分上下二经特以别异于之十卷【彖上下二篇象上下二篇系辞上下二篇文言説卦序卦杂卦各一篇】其实不连经字为称诗书礼乐春秋则但题目本书惟此独连经字为称者合举之乃成本书题目也名义既定斯作经之防有可推而知之者焉邢昺曰郑康成六艺论曰孔子以六艺题目不同指意殊别恐道离散后世莫知根源故作孝经以统防之其意颇近之矣臣愚以为此经縁起之自固当以救正当日之道德剖析政教陵迟其设为请益问答之体盖亦所谓述而不作者也故即爱敬之广博以为德道之至要使人知夫百行万善以是为根源而古昔先民所为丁宁反覆者皆此经之羽翼又使知夫五等之孝皆在于由已及物躬行实践之事作经之防无所不包语其大者岂过是哉其书以曽参发端仍以属参者若曰五性之德五常之道一以贯之者孝也此所以托于能孝之人以发凡起例而遂之其为修道立教非徒托诸空言又将百世以俟孝治天下之圣人也夫六艺所载治天下之大经悉备矣而是经也者为易诗书礼乐之统防而与春秋相表里者也经言天地之经而民是则之易言兼三才者是已经言通于神明神着矣易言物变情状者是已经言死生之义易言原始反终者是已诗以道性情而经言天地之性人为贵父子之道天性也盖天伦之乐性情之所自生也书以道政事而经言成德教行政令又再言其政不严而治盖所因者本政事之所自出也礼者殊事合敬乐者异文合爱自非孝悌之人孰能尽爱敬而作礼乐乎故经言移风易俗莫善于乐安上治民莫善于礼也所谓为易诗书礼乐之统防也父子之道君臣之义春秋谨其法是经修其行此谓相表里也天子而达于是经之旨则德被天下泽及万物矣诸侯而达于是经之旨则奉天子节度而不危溢矣卿大夫而达于是经之防则言行满天下而声誉播于遐迩矣士而达于是经之防则明审于资事而忠顺其上矣庶人而达于是经之防则躬耕力农而畜德养亲矣五等之人皆孝而天下和平灾害不生祸乱不作矣孟子曰言近而指逺者善言也守约而施博者善道也孝经之作固以明夫言之近而守之约今推衍其义乃以明夫指之逺而施之博云
御定孝经衍义卷首下

[book_title]卷一
钦定四库全书
御定孝经衍义卷一
衍至德之义
臣按德者天所赋人所受之正理曰仁曰义曰礼曰智曰信是为五性之德爱曰仁宜曰义理曰礼通曰智守曰信其用有五者之别而皆以孝为之本故经谓之至德曽子亲受经于圣师者也礼记祭义【篇名】载曽子之言则曰仁者仁此者也礼者履此者也义者宜此者也信者信此者也强者强此者也不言智者强而不变即知而弗去之意盖曽子固以五性发明至德矣有宋大儒朱熹亦云以爱亲而言则为仁之本也其顺乎亲则为义之本也敬乎亲则为礼之本也其知此者则为智之本也其诚此者则为信之本也孟子论仁义礼智乐之实正为是尔此其所以为至德要道也熹之言正解经文又与曽子相为表里臣今衍至德之义
以五者分疏一遵先贤先儒之遗防而仁为众善之首若元气之统贯于四时故于仁之德又加详焉诸凡经之言五性有连而及之者则析而置之各条之内或词意相须不可割裂者则统之于仁以见仁之德之大实孝之德之至也
仁
易【周易】干【卦名】彖【彖即文王所系之辞者孔子释经之辞也彖断也】曰大哉乾元万物资始乃统天【贯乎天德之始终】
兰廷瑞曰乾元者天阳一元之气亦如人之有元气也人知万物之生于地而不知天以乾元之气为之始亦如人之生于母而不知资始于父之元气也始之于未生之前生之于有始之后
臣按廷瑞之説盖以父道明天道也人物之生同此生理经所谓续莫大焉者也物之生资始于天之元物物有此元之德所以物又生物人之生资始于父之元人人有此元之德所以人又生人不然而人物或几乎息矣桂实生桂桐实生桐夫物则有然者也诗言君子有孝子君子既孝而嗣子又孝其所以为始终终始者也
干文言【他卦彖象而已独乾坤更设文言以发明其义谓释二卦之经文故称文言】曰元者善之长也
朱熹曰仁包义礼智三者仁是长兄管束得义礼智又曰春秋【左丘明传】作体之长也觉得体字较好是一体之长也
君子体仁足以长人
游酢曰犹万物发育乎春而震为长子也
臣按依左氏作体之长则干父坤母与六子为一体自父母而言为长子自六子而言为长兄文言推干之道施于人事盖以父母万物之意责备于天之宗子者也凡厥庶民莫不知其身为父母之遗体故能各亲其亲各子其子君子以其身与万物为一体故不独亲其亲不独子其子九二仁以行之所以为君德
坤【卦名】彖曰至哉坤元万物资生乃顺承天坤厚载物德合无疆
程颐曰万物资干以始资坤以生父母之道也顺承天施以成其功坤之厚德持载万物合于干之无疆也
臣按万物资干以始而有气资坤以生而有形坤所生之物乃干所始之物也经曰资于事父以事母而爱同惟其德之合也乾坤者万物之父母故为上篇之首咸恒者人之父母故为下篇之首圣人之于天地犹人子之于父母则事天地事父母皆在于体元而已
系辞【孔子赞易之辞】上第四章曰安土敦乎仁故能爱朱熹曰安土者随寓而安也敦乎仁者不失其天地之心也安土而敦乎仁则无适而非仁矣所以能爱也
臣按此圣人道济天下之仁也笃厚于仁则其爱自广爱者仁之用也立爱自亲始故必爱亲之心在在皆安充足盈满而后济物之心循循有序普遍周浃不然而墨子之兼爱乃仁道之贼子贡之博济亦仁术之穷也正防【宋儒张载着】曰安所遇而敦仁故其爱有常心有常心则物被常爱也防哉言乎又可鍼兼爱博济之病矣
第五章曰显诸仁藏诸用鼓万物而不与圣人同忧盛德大业至矣哉
朱熹本义曰显自内而外也仁谓造化之功德之发也藏自外而内也用谓机缄之妙业之本也
杨万里曰圣人之于天地可同者圣人显藏之德业也不可同者天地无心圣人有心也圣人仁万物而独任其忧天地鼓万物而不与圣人同其忧盖圣人有心则有忧天地无心则无忧也
臣按圣人之德业既与天地同矣何以复有忧也先儒言圣人循天理而欲万物同之所以有忧患是已天地气化之偏必待圣人财【财与裁同】成辅相如帝尧时洪水懐山襄陵逸居无教乃所当财成辅相之大者舜禹益稷契并起而分尧之忧当是时也尧为天之宗子舜禹益稷契为宗子之家相茍不至于地平天成于变时雍何以为事天明事地察且舜禹二圣人亦何以致克谐何以为干蛊圣人之所忧者重于亲亦重于天地一物不得其所即为子道之未尽也
富有之谓大业日新之谓盛德生生之谓易
臣按富有者万事万物无非得此理所谓藏用也日新者运用流行生生不已所谓显仁也生生之谓易邢昺作孝经正义释父母生之续莫大焉句引以为证昺之言曰按説文续连也言子继父母相连不絶易称生生之谓易言后生次于前生也此则续之义臣以为生生不已者惟其显诸仁耳无是仁则无以生矣所谓心如谷种者也所以果木之实可复种而生者亦谓之仁也诗云孝子不匮永尔类岂非美其能续耶曰其父析薪其子弗克负荷斯不能续之谓矣朱熹本义云理与书皆然亦推广言之也
系辞下第一章曰天地之大德曰生圣人之大宝曰位何以守位曰仁【古本作人】何以聚人曰财理财正辞禁民为非曰义
吴澄曰生生不已者天地之大德然天地生物生人又生与天地合德之圣人命之居君师之位为人物之主而后能使天地之所生各遂其生也茍或有其德而无其位则亦不能相天地而遂人物之生故位为圣人之大宝守谓保有之必得众人归向乃能保有君师之位聚谓养之而使蕃盛众多也
臣按万物父母者天地作民父母者圣人圣人之至德天地之大德也生即父母生之续莫大焉之生在天曰元而亦可言仁前言显诸仁者是也在人曰仁而亦可言元书称其惟王位在德元者是也大宝曰位乃位乎天德也人以守位财以聚人义以理财所以曲全此好生之心而终天地生物之责要惟推此爱亲之心而加百姓刑四海耳先儒以为此圣人以义成其仁也臣以为此见圣人之爱人无已而成其孝治者矣使庶人用天之道分地之利谨身节用以养父母理财之大者也使卿大夫非法不言言满天下无口过正辞之大者也五刑之属三千而罪莫大于不孝禁非之大者也是故圣人德足以父母天下而后父天母地
书仲虺之诰【商书篇名仲虺汤之左相作此以告成汤】曰克寛克仁彰信兆民
臣按元儒陈栎以为六经言仁始于此遂开万世言仁之端是已臣请因其説而推论之盖史臣赞尧曰以亲九族契为司徒敬敷五教莫先于父子有亲则亲之一字乃仁之根柢唐虞以来不言仁而仁之全体大用已发露于亲之一字矣成汤乃契之后裔反身修德屏去声色货利之私其学问以仁为体以寛为用夫子又其圣孙其道统心法祖契而宗汤者也其所自言仁与答门弟子之问仁屡矣有若之言似夫子者也其言孝弟也者其为仁之本与则欲使人知仁之本在于此也曾子授孝经而卒一以贯之之防者也而大学曰一家仁一国兴仁仁即孝弟慈也曰尧舜帅天下以仁而民从之言其亲睦九族而后百姓昭明万邦于变也子思夫子之孙也于中庸哀公问政章反覆言仁而一章之要则曰仁者人也亲亲为大第三十二章言惟天下至诚为能经纶天下之大经肫肫其仁孟子私淑子思者也其七篇之书首言未有仁而遗其亲者也然则圣贤之学帝王之治莫大于仁而夫子之作经则直指之曰爱亲者不敢恶于人而于心之德爱之理一言蔽之矣求仁者于此当知爱亲为人所共知共能亦终身由之而不能尽者无庸虚谈性命可也
泰誓【周书武王誓师之辞】曰惟天地万物父母惟人万物之灵亶聪明作元后元后作民父母
蔡沈集曰亶诚实无妄之谓言聪明出于天性然也大哉乾元万物资始至哉坤元万物资生天地者万物之父母也万物之生惟人得其秀而灵具四端备万善知觉独异于物而圣人又得其最秀而最灵者先知先觉首出庶物故能为大君于天下而后天下之疲癃残疾得其生鳏寡孤独得其养举万民之众无不得其所焉则元后者又所以为民之父母也臣按天地之父母万物者生物之仁元后之父母万民者养民之仁惟人万物之灵犹经言天地之性人为贵
召诰【周书召公所作以告成王】曰其惟王位在德元
陈大猷曰德元亦犹乾元坤元之始生万物者也臣按此因洛邑既成成王始政召公勉之以统嗣服当思体仁以长人也人之行莫大于孝君之德莫大于仁武王誓师既称元后亦称曽孙召公告成王既称元子亦称德元以至于春秋之书改元即位合观之而仁孝之义备矣
诗小雅【雅者正也正乐之歌也小雅燕飨之乐】车舝【篇名】其五章曰高山仰止景行【大道】行止
朱熹集曰表记曰子曰诗之好仁如此乡【音向】道而行中道而废忘身之老也不知年数之不足也俛焉日有孳孳毙而后已
朱善曰于六义属兴而断章取义则于行道进德之喻为尤切仁之不如尧也孝之不如舜也学之不如孔子也犹之陟高山而不至其巅行大路而不达乎国都是即所谓半涂而废也岂不惜哉
【臣】按此夫子即诗人思慕贤女之情以喻求仁者之心体由其望之甚切好之无厌悦之甚诚以至于人欲净尽天理流行无一息之间断如陟高山者之必至其巅行大道者之必达国都茍非力极罢顿不能复行不肻自画也盖仁之为德瞻之则峻极由之则康庄故取喻于高山景行
大雅【会朝之乐受厘陈戒之辞】板【篇名】其卒章曰昊天曰明及尔出王【往通】昊天曰旦及尔游衍
朱熹集曰张子载曰天体物而不遗犹仁体事而无不在也礼仪三百威仪三千无一事而非仁也昊天曰明及尔出王昊天曰旦及尔游衍无一物之不体也
臣按朱熹言天与仁非有二也言仁体事而无不在是指心而言物物各有天理洒扫应对进退皆以天为体事事皆有仁温凊抑搔拜伏擎跪皆以仁为体知天与仁之非二即知仁与孝之非二也
礼记【汉儒戴圣所辑竝仪礼周礼为三礼】礼运【篇名】曰仁者义之本也顺之体也得之者尊
陈澔集説曰仁者本心之全德故为义之本是乃百顺之体质也元者善之长也体仁足以长人故得之者尊
臣按礼运先言人者天地之德五行之秀气亦犹经之言天地之性人为贵也五行之秀气即为五性之德而五性之德以仁为首故又言天地之心也五行之端也天地之心非仁而何五行之端非善之长而何此一节以仁为义之本亦如经文以孝为德之本之意顺即经之言以顺天下者是也义则所行合冝尽爱于其亲而爱及他人无不在于善者故为百顺之体质如是则能成其德敎而行其政令故曰得之者尊孟子以仁为天之尊爵亦此意也
祭义【篇名】曾子曰树水以时伐焉禽兽以时杀焉夫子曰断一树杀一兽不以其时非孝也
【臣】按王制【礼记篇名】曰草木零落然后入山林树木非终不伐也豺祭兽【季秋之月】鸠化为鹰【仲秋之月】然后设罻罗【罻音尉罻罗皆捕鸟兽之网】禽兽非终不杀也取之有时用之有节但恶其不时耳此亲亲而仁民仁民而爱物由本及末之义也释氏以杀生为戒于众人万物则当发大慈悲于父母妻子则当割慈忍爱可谓颠倒迷惑之甚也
哀公问【礼记篇名哀公问而孔子对也】曰仁人不过乎物孝子不过乎物是故仁人之事亲也如事天事天如事亲是故孝子成身【物者实然之理不过乎物犹大学之言止于仁止于孝也】
方慤曰仁人者主事天言之也孝子者主事亲言之也亲则近而疑其不尊天则逺而疑其难格徒以近而不尊则父子之间或几乎防矣徒以逺而难格则天人之际或几乎絶矣故事亲如事天者所以致其尊而不欲其防也事天如事亲者所以求其格而不欲其疎也
马希孟曰孝者仁之始仁者孝之终亲则迩而不嫌乎无爱嫌于无敬而已故事亲如事天所以致其敬也天则逺而不嫌乎无敬嫌于无爱而已故事天如事亲所以致其爱也爱与敬两得之而后孝子之行全故曰成身成身者言其德之不亏也
【臣】按仁人之事亲二句先儒以为非圣人不能言或问朱子西铭【宋儒张载着】仁孝之理朱子曰是将孝形容仁事亲之道理即事天之様子也臣以为西铭一书原于乾坤二卦其作用则在此二语方马二説又推究得精切深合孝经爱敬交尽之旨
表记【礼记篇名记君子之德见于仪表者】曰子言之君子之所谓仁者其难乎诗云凯弟君子民之父母凯以强【平声】敎之弟以説【音悦】安之乐【音洛】而母荒有礼而亲威庄而安孝慈而敬使民有父之尊有母之亲如此而后可以为民父母矣非至德其孰能如此乎
陈澔集説曰强敎之者以道驱之如佚道使民虽劳不怨者也説安之者得其心之谓也説以使民民忘其劳説以犯难民忘其死者也乐説安也毋荒则有教矣威庄强教也安则説矣孝慈説也敬则有教矣强教则父之尊存焉説安则母之亲存焉此言君子仁民之道如此非圣人莫能与也
臣按此以德教加于百姓者推本君子之仁故赞之以至德
春秋【本鲁史记之名孔子修之遂为圣经】隠公【鲁君名息姑諡曰隠】元年
董仲舒曰一者万物之所从始也元者辞之所谓大也谓一为元者视大始而欲正本也
杜预曰凡人君即位欲其体元以居正故不言一年一月
胡安国传曰即位之一年必书元年者明人君之用也乾元资始天之用也坤元资生地之用也成位乎其中则与天地参故体元者人君之职而调元者宰相之事元即仁也仁即人心也
臣按胡安国传又以为舜典【虞书篇名典者常也】纪元日伊训【啇书篇名伊尹作以训太甲】称元祀而夫子祖述其义书元年也然而泰誓之言元后召诰之言元子皆以元为君德矣易书即天德以着之人事是以谓元为仁春秋援人事以合于天德是以谓一为元孝经又深探其本但曰爱亲而元之德已备原夫未逾年称子逾年而后改元则承国于先君当永言孝思者矣推是心以及于人则必如董仲舒所谓隂阳调而风雨时羣生和而万民植五谷熟而草木茂诸福之物莫不毕至而后体元之事尽而后为王道之成孝治之顺也
论语有子【孔子弟子】曰其为人也孝弟而好犯上者鲜矣不好犯上而好作乱者未之有也君子务本本立而道生孝弟也者其为仁之本与
程颢曰孝弟本其所以生乃为仁之本
程颐曰孝弟顺德也德有本本立则其道充大孝弟行于家而后仁爱及于物所谓亲亲而仁民也故为仁以孝弟为本论性则以仁为孝弟之本
朱熹曰仁是性孝弟是用譬如一粒粟生出为苗仁是粟孝弟是苗便是仁为孝弟之本又如木有根有干有枝叶亲亲是根仁民是干爱物是枝叶便是行仁以孝弟为本
臣按二程之释此章其义精矣朱熹复推程颢之言而释之曰推原孝弟之理本于人之所以生所以为行仁之本也臣以经义揆之经言夫孝德之本也德既为仁义礼智之总名而以孝为德之本则有子之言孝弟为为仁之本正应经义熹又称程颐顺德二字足以尽孝弟之义而不好犯上作乱之事已具乎其中臣今更以经义揆之夫不爱其亲而爱他人者经谓之悖德亦曰防德又曰以顺则逆民无则焉【立敎者将以顺示则而先以应顺者而逆行之民又何所取法乎】盖未有本乱而末治者也若夫亲亲而仁民仁民而爱物以是顺天下而民亦顺之矣犯上作乱之事何自而起乎二程俱有防于是经之深防者矣
子曰仁者安仁
臣按此指处境遇而言也先儒以为舜之饭糗茹草若将终身被袗衣鼓琴若固有之此安仁者之久处约长处乐也臣今复申其义曰虞舜不得于亲负罪引慝号泣于田濵危井廪若将终身安仁者之可以久处约也及至克谐底豫禄位名夀尊富飨保若固有之安仁者之可以长处乐也故曰中心安仁者天下一人而已矣
子曰据于德
朱熹曰德是得这物事于我故事亲必孝必不至于不孝事君必忠必不至于不忠若今日孝明日又不孝今日忠明日又不忠是未得于我不可谓之德又曰如孝便是自家原得孝道理非从外旋取来
依于仁
朱熹曰据德是因事发见如因事父有孝因事君有忠依仁是本体不可须臾离底又是据于德之骨子臣按据则一本万殊从万处理防仁义礼智信因事而发见然自性中所自有非从外来也依则万殊一本从一处归宿义礼智信统于一仁亦所谓本于人之所以生也
顔渊问仁子曰克己复礼为仁【克胜也已谓身之私欲也复反也】一日克己复礼天下归仁焉为仁由己而由人乎哉
程颐曰不能克己则为杨氏为我不能复礼则为墨子兼爱故曰亲亲而仁民仁民而爱物此之谓也真德秀曰仁之一字见于经者自仲虺之诰始曰克寛克仁彰信兆民伊尹继之曰民罔常懐懐于有仁前乎此者如虞书所谓好生之德安民则惠即所谓仁而未有仁之名至商书而名始着然其所言大抵皆仁之用顔子之问孔子之答乃仁之体也二帝三王虽无己之可克然舜所谓人心惟危道心惟微惟精惟一成汤之以义制事以礼制心者其用功初无异于顔子也盖必有顔子之仁而后有二帝三王之仁
臣按克己则与天地万物为一体如尽爱于其亲亦必爱人之亲初无彼此间隔故不流为杨氏之为我复礼则知本末轻重之序而为之品节等差亲亲之杀礼所生也何至如墨氏之兼爱哉孔顔问答固仁之体然曰天下归仁焉乃敎不肃而成政不严而治之气象亦仁之用也
中庸第二十章曰脩道以仁
黄洵饶曰脩道以仁犹论语以孝为仁之本
仁者人也亲亲为大
朱熹章句曰人指人身而言具此生理便有恻怛慈爱之意
臣按仁是生理本其所以生故曰亲亲为大经曰父母生之续莫大焉亲亲所以续也若王者父天母地便当推此亲亲之仁以及天下国家然后与乾元坤元之气相连续也三十二章之言肫肫其仁亦谓经纶人道须如此之恳切详细耳至于渊渊其渊浩浩其天则圣人与天地为一矣
孟子曰人皆有不忍人之心
朱熹集注曰天地以生物为心而所生之物因各得夫天地生物之心以为心所以人皆有不忍人之心也
臣按血气之身父母生之亦天地生之也续莫大焉续此天地生物之心耳各得夫天地之心以为心亦各得夫父母之心以为心所以乍见孺子将入于井而怵惕恻隠者也
今人乍见孺子将入于井皆有怵惕恻隠之心非所以内交于孺子之父母也非所以要誉于乡党朋友也非恶其声而然也由是观之无恻隠之心非人也无羞恶之心非人也无辞譲之心非人也无是非之心非人也恻隠之心仁之端也羞恶之心义之端也辞让之心礼之端也是非之心智之端也
朱熹曰仁字是个生底意思通贯周流于四者之中仁固仁之本体义则仁之断制礼则仁之节文智则仁之分别正如春之生气贯彻四时春则生之生也夏则生之长也秋则生之收也冬则生之藏也又曰春时尽是温厚之气仁便是这般气象夏秋冬虽不同皆是春生之气行乎其中若晓得此理便见得克己复礼私欲尽净纯是温和冲粹之气乃天地生物之心也
胡居仁曰性之理一而已矣名其德则有四焉以其浑然无间也名之曰仁以其灿然有条也名之曰礼以其截然有止也名之曰义以其判然有别也名之曰智凡其灿然截然判然者皆不出于浑然之中此仁之所以包四德而为性之全体也截然者即其灿然之不可移者也判然者即其截然之不可乱者也名虽有四其实一也然其所以如是之浑然灿然截然判然莫非自然而然不假纎毫布置安排之力此其所以为性命之理也
臣按仁包四德之义莫着于此毋容辞费矣不忍之心天地父母之心也能扩充之则为善事天地父母正防【张载着】曰恻隠仁也如天亦仁也扩而充之不可胜用知本哉
孟子曰仁之实事亲是也义之实从兄是也【实对华而言凡仁义之见于日用者惟此为根本】
蔡模曰有子以孝弟为为仁之本孟子乃以事亲属之仁从兄属之义若不同矣朱子乃以为其意亦犹此何耶盖有子言仁専言之仁也孟子言仁义偏言之仁也事亲主乎爱而已义则爱之冝者也合而言之推其事亲者以从兄此孝弟所以为为仁之本分而言之则事亲而孝从兄而弟所以为仁义之实也臣按经之所明者孝而广至德章则敎以孝敎以弟并提广名章则以事亲孝事兄弟并提而感应章则曰孝悌之至盖兄者为吾亲所均爱之人而吾与之共事吾亲者故曰从若曰吾之兄则既致孝于吾亲矣而吾乃从其后也
御定孝经衍义卷一

[book_title]卷二
钦定四库全书
御定孝经衍义卷二
衍至德之义
仁
太极图【周惇颐所作以授二程】惟人也得其秀而最灵形既生矣神发知矣五性感动而善恶分万事出矣圣人定之以中正仁义而主静立人极焉
朱熹曰周子说出太极大段分明指出如恻隐之端从此处推将去则是此心之仁仁即四德之元元即太极之动处若看得太极分明则尽见得天下道理条件皆自此出事事物物上皆有此道理元无亏欠也
臣按惟人也得其秀而最灵句即经言天地之性人为贵也就四德言之则仁礼为体义智为用就仁之一德言之仁是爱之体爱是仁之用如邢昺孝经疏所云爱生于真则真是体爱是用也所云
烝烝至性是为爱心温凊搔摩是为爱迹则心是体迹是用也圣人主静如天地揫敛収藏故能流行发育众人虽失之于动然太极动处本自有善无恶如以烝烝至性之真心而发为温凊搔摩之迹节节推去以至通于神明光于四海无所不通也
西铭【张载于学堂双牖左书砭愚右书订顽其后改订顽曰西铭砭愚曰东铭】曰干称父坤称母予兹藐焉乃混然中处【天阳也以至健而位乎上父道也地隂也以至顺而位乎下母道也人禀气于天赋形于地以藐然之身混合无间而位乎中子道也】故天地之塞吾其体【干阳坤隂此天地之气塞乎两间而人物之所资以为体者也】天地之帅吾其性【干健坤顺此天地之志为气之帅而人物之所得以为性者也】民吾同胞物吾与也【人物并生于天地之间惟人也得其形气之正是以其心最灵而有以通乎性命之全体于并生之中又为同类而最贵焉故曰同胞则皆如己之兄弟矣物则得夫形气之偏而不能通乎性命之全故不若人之贵然原其体性之所自是亦本之天地而未尝不同也故曰吾与则亦如己之侪軰矣】大君者吾父母宗子其大臣宗子之家相也尊高年所以长其长慈孤弱所以幼其幼圣其合德贤其秀也凡天下疲癃残疾惸独鳏寡皆吾兄弟之顚连而无告者也【干父坤母而人生其中则皆天地之子矣然继承天地统理人物则大君而已故为父母之宗子辅佐大君纪纲众事则大臣而已故为宗子之家相天下之老一也故凡尊天下之高年者乃所以长吾之长天下之幼一也故凡慈天下之孤弱者乃所以幼吾之幼圣人与天地合其德是兄弟之合德乎父母者也贤者才德过于常人是兄弟之秀出于等伦者也是皆以天地之子言之则凡天下之疲癃残疾惸独鳏寡非吾兄弟之无告者而何哉】于时保之子之翼也【畏天以自保者犹其敬亲之至也】乐且不忧纯乎孝者也【乐天而不忧者犹其爱亲之纯也】违曰悖德【不循天理而徇人欲者不爱其亲而爱他人也故谓之悖德】害仁曰贼【戕灭天理自絶本根者贼杀其亲大逆无道也故谓之贼】济恶者不才【长恶不悛不可教训者世济其凶增其恶名也故谓之不才之子】其践形惟肖者也【尽人之性而有以充人之形则与天地相似而不违矣故谓之肖子】知化则善述其事穷神则善继其志【孝子善继人之志善述人之事者也圣人知变化之道则所行者无非天地之事矣通神明之德则所存者无非天地之心矣此二者皆乐天践形之事也】不愧屋漏为无忝存心养性为匪懈【孝经引诗曰无忝尔所生故事天者仰不愧俯不怍则不忝乎天地矣又曰夙夜匪懈故事天者存其心养其性则不懈乎事天矣此二者畏天之事而君子所以求践夫形者也】恶防酒崇伯子【大禹崇伯之子】之顾养育英才颍封人【郑颍考叔为颍谷封人事见左传】之锡类【好饮酒而不顾父母之养者不孝也故遏人欲如禹之恶旨酒则所以顾天之养者至矣性者万物一源非有我之得私也故育英才如考叔之爱其母而施及郑庄公则所以永锡尔类者广矣】不弛劳而底豫舜其功也【舜尽事亲之道而瞽瞍底豫其功大矣故事天者尽事天之道而天心豫焉则亦天之舜也】无所逃而待烹申生【晋献公之子】其恭也【申生无所逃而待烹其恭至矣故事天者夭夀不贰而修身以俟之则亦天之申生也】体其受而归全者参【曾子名参】乎【父母全而生之子全而归之若曾子之啓手啓足则体其所受乎亲者而全归也事天者能体其所受于天者而全归之则亦天之曽子矣】勇于从而顺令者伯奇【伯奇周大夫尹吉甫之子不得于亲作履霜操】也【子于父母东西南北唯令之从若伯奇之履霜中野则勇于从而顺令也事天者能勇于从而顺受其正则亦天之伯奇矣】富贵福泽将厚吾之生也贫贱忧戚庸玉汝于成也【富贵福泽所以大奉于我而使吾之为善也轻贫贱忧戚所以拂乱于我而使吾之为志也笃天地之于人父母之于子其设心岂有异哉故君子之事天也以周公之富而不至于骄以顔子之贫而不改其乐具事亲也爱之则喜而弗忘恶之则惧而无怨其心一而已矣】存吾顺事没吾宁也【孝子之身存则其事亲者不违其志而已没则安而无所愧于亲也仁人之身存则其事天者不逆其理而已没则安而无所愧于天也】
朱熹论曰天地之间理一而已然乾道成男坤道成女二气交感化生万物则其大小之分亲疎之等至于十百千万而不能齐也不有圣贤者出孰能合其异而反其同哉西铭之作意盖如此程子以为明理一而分殊可谓一言以蔽之矣盖以干为父以坤为母有生之类无物不然所谓理一也而人物之生血脉之属各亲其亲各子其子则其分亦安得而不殊哉一统而万殊则虽天下一家中国一人而不流于兼爱之弊万殊而一贯则虽亲疎异情贵贱异等而不梏于为我之私此西铭之大旨也又曰人之一身固是父母所生然父母之所以为父母者即是乾坤若以父母而言则一物各一父母若以乾坤而言则万物同一父母矣古之君子惟其见道理真实如此所以亲亲而仁民仁民而爱物推其所为以至于能以天下为一家中国为一人而非意之也
臣按经曰圣人之德无以加于孝西铭之作惟以孝子之事亲明仁人之事天亦言乎无可加也但以事亲为事天之様子而无余事矣先儒谓通书【周惇颐着】言诚西铭言仁臣以为西铭一书乃经文事父孝故事天明事母孝故事地察之敷言耳圣人致公心尽天地万物之理各当其分乃明察之工夫也
程颢曰仁者天下之正理失正理则无序而不和医书言手足痿痹为不仁此言仁者以天地万物为一体莫非己也认得为己何所不至若不属己自与己不相干如手足不仁气已不贯皆不属己故博施济众乃圣人之功用仁至难言故止曰己欲立而立人己欲达而达人能近取譬可谓仁之方也已
胡居仁曰医书以手足风顽为不仁程子善之盖人而不仁私意蔽隔天理不能贯通天地万物漠然与己无干如风顽之人手足疾痛不相管摄也
臣按先儒手足不仁之喩盖以天地万物本吾一体疾痛疴痒无不相关自吾一本之亲而分形共气而千姓百族而飞潜动植有一知之未明处之未当此心负疚如人之支体凡诸皮肤爪髪窍剪割针刺所伤甚细蜂虿蚊虱所苦甚轻而有当前变色申旦不寐者乃其精神之贯通故也而况手持足行不可须臾偏废者而可聴其漠不相关己乎然而起手足之痿痹者不治手足也治其运动手足之元气而已矣致民物之阜安者不事民物也事其流通于民物之仁爱而已矣子曰博施济众尧舜其犹病诸此予辜之痛其病处乃其仁也己立立人己达达人治病之方也亲亲为大不治标而治本也
朱熹论仁曰天地以生物为心者也而人物之生又各得夫天地之心以为心者也故语心之德虽其总摄贯通无所不备然一言以蔽之则曰仁而已矣盖天地之心其德有四曰元亨利贞而元无所不统其运行焉则为春夏秋冬之序而春生之气无所不通故人之为心其德亦有四曰仁义礼智而仁无所不包其发用则为爱恭宜别之情而恻隐之心无所不贯故论天地之心者则曰乾元坤元则四德之体用不待悉数而足论人心之妙者则曰仁人心也则四德之体用亦不待遍举而该盖仁之为道乃天地生物之心即物而在情之未发而此体已具情之既发而其用不穷诚能体而存之则众善之原百行之本是则孔门之教所以必使学者汲汲乎求仁也
臣按天之德统于元人之德统于仁夫子赞易已明言之矣天之四德见于春夏秋冬之序人之四德见于爱恭宜别之情而爱恭宜别之情必于与人接物而见方其未与人接物之时则惟有父母故曰仁主于爱而爱莫先于事亲自此而推则其用不穷故学者求仁莫若尽孝孝尽则性尽而四德兼举矣释氏之欲割慈忍爱惟不知用其情故也夫子于易卦有时言天地之心有时言天地万物之情天地万物皆有情而人顾独无情乎于父母而不用其情乌乎用其情故儒者之爱亲者不敢恶于人公也顺也佛氏之出家弃父母而慈悲众生伪也悖也孝经之作垂教于天下后世岂不大哉
又曰求仁固莫若力行之近但不学以明之则其蔽愚若主敬致知交相为助则自无此蔽矣若欲晓得仁之名义则又不若且将爱字推求若见得仁之所以爱而爱之所以不能尽仁则仁之名义意思了然在目初不必求之于恍惚有无之间也
臣按人子之于亲亦非徒爱矣自冬温夏凊昏定晨省以至于得万国之欢心成配天之絶业诚非爱之一字所得而尽而实仁之一字所得而兼也所贵于主敬者爱敬交尽也所贵于致知者经事知宜变事知权也必舜之察于人伦而后求之未尝不在侧杀之不可得也若申生伋子【卫宣公之子】则犹未免于愚之蔽者也
又曰人惟欲净情达不隔其所流行然后常与天地通流耳且如恻隐一端近而发于亲亲之间亲之所以当亲是天命流行者然也吾但与之流行而不亏其所亲者耳一或少有亏焉则天理隔絶于亲亲之间而不流行矣
臣按流水之为物也不盈科不行所以说仁如水之源孝弟是一坎仁民是二坎爱物是三坎也如使第一坎不盈即无由达于第二坎经云爱敬尽于事亲尽者盈之谓也德教加于百姓刑于四海则达于第二坎矣
真德秀曰仁之道大包五常贯万善不可以一言尽之朱子始以爱之理心之德六字形容之盖以体言之则仁之道大无所不包发而为用则主乎爱如见赤子入井而恻然欲有以救之以至矜怜悯惜慈祥恩惠爱之谓也性中既有仁发出来便是爱自汉以来儒者只将爱字说仁自文公以爱之理三字言之方说得尽仁义礼智皆心之德而仁又为五常之本故为人心之全德然仁之所以为心之德者正以主乎爱故也仁之所以能爱者盖天地以生物为心而人得之以为心是以主乎爱也
臣按爱之理乃天地生物之心可谓究极根柢之论然此心之所以附丽于形气之中者资始于父资生于母爱亲之心乃所谓本其所以生者也故仁人以天地之心为心孝子以父母之心为心
陈淳曰亲亲仁也所以爱亲之诚则仁之仁也所以谏乎亲则仁之义也所以温凊定省之节文则仁之礼也自良知无不知是爱则仁之智也所以为事亲之实则仁之信也从兄义也所以爱兄之诚则义之仁也所以常敬在兄则义之义也所以徐行后长之节文则义之礼也自良知无不知是敬则义之智也所以为从兄之实则义之信也敬賔礼也所以恳恻于中则礼之仁也所以接待之宜则礼之义也所以周旋之节文则礼之礼也所以酬酢而不乱则礼之智也所以为敬賔之实则礼之信也察物智也是是非非之恳恻则智之仁也是是非非之得宜则智之义也是是非非之中节则智之礼也是是非非之一定则智之智也所以为是非之实则智之信也复言信也由乎天理之公则信之仁也发而皆天理之宜则信之义也出而中节则信之礼也所以有条而不紊则信之智也所以为是言之实则信之信也
臣按此条第一节专以亲亲言仁义礼智信皆归到亲亲之仁盖论其体段则义礼智信自然皆具于仁之中然须有存养体验之功故先儒又言仁不得义则不行不得礼则不立不得智则不知不得信则不能守推之义礼智信凡一德之中各具五德此致一之道也
薛瑄曰知天地万物为一体则能爱矣又曰满腔子恻隠之心即蔼然天地生物之心又曰才有私便不能推所以为不仁又曰静中一念之刻即非仁又曰有一毫忮害之心即非仁矣
臣按天地生物之心不为尧存不为桀亡者也然而私则隔刻则伤忮害则自伐也天下未有己爱其亲而不欲人之爱其亲者故无私也子曰所求乎子以事父未能也故无刻也不敢恶于人故无忮害也仁岂远乎哉
胡居仁曰韩子【唐韩愈】以博爱为仁虽不是犹胜以觉言仁者
臣按觉之不可以训仁所谓使人张皇迫躁而无沉潜之味其弊或至于认欲为理者有之矣盖自孩提之童无不知爱其亲而言亦可见是仁之包乎智若专指此有知觉者为仁之全体大用则是求之于恍惚有无之间也邢昺疏爱亲者不敢恶于人以不敢恶于人为博爱盖孝是真性为爱之理之本而推己及物施德教于天下为民兴利除害所以大其爱也故经又曰先之以博爱而民莫遗其亲韩子曰博爱之谓仁特未探其本尔
罗钦顺曰程子言仁者浑然与物同体盖以凡赋形于两间者同一隂阳之气以成形同一隂阳之理以为性有知无知无非出于一本故此身虽小万物虽多其血气之流通脉络之连属无丝毫空濶之处无须臾间断之时此其所以浑然也
臣按浑然同体者万殊之所以一本也然而自父母二人而推之有九族自九族而百姓自百姓而万邦至于泽及草木仁及禽兽则截然不紊者固在浑然同体之中一本之所以万殊也此亦西铭之意也
已上仁之德之至
御定孝经衍义卷二

[book_title]卷三
钦定四库全书
御定孝经衍义卷三
衍至德之义
义
易干文言曰利者义之和也　利物足以和义朱熹曰义有个分至如亲其亲长其长则是义之和如不亲其亲而亲他人之亲便是不和如君臣父子各得其宜此便是和处安得谓之不利如君不君臣不臣父不父子不子此便是不和安得谓之利又曰义则是一个宜其初则甚严如男正位乎外女正位乎内直是有内外之辨君尊于上臣恭于下尊卑大小截然不可犯似若不和之甚然能使之各得其宜则其和也孰大于是至于天地万物无不得其所亦只是利之和尔
【臣】按经文地之义也句注以利物为义释之邢昺正义曰文言曰利物足以和义是利物为义
也可见孝经非夫子不能作
家人【卦名】彖曰男女正天地之大义也家人有严君焉父母之谓也
程颐传曰无尊严则孝敬衰
【臣】按经曰孝莫大于严父又曰亲生之膝下以养父母日严又曰父子之道天性也君臣之义也夫子于家人彖称父母为严君盖家人之嗃嗃以义胜情虽悔厉而吉妇子之嘻嘻以情胜义终吝也父子之亲所谓恩掩义者也且犹如此况万事万物哉此可见义之德之本于孝也
泰【卦名】象【释一卦之象为大象夫子所作】曰辅相天地之宜以左右民程頥曰天地通泰则万物茂遂人君体之而为法制使民用天时因地利辅助化育之功成其丰美之利也民之生必赖君上为之法制以教率辅翼之乃得遂其生养是左右之也
【臣】按义者宜也必天地明察而后可言辅相彼庶人之用天之道分地之利实君师左右之也故曰天子之孝曰就
书仲虺之诰曰以义制事
【臣】按以义制事则事得其宜自天性之亲而推之亲疎厚薄各当其分自膝下之养而至于经权常变无适不然迩之以睦九族逺之以懐万邦此诰之所以合于经也其卒乃曰垂裕后昆亦犹既醉之诗所云孝子不匮永锡尔类也
礼记礼运曰义者艺【艺事也】之分仁之节也协于艺讲于仁得之者强
陈澔集説曰艺以事言仁以心言事之处于外者以义为分限之宜心之发于内者以义为品节之制协于艺者合其事理之宜也讲于仁者啇度其爱心之亲疎厚薄而协合乎行事之大小轻重一以义为裁制焉上好义则民莫敢不服故得之者强
【臣】按经言德义可尊刘【河间景城人仕隋厯官大学博士既得王邵所送古文孝经孔安国注本遂着古文稽疑以明之】曰德者得于理也义者宜于事也理得在于心宜事见于外故能为人所尊之言可与礼运相发明臣又以为经言不爱其亲而爱他人者以德则为悖德盖不商度其爱心之亲疎厚薄而协合乎行事之大小轻重故也惟其不得于理是以不宜于事民无则焉君子不贵何强之有表记曰义者天下之制也义方而严人心知所畏惮故得之者强
春秋秋七月【隠公六年】
胡安国曰四德备而后为干故易曰乾元亨利贞一德不备则乾道熄矣四时具而后成嵗故春秋虽无事首时过则书一时不具则嵗功亏矣既书时又书月者时天时也月王月也书时又书月者见天人之理合也易不云乎君子行此四德者故曰乾元亨利贞
【臣】按曾子曰树木以时伐焉禽兽以时杀焉时也者孝子仁人之所致慎也冬温而夏凊生事之时也春禴而秋尝祭享之时也盖天道于此一变也夫物之向荣也人则有欣悦之情焉物之凋残也人则有零落之感焉仁人孝子观天之道体亲之心盖有恻惕不安者矣公羊【公羊子名高着春秋】曰虽无事首时过必书阅时之变志而不忘也秋七月者坤土兑金之交天于万物未忍杀之而且生之故于德为利其在人则为义所以断制事物月令是月也天子命将帅选士厉兵以征不义诘诛暴慢以明好恶命有司修法制戮有罪严断刑夫子于此有慎用兵刑之意焉秋七月无事书之亦以志喜也推仁人孝子之心以为兵刑者不得已而有事云尔
论语子曰君子义以为质
张栻曰义以方外【易坤卦文言】是义为用也而此章则以义为体盖物则森然具于秉彝之内此义之所以为体也
【臣】按夫子于坤之六二小象则曰地道光也文言则曰方其义也义以方外盖方者坤之德地之形也经以孝为地之义又曰因地之利而注以为因地利以行义邢昺正义曰五土分植而一以宜之者大顺之理也百行殊途而一以致之者大中之要也如父母顺而宜兄弟宜家人则是以动而有常者为方也论语言君子义以为质是方者为体质而又礼以行之孙以出之信以成之乃所谓义之和也亦可为因地利以行义矣
孟子曰是集义所生者非义袭而取之也
朱熹集注曰集义犹言积善盖欲事事皆合于义也袭掩取也言气虽可以配乎道义而其养之之始乃由事皆合义自反常直是以无所愧怍而此气自然发生于中非由只行一事偶合于义便可掩袭于外而得之也
【臣】按义是人心之断制就一事所处而言如父母宜慈子宜孝君宜仁臣宜敬义也推之兄弟之宜序夫妇之宜别朋友之宜信百姓之众四海之大宜有以遂其生复其性树木禽兽宜以时伐焉以时杀焉则事事皆合于义矣浩然之气亦不过孝子有深爱者必有和气耳有和气者必有愉色有愉色者必有婉容乃所谓生也如其欲取孝名而割股【割骨肉以疗亲疾毁伤遗体或致灭生】庐墓【结庐于墓非先王之制】乃所谓袭也生是从本而生袭是自外而袭万事万物各自有当然之理然一事一物处之不得其宜心所不安即为大本之累告子以义为外是先不知万事万物之理皆自一本而推也使告子而为割股庐墓之事则能之以防然无觉悍然不顾之心性而欲其有和气愉色婉容则必不然矣
孟子曰心之所同然者何也谓理也义也圣人先得我心之所同然耳【在物为理处物为义】
朱熹曰人皆知君父之当事我能尽忠尽孝天下莫不以为当然此人心所同然也
【臣】按天下事物虽至众多然其大端不过伦纪而君亲临之厚莫重焉尤其天性之真切者也故先儒每举以槩其余圣人孝治天下正以人心之所同然者莫大于是耳经云敬一人而千万人悦此人心无不悦理义之明证也
正防【书名张载着】神化篇【篇名】曰义以反经为本经正则精【义以复常道为本不复常道非义也故经正而后义精】精义入神动一静也【义以处事动也于处事之义而能研精入神由粗造精微而难度是动一静也】精义入神则无方【精义入神则是万物之理吾皆能合其精粗隠显而一之是无方所也】
【臣】按经即五品之人伦反经为本是义以孝为本也精硏其义至于入神犹经言孝悌之至通于神眀无方犹经言无所不通若明儒薛瑄所云洒扫应对之所以然即精义入神之妙则又足以发宋儒未尽之蕴也
或问程颢敬义何别曰敬只是持己之道义便知有是有非顺理而行是为义也若只守一个理不知集义是都无事也且如欲为孝不成只守着一个孝字须是知所以为孝之道所以侍奉当何如温凊当何如然后能尽孝道也
【臣】按先儒立论不特举一以例其余亦以孝为万事万理之根本如何则为尽爱敬如何则为悖德礼以至于经权常变处之各适其宜于凡天下之事理亦自节节迎刄而解矣
程頥曰孔子言仁未尝兼义独于易曰立人之道曰仁与义而孟子言仁必以义配盖仁者体也义者用也知义之为用而不外焉者可与语道
【臣】按礼记曰春生夏长仁也秋敛冬蔵义也则是仁可该礼义可该智朱子所谓仁义门庭对立者也此言仁体义用则又有以见其一阖一辟之妙人皆胶于太极圗之言中也仁也用之所以行正也义也体之所以立而不知夫义之为用乃所以断制夫万物一体之心而与以各当之分如以爱亲之心而博爱必无不得其爱之宜者也故程子表而出之
薛瑄曰义者天命之性也君子行义而尽其性则天命在是
【臣】按此易所谓穷理尽性以至于命也君子不冀无妄之福不惧无妄之祸安于义也然而祸之去非因避也福之来不可辞也西铭曰不弛劳而底豫舜其功也亶其然乎
高攀龙曰伊川【程頥】先生曰在物为理处物为义此二语即圣人艮止心法当其寂也心为在物之理义之蔵于无朕也当其感也必为处物之义理之呈于各当也故君子不从心以为理但循物而为义不从心为理者公也循物为义者顺也故曰廓然大公物来顺应故曰圣人之喜怒在物不在已八元当举当举之理在八元当举而举之义也四凶当罪当罪之理在四凶当罪而罪之义也此之谓因物付物此之谓内外两忘澄然无事也
【臣】按因物付物义也西铭以之言仁矣圣其合德贤其秀也故元凯十六族谓之才子凡天下疲癃残疾惸独鳏寡皆吾兄弟之颠连而无告者也而否德败类亦不得而不诛殛也故四凶谓之不才子为天之宗子者何所庸心于其间哉知因物付物之为义则知西铭之不专言仁矣
已上义之德之至
御定孝经衍义卷三

[book_title]卷四
钦定四库全书
御定孝经衍义卷四
衍至德之义
礼
易干文言曰亨者嘉之会也　嘉会足以合礼朱熹曰春天发生万物未大故齐到夏时洪纤高下各各畅茂其在人则礼仪三百威仪三千事事物物大大小小一齐到恰好处所谓动容周旋皆中礼臣按此言干以亨之德通畅万物使嘉美会聚而君子嘉美万物之所会聚以法天之亨也盖百行万善皆原于孝则孝乃嘉美之会聚君子尽敬于己之亲而不敢慢于人亲疎厚薄尊卑大小皆有情文以相接德既充实则动而与礼合也故孝为礼之本
书尧典【虞书篇名】曰钦明文思安安允恭克让光被四表格于上下
朱熹曰尧钦明文思是本领能敬故能明能明故文理详察灿然可观而其间意思自是深远而皆本于自然不出于勉强信恭而能让也
【臣】按经曰礼者敬而已矣钦则敬之主于中者恭让则敬之见于外者由其本于天性之严故无所勉强所敬者寡而所悦者众故光被四表格于上下也格于上下犹经言天地明察也
【臣】又按易赞干德首言元书赞尧德首言钦故仁敬者帝王之心法也全部易书或推天道或论人事要归于元全部尚书或本帝德或述王功要归于钦推而论之春秋之首元体仁也曲礼之毋不敬主敬也诗首二南关雎之挚而有别鹊巢之迎送成礼持己之敬也麟趾驺虞之应逮物之仁也或专言仁可以统敬或专言敬可以该仁或先言仁继之以敬或先言敬继之以仁干之九二曰仁以行之坤之六二即曰敬以直内其体本相成也尧之钦恭内外一于敬矣而其效则九族百姓万邦远迩一于仁矣其用亦相及也若夫慈爱恭敬孝敬之大义也爱莫切于爱亲仁之本也敬莫切于敬亲敬之本也圣贤之言始终反复变化错综皆是一理天地万物之高下散殊皆此孝之理之所发皇充周者故旁通曲畅于后所衍爱敬二条云
仲虺之诰曰以礼制心
【臣】按此仲虺勉成汤以建中于民者也礼者天理之节文礼之所在而此心之中自然不敢过不敢不及若制之者然也如爱亲敬亲之心无穷极者也何如而可谓之尽而经曰爱敬尽于事亲则亦有自然之节文而弗敢过也弗敢不及也慢恶于人之心所本无也而自爱敬其亲而推及于人则施之有等杀所以节之使不过视之如一体所以文之使无不及也此太极图説之所以不曰礼而曰中也
诗大雅大明【篇名】其三章曰维此文王小心翼翼昭事上帝聿懐多福厥德不回以受方国
朱善曰圣人之德敬为大敬者德之舆也无敬则德不行圣人之敬上与天心合下与人心合故以之事天而足以求多福以之治人而足以受方国其德不回即其心之敬者为之也
臣按此与文王篇之言缉熙敬止皆言文王之德之至也前章曰乃及王季维德之行大任有身生此文王朱熹集曰将言文王之圣而追本其所从来者如此盖曰自其父母而已然矣然则文王者以敬德为无忝者也昭事上帝是干吾父坤吾母也以受方国是民吾同胞物吾与也然则敬者礼之质而孝者礼之本也
臣又按思齐之诗四章曰不闻亦式式谓法度也皇矣之诗七章曰不识不知顺帝之则则亦法也帝之则者天理自然之则也文王性与天合虽事之无所前闻者而亦无不合于法度不作聪明而顺天理自然之则所谓无体之礼也而思齐则追本于大任之齐庄皇矣则追本于王季之能度物之义然则文王之德之靡悔乃所以合于式则也
商颂【商时祭宗庙之乐歌】长发【首章有长发其祥句因以名篇】其二章曰率履不越遂视既发三章曰汤降不迟圣敬日跻
朱熹集曰率循履礼越过发应也言契【商之始祖】能循礼不过越遂视其民则既以应之矣汤之生也应期而降其圣敬又日跻升
【臣】按唐虞之世契为司徒敎人以五品之人伦而二典未有形容其德者长发之诗颂其能循礼而不过越盖那【商颂首篇】之篇所云自古在昔先民有作温恭朝夕执事有恪者疑亦指契也汤之圣敬日跻乃其家法而夫子之作经则以礼者敬而已矣一语真切示人此鲁大夫闵马父所谓先王之恭不敢专者也【言恭敬之道古人所传非创自己事见国语】
礼记曲礼【古经之篇名为四十九篇之首】曰毋不敬【毋禁止辞】
范祖禹曰经礼三百曲礼三千可以一言蔽之曰毋不敬
真德秀曰曲礼一篇为礼记之首而毋不敬一言为曲礼之首盖敬者礼之纲领也毋不敬者谓身心内外不可使有一毫之不敬也
【臣】按礼记四十九篇虽杂出于诸儒所记而毋不敬三字乃古经之遗文而记者取以为一书之发端明学者当知要守约也诗三百篇其要在思无邪书五十八篇其要在执中礼记四十九篇其要在毋不敬其致一也如经之言敬而已矣者亦是竭尽而无余之词然必以子敬其父弟敬其兄臣敬其君者为之要故曰不敬其亲而敬他人者谓之悖礼
春秋左传子大叔【郑大夫游吉】见赵简子【晋卿赵鞅】简子问揖让周旋之礼焉对曰是仪也非礼也简子曰敢问何谓礼对曰吉也闻诸先大夫子产曰夫礼天之经也地之义也民之行也天地之经而民实则之则天之明因地之性生其六气用其五行气为五味发为五色章为五声淫则昏乱民失其性是故为礼以奉之【制礼以奉其性昭公二十五年公名稠】
【臣】按经曰夫孝天之经也地之义也民之行也天地之经而民是则之则天之明因地之性邢昺正义云此经全与左传郑子大叔答赵简子问礼同其异一两字而已明孝之于礼其义同也今按生其六气至奉之三十五字悉是论制礼之由故并及之以后乃是言先王所制之礼以敎民者故析而附之敎所由生之义一条
论语有子曰礼之用和为贵
范祖禹曰凡礼之体主于敬而其用则以和为贵朱熹曰见君父自然用严敬此是人情愿非由抑勒矫拂是人心固有之同然者不待安排便是和才出勉强便是不和
【臣】按有子专言礼之用而两先儒皆兼言礼之体盖敬之中本有自然之和也论父子之爱爱先于严则和乃是敬之本论君臣之义义断于恩则敬乃是和之质要之才説敬便是和敬君父之心自然而然不约而同者也才説和又是敬发而中节也
子曰非礼勿视非礼勿听非礼勿言非礼勿动
程颐作四箴以自警其视箴曰心兮本虚应物无迹操之有要视为之则蔽交于前其中则迁制之于外以安其内克己复礼久而诚矣其听箴曰人有秉彝本乎天性知诱物化遂亡其正卓彼先觉知止有定闲邪存诚非礼勿听其言箴曰人心之动因言以宣发禁躁妄内斯静专矧是枢机兴戎出好【去声】吉凶荣辱惟其所召伤易则诞伤烦则支己肆物忤出悖来违非法不道钦哉训辞其动箴曰哲人知几诚之于思志士励行守之于为顺理则裕从欲惟危造次克念战兢自持习与性成圣贤同归
饶鲁曰视听言动四者横渠【张载也】东铭只云戏言戏动却是二件中庸非礼不动又是一件详略不同何也盖详言之是四件约言之是二件言是言视听动是行又约之视是目之动听是耳之动言是口之动动是身之动故中庸止言非礼不动圣贤之言有详有约顔子是问克复之目故以详告之
【臣】按此是谓约之以礼者也朱熹曰説文【书名许慎着】谓勿字是旗脚此旗一麾三军尽退工夫只在勿字上盖心为一身之主耳目口体惟心所令犹大将之旗一麾而三军之坐作进退惟其所令也要之勿之云者非强制之使不行也君子一出言而不敢忘父母一举足而不敢忘父母则非礼之来自然务决去之而无所依违茍且所谓为善必果为不善必不果者也
中庸二十七章敦厚以崇礼
杨时曰所谓至德者礼其是乎夫礼天所秩也后世或以为忠信之薄或以为伪皆不知天命者也【臣】按敦厚然后有以崇礼则不梏于仪章器数之末敦厚而不崇礼则有直情径行之弊此朱子一定不易之説也然杨时天所秩也一语已见得礼之大原出于孝也以礼为忠信之薄者不能尽其天性者也以礼为伪者悖礼者也
孟子曰礼之实节文斯二者是也
朱熹曰事亲自有事亲之节文从兄亦然粗言之如温凊定省徐行后长之类各有品节文理又曰亲亲之杀尊贤之等此节文也就亲亲中而言则有亲踈迤逦到仁民爱物上亦是节文才到节文处功用便广了
【臣】按经文言爱敬尽于事亲而德敎加于百姓刑于四海由近及远即其节也于已曰尽于百姓曰加于四海曰刑既内自尽又必加被于人为所法则即其文也此功用之所以广也
张载曰礼所以持性盖本出于性持性反本也
礼即天地之德也如顔子者方勉之以非礼勿言非礼勿动勉勉者勉之以成性也
【臣】按性即天地之性也礼之本出于敬亲之性而人之未成性者更须以礼之齐庄只肃者持之所谓协于天地之性是以长久者也孝为天经地义礼亦为天经地义故曰礼即天地之德也顔子至明至健即四勿工夫便可至于天地明察勉勉以此亦犹孝如会子而后可以授经也
朱熹曰礼者天理之节文也所以谓之礼而不谓之理者有着实处只説理却空去了所以谓之天理之节文者此理无形影故作礼文画出一个天理与人看敎有规矩可以凭据有君臣便有事君之节文有父子便有事父之节文其他莫不皆然
【臣】按爱亲严君之心乃天理之自然其中亦自然无过无不及非待节文之后而后等杀其间也然而无此凖则遂无可凭据则有至性本自过人而自外于名敎者此礼之所由设也
薛瑄曰程子论恭敬谓聪明睿知皆由此出盖人能恭敬则心肃容庄视明听聪乃可以穷众理之妙不敬则志气昏逸四体放肆虽粗浅之事尚茫然而不察况精微之理乎又曰惟敬足以神明其德又曰敬则卓然敬则光明又曰敬则立怠则虚
【臣】按敬者因于严者也严者生于爱者也夫子作经则于敬之一字加详焉此先儒所以有主敬之学也以敬亲言之拜伏擎跪是为敬迹恭在外者也肃肃悚悚是为敬心敬在内者也敬者礼之本也居则致其敬无徃而弗敬者也心肃容庄者卓然之象视明听聪者光明之符神明孝弟非二事也所谓立于礼也由放肆致昏迷由昏迷愈放肆怠者日偷之谓也悖德悖礼不在于善故曰虚
胡居仁曰古今圣贤説敬字曰钦曰寅曰恭曰畏曰戒惧曰战兢曰齐庄字虽不同其实一也洪范貌曰恭是外面之敬也至曰恭作肃则心亦敬也内外一致也临深履薄形容戒惧之意最切孔子言出门如见大賔使民如承大祭又画出一个敬底様子出来与人做程子言整齐严肃是入敬处朱子曰畏是敬之正意程子主一无适是就存主处説谢氏惺惺法是就敬之精明处説尹氏收敛身心不容毫髪事又以人到神祠致敬为喻即是孔子见大賔承大祭之意形容得精切朱子敬齐箴説得全备毫厘有差便流于禅定故朱子有三纲沦九法斁之戒又曰端庄整肃严威俨恪是敬之入头处提撕唤醒是敬之接续处主一无适湛然纯一是敬之无间断处惺惺不昩精神不乱是敬之效验处【臣】按古今之言敬者备于是矣然诸儒之言大扺言其工夫效验处惟曾子之战战兢兢如临深渊如履薄氷者乃是夫子因严敎敬之本防整齐严肃固是入头处更须以曾子之临深履薄者为德之基则必无流于禅定之弊矣
已上礼之德之至
御定孝经衍义卷四

[book_title]卷五
钦定四库全书
御定孝经衍义卷五
衍至德之义
智
易干文言曰贞者事之干也　贞固足以干事朱熹曰贞正也知正之所在固守而不去万事依此而立在人则是智至明至灵是是非非确然不可移易不可欺瞒所以能立事也又曰仁为四德之首而智则能成始而成终犹元为四德之长然元不生于元而生于贞盖天地之化不翕聚则不能发散也仁智交际之间乃万化之机轴此理循环不穷脗合无间不贞则无以为元也
【臣】按乾元之贯乎天德之始终固也先儒又推其义以为元不始于元而始于贞者何也天下之理一而已理之所是则是理之所非则非而天下之人以一己之是非为是非者何其众也杨氏以为
我为义不自知其非义也墨氏以兼爱为仁不自知其非仁也为老氏者以清净无为为是而不自知其谬也为佛氏者以虚无寂灭为是而不自知其诞也子莫乡愿之流各以其依违两可者为是而不自知其执一也乱德也然则如之何而可曰穷理格物而已矣干九二学以聚之问以辨之则致知之事知斯二者弗去者也寛以居之仁以行之则有生则恶可已之乐而非助长者也如是则人伦日用之间灿然其有节文截然其有断制本之人事而行乎理义之中者仁智循环不穷合之气化而统乎亨利之间者贞元相际不絶矣经曰天明地察神明彰矣此谓知之至也此谓孝之至也
书舜典【虞书篇名】濬哲文明【濬深哲智言舜之德深沉而有智文理而光明】
【臣】按中庸第六章子曰舜其大知也与第十七章子曰舜其大孝也与四岳荐舜之词首曰克谐以孝而史臣赞舜之德协合于帝尧者首曰濬哲文明盖舜不幸处父子之变非深沉而有智亦无以成其大孝所谓杀之不可得即求常在侧以至暴风雷雨众惧失常而舜行不迷乃其智之通于神明者也若中庸所称用中于民孟子所称善与人同岂非文理而光明之极处要自其幽潜之孝德所发见也故曰虞舜其弗可及也已矣
诗大雅皇矣【篇名】其四章曰其德克明克明克类【克明能察是非也克类能别善恶也】克长克君
【臣】按春秋左氏传鲁昭公二十八年成鱄【晋大夫】对魏献子【晋卿魏舒】引此诗而释之曰照临四方曰明勤施无私曰类盖能察是非乃所以照临四方也能分善恶此心之所以勤施无私也经之称明王者二焉一曰昔者明王之以孝治天下也一曰昔者明王事父孝故事天明事母孝故事地察夫王者于天则能知其经常之大于地则能析其物土之宜则于智之德至矣尽矣何有于察是非分善恶也然则训之曰克明克类之谓明克长克君之谓王可也
论语子曰知者利仁
【臣】按知即全德中之能分别是非者也父之当慈子之当孝兄之当友弟之当恭乃不得不然之理知者之人为父尽慈为子尽孝为兄尽友为弟尽恭有所操存而不亡有所经理而不乱者也人茍无此分别是非之识则于术之邪正事之公私必不能辩于几微而其流极则以为我为义兼爱为仁而悖天地之正性矣故曰论工夫且须利仁自明而诚也
中庸三十一章曰唯天下至圣为能聪明睿知足以有临也　文理密察足以有别也
朱熹曰仁义礼智之知与聪明睿知便是一个睿知是扩充较大睿只训通对知而言睿是深通处文理密察是圣人于至纤至悉处无不详审文如物之文缕理是条理每事详密审察故曰足以有别
【臣】按聪明睿知生知之智也理细于文密精于理察又加于密故曰小德川流以经义言之则天高地下万物散殊而孝子之心无所不明察者也五性之德俱为川流其中又支分节解孝乃大德敦化也
孟子曰智之实知斯二者弗去是也
辅广曰知既明则自然弗去如人知水火之不可蹈则自然不蹈人既知亲之当爱兄之当敬孰肻舍其亲而不爱舍其兄而不敬者盖其智为物昏而知之不明非智矣
【臣】按智字当兼本心之虚灵知觉与体认操存处而言经既以事父母之孝极之于天地之明察而继之曰故虽天子必有尊也言有父也必有先也言有兄也本以孝故能明察既明察矣而又深切丁宁于必有尊必有先之故盖修身慎行随事精察又无时而可忽者也
孟子曰人之所不学而能者其良能也所不虑而知者其良知也孩提【知孩笑可提抱者也】之童无不知爱其亲也及其长也无不知敬其兄也
罗钦顺曰孟子曰孩提之童无不知爱其亲也及其长也无不知敬其兄也以此实良知良能之説其义甚明盖知能乃人心之妙用爱敬乃人心之天理也以其不待思虑而自知此故谓之良知近时有以良知为天理者然则爱敬果何物哉程子尝释知觉二字之义云知是知此事觉是觉此理又言佛氏之云觉甚底是觉斯道甚底是觉斯民正斥其认知觉为性之谬尔夫以二子之言明白精切如此而近时异説之兴听者曾莫之能辩则亦何以讲学为哉【臣】按经文亲生之膝下以养父母日严注云亲犹爱也膝下谓孩幼之时也言亲爱之心生于孩幼比及年长渐识义方则日加尊严能致敬于父母也孟子之言本于曾子子思故与经合注不言敬兄者知敬父母自然知敬兄矣此其所以为良知也彼后世之所谓致良知者若曰推极其爱亲敬长之良知以穷尽夫天下之事理则何不可之有乃误认人心之有知觉为良知则是离乎爱亲敬长以为之説无异于佛氏之云觉而孩提之童四句孟子亦可以不必言矣此钦顺所以辩之甚力也
通书【周惇颐着】理性命篇【此篇言理乃人心之太极】曰厥彰厥微匪灵弗莹【此言理也阳明隂晦非人心太极之至灵孰能明之】
朱熹曰彰言道之显微言道之隐匪灵弗莹言彰与微须灵乃能了然照见无滞碍也君仁臣忠父慈子孝此理甚显若隂阳性命神徃来则不亦微乎【臣】按易言知微知彰此述其意言知彰而不知微未可谓之智也然而隂阳性命神徃来非有二理即天地知幽明之故即始终知生死之説即聚散知神之情状此穷理之事也天经地义幽明之故也死生之义备矣死生之説也神着矣神之情状也知周乎物所以正也知过乎物所以凿也是故明庶物察人伦者生知之智也知彰则知微矣灵而莹其惟孝子乎其惟孝子乎已上智之德之至
御定孝经衍义卷五

[book_title]卷六
钦定四库全书
御定孝经衍义卷六
衍至德之义
信
易干文言曰九三忠信所以进德也
朱熹本义曰忠信主于心者无一念之不诚也又曰忠信只是实且如孝须实是孝方始孝之德一日进一日如弟须实是弟方始弟之德一日进一日若不实却自无根了如何会进
【臣】按乾卦备元亨利贞之德而二之成德在于仁三之进德在于诚终日干干夕犹惕若形容诚与战战兢兢临深履薄形容畏都极危切
无妄【卦名】元亨利贞
程颐曰无妄者至诚也至诚者天之道也天之化育万物生生不穷各正其性命乃无妄也人能合无妄之道则所谓天地合其德也
【臣】按无妄之义程释之以至诚而本义释之以实理天地之生生不穷以是故也无妄之元亨利贞即干之元亨利贞干之君子行此四德者自强不息无妄之君子行此四德者至诚无息也物物而与之以无妄者天之四德事事而与之以无妄者人之四德然非逐事逐物而为之安排布置也雷以动之生生之运用也则阴阳和而万物育矣人之动而以天焉生生之连续也则父母顺而万事得矣无妄之君子体各正性命之义为底豫之舜为归全之参为申生之防为伯奇之顺惟所命之无不顺受其正者也
中孚【卦名】豚鱼吉
程颐曰豚躁鱼防物之难感者也孚信能感于豚鱼则无不至矣所以吉也
【臣】按孚字之义朱子尝举字説云従爪从子如鸟抱子之象今之乳字一边従孚盖中所抱者实有物也中间实有物所以人自信之解得极有精理今按卦序自中孚以前凡六十卦其言孚者亦屡矣或彖辞或爻辞或孚在人或孚在己吉凶悔吝各以其物惟中孚専以名卦其彖辞独取象于豚鱼而夫子释之曰豚鱼吉信及豚鱼也程信能及于豚鱼信道至矣盖尝稽诸火册所记天地间感应之事则未有神奇于孝德所孚者如鱼之为王氏【名祥】而跃笋之为孟氏【名宗】而生泉之为姜氏【名诗】而涌以至于董生邵南家有狗乳出求食鸡来哺其儿【以上事详孝行】而韩愈之驯鳄鱼之暴亦事之相类者圣人取象于信及豚鱼诚有以也
书太甲上【太甲汤孙也商史录伊尹告戒太甲之辞为上中下三篇因以名之也】曰克终允德
蔡沉集曰允信也有诸己之谓信实有其德于身也
太甲中曰允德协于下惟明后
蔡沉集曰允德则有诚身诚意之实德诚于上协和于下惟明后然也
先王子困穷民服厥命罔有不悦
蔡沉集曰此言汤德所以协于下者困穷之民若己子而爱之之若子则心之爱者诚矣未有诚而不动者故民服其命无有不得其懽心
【臣】按伊尹之训太甲也营宫于桐使亲近烈祖成汤之陵墓【汤墓在桐】则是以奉先之孝兴发其仁义礼智之本心使之知君亲临之厚莫重焉之义也允德乃性之所自有向者狎习不顺理义之人是以至于败度败礼今大甲因思念其祖而克终信德故史纪之于上篇之终而中篇申之以允德协于下又举成汤之子困穷民心悦服而言是允德之见于爱者乃仁之信也仁而信则礼义智无不信矣下篇云神无常享享于克诚诚之一字自此始诚也允也信也皆所以实其仁义礼智之德者也
咸有一德【伊尹致仕而去恐大甲德不纯一作此篇以谏戒商史取其篇中咸有一德四字以为篇目】德惟一动罔不吉德二三动罔不凶
蔡沉曰二三则杂矣德之纯则无往而不吉德之杂则无往而不凶
【臣】按一者诚也一德即允德一其德则笃于爱敬顺而吉也二三其德则不在于善而皆在于凶德逆而凶也伊尹此篇始曰眷求一德遂曰尹躬暨汤咸有一德又曰惟天佑于一德惟民归于一德而又两言惟一一言克一而卒之以一哉王心盖反覆致意于上天下民之不可欺而诚之不可掩以见有此一德则百行万善皆实无此一德则百行万善皆伪而已矣嗣王之惟新厥德以视乃烈祖者为之本则善原于一而动罔不臧岂顾问哉
周官【成王训廸百官史录其言以周官名之】曰无载【事也】尔伪作德心逸日休作伪心劳日拙
蔡沉曰当有实得于己不可従事于伪作德则中外惟一故心逸而日休休焉作伪则揜防不睱故心劳而日着其拙矣
【臣】按此虽训戒臣下之词亦可见成王圣心之纯念尔祖而脩厥德以不敢恶慢之诚而为谆谆之诲也
诗大雅下武【篇名美武王能缵太王王季之绪而有天下也】其二章曰王配于京世德作求永言配命成王之孚
朱熹集曰配对也京镐京也武王能继先王之德而长言合于天理故能成王者之信于天下也若暂合而遽离暂得而遽失则不谓之孚矣
朱善曰世德皆实心之形着天命即实理之流行
三章曰成王之孚下土之式永言孝思孝思惟则【式则皆法也】
朱熹集曰言武王所以能成王者之信而为四方之法者以其长言孝思而不忘是以其孝为可法耳若有时而忘之则其孝者伪耳何足法哉
【臣】按宋儒陈鹏飞曰王者之德着于人而可信者谓之孚存于心而不忘者谓之孝天下皆知法武王之德而不知德之可法者本于圣人之孝也防哉言乎孝为信德之至而至德者先王之所以顺天下也不烦辞説而自明者矣
论语子曰人之生也直罔之生也幸而免
朱熹曰天地生生之理只是直才直便是生生之理罔只是脱空作伪做人不诚实以非为是以黑为白如不孝于父却与人説我孝不弟于兄却与人説我弟此便是罔
【臣】按直即是诚君子固无所往而不用其诚若至于事父事兄本原之地有不信实则为刑戮之人矣人未有不诚于孝弟而诚于他者善乎宋儒杨时有言曰古人于幼子常示毋诳所以养其直也此则于孩提稍长之际而充实其爱敬之心而培植其生生之本作圣之功不外于是矣
中庸第十六章曰夫微之显诚之不可揜如此夫胡炳文曰诚者中庸一书之枢纽而首于此章见之宋李邦直始谓不欺之谓诚徐仲车谓不息之谓诚子朱子又加以真实二字诚之説尽矣六经言诚自商书始但言神享人之诚而中庸直言神之诚其防微矣
【臣】按不欺不息合真实二字诚之解无余蕴矣中庸不于子臣弟友夫妇言诚而以神言诚明乎诚者天之所以为元亨利贞人之所以为仁义礼智天人合一之理也在天则其所以元亨利贞者真实而无一息之妄在圣人之心则其所以仁义礼智者亦真实而无一息之妄在天则但可言不息在人则可兼言不欺不欺则究亦不息矣天之德莫大于生而非诚则无以成化有人之行莫火于孝而非诚则无以尽爱敬此信之德所以并仁义礼智而为五也故二十五章曰诚者物之终始又曰性之德也
【臣】又按宋儒饶鲁曰凡物之终始莫非隂阳合散之所为而阴阳合散莫非真实无妄之理后世此理未明有指神于佛老而竞为淫祀以邀福者一何怪诞不经至此哉使天下后世皆知率性之道则佛氏之空者非性矣皆知率性之道则老氏之无者非道矣皆知神之诚则知后世淫祀之幻妄者非诚矣臣请即其説而申之曰祖宗之精气存乎子孙之身者也子孙之所以续于祖宗者诚为之续也生则亲安之安其诚也祭则享之享其诚也夫以啮指而心痛者生人之诚可相通也其不歆乎非类者死者之诚不相接也佛老之徒既生不能致爱敬于父母而淫祀以求福者反以考妣之道媚其匪类不亦伪乎神德之盛也孝德之至也一诚而已矣
二十章曰反诸身不诚不顺乎亲矣
朱熹曰反诸身是反求于心不诚是不曾实有此心如事亲孝须实有此孝之心若外面假为孝之事里面却无孝之心便是不诚矣
【臣】按朱熹此言假设以警人使知反求于心也其实孝之事未有不出于中心之所诚然者但是父母有不顺虽爱敬已尽犹当负罪引慝耳必至于动天地感神而后为诚也孟子曰至诚而不动者未之有也不诚未有能动者也中庸之理得孟子而益明矣
孟子曰万物皆备于我矣反身而诚乐莫大焉强恕而行求仁莫近焉
朱熹曰万物不是万物之迹只是万物之理如君臣之义父子之亲道理本备于吾身诚是实有此理检点自家身上果无欠缺事君真个忠事亲真个孝莫不各尽其当然而无一毫之不尽则仰不愧天俯不怍人自然快活
陈栎曰实有此理曰诚纯乎此理而无私曰仁【臣】按孟子此章即中庸之义疏也仁者人也亲亲为大是举万物皆备中众理之总名反身而诚乐莫大焉是自顺乎亲而信乎友获乎上无一之非诚矣强恕而行求仁莫近焉故当明善以诚身也
通书曰诚者圣人之本元亨诚之通利贞诚之复【诚即大极也通者方出而赋于物善之继也复者各得而藏于己性之成也】　圣诚而已矣诚五常之本百行之源也静无而动有至正而明达也【静无则至正而已动有然后明与达可见】五常百行非诚非也邪暗塞也【非诚则五常百行皆无其实所谓不诚无物者也静而不正故邪动而不明不达故暗且塞】故诚则无事矣至易而行难【实理自然故易人伪夺之故难】果而确无难焉【果者阳之决确者阴之守决之勇守之固则人伪不能夺之矣】
【臣】按通书挈一诚字为主诚为大极继善为阳动诚之通成性为阴静诚之复以在人者而推合于天也故曰于图已为五行之性矣其曰五常之本百行之源犹中庸言以达德行达道所以行之者一也之意至易而行难者反诸身不诚不顺乎亲何以信乎友获乎上故难也果而确无难焉一诚而五常百行皆实有于我矣
朱熹曰五者之中所谓信者真实无妄之理也仁义礼智皆真实无妄故信不必言　或谓仁义礼智之四德又添信字谓之五性如何曰信是诚实此四者实有是仁实有是义礼智亦然如五行之有土非土不足以载四者又如土于四时各寄旺十八日或谓旺于戊巳然季夏乃土之本宫故尤旺又曰木仁金义火礼水智各有所主独土无位又为四行之实故信亦无位而为四德之实也【实字与孟子仁之实事亲是也之实同】
【臣】按春木夏火秋金冬水此四行之本位也以夏之首承春之末以秋之首承夏之末以冬之首承秋之末此四行之有本位即有界限节次而土之旺于四季者其故可推也故四时之信天下之大信也旺于四季者春木夏火秋金冬水各于是而极其盛在人则仁义礼智亦各自充积极其盛也然而春生者天道之始亲亲者人道之始则土之实此四行者亦必自春生为始信之实此四德者亦必自亲亲为始也又真德秀曰阳之性健木火属焉在人则为仁礼阴之性明金水属焉在人则为义智而土则二气之冲和性亦兼乎健顺盖后天之卦坤土在离火兑金之交而居其间有续之义惟其冲和而兼健顺故也尤旺于季夏者为离火之子兑金之母也自人而言则仁礼阳也健也主乎亲者也义智阴也顺也主乎严者也信则冲和而兼健顺诚乎爱者必生敬诚乎敬者又生爱也
薛瑄曰秉心塞渊可以为积德之要思无疆思无斁可以为进学之要思无邪乃诚身之要又曰反身而诚则实有诸己矣又曰勿起一念之妄诚可存矣又曰诚不动人当责诸己
【臣】按秉操也塞实也渊深也言其操心诚实而渊深也此卫风定之方中之篇之辞也无疆者思之逺也无斁者无厌斁也无邪者无邪意也此鲁颂駉篇之辞也诗人美卫之文公鲁之僖公皆言其诚实无妄之心致牧马之盛亦诚能动物之一证也人而无此诚实无妄之心则凡有所为而必不成即使万念皆实而一念或妄则亦随所为之事而罔功者也而况家庭父子之间温凊定省之际岂其载尔伪而为之者乎明善诚身以顺乎亲则四德皆实而百行皆成矣
胡居仁曰理无不实心无不正之谓诚故荀子【名况】以养心莫善于诚周程讥其不识诚诚如五谷已成果实已熟又焉用养孟子言养心莫善于寡欲无欲即诚也【臣】按此以诚训成也四时备而为天道之成而四季之月又四时之各一成也四德备而为人道之成而仁之至义之尽礼之会智之固又四德之各为一成也爱则诚爱敬则诚敬爱敬各为一成也终于立身孝子成身始中终为一成也此皆其理之无不实心之无不正者为之也如其有待于养则未成而不得谓之诚矣此荀况之説所以见讥于周程也
已上信之德之至
御定孝经衍义卷六

[book_title]卷七
钦定四库全书
御定孝经衍义卷七
衍要道之义
【臣】按天地之数不过五而已五行之性即五品之伦犹之河图之以五生数统五成数也箕子之陈洪范也曰彜伦攸叙而初一曰五行然则木仁火礼金义水智土信即所以叙父子之亲君臣之义长防之序夫妇之别朋友之信也故谓之曰五典是天地所秩也帝之所慎美也司徒之所以敬布也曰人纪曰显道是汤文之所以王也五三之隆圣人所以经纬天地而立人极者以此而已夫子之作春秋也胡安国以为叙先后之伦而典可自此而敦而汪克寛又为之説曰春秋书王正月书天王书公即位书公在之类所以叙君臣之伦书王世子子同生书列国世子之类所以叙父子之伦书王后王姬鲁夫人鲁女之类所以叙夫妇之
伦书弟佞夫弟叔肹弟年之类所以叙兄弟之伦书列国邦交纪诸侯大夫屡盟之失信所以叙朋友之伦【事见各条】盖为当世之王公卿士灭理穷欲沦纲斁纪畔道而去者言之也子思子之作中庸也述夫子之言君子之道四丘未能一焉所求乎子以事父未能也所求乎弟以事兄未能也所求乎臣以事君未能也所求乎朋友先施之未能也夫子于鲁哀公则曰天下之达道五君臣也父子也夫妇也昆弟也朋友之交也则又为夫异端曲学索隐行怪不知康庄之通会砥矢之平直者言之也故曰三代之世治未有不治人伦之为道也三代之世乱未有不乱人伦之为道也此孝经之所以谓之要道也然而道者浑然太极而已即是五者之伦为道之位即是五伦之所主为道之名也盖自其万象森具者言之则程颐之説详矣谓道之外无物物之外无道是天地之间无适而非道也即父子而父子在所亲即君臣而君臣在所严以至为夫妇为长防为朋友无所为而非道此道之所以不可须臾离也自其冲漠无朕者言之则朱熹之説精矣谓道即理也以人所共由而言则谓之道以其各有条理而言则谓之理其目则不出乎君臣父子长防夫妇朋友之间而其实无一物也然则道之有五实位而非虚位也定名而非强名也而易之言立人道曰仁与义则是以五为二也何也朱熹又言之矣曰天高地下人位乎中天之道不出乎阴阳地之道不出乎柔刚是则舍仁与义亦无以立人之道矣然而仁莫大于父子义莫大于君臣是谓三纲之要五常之本人伦天理之至也【臣】又因其意而释之曰五行各一其性而木仁中有火礼金义中有水智土信以冲和而兼健顺五性一仁义也言父子之仁可以该夫妇之别子事父母妇事舅姑也言君臣之义可以该长防之序敬在君则忠敬在长则顺也而朋友则夹辅乎获上事亲之间五伦一忠孝也经曰父子之道天性也君臣之义也五伦又一孝也盖父子即为要道而非有为父子之道之要者也【臣】故依五性之德以五品之伦衍为五条于父子尤详其于经传之文有不可析者亦多载于父子一条之内云
父子
易説卦传【夫子所作十翼之一】曰干天也故称乎父坤地也故称乎母震一索而得男故谓之长男巽一索而得女故谓之长女坎再索而得男故谓之中男离再索而得女故谓之中女艮三索而得男故谓之少男兑三索而得女故谓之少女
朱震曰将説天地生物而先言人者天地之性人为贵万物皆备于人也干天也为阴之父坤地也为阳之母万物分天地也男女分万物也察乎此则天地与我并生万物与我同体是故圣人亲其亲长其长而天下平伐一草木杀一禽兽非其时谓之不孝柴中行曰物物有男女之象天地之性人为贵故以人言之耳或曰乾坤生万物孰见其长中少物自为父母而生也殊不知父母之生即天地之生岂父母之外别有天地之生乎
【臣】按西铭发端干称父坤称母六字本此然由干父坤母而生六子则夫妇兄弟之伦具矣乾坤之防当万物之数则各亲其亲各子其子以至不独亲其亲不独子其子而仁民爱物之序见矣此所以民吾同胞物吾与者也然非广心浩大而求诸天地之间万物之纷赜也亦尽吾心于事亲而已经曰夫孝天之经也地之义也民之行也是故事亲如事天又曰事父孝故事天明事母孝故事地察是故事天如事亲
书大诰【篇名武王克殷以殷余民封纣子武庚命管叔蔡叔霍叔监殷武王崩成王立周公相之三叔与武庚叛成王命周公东征以讨之大诰天下】若考作室既底法【以作室喻之父既底定广狭高下】厥子乃弗肻堂【堂基】矧肻构【造屋】厥父菑【以耕田喻之父既反土而菑矣】厥子乃弗肻播【播种】矧肻获【刈获】厥考翼【敬事】其肻曰予有后弗弃基【为其子者如此则其考敬事者孰肻曰吾有后弗弃我之基业乎】
【臣】按蔡沉集武王定天下立经陈纪如作室之底法如治田之既菑今三监叛乱不能讨平以终武王之业则是不肻堂不肻播况望其肻构肻获而延国祚于无穷乎武王在天之灵亦必不肻自谓其有后嗣而不弃坠其基业矣申喻不可不终武功之意臣以为大诰虽成王之诰天下而实出周公之辞所以继志述事而为成王明昭前人之烈成有天下者之孝也然而堂构播获之喻则为人考者所以望后嗣者同为人子者所宜念厥考之法与菑而卒成其所图之功者亦同也故孝经注曰始自天子终于庶人尊卑虽殊孝道同致而患不能及者未之有也
诗风【鄘衞皆衞诗】凯风【篇名南风谓之凯风】其一章曰凯风自南吹彼棘心棘心夭夭母氏劬劳
孔頴达正义曰言凯乐之风从南长养之方而来吹彼棘木之心故棘心夭夭然得长盛以兴寛仁之母以己慈爱之情养我七子之身故七子皆得少长然棘木之难长者凯风吹而渐大犹七子亦难养者慈母养之以成长我母实亦劬劳病苦也
二章曰凯风自南吹彼棘薪【言棘已长成可析为薪也】母氏圣善我无令人
孔頴达正义曰言风从长养之方而来吹彼棘木使得成薪以兴寛仁之母能以己慈爱之情养我七子皆得长成然风吹难养之棘以成就犹母长养七子以成人则我之母氏有叡智之善德但我七子无善人之行以报之
三章曰爰有寒泉在浚【衞邑】之下有子七人母氏劳苦孔頴达正义曰此孝子自责无益于母使母不安也有寒泉在浚邑之下以喻七子在母之前寒泉有益于浚浸润浚民使得逸乐以兴七子无益于母不能事母使母劳苦乃寒泉之不如也
卒章曰睍睆黄鸟载好其音有子七人莫慰母心孔頴达正义曰言黄鸟有睍睆之容貌则又和好其音声以兴孝子当和其顔色顺其辞令也今有子七人皆莫能慰母之心由顔色不悦辞令不顺故也自责言黄鸟之不如也论语曰色难注云和顔悦色是为难也又内则云父母之所下气怡声是孝子当和颜色顺辞令也
陈傅良曰瞽瞍曰顽舜则负罪圣人岂缘饰哉其心诚曰吾罪焉而已矣此诗每曰有子七人盖曰吾属在此无益也抑以见一门兄弟皆舜耕歴山气象【臣】按小序凯风美孝子也观词气之隐痛则非他人所能代者定为七子之自责者是矣以南风长养万物喻慈母之鞠育其子以棘之难长自心而薪喻非圣善之恩勤无以至今日也凯风盛于夏日寒泉夏所宜饮浸润于人己则无以为奉养黄鸟鸣于夏木能善其音容已则不能下气怡声以悦母氏斯二物之不如有子虽多无一能报母德者其言微婉深至可当于田之泣卒能回母之志亦几于瞍之允若也
魏风陟岵【篇名岵音户山无草木曰岵】其一章曰陟彼岵兮瞻望父兮父曰嗟予子行役夙夜无已上【犹尚也】慎旃哉犹来无止【为人所获】二章曰陟彼屺【山有草木曰屺】兮瞻望母兮母曰嗟予季行役夙夜无寐上慎旃哉犹来无弃【谓死而弃其尸也】三章曰陟彼冈【山脊曰冈】兮瞻望兄兮兄曰嗟予弟行役夙夜必偕【俱也】上慎旃哉犹来无死
小序曰孝子行役思念父母也
辅广曰既思其父又思其母又思其兄既想像其念巳之言又想像其祝巳之言曰庶几其谨之哉则斯人也必能以其亲之心为心亦可谓贤矣
【臣】按汝坟之妇人能勉其夫以念父母而敬君之事【汝坟之卒章曰父母孔迩列女云妻恐其懈于王事言国家多难惟勉强之无遗父母忧】陟岵之孝子念父母而还代其父母之言勉已以敬其君之事皆可为为人臣子者明君亲一体之谊也
小雅小弁【篇名周幽王信谗放其太子宜臼太子之傅为作诗】其三章曰维桑与梓【二木名】必恭敬止靡瞻匪父靡依匪母不属【连也】于毛不离【丽也】于里【心腹】天之生我我辰【时也】安在
朱熹集曰言桑梓父母所植尚且必加恭敬况父母至尊至亲宜莫不瞻依也然父母之不我爱岂我不属于父母之毛乎岂我不离于父母之里乎【太子为父所放耳并言母者以人皆有父母之恩故连言之】无所归咎则推之于天曰岂我生时不善哉何不祥至是也
【臣】按孟子称小弁之怨为亲亲之仁而卒之曰舜其至孝矣五十而慕他日万章【孟子弟子】问曰舜往于田号泣于旻天何为其号泣也孟子曰怨慕也万章曰父母爱之喜而不忘父母恶之劳而不怨然则舜怨乎曰长息【公明高弟子】问于公明高【曽子弟子】曰舜往于田则吾既得闻命矣号泣于旻天于父母则吾不知也公明高曰是非尔所知也夫公明高以孝子之心为不若是恝【无愁之貌】我竭力耕田供【平声】为子职而已矣父母之不我爱于我何哉【自责不知己有何罪非怨父母也】盖小弁宜臼之傅所作序但云刺幽王而实亦诲宜臼也维桑与梓田家之事固已敎之虽终失位为农夫犹当致敬于其所遗桑梓矣瞻依毛里之云使人父闻之而不忍疾弃其子人子闻之而不敢伤厥考心者也父母之不我爱求其説而不得而疑于初生之辰所值之吉凶则真有于旻天于父母之怨慕矣孟子有取于小弁之诗人而非以寛平王【宜臼】莫大之罪也
蓼莪【篇名】其一章曰蓼蓼者莪【美菜】匪莪伊蒿【贱草】哀哀父母生我劬劳
朱熹集曰孝子不得终养而作此诗言昔谓之莪而今非莪也特蒿而已以比父母生我以为美材可赖以终其身而今乃不得其养以死于是乃言父母之劬劳而重自哀伤也
二章曰蓼蓼者莪匪莪伊蔚【音尉牡蒿也】哀哀父母生我劳瘁【病也】
三章曰缾之罄【尽也】矣惟罍【缾小罍大皆酒器】之耻鲜【息浅反寡也】民之生不如死之乆矣无父何怙无母何恃出则衘恤【忧也】入则靡至
朱熹集曰言缾资于罍而罍资缾犹父母与子相依为命也故缾罄矣乃罍之耻犹父母不得其所乃子之责所以防独之民生不如死也盖无父则无所怙无母则无所恃是以出则中心衔恤入则如无所归也
四章曰父兮生我母兮鞠我拊我畜我长我育我顾我复我出入腹我欲报之德昊天罔极
谢枋得曰此章形容父母爱子之心尽之矣生我如天之生物也鞠我如地之养物也拊者抚摩其身体察其肥瘠忧其疥癣也畜者谨其出入察其起居蔵之堂奥之中不敢纵之门庭之外惟恐其疾病也长者如南风之长万物调和其身体资养其血气日夜望之长大育者如易曰育德孟子教育英才涵养其德性发舒其志气开导其聪明日夜望其成人也顾者父母行而儿不随则回顾之也复者儿行而父母不随则追唤之也腹者怀抱于腹间也父母有所往怀抱其子而不忍舍父母自外归既入门怀抱其子而未肻置人能深思九字之义必不忘父母之恩矣
五章曰南山烈烈【高大貎】飘风发发【疾貎】民莫不谷【善也】我独何害六章曰南山律律【犹烈烈也】飘风弗弗【犹发发也】民莫不谷我独不卒【卒终也末后方及其所以不得终养之意】
朱熹曰孝子行役不得以养其父母而形于叹咏者如陟岵鸨羽皆是也而蓼莪之诗独使人诵之者流涕呜咽而不能止何也曰陟岵鸨羽思念父母于尚存之日蓼莪之诗感伤父母于既没之后父母尚存则虽旷废于今日而犹幸来日之可继也是则犹有望也若父母之既殁容貎之不可以复见音响之不可以复闻虽有甘旨轻暖无所奉之也念有生之艰思顾复之勤罔极之恩既不可得而报则无涯之悲亦孰得而止之也此蓼莪之所以作也噫彼父母俱存者犹未知是诗之悲也若父母既殁诵是诗而不三复流涕者亦非人之子也
【臣】按诗三百篇大抵皆忠臣孝子之作然而诗人之穷至于蓼莪而已极孝子之言至于蓼莪而深痛也鸨羽之诗人以亲之养为心矣未若陟岵之诗人也陟岵之诗人以亲之心为心矣未若蓼莪之诗人也一章二章言父母之失所望也三章言父母与子之相依为命也四章叙罔极之德呼号宛转于报之无从也五章六章而后乃言其所遭之异也孝哉为此诗者不怨天不尤人责己则不如其死思亲则如见其生以此推之事君则未有不忠以此推之事长则未有不顺以此居官万无有辱其身以辱其亲者也为人臣下者读此诗而家有白髪之亲则当以此义陈于君上不待报可而遄归为人君上者读此诗则当以将父将母之情恤臣下而遂其终养之志也噫树欲静而风不息子欲养而亲不待虽万钟之禄何所用之哉
北山【篇名】其一章曰陟彼北山言采其杞偕偕【强壮貎】士子朝夕从事王事靡盬【不坚固也】忧我父母【勤于王事父母思己而忧】三章曰四牡彭彭【不得息也】王事傍傍【不得已也】嘉【善也】我未老鲜【少也】我方将旅【膂同】力方刚经营四方
【臣】按此行役之大夫自以陟北山而采杞者偕偕然强壮之士子从于王事匪朝伊夕矣不敢怠息而归此所以父母思己而忧也言己之强壮以见父母之已老矣王之使我以我为少而难得今我之旅力则诚强壮而可以经营四方也言此者犹李密言尽忠于陛下之日长报刘之日短耳含蓄不尽所以为忠孝之言
礼记曲礼曰凡为人子之礼冬温而夏凊昏定而晨省在丑夷【平等也】不争
【臣】按宋儒吕大临曰事亲者居上不骄为下不乱在丑不争三者不除虽日用三牲之养犹为不孝也孝经引此三者此独云在丑不争者上下骄乱之祸为少而在丑之争多也孝子一出言举足不敢忘父母茍好勇鬬很以危父母一朝之忿忘其身以及其亲则所以养亲者果安在哉盖温凊定省养体之疏节在丑不争亦养志之疏节也
夫为人子者出必告【音梏】反必面【自外来欲省顔色故言面】所游必有常所习必有业恒言不称老
陈澔集曰恒言平常言语之间也自以老称则尊同于父母而父母为过于老矣古人所以斑衣娱戏者欲安父母之心也
【臣】按业者有生之事也贵贱虽殊未有无所业者鲁大夫公父文伯之母【穆伯之妻敬姜】训其子曰天子大采朝日【周礼王搢大圭执镇圭藻五采五就以朝日】与三公九卿祖【习也】识【知也】地德日中攷政与百官之政事师尹惟旅牧相宣【徧也】序【次也】民事少采夕月【朝日以五采则夕月以三采】与太史司载【司天文者】纠【共也】防【敬也】天刑日入监【视也】九御【九嫔之官】使洁奉禘郊之粢盛而后即安诸侯朝修天子之业命昼考其国职夕省其典刑夜儆百工使无慆淫而后即安卿大夫朝考其职昼讲其庶政夕序其业夜庀【治也】其家事而后即安士朝而受业昼而讲贯夕而习复夜而计过无憾而后即安自庶人以下明而动晦而休无日以怠盖自天子以至于庶人皆必有所业也不皆习所业在上则忝厥位在下则为惰游之士矣皆足以贻父母之忧也
年长以倍则父事之十年以长则兄事之五年以长则肩随之羣居五人则长者必异席【席容四人长者居席端若五人会则长者一人异席】
邵渊曰爱亲者不敢恶于人敬亲者不敢慢于人知爱敬其亲而于人如忽焉则爱敬之道亏矣故年长于我事以父礼长我十年事以兄礼长我五年差肩随之至于羣居五人则又异长者之席其于人庸敢慢乎以此事亲爱敬之道尽矣
【臣】按经于天子之孝言爱亲敬亲而诸侯以下别标事目邢昺疏言天子既极爱敬必须五等行之然后乃成今观曲礼所纪自凡为人子言之则五等之人亦通有不敢恶慢于人之义也
为人子者居不主奥【室西南隅】坐不中席【主奥中席皆尊者之道也】行不中道立不中门【不敢迹尊者之所行】食【音嗣】飨不为概【不为概量限节顺亲之心也】祭祀不为尸【人子所不安】聴于无声视于无形【先意承志】不登高不临深不茍訾【音紫为近于谗】不茍笑【为近于謟】不服闇【不欺人所不见也】不登危【不行险以邀幸】惧辱亲也父母存不许友以死【不为友报讐】不有私财
【臣】按此皆孝子自卑以尊其亲自重以爱其身也然至于无形无声而于心想像常若父母将教使已然斯通于神明之道矣
父母有疾冠者不栉【不为饰也】行不翔【不为容也】言不惰【徒禾反惰讹不正之言】琴瑟不御食肉不至变味【多品厌饫则口味变】饮酒不至变貎【人有常貎过量则变】笑不至矧【齿本曰矧见矧是大笑也】怒不至詈【怒骂曰詈怒而至詈是甚怒也】疾止复故【复其故常】
【臣】按此经所谓疾则致其忧也
居丧之礼毁瘠【羸瘦】不形【不露骨】视聴不衰升降不由阼阶出入不当门隧居丧之礼头有创【平声】则沐身有疡则浴有疾则饮酒食肉疾止复初不胜【音升】丧乃比于不慈不孝【下不足以后故比于不慈上不足以奉先故比于不孝】
方慤曰毁瘠不形虑或至于灭性故也居丧之礼虽哭泣无时然不可以过哀而丧其明焉虽闻乐不乐【音洛】然不可以过哀而瞆其聪焉视聴衰则不足以当大事也杂记【礼记篇名】言视不明聴不聪君子病之者以此前言为人子者居不主奥行不中道及其居丧则升降不由阼阶出入不当门隧者事死如事生也【臣】按经言丧则致其哀此又以不胜丧比于不慈不孝以见礼不足而哀有余亦非中道也居丧之礼不可胜载此为过于礼者训盖至爱出于天性不及者少也凶礼又五礼之一故或杂见于礼之敎一条
文王世子【篇名言文王为世子之事故以武王成王为世子之事继之】曰知为人子然后可以为人父
【臣】按父子之道天性也为人子而爱其亲固不待学习之良知也而记云然者如干知大始之知知之至者也上父下子与为一体故曰亲亲者以三为五【上祖父下子孙】以五为九【上高曽下曾】而不得言以一为三如使为人子之道纤毫有未尽即贻谋之不令亦难以孝望之于其子矣周家自文王之于王季武王之于文王世德作求其孝源源不竭读世子之篇又有以知其家法之相承者然也
内则【篇名闺门之内轨仪可则故曰内则】曰父母有过下气怡色柔声以諌諌若不入起敬起孝説【音悦】则复【扶又反下同】諌不説与其得罪于乡党州闾寜孰諌【谓纯熟殷勤而谏若物之成熟然】父母怒不説而挞之流血不敢疾怨起敬起孝
真德秀曰起者悚然兴起之意孰者反覆纯熟之谓不諌是陷其亲于不义得罪于州里等而上之诸侯而不谏则使其亲得罪于国人天子而不諌则使其亲得罪于天下是以寜孰諌也怒而挞之犹不敢怨况下于此者乎諌不入起敬起孝諌而怒亦起敬起孝敬孝之外岂容有他哉岂容一息忘哉是説也圣人着之论语矣曰事父母几諌见志不从又敬不违劳而不怨事亲者当合二书而思焉
【臣】按此即经諌诤章之旨此言与其得罪乡党州闾乃庶人之父有争子则不陷于不义故专责其子不可以不争于父经言自天子诸侯大夫士故兼责其臣不可以不争于君
曾子曰孝子之养老也乐其心不违其志乐其耳目安其寝处以其饮食忠养之孝子之身终终身也者非终父母之身终其身也是故父母之所爱亦爱之父母之所敬亦敬之至于犬马尽然而况于人乎
真德秀曰孝子爱敬之心无所不至故父母之所爱敬者虽犬马之贱亦爱敬之况人乎哉姑举其近者言之若兄若弟吾父母之所爱也吾其可以不爱之乎若薄之是薄吾父母也若亲若贤吾父母之所敬也吾其可以不敬之乎若嫚之是嫚吾父母也推类而长莫不皆然若晋武惑冯紞之谗不思太后之言而疎齐王攸唐高宗溺武氏之宠不念太宗顾托之命而杀长孙无忌皆礼经之罪人也
【臣】按曾子之言盖包举篇中所记子事父母之礼而释之也真德秀又推而大之以着于爱亲者不敢恶于人敬亲者不敢嫚于人之义然则内则一书虽为降德于众庶兆民而五等之孝通之者也
祭义曰先王之孝也色不忘乎目【常若承顾】声不絶乎耳【常若聴命】心志嗜欲不忘乎心致爱则存致慤则着着存不忘乎心夫安得不敬乎君子生则敬养死则敬享思终身弗辱也
辅广曰天地之性人为贵人之行莫大于孝乃人之心也先王能存其心故父母之容色自不忘于目父母之声音自不絶于耳父母之心志嗜欲自不忘乎心此固非勉强矫拂之所能然也亦致吾心之爱与敬而已爱则心也故曰存慤则诚也故曰着着存不忘乎心则洋洋乎如在其上如在其左右不可度思矧可射思夫安得不敬乎又曰一息不敬则絶乎理絶乎理则辱其亲矣故生则敬养死则敬享是乃思终身弗辱也
【臣】按经言祭则致其严此兼以爱敬明祭之义者亲生之膝下以养父母日严敬生于爱也爱则存而敬则着如见其所祭者故曰着而其究也不见不闻故曰着存不忘乎心故三牲之养太牢而享不敬不严犹以为不孝
孝子之有深爱者必有和气有和气者必有愉色有愉色者必有婉容孝子如执玉如奉盈洞洞属属然如弗胜如将失之严威俨恪非所以事亲也成人之道也郑康成注曰成人既冠者然则孝者不失其孺子之心也
陆佃曰和气愉色婉容皆爱根于心其发见于外如此如执玉如奉盈如弗胜言敬故曰爱敬尽于事亲【臣】按此孝子事父母严起于亲亲生之膝下若但严威俨恪而已是成人之道非孺子慕者矣
曾子曰孝有三大孝尊亲其次弗辱其下能养公明仪【曾子弟子】问于曾子曰夫子可以为孝乎曾子曰是何言与是何言与君子之所谓孝者先意承志谕父母于道参直养者也安能为孝乎曾子曰身也者父母之遗体也行父母之遗体敢不敬乎居处不庄非孝也事君不忠非孝也涖官不敬非孝也朋友不信非孝也战陈无勇非孝也五者不遂烖及于亲敢不敬乎【此五者皆足以辱亲】亨【音烹】孰羶芗尝而荐之非孝也养也君子之所谓孝也者国人称愿【称扬羡慕也】然【犹而也】曰幸哉有子如此所谓孝也已
孝有三小孝用力中孝用劳大孝不匮思慈爱忘劳可谓用力矣尊仁安义可谓用劳矣博施备物可谓不匮矣父母爱之喜而弗忘父母恶之惧而无怨父母有过諌而不逆父母既没必求仁者之粟以祀之此之谓礼终
陈澔集说曰庶人思父母之慈爱而忘己躬耕之劳可谓用力矣此其下能养之事也诸侯卿大夫士尊重于仁安行于义功劳足以及物可谓用劳矣此其次弗辱之事也博施谓德教加于百姓刑于四海也备物谓四海之内各以其职来助祭可谓不匮矣此即大孝尊亲之事也
【臣】按以上曾子之言三孝皆包括经文天子诸侯卿大夫士庶人五孝之义其言弗辱又包括始于事亲中于事君终于立身之义居处不庄五句又居则致其敬一句之义为下四句之主大学所谓慎独是也记礼者以入祭义之篇盖祭之致其严即居之致其敬居则曰敬父母之身终而吾敬无改也祭则曰严吾之身无不敬而莫严于祭也故曰十目所视十手所指其严乎严之膝下而以之终身严之平日而致之于祭之日也非缘祭而后严明矣曾子之于孝经可谓而习之矣乎
祭统【篇名统犹本也】曰孝子之事亲也有三道焉生则养没则丧丧毕则祭养则观其顺也丧则观其哀也祭则观其敬而时也尽此三道者孝子之行也
方慤曰以养志为上养口体为下此养之顺也发音声而见于衣服此丧之哀也所以交于神眀者祭之敬也所以节其疏数者祭之时也孔子曰养则致其乐丧则致其哀祭则致其严又曰春秋祭祀以时思之其言正与此合
叶梦得曰养则致其乐而此观其顺者顺为乐之形也丧则致其哀而此观其哀者哀为丧之本也祭则致其严而此观其敬者敬为严之体也
【臣】按顺字经文屡见如五等之孝循分无违日用三牲之养与啜菽饮水尽其欢均为顺也顺故乐因严教敬享时思事死如生事亡如存也敬而时故严丧则言其质也子曰临丧不哀吾何以观之哉致之云者人子之所自尽而观人之法莫外于是矣祭统祭义皆与经文相表里而方叶二家之説亦备矣但经言孝子之事亲有五者而此但言三道者居则致其敬疾则致其忧皆为生养之事养可能也敬为难敬与养在一时也疾病则忧复常则乐忧与乐无异故也书言重民五教【五典之教】惟食丧祭食以养生丧以送死祭以追逺先王之所为孝治天下者本此三道矣父子天性俯就跂及必至于是故不得严以待君子而寛以待中人此夫子作经之防也
御定孝经衍义卷七

[book_title]卷八
钦定四库全书
御定孝经衍义卷八
衍要道之义
父子
仪礼【古经十七篇高堂生所】丧服子夏【本经纪丧服之制而子夏作释之】曰父者子之天也
【臣】按此本谓天至尊也父至尊也事父当如事天而此句直曰父者子之天也则仁人事天孝子事亲其理一也西铭所为作也善乎明儒薛瑄之言曰天地者吾之父母凡有所行知顺吾父母之命而已遑恤其他此又得西铭之微防者矣
春秋春王正月【不书即位　隐公元年】
胡安国曰古者诸侯继世袭封则必内有所承爵位土田受之天子则必上有所禀内不承国于先君上不禀命于天子诸大夫扳己以立焉是争乱所由起也春秋首绌隐公以明大法父子君臣之伦定矣【臣】按鲁隠公于先君惠公【名不皇】之存未立为世子殁又无遗命又不告于京师不朝于天子削其爵位以正父子君臣之伦此胡之说而诸儒皆以为然者也而文成襄昭哀五公书即位者虽不受命于天子而以先君之命继世者也其庄闵僖三公之不书即位者与隐同例也而桓宣定三公之特书即位者桓弑隠而立宣受弑贼之立定为逐君者所立也或书或不书皆所以正父子君臣之伦也
【臣】又按春秋自隐以迄哀所书者皆为人道之大伦着训述之不胜述也今节其尤关于孝治者录于各条之左以申经文要道之义
冬曹伯【曹君名终生】使其世子射姑【曹世子名】来朝【桓公九年公名轨臣】按曹伯有疾而使世子代朝于鲁射姑重违父命而来故当享而叹胡安国曰终生之过也世子将欲己乎则方命矣孝子尽道以事其亲者也不尽道而茍焉以从命为孝又焉得为孝故尸子【名佼晋人】曰夫已多乎道【语见谷臣梁】按己者止之使母来朝也已之则曹伯不防于不义世子或免于茍从鲁亦自处于正矣然则一举而终生父子之道两失而鲁又失与国之道也故夫子书之而先儒之论又代为之谋所以曲全其父子之亲朋友之信者故曰志在春秋行在孝经
冬公及齐人狩于禚【禚齐地　庄公四年公名同】
【臣】按庄公释不共戴天之仇【左公及文姜如齐齐侯通马公谪之以告夏四月丙子享公使公子彭生乘公公薨于车记曰君父之仇不共戴天】而从于驰骋田猎之事非人子矣而公羊记柯之盟【柯齐邑盟在十三年冬】曰寡人之生则不若死矣乃自伤不能复仇之言【臣】尝疑之或者力不能讨而未之忘也至于九年而反为蔇【鲁地】之盟而图其后嗣【齐无知弑襄公齐人杀无知公伐齐纳公子纠春秋讥其释父怨亲仇讐也】而致干时之败绩【齐小白入于齐拒子纠战于干时鲁师败绩】则又何以自解于禚之狩也齐侯【襄公诸儿】书人卑公之敌以卑之也此亦所以正父子之伦也人之行莫大于孝孝莫大于严父而庄公忘父之仇而报之以德祗取辱焉大乱之道也子言之志在春秋行在孝经孝经法而春秋戒也
春晋侯【献公名佹诸】杀其世子申生【僖公五年公名申】
【臣】按申生以骊姬之防自杀晋人谓之恭世子西铭亦以无所逃而待烹为恭而先儒有讥其进不能自明退不能违难陷父于不义为大仁之贼者而春秋之书法目晋侯斥言杀则专罪献公也伋寿之事衞人悲之二子乘舟之诗【风】所为作也使伋子能知从父之令不可以为孝则进之当以诚自明退之当以权违难夀子既知其情则当谏三諌不聴号泣随之矢之以必与伋子俱死安知宣姜不以爱其所生之故感悔也徒兄弟俱死欲不以伤父之志此申生之所以尤【过也】而效之者也二公嬖妾信防不夫宣姜骊姬搆恶成乱不妇司马迁曰余读世家言至于宣公之太子以妇见诛弟夀争死以相让此与晋太子申生不敢明骊姬之过同俱恶伤父之志然卒死亡何其悲也呜呼此夫子目晋侯而斥言杀也所以正父子之伦亦以正兄弟夫妇之伦也
公及齐侯【桓公名小白】宋公【桓公名御说】陈侯【宣公名杵臼】衞侯【文公名燬】郑伯【文公名防】许男【僖公名业】曹伯【昭公名斑】会王世子【惠王太子名郑】于首止【卫地】秋八月诸侯盟于首止郑伯逃归不盟【五年】胡安国曰王将以爱易世子桓公有忧之控大国扶小国防于首止以定其位太子践祚是为襄王一举而父子君臣之道皆得焉又曰或曰首止之会非王志也王恶齐侯定世子而使周公召郑伯曰吾抚汝以从楚可以少安郑伯喜于王命而畏齐故逃归不盟
【臣】按王将废长立幼是为乱阶以为父者啓其子以兄弟相争也惠后陈妫不闻有匡正之言是妇人爱少子而夫妇同溺也齐桓与诸侯共尊世子一举而父子君臣之道皆得焉而郑伯逃归是背天下之公义而失与人交之信也是役也春秋书之所以正父子君臣兄弟夫妇朋友之伦也
秋七月公会齐侯宋公陈世子欵郑世子华盟于甯母【甯母鲁地　七年】
左曰郑伯使太子华聴命于防言于齐侯曰泄氏孔氏子人氏三族实违君命若君去之以为成我以郑为内臣君亦无所不利焉齐侯将许之管仲曰君以礼与信属诸侯而以奸终之无乃不可乎子父不奸之谓礼守命共时之谓信违此二者奸莫大焉夫子华既为太子而求介于大国以弱其国亦必不免齐侯辞焉冬郑伯请盟于齐
【臣】按子华背其父而以国情输于齐齐若许之不但失郑且失诸侯辞焉而郑伯服义明年春盟于洮郑伯乞盟盖父子之义明而与国之信着矣故甯母所以正父子之伦也
秋七月禘于太庙用致夫人【八年】
【臣】按左秋禘而致哀姜焉非礼也何休曰僖公娶楚女为嫡齐女为媵齐先致其女胁僖公使用为嫡也刘向曰夫人成风也致之于太庙立之以为夫人如左氏说则致为亡者升祔于始祖之祠如何休则致为妇见于庙之祠如刘向则致为母见于庙之祠胡氏独从刘氏是己诗楚茨君妇莫莫礼云君牵牲夫人赞采夫人固有助祭于庙之事然诸侯不再娶于礼无二嫡僖元年书夫人姜氏薨哀姜固已为庄公夫人矣成风者庄公妾也安得复称夫人乎故孙氏曰妾母非庙见不得与祭僖公既为君欲尊其母故因此秋禘用夫人之礼致于太庙使之与祭也刘氏曰凡立小君嫡子必请天子命之今以其私亲而建之非有天子之命是无君也江氏曰自僖公为此礼而宣公致敬嬴襄公致定姒昭公致齐归皆以妾母为夫人不复志于经矣故春秋不书姓氏以贬之以正父子君臣夫妇之伦也
冬晋里克【晋大夫】杀其君之子奚齐【骊姬子晋献公杀申生而立之九年】谷梁曰其君之子云者国人不子也
【臣】按经曰父子之道天性也君臣之义也父母生之续莫大焉盖言继体之重若以爱而杀嫡立庶是亦非所爱非所敬之类也国人皆有父子而君训之以悖德乎蔑以济矣若献公者所谓以顺则逆民无则焉者也春秋书曰其君之子明乎国人莫之与也私之不胜公也久矣故曰志在春秋行在孝经以是着献公之罪而父子之道明矣
冬十有一月壬寅夫人风氏薨【文公四年公名兴】
【臣】按成风非夫人也自僖公致于太庙立之为夫人遂有夫人之称当是时鲁之君臣不知其非而王使荣叔归含且赗又使召伯来会葬恩数稠叠以成其过据实直书其失自见而父子君臣夫妇之伦正矣
秦人来归僖公成风之襚【时秦君为康公防秦僻陋不称君使赠终者衣服曰襚九年】
【臣】按谷梁子曰秦人弗夫人之即外之弗夫人而见正焉盖僖公既致其母为夫人嗣世羣臣亦莫不以为夫人矣当时列国来襚者不独一秦必尽以为夫人而秦独不然弗以为夫人也此见王章侯度不容泯灭举世波靡而僻陋之秦确然有正名定分之辞书之所以正父子夫妇之伦也
冬十月子卒【诸侯在丧称子既葬不名】夫人姜氏归于齐【公薨之后以子见杀自归父母之家非被出也　十有八年】
【臣】按鲁公子遂弑子赤而立宣公【名接】故出姜归齐而季孙行父恐齐之聴夫人之诉也遽如齐纳赂而请平焉经书行父如齐于夫人大归之后则行父亦与于弑矣深探其本则子赤之生不见于经盖文公不知重嫡嗣又嬖敬嬴【秦女宣公之母】而啓其夺嫡之心故也文公失父道君道夫道敬嬴失妇道宣公失子道臣道弟道季孙及鲁之诸臣失臣道齐受赂而不讨亦非婚姻甥舅之道也春秋书此以正君臣父子兄弟夫妇朋友之伦也
三月乙巳仲婴齐卒【成公十五年公名黑肱】
胡安国曰婴齐者公子遂之子公孙归父之弟也归父出奔齐鲁人徐伤其无后也于是使婴齐后之故书仲婴齐此可谓乱昭穆之序失父子之亲者以后归父则弟不可以为兄嗣以后襄仲【即公子遂】则以父字为氏亦非矣
【臣】按孙以王父字为氏婴齐公子遂之子当称公孙今鲁人以之后其兄归父是知归父之不可以无后而不知子不可以为父孙弟不可以为兄子也弟降为子乱昭穆之序矣子降为孙失父子之亲矣若夫归父之子仲遂之孙故当书仲孙婴齐也君子言思可道作事可法书曰仲婴齐为其不可道不可法也此所以正父子兄弟之伦也
莒人
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:37:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>