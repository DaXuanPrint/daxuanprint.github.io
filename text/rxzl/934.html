<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="论语序,论语学而第一,论语为政第二,论语八佾第三,论语里仁第四,论语公冶长第五,论语雍也第六,论语述而第七,论语㤗伯第八,论语子罕第九,论语乡党第十,论语先进第十一,论语颜渊第十二,论语子路第十三,论语宪问第十四,论语卫灵公第十五,论语季氏第十六,论语阳货第十七,论语微子第十八,论语子张第十九,论语尧曰第二十,论语集解全文在线阅读,论语集解全文在线下载,大玄古籍书库">
<meta name="description" content="二十卷。魏何晏、孙邕、郑冲、曹羲、荀觊等五人共撰。何晏以亲贵总领其事,所以往往省称为何晏著。何晏(?—249)字平叔,南阳宛县(今河南南阳)人,东汉外戚、大将军何进之孙,曹操的假子,娶魏公主。好修饰,耽情色,服五石散,聚浮华客,人称“傅粉何郎”,曹爽时累官至尚书,典选举。司马懿政变,何晏与曹爽等一同被诛。何晏少即颖慧,后与王弼、夏侯玄等同开玄学清谈风气,史称“正始之音”,是贵无派的创始人之一。何晏援老入儒,认为“天地万物,皆以无为本”,“有”恃“无”以生,“事”由“无”以成,把儒家名教与道家无为思想相揉合">
<title>论语集解_何晏_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">论语集解</span> <br/>
          作者： <span class="inputVal" id="bkauthor">何晏</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,三国,经学,完结</span> <br/>
          字数： <span class="inputVal" id="bknum">[book_length]50379</span> <br/>
          说明： <span class="inputVal" id="bkdec">二十卷。魏何晏、孙邕、郑冲、曹羲、荀觊等五人共撰。何晏以亲贵总领其事,所以往往省称为何晏著。何晏(?—249)字平叔,南阳宛县(今河南南阳)人,东汉外戚、大将军何进之孙,曹操的假子,娶魏公主。好修饰,耽情色,服五石散,聚浮华客,人称“傅粉何郎”,曹爽时累官至尚书,典选举。司马懿政变,何晏与曹爽等一同被诛。何晏少即颖慧,后与王弼、夏侯玄等同开玄学清谈风气,史称“正始之音”,是贵无派的创始人之一。何晏援老入儒,认为“天地万物,皆以无为本”,“有”恃“无”以生,“事”由“无”以成,把儒家名教与道家无为思想相揉合,提出名教本于自然,主张君主无为而治。现存著作有《论语集解》、《道论》、《无名论》的片断(保存在《列子张湛注》中)。孙邕字宗儒,乐青州人;郑冲字文和,荥阳开封人;曹羲沛国谯人,魏宗室子弟;荀觊字景倩,荀彧之子。《集解》集西汉以来《鲁论》、《古论》、《张侯论》等诸家的《论语》校本及训解,考其得失,博采众长,间抒新意。该书以《老子》、《周易》阐发经义,援道入儒,并把《论语》中偶见的“天道性命”,改造为深不可测的绝对精神本体,由此提出“守一”、“虚心”、“圣人无喜怒哀乐”以及“无为而治”的观点。南朝梁皇侃《论语义疏》、清刘宝楠《论语正义》均以《集解》为依据。何氏《集解》前之各家注本,均已亡佚,何注为现存最早的注本,孔安国、郑玄等人注本仅能借此略见一斑,殊为可贵。清刘宝楠《论语正义叙》以为《论语》郑玄注为善,何氏集解于郑注却多所删佚,“伪孔、王肃之语反借以存”。现存藏本有日本正平间刻本五册,日本旧刻本二册等,通行的有《四部备要》本、《四部丛刊》本。</span> <br/>
          封面： <span class="inputVal" id="bkimg">Z_5335.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]论语集解
[book_author]何晏
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,三国,经学,完结
[book_length]50379
[book_dec]二十卷。魏何晏、孙邕、郑冲、曹羲、荀觊等五人共撰。何晏以亲贵总领其事,所以往往省称为何晏著。何晏(?—249)字平叔,南阳宛县(今河南南阳)人,东汉外戚、大将军何进之孙,曹操的假子,娶魏公主。好修饰,耽情色,服五石散,聚浮华客,人称“傅粉何郎”,曹爽时累官至尚书,典选举。司马懿政变,何晏与曹爽等一同被诛。何晏少即颖慧,后与王弼、夏侯玄等同开玄学清谈风气,史称“正始之音”,是贵无派的创始人之一。何晏援老入儒,认为“天地万物,皆以无为本”,“有”恃“无”以生,“事”由“无”以成,把儒家名教与道家无为思想相揉合,提出名教本于自然,主张君主无为而治。现存著作有《论语集解》、《道论》、《无名论》的片断(保存在《列子张湛注》中)。孙邕字宗儒,乐青州人;郑冲字文和,荥阳开封人;曹羲沛国谯人,魏宗室子弟;荀觊字景倩,荀彧之子。《集解》集西汉以来《鲁论》、《古论》、《张侯论》等诸家的《论语》校本及训解,考其得失,博采众长,间抒新意。该书以《老子》、《周易》阐发经义,援道入儒,并把《论语》中偶见的“天道性命”,改造为深不可测的绝对精神本体,由此提出“守一”、“虚心”、“圣人无喜怒哀乐”以及“无为而治”的观点。南朝梁皇侃《论语义疏》、清刘宝楠《论语正义》均以《集解》为依据。何氏《集解》前之各家注本,均已亡佚,何注为现存最早的注本,孔安国、郑玄等人注本仅能借此略见一斑,殊为可贵。清刘宝楠《论语正义叙》以为《论语》郑玄注为善,何氏集解于郑注却多所删佚,“伪孔、王肃之语反借以存”。现存藏本有日本正平间刻本五册,日本旧刻本二册等,通行的有《四部备要》本、《四部丛刊》本。
[book_img]Z_5335.jpg


[book_title]论语序
叙曰：汉中垒校尉刘向言，《鲁论语》二十篇，皆孔子弟子记诸善言也。太子太傅夏侯胜、前将军萧望之、丞相韦贤及子玄、成䓁传之。《齐》《论语》二十二篇，其二十篇中章句颇多于《鲁论》，琅琊王卿及胶东庸生、昌邑中尉王吉皆以教之，故有《鲁论》，有《齐论》。鲁恭王时，尝欲以孔子宅为宫，坏，得古文《论语》。《齐论》有《问王》、《知道》，多于《鲁论》二篇，古《论》亦无此二篇，分《尧曰下章》子张问以为一篇，有两子张，凡二十一篇，篇次不与《齐》、《鲁论》同。安昌侯张禹本受《鲁论》，兼讲齐说，善从之，号曰《张侯论》，为世所贵，苞氏、周氏章句出焉。古论唯博士孔安国为之训说，而世不传。至顺帝时，南郡太守马融亦为之训说。汉末，太司农郑玄就《鲁论》篇章，考之《齐》、《古》，以为之注。近故司空陈群、太常王肃、博士周生烈皆为义说。前世传受师说，虽有异同，不为训解。中间为之训解，至于今多矣。所见不同，互有得失。
今集诸家之善说，记其姓名，有不安者，颇为改易，名曰《论语集解》。光禄大夫关内侯臣孙邕、光禄大夫臣郑冲、散骑常侍中领军安卿亭侯臣曹羲、侍中臣荀𫖮、尚书驸马都尉关内侯臣何晏䓁上。

[book_title]论语学而第一
何晏《集解》凡十六章。
子曰：学而时习之，不亦悦乎？马融曰：子者，男子之通称，谓孔子也。王肃曰：时者，学者以时诵习之。诵习以时，学无废业，所以为悦怿也。有朋自远方来，不亦乐乎？苞氏曰：同门曰朋也。人不知而不愠，不亦君子乎！愠，怒也。凡人有所不知，君子不愠也。
有子曰：孔安国曰：弟子有若。其为人也孝悌，而好犯上者，鲜矣；鲜，少也。上，谓凡在己上者，言孝悌之人，必有恭顺，好欲犯其上者少也。不好犯上而好作乱者，未之有也。君子务本，本立而道生。本，基也。基立而后可大成也。孝悌也者，其仁之本与？先能事父兄，然后可乃仁成也。
子曰：巧言令色，鲜矣仁。苞氏曰：巧言，好其言语。令色，善其颜色。皆欲令人说之，少能有仁也。
曾子曰：马融曰：弟子曾参也。吾日三省吾身：为人谋而不忠乎？与朋友交言而不信乎？传不习乎？言凡所传之事，得无素不讲习而传乎？
子曰：导千乘之国，马融曰：导，谓为之政教也。《司马法》：六尺为步，步百为亩，亩百为夫，夫三为屋，屋三为井，井十为通，通十为城，城出革车一乘。然则千乘之赋，其地千城也。居地方三百一十六里有奇，唯公侯之封乃能容之，虽大国之赋，亦不是过焉。苞氏曰：导，治。千乘之国者，百里之国也。古者井田，方里为井，井十为乘，百里之国，适千乘也。马融依《周礼》，苞氏依《王制》、《孟子》义疑，故两存焉之。敬事而信，苞氏曰：为国者，举事必敬慎，与民必诚信也。节用而爱人，苞氏曰：节用，不奢侈，国以民为本，故爱养也。使民以时。苞氏曰：作使民必以其时，不妨夺农务也。
子曰：弟子入则孝，出则悌，谨而信，泛爱众而亲仁，行有余力，则以学文。马融曰：文者，古之遗文也。
子夏曰：贤贤易色。孔安国曰：子夏，弟子卜商也。言以好色之心，好贤则善也。事父母能竭其力，事君能致其身，孔安国曰：尽忠节，不爱其身也。与朋友交言而有信，虽曰未学，吾必谓之学矣。
子曰：君子不重则不威，学则不固。孔安国曰：固，弊也。一曰：言人不敦重，既无威，学又不能坚固，识其义理也。主忠信，无友不如己者，过则勿惮改。郑玄曰：主，亲也。惮，难也。
曾子曰：慎终追远，民德归厚矣。孔安国曰：慎终者，丧尽其哀也，追远者，祭尽其敬也。人君行此二者，民化其德而皆归于厚也。
子禽问于子贡曰：夫子至于是邦也，必闻其政。求之与？抑与之与？郑玄曰：子禽，弟子陈亢也。子贡，弟子，姓端木，名赐，字子贡也。亢怪孔子所至之邦，必与闻其邦政，求而得邪？抑人君自愿与为治也？子贡曰：夫子温、良、恭、俭、让以得之。夫子之求也，其诸异乎人求之与？郑玄曰：言夫子行此五德而得之，与人求异，明人君自愿与为治也。
子曰：父在，观其志；父没，观其行。孔安国曰：父在，子不得自专，故观其志而已。父没，乃观其行也。三年无改于父之道，可谓孝矣。孔安国曰：孝子在丧，哀慕犹若父在，无所改于父之道也。
《有子》曰：礼之用，和为贵。先王之道斯为美，小大由之，有所不行，知和而和，不以礼节之，亦不可行也。马融曰：人知礼贵和，而每事从和，不以礼为节，亦不可行也。
《有子》曰：信近于义，言可复也。复，犹覆也。义不必信，信不必义也，以其言可反覆，故曰近于义也。恭近于礼，远耻辱也。苞氏曰：恭不合礼，非礼也。以其能远耻辱，故曰近于礼也。因不失其亲，亦可宗也。孔安国曰：因，亲也。言所亲不失其亲，亦可宗敬也。
子曰：君子食无求饱，居无求安，郑玄曰：学者之志，有所不暇也。敏于事而慎于言，就有道而正焉，可谓好学也已矣。孔安国曰：敏，疾也。有道，有道德者也。正，谓问事是非也。
子贡曰：贫而无謟，富而无骄，何如？子曰：可也。孔安国曰：未足多也。未若贫而乐道，富而好礼者也。郑玄曰：乐，谓志于道，不以贫贱为忧苦也。子贡曰：《诗》云：如切如磋，如琢如磨，其斯之谓与？孔安国曰：能贫而乐道，富而好礼，能自切磋琢磨者也。子曰：赐也，始可与言《诗》已矣，告诸往而知来者也。孔安国曰：诸，之也。子贡知引《诗》以成孔子义，善取类也，故然之。往告以贫而乐道。来答以切磋琢磨者。
子曰：不患人之不己知，患己不知人也。

[book_title]论语为政第二
何晏《集解》凡廿四章。
子曰：为政以德。譬如北辰，居其所而众星共之。《苞氏》曰：德者无为，譬犹北辰之不移，而众星共之。
子曰：《诗》三百，孔安国曰：篇之大数也。一言以蔽之，苞氏曰：蔽。犹当也。曰：思无邪。苞氏曰：归于正。
子曰：导之以政，孔安国曰：政，谓法教。齐之以刑，马融曰：齐整之以刑罚也。民免而无耻。孔安国曰：苟免罪也。导之以德，苞氏曰：德，谓道德。齐之以礼，有耻且格。格者，正也。
子曰：吾十有五而志乎学，三十而立，有所成立也。四十而不惑，孔安国曰：不疑惑也。五十而知天命，孔安国曰：知天命之终始也。六十而耳顺，郑玄曰：耳顺，闻其言而知其微旨也。七十而纵心所欲，不逾矩。马融曰：矩，法也。纵心所欲，无非法也。
孟懿子问孝，孔安国曰：鲁大夫仲孙何忌。懿，谥也。子曰：无违。樊迟御。子告之曰：孟孙问孝于我，我对曰：无违。郑玄曰：孟孙不晓无违意，将问于樊迟，故告之。樊迟，弟子樊须也。樊迟曰：何谓也？子曰：生，事之以礼；死，葬之以礼，祭之以礼。
孟武伯问孝，子曰：父母唯其疾之忧。马融曰：武伯，懿子之子仲孙彘也。武，谥也。言孝子不妄为非，唯疾病然后使父母忧耳也。
子游问孝，孔安国曰：子游，弟子也，姓言，名偃也。子曰：今之孝者，是谓能养。至于犬马，皆能有养，不敬，何以别乎？苞氏曰：犬以守御，马以代劳。能养人者，一曰：人之所养乃能至于犬马，不敬则无以别。孟子曰：养而弗爱。豕畜也。爱而弗敬也，兽畜也。
子夏问孝，子曰：色难。色难，谓承望父母颜色，乃为难也。有事，弟子服其劳；有酒食，先生馔，马融曰：先生，谓父兄。馔，饮食也。曾是以为孝乎？马融曰：孔子喻子夏曰：服劳先食，汝谓此为孝乎？未足为孝也。承顺父母颜色，乃为孝耳也。
子曰：吾与回言终日，不违，如愚。孔安国曰：回，弟子也，姓颜，字子渊，鲁人也。不违者，无所怪问。于孔子之言，默而识之，如愚也。退而省其私，亦足以发，回也不愚。孔安国曰：察其退还与二三子说释道义，发明大体，知其不愚也。
子曰：视其所以，以，用也。言视所其行用也。观其所由，由，经也。言观其所经从也。察其所安，人焉廋哉？人焉廋哉？孔安国曰：廋，匿也。言观人终始，安有所匿其情也。
子曰：温故而知新，可以为师矣。温，寻也。寻绎故者，又知新，可以为师也。子曰：君子不器。苞氏曰：器者各周其用，至于君子，无所不施也。
子贡问君子。子曰：先行其言，而后从之。孔安国曰：疾小人多言，而行不周也。
子曰：君子周而不比，孔安国曰：忠信为周，阿党为比也。小人比而不周。
子曰：学而不思则罔，苞氏曰：学而不寻思其义理，罔然无所得之也。思而不学则殆。不学而思，终卒不得，使人精神疲殆也。
子曰：攻乎异端，斯害也已矣。攻，治。善道有统，故殊涂而同归，异端不同归也。
子曰：由，诲汝知之乎？孔安国曰：由，弟子也，姓仲，名由，字子路也。知之为知之，不知为不知，是知也。
子张学干禄。郑玄曰：子张，弟子，姓颛孙，名师，字子张。干，求也。禄，禄位也。子曰：多闻阙疑，慎言其余，则寡尤。苞氏曰：尤，过也。疑则阙之，其余不疑，犹慎言之，则少过也。多见阙殆，慎行其余，则寡悔。苞氏曰：殆，危也。所见危者，阙而不行，则少悔也。言寡尤，行寡悔，禄在其中矣。郑玄曰：言行如此，虽不得禄，得禄之道也。
哀公问曰：何为则民服？苞氏曰：哀公，鲁君之谥也。孔子对曰：举直错诸枉，则民服；苞氏曰：错，置也。举用正直之人，废置邪枉之人，则民服其上也。举枉错诸直，则民不服。
季康子问：使民敬，忠以劝，如之何？孔安国曰：鲁卿季孙肥也。康，谥也。子曰：临之以庄则敬，苞氏曰：庄，严也。君临民以严，则民敬其上也。孝慈，则忠，苞氏曰：君能上孝于亲，下慈于民，则民忠也。举善而教不能，则民劝。苞氏曰：举用善人，而教不能者，则民劝也。
或谓孔子曰：子奚不为政？苞氏曰：或人以为居位乃是为政也。子曰：《书》云：孝乎惟孝，友于兄弟，施于有政，是亦为政也，奚其为为政也？苞氏曰：孝乎惟孝，美孝之辞也。友于兄弟，善于兄弟。施，行也。所行有政道，即是与为政同也。
子曰：人而无信，不知其可也。孔安国曰：言人而无信，其余终无可也。大车无𫐐，小车无䡄，其何以行之哉？苞氏曰：大车，牛车也。𫐐者，辕端横木，以缚枙者也。小车，四马车也。䡄者，辕端上曲拘衡者也。
子张问：十世可知也？孔安国曰：文质礼变也。子曰：殷因于夏礼，所损益可知也。周因于殷礼，所损益可知也。马融曰：所因，谓三纲五常也。所损益，谓文质三统也。其或继周者，虽百世亦可知。马融曰：物类相招，势数相生，其变有常，故可豫知也。
子曰：非其鬼而祭之，謟也。郑玄曰：人神曰鬼，非其祖，孝而祭之，是谄以求福也。见义不为，无勇。孔安国曰：义者，所宜为也，而不能为，是无勇也。
《论语》卷第一。经一千四百七十字。注一千五百一十三字。

[book_title]论语八佾第三
何晏《集解》凡廿六章。
孔子谓季氏：八佾舞于庭，是可忍也，孰不可忍也？马融曰：孰，谁也。佾，列也。天子八佾，诸侯六，卿大夫四，士二。八人为列，八八六十四人也。鲁以周公故，受王者礼乐，有《八佾之舞》。今季桓子僭于其家庙舞之，故孔子讥之也。
三家者以《雍》彻。马融曰：三家者，谓仲孙、叔孙、季孙也。《雍》，《周颂》《臣工》篇名也。天子祭于宗庙，歌之以彻祭。今三家亦作此乐者也。子曰：相维辟公，天子穆穆，奚取于三家之堂？苞氏曰：辟公，谓诸侯及二王之后也。穆穆，天子之容也。《雍篇》歌此者，有诸侯及二王之后来助祭故也。今三家但家臣而已，何取此义而作之于堂邪也？
子曰：人而不仁，如礼何？人而不仁，如乐何？苞氏曰：言人而不仁，必不能行礼乐也。
林放问礼之本。郑玄曰：林放，鲁人也。子曰：大哉问！礼与其奢也，宁俭；丧与其易也，宁戚。苞氏曰：易，和易也。言礼之本意，失于奢，不如俭也。丧失于和易，不如哀戚也。
子曰：夷狄之有君，不如诸夏之亡也。苞氏曰：诸夏，中国也。亡，无也。
季氏旅于㤗山。子谓冉有曰：汝不能救与？马融曰：旅，祭名也。礼，诸侯祭山川在其封内者。今陪臣祭㤗山，非礼也。冉有，弟子冉求也，时仕于季氏。救，犹止也。对曰：不能。子曰：呜呼！曾谓㤗山不如林放乎？苞氏曰：神不享，非礼。林放尚知礼，㤗山之神，反不如林放邪？欲诬而祭之。
子曰：君子无所争，必也射乎！孔安国曰：言于射而后有争也。揖让而升，下而饮，王肃曰：射于堂，升及下皆揖让而相饮也。其争也君子。马融曰：多算饮少算，君子之所争也。
子夏问曰：巧笑倩兮，美目盻兮，素以为绚兮，何谓也？马融曰：倩，笑貌。盻，动目貌也。珣，文貌也。此上二句在《卫风》《硕人》二章，其下一句逸也。子曰：绘事后素。郑玄曰：绘，画文也。凡画绘，先布众色，然后以素分其间以成其文，喻美女虽有倩盻美质，亦须礼以成之也。曰：礼后乎？孔安国曰：孔子言绘事后素，子夏闻而解，知以素喻礼，故曰礼后乎。子曰：起予者商也，始可与言诗已矣。苞氏曰：予，我也。孔子言子夏能发明我意，可与共言《诗》已矣。
子曰：夏礼，吾能言之，杞不足征；殷礼，吾能言之，宋不足征也。苞氏曰：征，成也。杞、宋，二国名也。夏、殷之后也。夏、殷之礼，吾能说之；杞、宋之君，不足以成之也。文献不足故也，足则吾能征之矣。郑玄曰：献，犹贤也。我能不以其礼成之者，以此二国之君文章贤才不足故也。
子曰：禘自既灌而往者，吾不欲观之矣。孔安国曰：禘、祫之礼，为序昭穆也，故毁庙之主及群庙之主皆合食于太祖，灌者，酌郁鬯灌于太祖，以降神也。既灌之后，别尊卑，序昭穆，而鲁逆祀，跻僖公，乱昭穆，故不欲观之矣。
或问禘之说，子曰：不知也。孔安国曰：答以不知者，为鲁君讳也。知其说者之于天下也，其如示诸斯乎？指其掌，苞氏曰：孔子谓或人，言知禘礼之说者，于天下之事，如指示以掌中之物，言其易了也。
祭如在，孔安国曰：言事死如事生也。祭神如神在。孔安国曰：谓祭百神也。子曰：吾不与祭，如不祭。苞氏曰：孔子或出或病，而不自亲祭，使摄者为之，不致敬于心，与不祭同也。
王孙贾问曰：与其媚于奥，宁媚于灶，何谓也？孔安国曰：王孙贾，卫大夫也。奥，内也，以喻近臣也。灶，以喻执政也。贾者，执政者也。欲使孔子求昵之，故微以世俗之言感动之。子曰：不然。获罪于天，无所祷也。孔安国曰：天以喻君。孔子距之曰：如获罪于天，无所祷于众神也。
子曰：周监于二代，郁郁乎文哉！吾从周！孔安国曰：监，视也。言周文章备于二代，当从周也。
子入太庙，苞氏曰：太庙，周公庙也。孔子仕鲁，鲁祭周公而助祭也。每事问。或曰：孰谓鄹人之子知礼乎？入太庙，每事问。孔安国曰：鄹，孔子父叔梁纥所治邑也。时人多言孔子知礼，或人以为知礼者不当𣸪问也。子闻之，曰：是礼也。孔安国曰：虽知之，当复问，慎之至也。
子曰：射不主皮，马融曰：射有五善焉：一曰和志，体和也；二曰和容，有容仪也；三曰主皮，能中质也；四曰和颂，合雅、颂也；五曰兴舞，与舞同也。天子有三侯，以熊、虎、豹皮为之，言射者不但以中皮为善，亦兼取和容也。为力不同科，古之道也。马融曰：为力，为力役之事也。亦有上中下，设三科焉，故曰不同科之也。
子贡欲去告朔之饩羊。郑玄曰：牲生曰饩。礼，人君每月告朔，于庙，有祭，谓之朝享也。鲁自文公始不视朔，子贡见其礼废，故欲去其羊也。子曰：赐也，汝爱其羊，我爱其礼。苞氏曰：羊在，犹所以识其礼也。羊亡，礼遂废也。
子曰：事君尽礼，人以为谄。孔安国曰：时事君者多无礼，故以有礼者为谄也。
定公问：君使臣，臣事君，如之何？孔安国曰：定公，鲁君谥也。时臣失礼，定公患之，故问也。孔子对曰：君使臣以礼，臣事君以忠。
《子》曰：《关雎》乐而不淫，哀而不伤。孔安国曰：乐而不至淫，哀而不至伤，言其和也。
哀公问社于宰我，宰我对曰：夏后氏以松，殷人以柏，周人以栗。曰：使民战栗也。孔安国曰：凡建邦立社，各以其土所宜之木。宰我不本其意，妄为之说，因周用栗，便云使民战栗之也。子闻之，曰：成事不说，苞氏曰：事已成，不可复解说也。遂事不谏，苞氏曰：事已遂，不可复谏止也。既往不咎。苞氏。曰：事已往，不可复追，非咎也。孔子非宰我，故历言三者，欲使慎其后也。
子曰：管仲之器小哉！言其器量小也。或曰：管仲俭乎？苞氏曰：或人见孔子小之，以为谓之太俭也。曰：管氏有三归，官事不摄，焉得俭乎？苞氏曰：三归，娶三姓女也。妇人谓嫁为归。摄，犹兼也。礼，国君事大，官各有人，大夫并兼。今管仲家臣备职，非为俭也。曰：然则管仲知礼乎。苞氏曰：或人以俭问，故答以安得俭。或人闻不俭，更谓为得礼也。曰。邦君树塞门。管氏亦树塞门。邦君为两君之好。有反坫。管氏亦有反坫。郑玄曰：反玷，反爵之玷也，在两楹之间，人君有别外内，于门树屏以蔽之也。若与邻国君为好会，其献酢之礼更酌，酌毕则各反爵于玷上。今管仲皆僭为之如是，是不知礼也。管氏而知礼。孰不知礼。
子语鲁太师乐。曰：乐其可知己也。始作，翕如也。大师，乐官名也。五音始奏，翕如，盛也。从之，纯如也。从读曰纵。言五音既发，放纵尽其声，纯纯。和谐也。皎如也。言其音节明也。绎如也。以成。纵之以纯如，皎如，绎如，言乐始于翕如，而成于三也。
仪封人请见。郑玄曰：仪，盖卫邑也。封人，官名也。曰：君子之至于斯者。吾未尝不得见也。从者见之。苞氏曰：从者，弟子随孔子行者也。通使得见也。出曰。二三子何患于丧乎？天下之无道久矣，孔安国曰：语诸弟子，言何患于夫子圣德之将丧亡邪？天下之无道已久矣，极衰必有盛也。天将以夫子为木铎。孔安国曰：木铎，施政教之时所振也。言天将命孔子制法度，以号令于天下也。
子谓韶尽美矣，又尽善也。孔安国曰：《韶》，舜乐也。谓以圣德受禅，故曰尽善也。谓武尽美矣，未尽善也。孔安国曰：武，武王乐也。以征伐取天下，故曰未尽善也。
子曰：居上不宽，为礼不敬，临丧不哀，吾何以观之哉？

[book_title]论语里仁第四
何晏《集解》凡廿六章。
子曰：里仁为善，郑玄曰：里者，民之所居也，居于仁者之里，是为善也。择不处仁，焉得智？郑玄曰：求善居而不处仁者之里，不得为有智也。
子曰：不仁者不可以久处约，孔安国曰：久困则为非也。不可以长处乐。孔安国曰：必骄佚也。仁者安仁，苞氏曰：唯性仁者，自然体之，故谓安仁也。智者利仁。王肃曰：知仁为美，故利行之也。
子曰：唯仁者能好人，能恶人。孔安国曰：唯仁者能审人好恶也。
子曰：苟志于仁矣，无恶。孔安国曰：苟，诚也。言诚能志于仁者，则其余无恶也。
子曰：富与贵，是人之所欲也，不以其道得之，不处也。孔安国曰：不以其道得富贵，不处也。贫与贱，是人之所恶，不以其道得之，不去。时有否㤗，故君子履道而反贫贱，此则不以其道而得之者也。虽是人之所恶，不可违而去也。君子去仁，恶乎成名。孔安国曰：恶乎成名者，不得成名为君子也。君子无终食之间违仁，造次必于是，颠沛必于是。马融曰：造次，急遽也。颠沛，僵仆也。虽急遽僵仆，不违于仁也。
子曰：我未见好仁者，恶不仁者。好仁者，无以尚之，孔安国曰：难复加也。恶不仁者，其为仁矣，不使不仁者加乎其身。孔安国曰：言恶不仁者，能使不仁者不加非义于己，不如好仁者无以加，尚为之优也。有能一日用其力于仁矣乎？我未见力不足者也。孔安国曰：言人无能一日用其力㫦仁者耳，我未见欲为仁而力不足者也。盖有之乎？我未之见也。孔安国曰：谦不欲尽诬时人，言不能为仁，故云为能有耳，其我未见也。
子曰：民之过也，各于其党。观过，斯知仁矣。孔安国曰：党，党类也。小人不能为君子之行，非小人之过也，当恕而勿责之。观过，使贤愚各当其所，则为仁之也。
子曰：朝闻道，夕死可矣。言将至死不闻世之有道也。
子曰：士志于道，而耻恶衣恶食者，未足与议也。
子曰：君子之于天下也，无适也，无莫也，义之与比也。言君子于天下，无适，无莫，无所贪慕也，唯义之所在也。
子曰：君子怀德，孔安国曰：怀，安也。小人怀土。孔安国曰：重迁也。君子怀刑，孔安国曰：安于法也。小人怀惠。苞氏曰：惠，恩惠也。
子曰：放于利而行，孔安国曰：放，依也，每事依利而行也。多怨。孔安国曰：取怨之道也。
子曰：能以礼让为国乎？何有？何有者，言不难之也。不能以礼让为国，如礼何？苞氏曰：如礼何者，言不能用礼也。
子曰：不患无位，患所以立，不患莫己知也，求为可知也。苞氏曰：求善道而学行之，则人知己也。
子曰：参乎，吾道一以贯之哉。曾子曰：唯。孔安国曰：直晓不问，故答曰唯也。子出，门人问曰：何谓也？曾子曰：夫子之道，忠恕而已矣。
子曰：君子喻于义，小人喻于利。孔安国曰：喻，犹晓也。
子曰：见贤思齐焉，苞氏曰：思与贤者等也。见不贤者而内自省也。
子曰：事父母几谏？苞氏曰：几，微也。当微谏纳善言于父母也。见志不从，又敬不违，劳不怨。苞氏曰：见志者，见父母志有不从己谏之色，则又当恭敬，不敢违父母意而遂己谏也。
子曰：父母在，子不远遊，遊必有方。郑玄曰：方，犹常也。
子曰：三年无改于父之道，可谓孝矣。郑玄曰：孝子在丧，哀戚思慕，无改其父之道，非心所忍为也。
子曰：父母之年，不可不知也，一则以喜，一则以惧。孔安国曰：见其寿考则喜，见其衰老则惧之也。
子曰：古者言之不出也，耻躬之不逮也。苞氏曰：古之人言不妄出口者，为耻其身行之将不及也。
子曰：以约失之者鲜矣。孔安国曰：俱不得中也。奢则骄，溢则招祸，俭约则无忧患也。
子曰：君子欲讷于言而敏于行。苞氏曰：讷，迟钝也。言欲迟钝，而行欲敏也。
子曰：德不孤，必有邻。方以类聚，同志相求，故必有邻也，是以不孤也。
子游曰：事君数，斯辱矣；朋友数，斯疏矣。数，谓速数之数也。
《论语》卷第二经一千二百一十二字，注一千九百三十一字。

[book_title]论语公冶长第五
何晏《集解》凡廿九章。
子谓公冶长，可妻也。虽在缧绁之中，非其罪也。以其子妻之。孔安国曰：公冶长，弟子，鲁人也，姓公冶，名长也。缧，黑索，绁，挛也，所以拘于罪人也。子谓南容。邦有道，不废；邦无道，免于刑戮。以其兄之子妻之。王肃曰：南容，弟子南宫𬘺也，鲁人也，字子容。不废，言见任用也。
子谓子贱孔安国曰：子贱，鲁人，弟子密不齐也。君子哉若人！鲁无君子者，斯焉取斯？苞氏曰：若人，若此人也。如鲁无君子，子贱安得此行而学行之？
子贡问曰：赐也如何？子曰：汝，器也。孔安国曰：言汝器用之人也。曰：何器也？曰：瑚琏也。苞氏曰：瑚琏者，黍稷之器也。夏曰瑚，殷曰琏，周曰簠。簋，宗庙器之贵者也。
或曰：雍也仁而不佞。马融曰：雍，弟子仲弓，名也，姓冉也。子曰：焉用佞也？御人以给，屡憎民，不知其仁也，焉用佞也？孔安国曰：屡，数也。佞人口辞捷给，数为民之所憎之也。
子使漆雕𨳩仕，对曰：吾斯之未能信。孔安国曰：𨳩，弟子也。漆雕，姓也。𨳩，名也。仕进之道，未能信者，未能究习也。子说。郑玄曰：喜其志道之深也。
子曰：道不行，乘桴浮于海。从我者，其由也与？马融曰：桴，编竹木也。大者曰筏，小者曰桴。子路闻之，喜。孔安国曰：喜与己俱行矣。子曰：由也，好勇过我，无所取材。郑玄曰：子路信夫子欲行，故言好勇过我也。无所取材者，言无所取桴材也。以子路不解微言，故戏之耳也。一曰，子路闻孔子欲浮海，便喜，不复顾望，故孔子叹其勇，曰：过我，无所复取哉！言唯取于己也。古材。哉同。
孟武伯问：子路仁乎？子曰：不知也。孔安国曰：仁道至大，不可全名也。又问，子曰：由也，千乘之国，可使治其赋也，孔安国曰：赋，兵赋也。不知其仁也。求也何如？子曰：求也，千室之邑，百乘之家，可使为之宰也，孔安国曰：千室之邑，卿大夫之邑也。卿大夫称家，诸侯千乘，卿大夫，故曰百乘也。宰，家臣也。不知其仁也。赤也何如？子曰：赤也，束带立于朝，可使与宾客言也，马融曰：赤，弟子公西华也。有容仪，可使为行人之也。不知其仁也。
子谓子贡曰：女与回也孰愈？孔安国曰：愈，犹胜也。对曰：赐也何敢望回？回也闻一以知十，赐也闻一以知二。子曰：弗如也。吾与女弗如也。苞氏曰：既然子贡弗如，复云吾与女俱不如者，盖欲以慰子贡心也。
宰予昼寝。苞氏曰：宰予，弟子宰我也。子曰：朽木不可雕也，苞氏曰：朽，腐也。雕，雕琢刻画也。粪土之墙不可圬也，王肃曰：圬，樠也。二者喻虽施功，犹不成也。于予与何诛？孔安国曰：诛，责也。今我当何责于汝乎？深责之辞也。子曰：始吾于人也，听其言而信其行；今吾于人也，听其言而观其行。于予与改是。孔安国曰：改是，始听言信行，今更察言观行，发于宰我之昼寝也。
子曰：吾未见刚者。或对曰：申枨。苞氏曰：申枨，鲁人也。子曰：枨也欲，焉得刚？孔安国曰：欲，多情欲之也。
子贡曰：我不欲人之加诸我也，吾亦欲无加诸人也。马融曰：加，凌也。子曰：赐也，非尔所及也。孔安国曰：言不能止人，使不加非义于己之也。
子贡曰：夫子之文章，可得而闻也；章，明也。文彩形质著见，可得以耳目修也。夫子之言性与天道，不可得而闻也已矣。性者，人之所受以生也。天道者，元亨日新之道也。深微，故不可得而闻也。
子路有闻，未能行，唯恐有闻。孔安国曰：前所闻未及得行，故恐后有闻不得并行也。
子贡问曰：孔文子何以谓之文也？孔安国曰：孔文子，卫大夫孔叔，圉也。文，谥也。子曰：敏而好学，不耻下问，是以谓之文也。孔安国曰：敏者，识之疾也。下问，问凡在己下者也。
子谓子产，有君子之道四焉：孔安国曰：子产，郑大夫公孙侨也。其行己也恭，其事上也敬，其养民也惠，其使民也义。
子曰：晏平仲善与人交，久而人敬之。周生烈曰：齐大夫。晏，姓也；平，谥也，名婴也。
子曰：臧文仲居蔡，苞氏曰：臧文仲，鲁大夫臧孙辰也。文，谥也。蔡，国君之守龟也，出蔡地，因以为名焉，长尺有二寸，居蔡，僭也。山节藻棁，苞氏曰：节者，栭也，刻镂为山也。棁者，梁上之楹，画为藻文也。言其奢侈也。何如其知也？孔安国曰：非时人谓以为知之。
子张问曰：令尹子文孔安国曰：令尹子文，楚大夫，姓斗，名㝅，于搜也。三仕为令尹，无喜色。三已之，无愠色。旧令尹之政，必以告新令尹，何如也？子曰：忠矣。曰：仁矣乎？曰：未知，焉得仁？孔安国曰：但闻其忠事，未知其仁也。崔子弑齐君，陈文子有马十乘，弃而违之。孔安国曰：皆齐大夫也。崔杼作乱，陈文子恶之，捐四十匹马，违而去之。至于他邦，则又曰：犹吾大夫崔子也。违之。至一邦，则又曰：犹吾大夫崔子也。违之，何如？子曰：清矣。曰：仁矣乎？曰：未知。焉得仁？孔安国曰：文子避恶逆无道，求有道，当春秋时，臣凌其君，皆如崔子，无有可者也。
季文子三思而后行。子闻之，曰：再思斯可矣。郑玄曰：季文子，鲁大夫季孙行父也。文，谥也。文子忠而有贤行，其举事寡过，不必及三思之也。
子曰：甯武子！马融曰：卫大夫甯喻也。武，谥也。邦有道则知，邦无道则愚。其知可及也。其愚不可及也。孔安国曰：诈愚似实，故曰不可及也。
子在陈，曰：归与！归与！吾党之小子狂简，斐然成章，不知所以裁之也。孔安国曰：简，大也。孔子在陈，思归欲去，曰：吾党之小子，狂者，进取于大道，妄穿凿以成文章，不知所以裁制，我当归以裁制之耳。遂归也。
子曰：伯夷、叔齐不念旧恶，怨是用希。孔安国曰：伯夷、叔齐，孤竹君之二子也。孤竹，国名也。
子曰：孰谓微生高直？孔安国曰：微生，姓也。名高，鲁人也。或乞醯焉，乞诸其邻而与之。孔安国曰：乞之四邻，以应求者，用意委曲，非为直人也。
子曰：巧言、令色、足恭，孔安国曰：足恭，便僻之貌也。左丘明耻之，丘亦耻之。孔安国曰：左丘明，鲁大夫也。匿怨而友其人，孔安国曰：心内相怨而外诈亲也。左丘明耻之，丘亦耻之。
颜渊、季路侍。子曰：盍各曰尔志？子路曰：愿车马，衣轻裘，与朋友共，敝之而无憾。孔安国曰：憾，恨也。颜渊曰：愿无伐善，孔安国曰：自无称己之善也。无施劳。孔安国曰：无以劳事置施于人也。子路曰：愿闻子之志。子曰：老者安之，朋友信之，少者怀之。
子曰：已矣乎！吾未见能见其过而内自讼者也。苞氏曰：讼，犹责也。言人有过，莫能自责也。
子曰：十室之邑，必有忠信如丘者焉，不如丘之好学者也。

[book_title]论语雍也第六
何晏《集解》凡卅章。
子曰：雍也可使南面也。苞氏曰：可使南面者，言任诸侯，可使治国也。仲弓问子桑伯子。王肃曰：伯子，书传无见焉。子曰：可也简。以其能简，故曰可也。仲弓曰：居敬而行简，以临其民，不亦可乎？孔安国曰：居身敬肃，临下宽略，则可也。居简而行简，无乃太简乎？苞氏曰：伯子之简，大简也。子曰：雍之言然。
哀公问曰：弟子孰为好学？孔子对曰：有颜回者好学，不迁怒，不贰过，不幸短命死矣。今也则亡，未闻好学者也。凡人任情，喜怒违理。颜渊任道，怒不过分。迁者，移也，怒当其理，不移易也。不贰过者，有不善，未尝复行也。
子华使于齐，冉子为其母请粟。子曰：与之釡。马融曰：子华，弟子，公西华，赤字也。六斗四升曰釡也。请益，曰：与之庾。苞氏曰：十六斗为庾也。冉子与之粟五秉。马融曰：十六斛曰秉，五秉合八十斛也。子曰：赤之适齐也，乘肥马，衣轻裘。吾闻之也，君子周急不继富，郑玄曰：非冉有与之太多也。原思为之宰，苞氏曰：弟子原宪也。思，字也。孔子为鲁司寇，以原宪为家邑宰也。与之粟九百，辞。孔安国曰：九百，九百斗也。辞，让不受也。子曰：毋，孔安国曰：禄法所当受，毋以让也。以与尔邻里乡党乎？郑玄曰：五家为邻，五邻为里，万二千五百家为乡，五百家为党也。
子谓仲弓曰：犁牛之子骍且角，虽欲勿用，山川其舍诸？犁，杂文也。骍，赤色。角者，角周正，中牺牲也。虽欲以其所生犁而不用，山川宁肯舍之乎？言父虽不善，不害于其子之美也。
子曰：回也，其心三月不违仁，其余则日月至焉而已矣。言余人暂有至仁时，唯回移时而不变也。
季康子问：仲由可使从政也与？子曰：由也果，苞氏曰：果，谓果敢决断也。于从政乎何有？曰：赐也可使从政也与？子曰：赐也达，孔安国曰：达谓通于物理也。于从政乎何有？曰：求也可使从政也与？子曰：求也艺，孔安国曰：《艺》曰多才能也。于从政乎何有？
季氏使闵子骞为费宰，孔安国曰：费，季氏邑也。季氏不臣，而其邑宰叛，闻闵子骞贤，故欲用之也。闵子骞曰：善为我辞焉。孔安国曰：不欲为季氏宰。语使者曰：善为我作辞说，令不复召我之也。如有复我者，孔安国曰：复我者，重来召我也。则吾必在汶上矣。孔安国曰：去之汶水上，欲北如齐也。
伯牛有疾，马融曰：伯牛，弟子冉耕也。子问之，自牖执其手，苞氏曰：有恶疾，不欲见人，故孔子从牗执其手也。曰：亡之，孔安国曰：亡，丧也。疾甚，故持其手曰丧之也。命矣夫！斯人也而有斯疾也。斯人也而有斯疾也。苞氏曰：再言之者，痛惜之甚也。
子曰：贤哉，回也！一箪食，一瓢饮，孔安国曰：箪，笥，瓢，瓠也。在陋巷，人不堪其忧，回也不改其乐，贤哉，回也！孔安国曰：颜渊乐道，虽箪食，在陋巷，不改其所乐也。
冉有曰：非不说子之道也，力不足也。子曰：力不足者，中道而废。今女画。孔安国曰：画，止也。力不足者，当中道而废。今女自止耳，非力极之也。
子谓子夏曰：为君子儒，毋为小人儒。君子为儒，将以明道；小人为儒，则矜其名也。
子游为武城宰。苞氏曰：武城，鲁下邑也。子曰：女得人焉耳乎哉？孔安国曰：焉、耳、乎、哉，皆辞也。曰：有澹台灭明者，行不由径，非公事，未尝至于偃之室也。苞氏曰：澹台，姓；灭明，名也，字子羽。言其公且方也。
子曰：孟之反不伐，孔安国曰：鲁大夫孟之侧也，与齐战，军大败。不伐者，不自伐其功也。奔而殿。将入门，策其马，曰：非敢后也，马不进也。马融曰：殿，在军后者也。前曰启，后曰殿。孟之反贤而有勇，军大奔，犹为殿。人迎，功之，不欲独有其名，故曰：我非敢在后距敌也，马不能进也。
子曰：不有祝𬶍之佞，而有宋朝之美，难乎免于今之世矣。孔安国曰：佞，口才也。祝𬶍，卫大夫，名子鱼也，时世贵之。宋朝，宋国之美人也，而善淫，言当如祝𬶍佞，而反如宋朝之美，难矣，免于今世之害也。
子曰：谁能出不由户者？何莫由斯道也。言人立身成功当由道，譬犹人出入，要当从户也。
子曰：质胜文则野，苞氏曰：野，如野人，言鄙略也。文胜质则史。苞氏曰：史者，文多而质少也。文质彬彬，然后君子。苞氏曰：彬彬，文质相半之貌也。
子曰：人之生也直，马融曰：言人之所以生于世而自终者，以其正直之道也。罔之生也幸而免。苞氏曰：诬罔正直之道而亦生，是幸而免也。
子曰：知者不如好之者，好之者不如乐之者。苞氏曰：学问，知之者，不如好之者笃；好之者，又不如乐之者深也。
子曰：中人以上，可以语上也，中人以下，不可以语上也。王肃曰：上，谓上知之所知也。两举中人，以其可上可下也。
樊迟问知。子曰：务民之义，王肃曰：务所以化导民之义也。敬鬼神而远之，可谓知矣。苞氏曰：敬鬼神而不渎也。问仁。子曰：仁者先难而后获，可谓仁矣。孔安国曰：先劳苦乃得功，此所以为仁也。
子曰：知者乐水，苞氏曰：知者，乐运其才，知以治世，如水流而不知已之也。仁者乐山。仁者乐如山之安固，自然不动，而万物生焉也。知者动，苞氏曰：自进，故动也。仁者静。孔安国曰：无欲，故静也。知者乐，郑玄曰：知者自役得其志，故乐之也。仁者寿。苞氏曰：性静，故寿考也。
子曰：齐一变，至于鲁，鲁一变，至于道。苞氏曰：言齐、鲁有太公、周公之余化也。太公大贤，周公圣人也。今其政教虽衰，若有明君兴之者，齐可使如鲁，鲁可使如大道，行之时之也。
子曰：觚不觚，马融曰：觚，礼器也。一升曰爵，二升曰觚也。觚哉！觚哉！觚哉，觚哉，言非觚也，以喻为政而不得其道，则不成也。
宰我问曰：仁者虽告之曰：井有仁者焉，其从之也。孔安国曰：宰我以为仁者必济人于患难，故问有仁人堕井，将自投下而出之乎？否乎？欲极观仁人忧乐之所至也。子曰：何为其然也？君子可逝也，不可陷也；苞氏曰：逝，往也。言君子可使往视之耳，不肯自投从之也。可欺也，不可罔也。马融曰：可欺者，可使往也。不可罔者，不可得诬罔，令自投下也。
子曰：君子博学于文，约之以礼，亦可以弗畔矣夫。郑玄曰：弗畔，不违道也。
子见南子，子路不说。夫子矢之曰：予所否者，天厌之，天厌之。孔安国曰：䓁以为南子者，卫灵公夫人也。淫乱而灵公惑之。孔子见之者，欲因以说灵公，使行治道也。矢，誓也。子路不说，故夫子誓之曰：行道既非妇人之事，而弟子不说，与之咒誓，义可疑也。
子曰：中庸之为德也，其至矣乎！民鲜久矣。庸，常也。中和可常行之德也。世乱，先王之道废，民鲜能行此道久矣，非适今也。
子贡曰：如能博施于民而能济众者，何如？可谓仁乎？子曰：何事于仁？必也圣乎！尧、舜其犹病诸。孔安国曰：若能广施恩惠，济民于患难，尧、舜至圣，犹病其难也。夫仁者，己欲立而立人，己欲达而达人，能近取譬，可谓仁之方也已。孔安国曰：更为子贡说仁者之行也。方，道也，但能近取譬于己，皆恕己所不欲而勿施于人之也。
《论语》卷第三经一千七百一十一字，注二千八百二十字。

[book_title]论语述而第七
何晏集解旧卅九章，今卅八章。
子曰：述而不作，信而好古，窃比于我老彭。苞氏曰：老彭，殷贤大夫也。好述古事。我若老彭矣，但述之耳也。
子曰：默而识之，学而不厌，诲人不倦，何有于我哉？郑玄曰：人无有是行，于我，我独有之也。
子曰：德之不修也，学之不讲也，闻义不能从也，不善不能改也，是吾忧也。孔安国曰：夫子常以此四者为忧也。
子之燕居，申申如也，夭夭如也。马融曰：申申、夭夭，和舒之貌也。
子曰：甚矣，吾衰也。久矣，吾不复梦见周公也。孔安国曰：孔子衰老，不复梦见周公也。明盛时梦见周公，欲行其道也。
子曰：志于道，志，慕也。道不可体，故志之而已矣也。据于德，据，杖也。德有成形，故可据也。依于仁，依，倚也。仁者功施于人，故可倚之也。游于艺。艺，六艺也。不足据依，故曰遊也。
子曰：自行束修以上，吾未尝无诲焉。孔安国曰：言人能奉礼，自行束修以上，则皆教诲之也。
子曰：不愤不启，不悱不发，举一隅而示之，不以三隅反，则吾不复。郑玄曰：孔子与人言，必待其人心愤愤、口悱悱，乃后启发为之说也，如此则识思之深也，说则举一隅以语之，其人不思其类，则不复重教之也。
子食于有丧者之侧，未尝饱也。子于是日也，哭则不歌。丧者，哀戚，饱食于其侧，是无恻隐之心之也。
子谓颜渊曰：用之则行，舍之则藏，唯我与尔有是夫。孔安国曰：言可行则行，可止则止，唯我与颜渊同耳也。子路曰：子行三军，则谁与？孔安国曰：大国三军，子路见孔子，独美颜渊，以为己有勇。至于夫子为三军将，亦当唯有与己俱，故发此问也。子曰：暴虎凭河，死而无悔者，吾不与也，孔安国曰：暴虎，徒搏也。凭河，徒涉也。必也临事而惧，好谋而成者也。
子曰：富而可求也，虽执鞭之士，吾亦为之。郑玄曰：富贵不可求而得者也，当修德以得之矣。若於道可求者，虽执鞭贱职，我亦为之矣。如不可求者，从吾所好，孔安国曰：所好者，古人之道也。子之所慎。齐、战、疾，孔安国曰：此三者，人所不能慎，而夫子能慎之也。
子在齐，闻韶乐，三月不知肉味，周生烈曰：孔子在齐，闻习韶乐之盛美，故忘于肉味也。曰：不图为乐之至于斯也。王肃曰：为，作也。不图作韶乐至于此。此，齐也。
冉有曰：夫子为卫君乎？孔安国曰：为，犹助也。卫君者，谓辄也。卫灵公逐太子蒯聩，公薨而立孙辄也。后晋赵鞅纳蒯聩于戚，卫石曼姑帅师围之，故问其意助辄否乎？子贡曰：诺。吾将问之。入，曰：伯夷、叔齐何人也？子曰：古之贤人也。曰：怨乎？曰：求仁而得仁，又何怨乎？孔安国曰：夷、齐让国远去，终于饿死，故问怨乎。以让为仁，岂怨乎？出，曰：夫子不为也。郑玄曰：文子争国，恶行也。孔子以伯夷、叔齐为贤且仁，故知不助卫君明也。
子曰：饭蔬食，饮水，曲肱而枕之，乐亦在其中矣。孔安国曰：蔬食，菜食也。肱，臂也。孔子以此为乐也。不义而富且贵，于我如浮云。郑玄曰：富贵而不以义者，于我如浮云，非己之有也。
子曰：加我数年，五十以学《易》，可以无大过矣。《易》穷理尽性以至于命，年五十而知天命，以知天命之年，读至命之书，故可以无大过也。
子所雅言，孔安国曰：雅言，正言也。《诗》、《书》、执《礼》，皆雅言也。郑玄曰：读先王典法，必正言其音，然后义全，故不可有所讳也。礼不诵，故言执也。
叶公问孔子于子路，子路不对。孔安国曰：叶公名诸梁，楚大史也，食采于叶，僭称公。不对者，未知所以答也。子曰：女奚不曰：其为人也，发愤忘食，乐以忘忧，不知老之将至也云尔。
子曰：我非生而知之者，好古，敏而求之者也。郑玄曰：言此者，勉人于学也。子不语，怪、力、乱、神。孔安国曰：怪，性异也。力，谓若傲荡舟、乌获举千钧之属也。乱，谓臣弑君、子弑父也。神，谓鬼神之事也。或无益于教化也，或所不忍言也。子曰：我三人行，必得我师焉，择其善者而从之，其不善者而改之。言我三人行，本无贤愚，择善从之，不善改之，故无常师也。
子曰：天生德于予，桓魋其如予何？苞氏曰：桓魋，宋司马黎也。天生德于予者，谓授以圣性也。合德天地，吉无不利，故曰其如予何也。
子曰：二三子以我为隐子乎？吾无隐乎尔。苞氏曰：二三子，谓诸弟子也。圣人知广道深，弟子学之不能及，以为有所隐匿，故解之也。吾无所行而不与二三子者，是丘也。苞氏曰：我所为无不与尔共之者，是丘之心也。
子以四教：文、行、忠、信。四者有形质，可举以教也；
子曰：圣人，吾不得而见之矣。得见君子者，斯可矣。疾世无明君也。
子曰：善人，吾不得而见之矣；得见有恒者，斯可矣。亡而为有，虚而为盈，约而为㤗，难乎有恒矣。孔安国曰：难可名之为有常也。
子钓而不纲，弋不射宿。孔安国曰：钓者，一竿钓也。纲者，为大纲，以撗绝流，以缴繋钓，罗属著纲也。弋，缴射也。宿，宿鸟也。
子曰：盖有不知而作之者，我无是也。苞氏曰：时人多有穿凿妄作篇籍者，故云然也。多闻，择其善者而从之。多见而识之，知次也。孔安国曰：如此，次于知之者也。
互乡难与言。童子见，门人惑。郑玄曰：互乡，乡名也。其乡人言语自专，不达时宜，而有童子来见孔子，门人怪孔子见也。子曰：与其进也，不与其退也。唯何甚。孔安国曰：教诲之道，与其进，不与其退，怪我见此童子，恶恶何一甚也。人洁己以进，与其洁也，不保其往也。郑玄曰：往，犹去也。人虚己自洁而来，当与其进之，亦何能保其去后之行也。
子曰：仁远乎哉！我欲仁，斯仁至矣。苞氏曰：仁道不远，行之则是至也。
陈司败问：昭公知礼乎？孔安国曰：司败，官名也，陈大夫也。昭公，鲁昭公也。孔子对曰：知礼。孔子退。揖巫马期而进之，曰：吾闻君子不党。君娶于吴，为同姓，谓之《吴孟子》。君而知礼，孰不知礼。孔安国曰：巫马期，弟子也，名施，相助匿非曰党。鲁、吴俱姫姓也。礼，同姓不婚，而君娶之，当称吴姬，讳曰孟子也。巫马期以告。子曰：丘也幸，苟有过，人必知之。孔安国曰：以司败言告也。讳国恶，礼也。圣人智深道弘，故受以为过也。
子与人歌而善，必使反之，而后和之。乐其善，故使重歌而后自和之也。
子曰：文，莫吾犹人也。莫，无也。文无者，犹俗言文不也。文不吾犹人者，言凡文皆不胜于人也。躬行君子，则吾未之有得也。孔安国曰：躬为君子，己未能得之也。
子曰：若圣与仁，则吾岂敢。孔安国曰：孔子谦，不敢自名仁、圣也。抑为之不厌，诲人不倦，则可谓云尔已矣。公西华曰：正唯弟子不能学也。苞氏曰：正如所言，弟子犹不能学也，况仁圣乎也。
子疾病，子路请祷。苞氏曰：祷，祷请于鬼神也。子曰：有诸？周生烈曰：言有此祷请于鬼神之事乎也。子路对曰：有之。诔曰：祷尔于上下神祗。孔安国曰：子路，失指也。诔，祷，篇名也。子曰：丘之祷之久矣。孔安国曰：孔子素行合于神明，故曰丘之祷之久矣。
子曰：奢则不逊，俭则固，与其不逊也，宁固。孔安国曰：俱失之也。奢不如俭，奢则僭上，俭则不及礼耳。固，陋也。
子曰：君子坦荡荡，小人长戚戚。郑玄曰：坦荡荡，宽广貌也。长戚戚，多忧惧貌也。
子温而厉，威而不猛，恭而安。

[book_title]论语㤗伯第八
何晏《集解》凡廿一章。
子曰：㤗伯，其可谓至德也已矣。三以天下让，民无得而称焉。王肃曰：㤗伯，周太王之太子也。次仲雍，少弟曰季历。季历贤，又生圣子文王昌。昌必有天下，故㤗伯以天下三让于王季。其让隐，故无得而称言之者，所以为至德也。
子曰：恭而无礼则劳，慎而无礼则葸，葸，畏惧之貌也。言慎而不以礼节之，则常畏惧也。勇而无礼则乱，直而无礼则绞。马融曰：绞，绞刺也。君子笃于亲，则民兴于仁；故旧不遗，则民不偷。苞氏曰：兴，起也。君能厚于亲属，不遗忘其故旧，行之美者也。则民皆化之，起为仁厚之行。不偷薄也。
曾子有疾，召门弟子曰：启予足，启予手。郑玄曰：启，开也。曾子以为受身体于父母，不敢毁伤之，故使弟子开衾而视之也。《诗》云：战战兢兢，如临深渊，如履薄冰。孔安国曰：言此诗者，喻己常诫慎，恐有所毁伤也。而今而后，吾知免夫！小子！周生烈曰：乃今日而后，我自知免于患难矣。小子，弟子也。呼者，欲使听识其言也。
曾子有疾，孟敬子问之。马融曰：孟敬子，鲁大夫仲孙踕也。曾子言曰：鸟之将死，其鸣也哀；人之将死，其言也善。苞氏曰：欲戒敬子，言我将且死，言善可用也。君子所贵道者三：动容貌，斯远暴慢矣；正颜色，斯近信矣；出辞气，斯远鄙倍矣；郑玄曰：此道，谓礼也。动容貌，能济济跄跄，则人不敢暴慢之也，正颜色，能务庄严栗，则人不敢欺诞之也，出辞气，能顺而说，则无恶戾之言入于耳也。笾豆之事，则有司存。苞氏曰：敬子忘大务小，故又戒之以此也。笾豆，礼器也。
曾子曰：以能问于不能，以多问于寡，有若无，实若虚，犯而不校。苞氏曰：校，报也。言见侵犯而不报之也。昔者吾友尝从事于斯矣。马融曰：友，谓颜渊也。
曾子曰：可以托六尺之孤，孔安国曰：六尺之孤，谓幼少之君也。可以寄百里之命，孔安国曰：摄君之政令也。临大节而不可夺也。大节，安国家，定社稷也。夺者，不可倾夺之也。君子人与？君子人也。
曾子曰：士不可以不弘毅，任重而道远，苞氏曰：弘，大也。毅，强而能决断也。士弘毅，然后能负重任，致远路也。仁，以为己任，不亦重乎？死而后已，不亦远乎？孔安国曰：以仁为己任，重莫重焉；死而后已，远莫远焉也。
子曰：兴于《诗》，苞氏曰：兴，起也。言修身当先学《诗》也。立于礼，苞氏曰：礼者，所以立身也。成于乐。孔安国曰：乐，所以成性也。
子曰：民可使由之，不可使知之。由，用也。可使用而不可使知者，百姓能日用而不能知也。
子曰：好勇疾贫，乱也。苞氏曰：好勇之人，而患疾己之贫贱者，必将为乱也。人而不仁，疾之已甚，乱也。孔安国曰：疾恶太甚，亦使其为乱也。
子曰：如有周公之才之美，使骄且吝，其余不足观也已矣。孔安国曰：周公者，周公旦也。
子曰：三年学，不至于谷，不易得也已。孔安国曰：谷，善也。言人三岁学，不至于善，不可得。言必无及也，所以劝人于学也。
子曰：笃信好学，守死善道，危邦不入，乱邦不居。天下有道则见，无道则隐。苞氏曰：言行当常然也。危邦不入，谓始欲往也。乱邦不居，今欲去也。臣弑君，子弑父，乱也。危者，将乱之兆也。邦有道，贫且贱焉，耻也；邦无道，富且贵焉，耻也。
子曰：不在其位，不谋其政也。孔安国曰：欲各专一于其职也。
子曰：师挚之始，《关雎》之乱，洋洋乎盈耳哉！郑玄曰：师挚，鲁大师之名。始，犹首也。周道既衰，郑、卫之音作，正乐废而失节，鲁大师挚识《关雎》之声，而首理其乱，洋洋乎盈耳哉，听而美也。
子曰：狂而不直，孔安国曰：狂者，进取，宜直也。侗而不愿，孔安国曰：侗，未成器之人也。宜，谨愿也。悾悾而不信，苞氏曰：悾悾，悫悫也。宜，可信也。吾不知之矣。孔安国曰：言皆与常度反，故我不知也。
子曰：学如不及，犹恐失之。学自外入，至熟乃可长久。如不及，犹恐失之耳也。
子曰：巍巍乎，舜禹之有天下也，而不与焉。美舜禹已不与，求天下而得之也。巍巍者，高大之称也。
子曰、大哉尧之为君也。巍巍乎！唯天为大。唯尧则之。孔安国曰：则，法也。美尧能法天而行化也。荡荡乎，民无能名焉。苞氏曰：荡荡，广远之称也。言其布德广远，民无能识名焉。巍巍乎其有成㓛也。㓛成化隆，高大巍巍也。焕乎其有文章。焕，明也。其立文垂制，复，著明也。
舜有臣五人而天下治。孔安国曰：禹、稷、契、皋陶、伯益也。武王曰、予有乱臣十人。孔安国曰：乱，理也。理官者十人也。谓周公旦、召公奭、太公望、毕公、荣公、太颠、闳夭、散宜生、南宫适也。其余一人，谓文母也。孔子曰：才难，不其然乎。唐虞之际，于斯为盛。有妇人焉，九人而已，孔安国曰：唐者，尧号也。虞者，舜号也。际者，尧舜交会之间也。斯，此也。此，于周也。言尧舜交会之间，比于此周，周最盛，多贤，然尚有一妇人，其余九人而已，大才难得，岂不然乎？三分天下有其二，以服事殷、周，德其可谓至德也已矣。苞氏曰：殷纣淫乱，文王为西伯，而有圣德，天下之归周者三分有二，而犹以服事殷，故谓之至德也。
子曰：禹，吾无间然矣。孔安国曰：孔子推禹功德之盛，言己不能复间厕其间也。菲饮食而致孝乎鬼神，马融曰：菲，薄也。致孝乎鬼神，祭祀丰洁也。恶衣服而致美乎黻冕，孔安国曰：损其常服，以盛祭服也。卑宫室而尽力乎沟洫。苞氏曰：方里为井，井间有沟，沟广深四尺。十里为城，城间有洫，洫广深八尺也。禹，吾无间然矣。
《论语》卷第四经一千五百十四字，注二千三百七十七字。

[book_title]论语子罕第九
何晏《集解》《凡》卅一章，《皇》卅章。
子罕言利，与命与仁。罕者，希也。利者，义之和也。命者，天之命也。仁者，行之盛也。寡能及之，故希言也。
达巷党人曰：大哉，孔子！博学而无所成名。郑玄曰：达巷，党名也。五百家为党。此党之人，美孔子博学道艺，不成一名而已也。子闻之，谓门弟子曰：吾何执？执御乎？执射乎？吾执御矣。郑玄曰：闻人美之，承以谦也。吾执御者，欲名六艺之卑也。
子曰：麻冕，礼也，今也纯，俭，吾从众。孔安国曰：冕，缁布冠也。古者绩麻三十升布以为之。纯，丝也，丝易成，故从俭也。拜下，礼也，今拜乎上，㤗，虽违众，吾从下。王肃曰：臣之与君行礼者，下拜然后升成礼。时臣骄㤗，故于上拜。今从下，礼之恭也。
子绝四：毋意，以道为度，故不任意也。毋必，用之则行，舍之则藏，故无专必也。毋固，无可无不可，故无固行也。毋我。述古而不自作，处群萃而不自异，唯道是从，故不自有其身也。
子畏于匡，苞氏曰：匡人误围夫子，以为阳虎。阳虎尝暴于匡，夫子弟子颜克，时又与虎俱往。后克为夫子御，至于匡，匡人相与共识克。又夫子容貌与虎相似，故匡人以兵围之也。曰：文王既没，文不在兹乎？孔安国曰：兹，此也。言文王虽已没，其文见在此。此，自此其身也。天之将丧斯文也，后死者不得与于斯文也。孔安国曰：文王既没，故孔子自谓后死也。言天将丧此文者，本不当使我知之，今使我知，未欲丧之。天之未丧斯文，匡人其如予何？马融曰：如予何者，犹言奈我何也。天之未丧此文也，则我当传之，匡人欲奈我何。言其不能违天而害己也。太宰问于子贡曰：夫子圣者与？何其多能也？孔安国曰：太宰，大夫官名也。或吴或宋，未可分也。疑孔子多能于小艺也。子贡曰：固天纵之将圣，又多能也。孔安国曰：言天固纵之大圣之德，又使多能也。子闻之曰：太宰知我者乎？吾少也贱，故多能鄙事。君子多乎哉？不多也。苞氏曰：我少小贫贱，常自执事，故多能为鄙人之事。君子固不当多能也。牢曰：子云：吾不试，故艺。郑玄曰：牢，弟子子牢也。试，用也。言孔子自云，我不见用，故多能伎艺也。
子曰：吾有知乎哉？无知也。知者，知意之知也。言知者，言未必尽也。今我诚尽也。有鄙夫问于我，空空如也。我叩其两端而竭焉。孔安国曰：有鄙夫来问于我，其意空空然，我则发事之终始两端以语之，竭尽所知，不为有爱也。
子曰：凤鸟不至，河不出图，吾已矣夫。孔安国曰：有圣人受命，则凤鸟至，河出图。今天无此瑞，吾已矣夫者，不得见也。河图，八卦是也。
子见齐衰者、冕衣裳者与瞽者，苞氏曰：冕者，冕冠也，大夫之服也。瞽者，盲者也。见之，虽少者必作，过之必趋。苞氏曰：作，起也。趋，疾行也。此夫子哀有丧，尊在位，恤不成人之也。
颜渊喟然叹曰：喟然，叹声也。仰之㫆高，钻之㫆坚，言不可穷尽也。瞻之在前，忽焉在后。言忽恍不可为形像也。夫子循循然善诱人，循循，次序貌也。诱，进也。言夫子正以此道劝进人，有次序也。博我以文，约我以礼，欲罢不能，既竭吾才，如有所立卓尔，虽欲从之，未由也已。孔安国曰：言夫子既以文章𨳩博我，又以礼节节约我，使我欲罢而不能已。竭我才矣，其有所立，则又卓然不可及。言己虽蒙夫子之善诱，犹不能及夫子之所立也。
子疾病，苞氏曰：疾甚曰病也。子路使门人为臣。郑玄曰：孔子尝为大夫，故子路欲使弟子行其臣之礼也。病间，曰：久矣哉，由之行诈也。无臣而为有臣，吾谁欺？欺天乎？孔安国曰：病小差曰间。言子路有是心，非唯今日也。且予与其死于臣之手也，无宁死于二三子之手乎？马融曰：无宁，宁也。二三子，门人也。既使我有臣而死其手，我宁死弟子之手乎也。且予纵不得大葬，孔安国曰：君臣礼葬也。予死于道路乎？马融曰：就使之不得以君臣之礼葬，有二三子在，我宁当忧弃于道路乎？
子贡曰：有美玉于斯，韫椟而藏诸？求善贾而沽诸？马融曰：韫，藏也。椟，匮也。藏诸匮中。沽，卖也。得善贾，宁卖之耶也。子曰：沽之哉！沽之哉！我待贾者，苞氏曰：沽之哉，不袨卖之辞也。我居而待贾者也。
子欲居九夷，马融曰：九夷，东方之夷，有九种也。或曰：陋，如之何？子曰：君子居之，何陋之有？马融曰：君子所居者，皆化也。
子曰：吾自卫反于鲁，然后乐正，雅颂各得其所。郑玄曰：反鲁，鲁哀公十一年冬也。是时道衰乐废，孔子来还，乃正之。故曰：雅颂各得其所也。
子曰：出则事公卿，入则事父兄，丧事不敢不勉，不为酒困，何有于我哉？马融曰：困，乱也。
子在川上，曰：逝者如斯夫，不舍昼夜。苞氏曰：逝，往也。言凡往者，如川之流也。
子曰：吾未见好德如好色者也。疾时人薄于德而厚于色也，故发此言也。
子曰：譬如为山，未成一篑，止，吾止也。苞氏曰：篑，土笼也。此劝人进于道德也。为山者，其功虽已多，未成一笼，而中道止者，我不以其前功多而善之，见其志不遂，故不与也。譬如平地，虽覆一篑，进，吾往也。马融曰：平地者，将进加功，虽始覆一篑，我不以其见功少而薄之也。据其欲进而与之也。
子曰：语之而不惰者，其回与？颜渊则解，故语之不惰。余人不解，故有惰语之时也。
子谓颜渊，曰：惜乎！吾见其进也，未见其止也。苞氏曰：孔子谓颜渊进益未止，痛惜之甚也。
子曰：苗而不秀者有矣夫！秀而不实者有矣夫！孔安国曰：言万物有生而不育成者，喻人亦然也。
子曰：后生可畏也，焉知来者之不如今也？后生。谓年少也。四十五十而无闻焉，斯亦不足畏也已矣。
子曰：《法语》之言，能无从乎？改之为贵。孔安国曰：人有过，以正道告之，口无不顺从之，能必改乃为贵也矣。巽与之言，能无说乎？绎之为贵。马融曰：巽，恭也。谓恭巽谨敬之言，闻之无不悦也。能寻绎行之，乃为贵也。悦而不绎，从而不改，吾未〔+如之何也已矣。
子曰：主忠信，无友不如己者，过则勿惮改。慎其所主、所友，有过务改，皆所以为益也。
子曰：三军可夺帅也，匹夫不可夺志也。孔安国曰：三军虽众，人心非一，则其将帅可夺之而取，匹夫虽微，苟守其志，不可得而夺也。
子曰：衣弊缊袍与衣狐貉者立，而不耻者，其由与？孔安国曰：缊，枲著也。不忮不求，何用不臧？马融曰：忮，害也。臧，善也。言不忮害，不贪求，何用为不善，疾贪恶忮害之诗也。子路终身诵之。子曰：是道也，何足以臧？马融曰：臧，善也。尚复有美于是者，何足以为善也。
子曰：岁寒，然后知松柏之后雕也。大寒之岁，众木皆死，然后知松柏小雕伤也。平岁则众木亦有不死者，故须岁寒而后别之。喻凡人处治世，亦能自修整，与君子同。在浊世，然后知君子之正不苟容也。
子曰：知者不惑，苞氏曰：不惑乱也。仁者不忧，孔安国曰：无忧患也。勇者不惧。
子曰：可与共学，未可与适道；适，之也。虽学，或得异端，未必能之道也。可与适道，未可与立；虽能之道，未必能以有所成立也。可与立，未可与权。虽能有所立，未必能权量其轻重之极也。
唐棣之华，偏其反而。岂不尔思？室是远而。逸《诗》也。《唐棣》，栘也。华反而后合，赋此诗以言权，道反而后至大顺也。思其人而不得见者，其室远也。以言思权而不得见者，其道远也。子曰：未之思也，夫何远之有哉？夫思者，当思其反，反是不思，所以为远也。能思其反，何远之有？言权可知，唯不知思耳。思之有次序，斯可知之也。

[book_title]论语乡党第十
何晏《集解》凡一章：
孔子于乡党，恂恂如也，似不能言者。王肃曰：恂恂，温恭之貌也。
其在宗庙朝廷，便便言，唯谨尔。郑玄曰：便便，办也，虽办而谨敬也。
朝，与下大夫言，侃侃如也；孔安国曰：侃侃，和乐之貌也。与上大夫言，訚訚如也。孔安国曰：訚訚，中正之貌也。君在，𣥹踖如也，与与如也。马融曰：君在者，君视朝也。𣥹踖，恭敬之貌也。与与，威仪中适之貌也。
君召使摈，郑玄曰：君召使摈者，有宾客使迎也。色勃如也，孔安国曰：必变色也。足躩如也。苞氏曰：盘辟，貌之也。揖所与立，左右其手，衣前后裣，如也。郑玄曰：揖左人，左其手；揖右人，右其手。一俯一仰，故衣前后则裣如也。趋进，翼如也。孔安国曰：言端好也。宾退，必𣸪命，曰：宾不顾矣。孔安国曰：复命，白君，宾已去也矣。
入公门，鞠躬如也，如不容。孔安国曰：敛身也。立不中门，行不履阈。孔安国曰：阈，门限也。过位，色勃如也，足躩如也，苞氏曰：过君之空位也。其言似不足者。摄齐升堂，鞠躬如也，屏气似不息者。孔安国曰：皆重慎也。衣下曰齐，摄齐者，抠衣也。出降一等，逞颜色，怡怡如也。孔安国曰：先屏气，下阶舒气，故怡怡如也。没阶，趋进，翼如也。孔安国曰：没，尽也。下尽阶也。复其位，𣥹踖如也。孔安国曰：来时所过位也。
执圭，鞠躬如也，如不胜。苞氏曰：为君使以聘问邻国。执持君之圭，鞠躬者，敬慎之至也。上如揖，下如授。勃如战色，足蹜蹜如有循也。郑玄曰：上如揖，授玉宜，敬也；下如授，不敢忘礼，战色，敬也。足蹜蹜如有循，举前曳踵行之也。享礼，有容色，郑玄曰：享，献也。聘礼既聘而享，享用圭璧，有庭实也。私觌，愉愉如也。郑玄曰：觌，见也。既享，乃以私礼见。愉愉，颜色之和也。
君子不以绀𮉪饰，孔安国曰：一入曰𮉪。饰者，不以为领袖缘也。绀者，齐服盛色，以为饰，似衣齐服也。𮉪者，三年练，以𮉪饰衣，为其似衣丧服，故皆不以饰衣也。红紫，不以为䙝服。王肃曰：䙝服，私居非公会之服者也，皆不正。䙝尚不衣，正服无所施也。当暑，缜黹绤，必表而出。孔安国曰：暑则单服，黹绤，葛也，必表而出，加上衣也。缁衣，羔裘，素衣，麑裘，黄衣，狐裘。䙝裘长，短右袂，孔安国曰：服皆中外之色相称也。私家裘长主，温也。短右袂者，便作事也。必有寝衣。长一身有半，孔安国曰：今之被也。狐貉之厚以居。郑玄曰：在家以接宾客之也。去丧，无所不佩，孔安国曰：去，除也。非丧则备佩，所宜佩也。非惟裳，必杀之。王肃曰：衣必有杀缝，唯帷裳无杀之也。羔裘玄冠不以吊。孔安国曰：丧主素，吉主玄，吉凶异服，故不相吊也。吉月，必朝服而朝。孔安国曰：吉月，月朔也。朝服，皮弁服也。斋必有明。衣，布也。孔安国曰：以布为沐浴之衣也。斋必变食，孔安国曰：改常食也。居必迁坐。孔安国曰：易，常处也。
食不厌精，脍不厌细。食𮩞而𮩝，孔安国曰：𮩞𮩝，臭味变也。鱼馁而肉败，不食。孔安国曰：鱼败曰馁也。色恶，不食，臭恶，不食。失饪，不食。孔安国曰：失饪，失生熟之节也。不时，不食。郑玄曰：不时，非朝夕日中时也。割不正，不食。不得其酱，不食。马融曰：鱼脍非芥酱不食也。肉虽多，不使胜食气。唯酒无量，不及乱。沽酒市脯，不食。不撤姜食，孔安国曰：撤，去也。齐禁薰物，姜辛不臭，故不去也。不多食。孔安国曰：不过饱。祭于公，不宿肉。周生烈曰：助祭于君，所得牲体，归则以班赐，不留神惠也。祭肉，不出三日。出三日，不食之矣。郑玄曰：自其家祭肉也，过三日不食也，是亵鬼神之余也。食不语，寝不言。虽疏食，菜羹、瓜，祭，必齐如也。孔安国曰：齐，严敬之貌也。三物虽薄，祭之必敬也。席不正，不坐。
乡人饮酒，杖者出，斯出矣。孔安国曰：杖者，老人也。乡人饮酒之礼，主于老者，老者礼毕出，孔子从而出之。乡人傩，朝服而立，阼阶，孔安国曰：傩，驱逐疫鬼也。恐惊先祖，故朝服立于庙之阼阶也。
问人于他邦，再拜送之。孔安国曰：拜送使者，敬也。康子馈药，拜而受之，苞氏曰：遗孔子药也。曰：丘未达，不敢尝之。孔安国曰：未知其故，故不尝，礼也。
厩焚。子退朝，曰：伤人乎？不问马。郑玄曰：重人，贱畜也。退朝，自鲁君之朝来归。
君赐食，必正席先尝。孔安国曰：敬君之惠也。既尝之，乃以班赐之也。君赐腥，必熟而荐之。孔安国曰：荐，荐其先祖也。君赐生，必畜之。侍食于君，君祭，先饭。郑玄曰：于君祭，则先饮矣，若为先尝食然也。疾，君视之，东首，加朝服𢬘，绅。苞氏曰：夫子疾也，处南牗之下，东首，加其朝服𢬘，绅。绅，太带。不敢不衣朝服见君也。君命召，不俟驾行矣。郑玄曰：急趋君命也。行出而车既驾从也。入太庙，每事问。郑玄曰：为君助祭也。大庙，周公庙也。
朋友死，无所归，曰：于我殡。孔安国曰：重朋友之恩也。无所归，无亲昵也。朋友之馈，虽车马，非祭肉，不拜。孔安国曰：不拜，有通财之义也。
寝不尸，苞氏曰：偃卧四体，布展手足，似死人也。居不容。孔安国曰：为家室之敬难久也。子见齐衰者，虽狎必变。孔安国曰：狎者，素亲狎也。见冕者与瞽者，虽䙝必以貌。周生烈曰：䙝，谓数相见也。必当以貌礼也。凶服者式之。式负版者。孔安国曰：凶服者，送死之衣物也；负版者，持邦国之图籍者也。有盛馔，必变色而作。孔安国曰：作，起也。敬主人之亲馈也。迅雷风烈，必变。郑玄曰：敬天之怒，风疾雷为烈也。升车，必正立执绥。周生烈曰：必正立执绥，所以为安也。车中不内顾，苞氏曰：车中不内顾者，前视不过衡扼，傍视不过𫐎毂之也。不疾言，不亲指，
色斯举矣。马融曰：见颜色不善，则去之也。翔而后集，周生烈曰：廽翔，审观而后下止也。曰：山梁雌雉，时哉！时哉！子路供之，三嗅而作。言山梁雌雉得其时，而人不得时，故叹之。子路以其时物，故供具之，非其本意，不苟食，故三嗅而起也。
《论语》卷第五经一千四百六十二字，注二千二百九十七字。

[book_title]论语先进第十一
何晏《集解》凡二十三章。
子曰：先进于礼乐，野人也；后进于礼乐，君子也。先进、后进，谓士先后辈也。礼乐因世损益，后进与礼乐，俱得时之中，斯君子矣。先进有古风，斯野人也。如用之，则吾从先进。苞氏曰：将移风易俗，归之纯素，先进犹近古风，故从之也。
子曰：从我于陈蔡者，皆不及门者也。郑玄曰：言弟子之从我而厄于陈、蔡者，皆不及仕进之门，而失其所也。
《子》曰：德行：颜渊、闵子骞、冉伯牛、仲弓。《言语》：宰我、子贡。政事：冉有、季路。文学：子游、子夏。
子曰：回也，非助我者也，于吾言无所不说。孔安国曰：助，犹益也。言回闻言即解，无可，发起增益于己也。
子曰：孝哉！闵子骞。人不间于其父母兄弟之言。陈群曰：言闵子骞，为人上事父母，下顺兄弟，动静尽善，故人不得有非间之言也。
南容三复白圭孔安国曰：《诗》云：白圭之玷尚可磨也。斯言之玷，不可为也。南容读诗至此，三反复之，是其心慎言也。孔子以其兄之子妻之。
季康子问：弟子孰为好学。孔子对曰：有颜回者好学，不迁怒，不贰过，不幸短命死矣。今也则亡，未闻好学者也。
颜渊死，颜路请子之车。孔安国曰：颜路，颜渊之父也。家贫，故欲请孔子之车，卖以作椁。子曰：才不才，亦各言其子也。鲤死，有棺而无椁，吾不可徒行，以为之椁。以吾从大夫之后，吾以不可徒行也。孔安国曰：鲤，孔子之子伯鱼。孔子时为大夫，故言吾从大夫之后，不可以徒行，是谦辞也。
颜渊死，子曰：噫！苞氏曰：噫，痛伤之声。天丧予？天丧予！天丧予者，若丧己也。再言之者，痛惜之甚也。
颜渊死，子哭之恸。马融曰：恸，哀过也。从者曰：子恸矣。子曰：有恸乎？孔安国曰：不自知己之悲哀之过也。非夫人之为恸，而谁为恸？
颜渊死，门人欲厚葬之。子曰：不可。《礼》：贫富各有宜。颜渊家贫，而门人欲厚葬之，故不听也。门人厚葬之。子曰：回也视予犹父也，予不得视犹子也。非我也，夫二三子也。马融曰：言回自有父。父意欲听门人厚葬之，我不得制止，非其厚葬，故云尔也。
季路问事鬼神。子曰：未能事人，焉能事鬼？曰：敢问事死？曰：未知生，焉知死？陈群曰：鬼神及死事难明，语之无益，故不答也。
闵子骞侍侧，訚訚如也。子路，行行如也。冉子、子贡，侃侃如也。子乐。郑玄曰：乐各尽其性也。行行，刚强之貌也。若由也，不得其死然。孔安国曰：不得以寿终也。
鲁人为长府。闵子骞曰：仍旧贯，如之何？何必改作？郑玄曰：长府，藏名也。藏货曰府。仍，因也。贯，事也。因旧事则可，何乃复更改作也。子曰：夫人不言，言必有中。王肃曰：言必有中，善其不欲劳民改作之也。
子曰：由之鼓瑟，奚为于丘之门？马融曰：言子路鼓瑟，不合雅颂也。门人不敬子路。子曰：由也升堂矣，未入于室也。马融曰：升我堂矣，未入室耳。门人不解，谓孔子言为贱子路，故复解之也。
子贡问：师与摘也孰贤乎？子曰：师也过，摘也不及。孔安国曰：言俱不得中也。曰：然则师愈与？子曰：过犹不及也。愈，犹胜也。
季氏富于周公，孔安国曰：周公，天子之宰、卿士也。而求也为之聚敛而附益之。孔安国曰：冉求为季氏宰，为之急赋税也。子曰：非吾徒也。小子鸣鼓而攻之可也。郑玄曰：小子，门人也。鸣鼓，声其罪以责之。
柴也愚，弟子高柴也，字子羔。愚，愚直之愚也。参也鲁。孔安国曰：鲁，钝也。曾子迟钝也。师僻也，马融曰：子张才过人，失在邪僻，文过也。由唁也。郑玄曰：子路之行，失于吸唁也。
子曰：回也其庶乎！屡空。赐不受命，而货殖焉，忆则屡中。言回庶几圣道，虽数空匮，而乐在其中矣。赐不受教命，唯财货是殖，亿度是非，盖美回所以励赐也。一曰屡，犹每也，空，犹虚中也。以圣人之善教，数子之庶几，犹不至于知道者，各内有此害也。其于庶几每能虚中者，唯回怀道深远，不虚心，不能知道。子贡无数子病，然亦不知道者，虽不穷理而幸中，虽非天命而偶富，亦所以不虚心也。
子张问善人之道。子曰：不践迹，亦不入于室。孔安国曰：践，循也。言善人不循追旧迹而已，亦多少能创业，然亦不能入于圣人之奥室也。
子曰：论笃是与，君子者乎？色庄者乎！论笃者，谓口无择言也。君子者，谓身无鄙行也。色庄者，不恶而严，以远小人者也。言此三者，皆可以为善人者也。
子路问：闻斯行诸？苞氏曰：赈穷救之之事也。子曰：有父兄在，如之何其闻斯行之也？孔安国曰：当白父兄，不可得自专也。冉有问：闻斯行诸？子曰：闻斯行之。公西华曰：由也问：闻斯行诸？子曰：有父兄在。求也问：闻斯行诸？子曰：闻斯行之。赤也惑，敢问。孔安国曰：惑其问同而答异也。子曰：求也退，故进之。由也兼人，故退之。郑玄曰：言冉有性谦退，子路务在胜尚人，各因其人之失而正也。
子畏于匡，颜渊后。孔安国曰：言与孔子相失，故在后也。子曰：吾以汝为死矣。曰：子在，回何敢死？苞氏曰：言夫子在，己无所敢死也。
季子然问：仲由：冉求可谓大臣与？孔安国曰：季子然，季氏之子弟。自多得臣此二子，故问之。子曰：吾以子为异之问，曾由与求之问。孔安国曰：谓子问异事耳，则此二人之问，安足为大臣乎？所谓大臣者，以道事君，不可则止。今由与求也，可谓具臣矣。孔安国曰：言备臣数而已也。曰：然则从之者与？孔安国曰：问为臣皆当从君所欲邪？子曰：弑父与君，亦不从也。孔安国曰：二子虽从其主，亦不与为大逆也。
子路使子羔为费宰。子曰：贼夫人之子。苞氏曰：子羔学未熟习，而使为政，所以贼害人也。子路曰：有民人焉，有社稷焉，何必读书，然后为学？孔安国曰：言治民事神，于是而习，亦学也。子曰：是故恶夫佞者。孔安国曰：疾其以口给应，遂己非，而不知穷也。
子路、曾晢、孔安国曰：曾晢，曾参父也，名点。冉有、公西华侍坐。子曰：以吾一日长乎尔，无吾以也。孔安国曰：言我问汝，汝无以我长故难对也。居则曰：不吾知也。孔安国曰：汝常居云，人不知己。如或知尔，则何以哉？孔安国曰：如有用汝者，则何以为治乎？子路率尔而对，率尔，先三人对也。曰：千乘之国，摄乎大国间，加之以师旅，因之以饥馑。苞氏曰：摄，摄迫乎大国之间也。由也为之，比及三年，可使有勇，且知方也。方，义方也。夫子哂之。马融曰：哂，笑也。求，尔何如？对曰：方六七十。如五、六十，求性谦退，言欲得方六七十，如五六十里小国治之而已也。求也为之，比及三年，可使足民也。如其礼乐，以俟君子。孔安国曰：求自云能足民而已，谓衣食足也。若礼乐之化，当以待君子，谦辞也。赤，尔何如？对曰：非曰能之也，愿学焉。宗庙之事，如会同，端章甫，愿为小相焉。郑玄曰：我非自言能也，愿学为之。宗庙之事，谓祭祀也。诸侯时见曰会，殷见曰同。端，玄端也，衣玄端、冠章甫，诸侯日视朝之服也。小相，谓相君之礼者也。点，尔何如？鼓瑟希，孔安国曰：思所以对，故音希也。铿尔，舍瑟而作。对曰：异乎三子者之撰。孔安国曰：置瑟，起对也。撰，具也，为政之具也。铿尔者，投瑟之声也。子曰：何伤乎？亦各言其志也。孔安国曰：各言己志，于义无伤之。曰：暮春者，春服既成，得冠者五六人，童子六七人。浴乎沂，风乎舞雩，咏而归。苞氏曰：暮春者，季春三月也。春服既成者，衣单袷之时也。我欲得冠者五六人，童子六七人，浴于沂水之上，风凉于舞雩之下，歌咏先王之道，归夫子之门也。夫子喟然叹曰。吾与点也。周生烈曰：善点之独知时之。三子者出，曾晢后。曾晢曰：夫三子者之言何如？子曰：亦各言其志也已矣。曰：夫子何哂由也？子曰：为国以礼，其言不让，是故哂之。苞氏曰：为国以礼，礼贵让。子路言不让，故笑之。唯求，则非邦也与，安见方六七十如五六十而非邦也者？唯赤则非邦也与？宗庙之事，如会同，非诸侯如之何？孔安国曰：明皆诸侯之事，与子路同，徒笑子路不让也。赤也为之小，孰能为之大相？孔安国曰：赤谦，言小相耳，孰能为大相者也？

[book_title]论语颜渊第十二
何晏《集解》凡廿四章。
颜渊问仁，子曰：克己𣸪礼为仁。马融曰：克己，约身也。孔安国曰：复，反也。身能反礼，则为仁矣。一日克己复礼，天下归仁焉。马融曰：一日犹见归，况终身乎？为仁由己，而由人乎哉？孔安国曰：行善在己，不在人也。颜渊曰：请问其目。苞氏曰：知其必有条目，故请问之也。子曰：非礼勿视，非礼勿听，非礼勿言，非礼勿动。郑玄曰：此四者，克己复礼之目。颜渊曰：回虽不敏，请事斯语矣。王肃曰：敬事此语，必行之。
仲弓问仁，子曰：出门如见大宾，使民如承大祭，孔安国曰：仁之道，莫尚乎敬也。己所不欲，勿施于人。在邦无怨，在家无怨。苞氏曰：在邦为诸侯也，在家为卿大夫也。仲弓曰：雍虽不敏，请事斯语矣。
司马牛问仁。子曰：仁者其言也讱也。孔安国曰：讱，难也。牛，宋人也，弟子司马犁也。曰：其言也讱，斯可谓之仁已矣乎？子曰：为之难，言之得无讱乎？孔安国曰：行仁难，言仁亦不得不难矣。
司马牛问君子。子曰：君子不忧不惧。孔安国曰：牛兄桓魋将为乱，牛自宋来学，常忧惧，故孔子解之。曰：不忧不惧，斯可谓君子已乎？子曰：内省不疚，夫何忧何惧？苞氏曰：疚，病也。内省无罪恶，无可忧惧也。
司马牛忧，曰：人皆有兄弟，我独亡。郑玄曰：牛兄桓魋行恶，死亡无日，我为无兄弟也。子夏曰：商闻之矣，死生有命，富贵在天。君子敬而无失，与人恭而有礼，四海之内，皆为兄弟也。君子何患乎无兄弟也？苞氏曰：君子疏恶而友贤，九州之人皆可以礼亲之。
子张问明。子曰：浸润之譛，肤受之诉，不行焉，可谓明也已矣。郑玄曰：譛人之言，如水之浸润，以渐成人之祸。马融曰：肤受，皮肤，外语，非其内实也。浸润之譛，肤受之诉，不行焉，可谓远也已矣。马融曰：无此二者，非但为明，其德行高远，人莫能及之。
子贡问政。子曰：足食，足兵，使民信之矣。子贡曰：必不得已而去，于斯三者何先？曰：去兵。曰：必不得已而去，于斯二者何先？曰：去食。自古皆有死，民不信不立。孔安国曰：死者古今常道，人皆有之，治邦不可失信也。
棘子城曰：君子质而已矣，何以文为矣。郑玄曰：旧说云，棘子城，卫大夫也。子贡曰：惜乎！夫子之说君子也，驷不及舌。郑玄曰：惜乎，夫子之说君子也，过言一出，驷马追之，不及舌。文犹质也，质犹文也。虎豹之鞟，犹犬羊之鞟也。孔安国曰：皮去毛曰鞟。虎豹与犬羊别者，正以毛文异耳。今使文质同者，何以别虎豹与犬羊邪？
哀公问于有若曰：年饥，用不足，如之何？有若对曰：盍彻乎？郑玄曰：盍者，何不也。周法十一而税，谓之彻。彻，通也，为天下通法也。曰：二，吾犹不足，如之何其彻也？孔安国曰：二，谓十二而税也。对曰：百姓足，君孰与不足？百姓不足，君孰与足？孔安国曰：孰，谁也。
子张问崇德辨惑。苞氏曰：辨，别也。子曰：主忠信，徙义，崇德也。苞氏曰：徙义，见义则徙意从之。爱之，欲其生也，恶之，欲其死也。既欲其生，又欲其死，是惑。苞氏曰：爱恶当有常，一欲生之，一欲死之，是心惑也。诚不以富，亦祗以异。郑玄曰：此《诗》《小雅》也。祗，适也。言此行诚不可以致富，适以足为异耳，取此诗之异义以非之也。
齐景公问政于孔子，孔子对曰：君君，臣臣，父父，子子。孔安国曰：当此时，陈桓制齐，君不君，臣不臣，故以此对也。公曰：善哉！信如君不君，臣不臣，父不父，子不子，虽有粟，吾岂得而食诸？孔安国曰：言将危也。陈氏果灭齐也。
子曰：片言可以折狱者，其由也与！孔安国曰：片，犹偏也。听讼必须两辞以定是非，偏信一言以折狱者，唯子路可也。子路无宿诺。宿，犹豫也。子路䔍信，恐临时多故，故不豫诺也。
子曰：听讼，吾犹人也，苞氏曰：言与人䓁。必也使无讼乎？王肃曰：化之在前也。
子张问政，子曰：居之无倦，行之以忠。王肃曰：言为政之道，居之于身无得懈倦，行之于民必以忠信也。
子曰：君子博学于文，约之以礼，亦可以弗畔矣夫。弗畔，不违道也。
子曰：君子成人之美，不成人之恶，小人反是。
季康子问政于孔子，孔子对曰：政者，正也。子帅而正，孰敢不正。郑玄曰：季康子，鲁上卿，诸臣之帅也。
季康子患盗，问于孔子，孔子对曰：苟子不欲，虽赏之，不窃。孔安国曰：欲，情欲也。言民化于上，不从其所令，从其所好也。
季康子问政于孔子曰：如杀无道，以就有道，何如？孔安国曰：就，成也。欲多杀以止姦也。孔子对曰：子为政，焉用杀。子欲善而民善矣。君子之德风也，小人之德草也。草尚之风，必偃。孔安国曰：亦欲令康子先自正也。偃，仆，加草以风，无不仆者，犹民之化于上也。
子张问：士何如斯可谓之达也？子曰：何哉尔所谓达者矣？子张对曰：在邦必闻，在家必闻。郑玄曰：言士之所在，皆能有名誉也。子曰：是闻也，非达也。夫达者，质直而好义，察言而观色，虑以下人，马融曰：常有谦退之志，察言语，见颜色，知其所欲，其念虑常欲以下人也。在邦必达，在家必达。马融曰：谦尊而光，卑而不可逾也。夫闻者，色取仁而行违，居之不疑，马融曰：此言佞人也。佞人假仁者之色，行之则违，安居其伪而不自疑者也。在邦必闻，在家必闻。马融曰：佞人党多也。
樊迟从遊于舞雩之下，苞氏曰：舞雩之处，有坛禅树木，故其下可游也。曰：敢问崇德、修慝、辨惑？孔安国曰：慝，恶也。修，治也。治恶为善也。子曰：善哉问。先事后得，非崇德与？孔安国曰：先劳于事，然后得报也。攻其恶，毋攻人之恶，非修慝与？一朝之忿，忘其身以及其亲，非惑与？
樊迟问仁，子曰：爱人。问知，子曰：知人。樊迟未达，子曰：举直错诸抂，能使枉者直。苞氏曰：举正直之人用之，废置邪枉之人，则皆化为直也。樊迟退，见子夏，曰：向也吾见于夫子而问知。子曰：举直错诸枉，能使抂者直，何谓也？子夏曰：富哉是言乎！孔安国曰：富，盛也。舜有天下，选于众，举皋陶，不仁者远矣。汤有天下，选众，举伊尹，不仁者远矣。孔安国曰：言舜、汤有天下，选择于众，举皋陶、伊尹，则不仁者远矣，仁者至矣。
子贡问友。子曰：忠告而以善导之，否则止，无自辱焉。苞氏曰：忠告，以是非告之也。以善导之，不见从则止。必言之，或见辱也。
曾子曰：君子以文会友，孔安国曰：友以文德合也。以友辅仁。孔安国曰：友有相切磋之道，所以辅成己之仁也。
《论语》卷第六经二千六十二字，注一千九百四十六字。

[book_title]论语子路第十三
何晏《集解》凡卅章。
子路问政。子曰：先之，劳之。孔安国曰：先导之以德，使民信之，然后劳之也。《易》曰：悦以使民，民忘其劳之也。请益，曰：无倦。孔安国曰：子路嫌其少，故请益，曰：无倦者，行此上事，无倦则可也。
仲弓为季氏宰，问政，子曰：先有司，王肃曰：言为政当先任有司，而后责其事也。赦小过，举贤才。曰：焉知贤才而举之？曰：举尔所知，尔所不知，人其舍诸？孔安国曰：汝所不知者，人将自举之，各举其所知，则贤才无遗也。
子路曰：卫君待子而为政，子将奚先？苞氏曰：问往将何所先行也。子曰：必也正名乎！马融曰：正，正百事之名也。子路曰：有是哉！子之迂也，奚其正名？苞氏曰：迂，犹远也。言孔子之言远于事也。子曰：野哉，由也！孔安国曰：野，犹不达也。君子于其所不知，盖阙如也。苞氏曰：君子于其所不知，当阙而勿据。今由不知正名之义，而谓之迂远也。名不正，则言不顺；言不顺，则事不成；事不成，则礼乐不兴；礼乐不兴，则刑罚不中；孔安国曰：礼以安上，乐以移风，二者不行，则有淫刑滥罚也。刑罚不中，则民无所措手足。故君子名之必可言也，言之必可行也，王肃曰：所名之事，必可得而明言也；所言之事，必可得而遵行也。君子于其言，无所苟而已矣。
樊迟请学稼，子曰：吾不如老农。请学为圃，子曰：吾不如老圃。马融曰：树五谷曰稼，树业蔬曰圃也。樊迟出，子曰：小人哉，樊须也！上好礼，则民莫敢不敬；上好义，则民莫敢不服；上好信，则民莫敢不用情。孔安国曰：情，情实也。言民化其上，各以情实应也。夫如是，则四方之民襁负其子而至矣，焉用稼？苞氏曰：礼义与信，足以成德，何用学稼教民乎？负者以器曰襁也。
子曰：诵《诗》三百，授之以政，不达。使于四方，不能专对，虽多，亦奚以为哉？专，犹独也。
子曰：其身正，不令而行；其身不正，虽令不从。令，教令也。
子曰：鲁卫之政，兄弟也。苞氏曰：鲁，周公之封；卫，康叔之封也。周公、康叔既为兄弟，康叔睦于周公，其国之政亦如兄弟也。
子谓卫公子荆，善居室，王肃曰：荆与蘧瑗、史䲡，并为君子也。始有，曰：苟合矣。少有，曰：苟完矣。富有，曰：苟美矣。
子适卫，冉有仆。孔安国曰：孔子之卫，冉有御也。子曰：庶矣哉。孔安国曰：庶，众也，言卫民众多也。冉有曰：既庶矣，又何加焉？曰：富之。曰：既富矣，又何加焉？曰：教之。
子曰：苟有用我者，期月而已可也。三年有成。孔安国曰：言诚有用我于政事者，期月而可以行其政教，必三年乃有成功也。
子曰：善人为邦百年，亦可以胜残去杀矣。王肃曰：胜残，胜残暴之人，使不为恶也。去杀，不用刑杀也。诚哉是言也。孔安国曰：古有此言，故孔子信也。
子曰：如有王者，必世而后仁。孔安国曰：三十年曰世，如有受命王者，必三十年仁政乃成也。
子曰：苟正其身矣，于从政乎何有？不能正其身，如正人何？
冉子退朝。周生烈曰：谓罢朝于鲁君也。子曰：何晏也？对曰：有政。马融曰：政者，有所改更匡正也。子曰：其事也。马融曰：事者，凡所行常事也。如有政，虽不吾以，吾其与闻之。马融曰：如有政，非常之事，我为大夫，虽不见任用，必当与闻之。
定公问：一言而可以兴邦，有诸？孔子对曰：言不可以若是其几也。王肃曰：以其大要，一言不能正兴国也。几，近也。有近一言可兴国也。人之言曰：为君难，为臣不易。如知为君之难也，不几乎一言而兴邦乎？孔安国曰：事不可一言而成也，知如此则可近也。曰：一言而可丧邦，有诸？孔子对曰：言不可以若是其几也。人之言曰：予无乐乎为君，唯其言而乐，莫予违也。孔安国曰：言无乐于为君，所乐者，唯乐其言而不见违也。如其善而莫之违也，不亦善乎？如不善而莫之违也，不几乎一言而丧邦乎？孔安国曰：人君所言善，无违之者，则善也；其所言不善，而无敢违之者，则近一言而丧国也。叶公问政，子曰：近者悦，远者来。
子夏为莒父宰，问政。郑玄曰：《旧说》曰：莒父，鲁下邑也。子曰：毋欲速，毋见小利。欲速则不达，见小利则大事不成。孔安国曰：事不可以速成，而欲其速则不达矣。见小利妨大事，则大事不成也。
叶公语孔子曰：吾党有直躬者，孔安国曰：直躬，直身而行也。其父攘羊，而子证之。周生烈曰：有因而盗曰攘。孔子曰：吾党之直者异于是。父为子隐，子为父隐，直在其中矣。
樊迟问仁，子曰：居处恭，执事敬，与人忠，虽之夷狄，不可弃也。苞氏曰：虽之夷狄，无礼义之处，犹不可弃去而不行也。
子贡问曰：何如斯可谓之士矣？子曰：行己有耻，孔安国曰：有耻，有所不为也。使于四方，不辱君命，可谓士矣。曰：敢问其次。曰：宗族称孝焉，乡党称悌焉。曰：敢问其次。曰：言必信，行必果，硁硁然小人也，抑亦可以为次矣。郑玄曰：行必果，所欲行必敢为之。硁硁者，小人之貌也。抑亦其次，言可以为次也。曰：今之从政者何如？子曰：噫！斗筲之人，何足算也？郑玄曰：噫，心不平之声也。筲，竹器，容斗二升者也。算，数也。
子曰：不得中行而与之，必也狂狷乎！苞氏曰：中行，行能得其中者也。言不得中行，则欲得狂狷也。狂者进取，狷者有所不为也。苞氏曰：狂者进取于善道，狷者守节无为。欲得此二人者，以时多进退，取其恒一也。
子曰：南人有言曰：人而无恒，不可以作巫医。孔安国曰：南人，南国之人也。郑玄曰：言巫医不能治无常之人也。善夫，苞氏曰：善南人之言也。不恒其德，或承之羞。孔安国曰：此《易》《恒卦》之辞也。言德无常，则羞辱承之。子曰：不占而已矣。郑玄曰：《易》所以占吉凶也。无恒之人，《易》所不占也。
子曰：君子和而不同，小人同而不和。君子心和，然其所见各异，故曰不同。小人所嗜好者同，然各争其利，故曰不和也。
子贡问曰：乡人皆好之，何如？子曰：未可也。乡人皆恶之，何如？子曰：未可也。不如乡人之善者好之，其不善者恶之也。孔安国曰：善人善己，恶人恶己，是善善明、恶恶著也。
子曰：君子易事而难悦也，孔安国曰：不责备于一人，故易事也。悦之不以道，不悦也，及其使人也，器也。孔安国曰：度才而任官也。小人难事而易悦也，悦之虽不以道，悦也，及其使人也，求备焉。
子曰：君子㤗而不骄，小人骄而不㤗。君子自纵㤗，似骄而不骄。小人拘忌，而实自骄矜也。
子曰：刚、毅、木、讷，近仁。王肃曰：刚，无欲也。毅，果敢也。木，质朴也。讷，迟钝也。有此四者，近於仁也。
子路问曰：何如斯可谓之士矣？子曰：切切𤟧𤟧，怡怡如也，可谓士矣。朋友切切𤟧𤟧，兄弟怡怡如也。马融曰：切切𤟧𤟧，相切责之貌也。怡怡，和顺之貌也。
子曰：善人教民七年，亦可以即戎矣。苞氏曰：即戎，就兵，可以攻戦也。
子曰：以不教民战，是谓弃之。马融曰：言用不习民使之戦，必破败，是谓弃之也。

[book_title]论语宪问第十四
何晏《集解》凡卅四章。
宪问耻。子曰：邦有道，谷，孔安国曰：谷，禄也。邦有道，当食其禄也。邦无道，谷，耻也。孔安国曰：君无道而在其朝，食其禄，是耻辱也。
克、伐、怨、欲不行焉，可以为仁矣。马融曰：克，好胜人也。伐，自伐其功也。怨，忌小怨也。欲，贪欲也。子曰：可以为难矣，仁则吾不知也。苞氏曰：此四者，行之难者，未足以为仁也。
子曰：士而怀居，不足以为士矣。士当志道，不求安。而怀其居，非士也。
子曰：邦有道，危言危行；苞氏曰：危，厉也。邦有道，可以厉言行也。邦无道，危行言逊。逊，顺也。厉行不随俗，顺言以远害也。
子曰：有德者必有言，德不可以忆中，故必有言也。有言者不必有德。仁者必有勇，勇者不必有仁。
南宫适孔安国曰：适，南宫敬叔，鲁大夫也。问于孔子曰：羿善射，傲荡舟，孔安国曰：羿，有穷之君也。篡夏后相之位，其臣寒浞杀之，因其室而生傲。傲多力，能陆地行舟，为夏后少康所杀也。俱不得其死然。孔安国曰：此二子者，皆不得以寿终也。禹、稷躬稼而有天下，夫子不答。马融曰：禹尽力于沟洫，稷播殖百谷，故曰躬稼也。禹及其身，稷及后世，皆王也。适意欲以禹、稷比孔子，孔子谦，故不答也。南宫适出，子曰：君子哉若人！尚德哉若人！孔安国曰：贱不义而贵有德，故曰君子也。
子曰：君子而不仁者有矣夫，未有小人而仁者也。孔安国曰：虽曰君子，犹未能备也。
子曰：爱之，能勿劳乎？忠焉，能勿诲乎？孔安国曰：言人有所爱必欲劳来之，有所忠必欲教诲之也。
子曰：为命，卑谌草创之，孔安国曰：卑谌，郑大夫名也。谋于野则获，谋于国则否。郑国将有诸侯之事，则使乘车以适野，而谋作盟会之辞也。世叔讨，论之，行人子羽修饰，东里子产润色之，马融曰：世叔，郑大夫游吉也。讨，治也。卑谌既造谋，世叔𣸪治而论之，详而审之也。行人，掌使之官也。子羽，公孙挥也。子产居东里，因以为号也。更此四贤而成，故鲜有败事也。
或问子产。子曰：惠人也。孔安国曰：惠，爱也。子产，古之遗爱也。问子西，曰：彼哉，彼哉！马融曰：子西，郑大夫。彼哉彼哉，言无足称也。或曰：楚令尹子西也。问管仲，曰：人也。犹《诗》言所谓伊人也。夺伯氏骈邑三百，饭蔬食，没齿无怨言。孔安国曰：伯氏，齐大夫，骈邑，地名也。齿，年也。伯氏食邑三百家，管仲夺之，使至蔬食，而没齿无怨言，以当其理故也。
子曰：贫而无怨难，富而无骄易。
子曰：孟公绰为赵、魏老则优，不可以为藤薛大夫也。孔安国曰：公绰，鲁大夫也。赵、魏皆晋卿也，家臣称老。公绰性寡欲，赵、魏贪贤，家老无职，故优。藤，薛小国，大夫职烦，故不可为也。
子路问成人，曰：若臧武仲之智，马融曰：鲁大夫臧孙纥也。公绰之不欲，马融曰：鲁大夫孟公绰也。卞庄子之勇，周生烈曰：卞邑大夫也。冉求之艺，文之以礼乐，孔安国曰：加之以礼乐文成也。亦可以为成人矣。曰：今之成人者何必然？见利思义，马融曰：义然后取，不苟得也。见危授命，久要不忘平生之言，亦可以为成人矣。孔安国曰：久要旧约也。平生，犹少时也。
子问公叔文子于公明贾曰：信乎？夫子不言、不笑、不取乎？孔安国曰：公叔文子，卫大夫公孙拔也。文，谥也。公明贾对曰：以告者过也。夫子时然后言，人不厌其言也；乐然后笑，人不厌其笑也；义然后取，人不厌其取也。子曰：其然，岂其然乎？马融曰：美其得道，嫌其不能悉然也。
子曰：臧武仲以防求为后于鲁，虽曰不要君，吾不信也。孔安国曰：防，武仲故邑也。为后，立后也。鲁襄公三十三年，武仲为孟氏所譛，出奔邾，自邾如防，使以大蔡纳请曰：纥非敢害也，智不足也。非敢私请，苟守先祀，无废二勋，敢不避邑？乃立臧为纥致防而奔齐，此所谓要君也。
子曰：晋文公谲而不正，郑玄曰：谲者，诈也。谓召於天子而使诸侯朝之。仲尼曰：以臣召君，不可以训。故《书》曰：天王狩于河阳，是谲而不正也。齐桓公正而不谲。马融曰：伐楚以公义，责苞苐之贡不入，问昭王南征不还，是正而不谲也。
子路曰：桓公杀公子紏，召忽死之，管仲不死。曰：未仁乎？孔安国曰：齐襄公立，无常，鲍叔牙曰：君使民慢，乱将作矣。奉公子小白出奔苡。襄公从弟公孙无知杀襄公，管夷吾、召忽奉公子紏出奔鲁。齐人杀无知。鲁伐齐，纳子紏。小白自莒先入，是为桓公。乃杀子纠，召忽死也。子曰：桓公九合诸侯，不以兵车，管仲之力也。如其仁！如其仁！孔安国曰：谁如管仲之仁矣？
子贡曰：管仲非仁者与？桓公杀公子紏，不能死，又相之。子曰：管仲相桓公，霸诸侯，一匡天下，马融曰：匡，正也。天子微弱，桓公率诸侯以尊周室，一正天下也。民到于今受其赐。受其赐者，谓不被发左衽之惠也。微管仲，吾其被发左衽矣。马融曰：微，无也。无管仲，则君不君，臣不臣，皆为夷狄也。岂若匹夫匹妇之为谅也，自经于沟渎而莫之知也？王肃曰：《经》，经死于沟渎之中也。管仲、召忽之于公子紏，君臣之义未正成，故死之未足深嘉，不死未足多非。死既难，亦在于过厚，故仲尼但美管仲之功，亦不言召忽不当死也。
公叔文子之臣大夫僎，与文子同升诸公。孔安国曰：大夫僎，本文子家臣也，荐之使与己并为大夫，同升在公朝也。子闻之，曰：可以为文矣。孔安国曰：行如是，可谥为文也。
子曰：卫灵公之无道也。康子曰：夫如是，奚而不丧？孔子曰：仲叔圉治宾客，祝𬶍治宗庙，王孙贾治军旅。夫如是，奚其丧？孔安国曰：言君虽无道，所任者各当其才，何为当亡乎也。
子曰：其言之不怍，则其为之难也。马融曰：怍，惭也。内有其实，则言之不惭。积其实者，为之难也。
陈成子杀简公，孔子沐浴而朝，告于哀公曰：陈桓杀其君，请讨之。马融曰：陈成子，齐大夫陈桓也。将告君，故先齐，斋必沐浴也。公曰：告夫二三子。孔安国曰：谓三卿也。孔子曰：以吾从大夫之后，不敢不告也。君曰：告夫二三子者。马融曰：我于礼当告君，不当告二三子。君使我往，故复往也。之二三子告，不可。孔子曰：以吾从大夫之后，不敢不告。马融曰：孔子由君命之二三子告，不可，故𣸪以此辞语之而止也。
子路问事君。子曰：勿欺也，而犯之。孔安国曰：事君之道，义不可欺，当能犯颜色谏争也。
子曰：君子上达，小人下达。本为上，末为下也。
子曰：古之学者为己，今之学者为人也。孔安国曰：为己，履而行之，无为人徒能言之也。
蘧伯玉使人於孔子，孔子与人坐而问焉，孔安国曰：伯玉，卫大夫蘧瑗也。曰：夫子何为？对曰：夫子欲寡其过而未能也。言夫子欲寡其过而未能无过也。使者出。子曰：使乎！使乎！陈群曰：再言使乎？善之也。言使得其人也。
子曰：不在其位，不谋其政？
曾子曰：君子思不出其位。
子曰：君子耻其言之过其行也。
子曰：君子道者三，我无能焉：仁者不忧，知者不惑，勇者不惧。子贡曰：夫子自道也。
子贡方人。孔安国曰：比方人也。子曰：赐也贤乎我？夫我则不睱。孔安国曰：不睱，比方人也。
子曰：不患人之不己知，患己无能也。王肃曰：徒患己之无能也。
子曰：不逆诈，不忆，不信，抑亦先觉者，是贤乎？孔安国曰：先觉人情者，是宁能为贤乎？或时及怨人也。
微生亩谓孔子曰：丘何为是栖栖者与？无乃为佞乎？苞氏曰：微生，姓也。亩，名也。孔子对曰：非敢为佞也，疾固也。苞氏曰：疾世固陋，欲行道以化人也。
子曰：骥不称其力，称其德也。郑玄曰：德者，谓调良之德也。
或曰：以德报怨，何如？子曰：何以报德？德，恩惠之德也。以直报怨，以德报德。
子曰：莫我知也夫！子贡曰：何为其莫知子也？子贡恎夫子言，何为莫知己，故问也。子曰：不怨天，不尤人，马融曰：孔子不用于世而不怨天，人不知己亦不尤人也。下学而上达，孔安国曰：下学人事，上知天命也。知我者其天乎！圣人与天地合其德，故曰唯天知己也。
公伯寮诉子路于季孙，马融曰：诉，谮也。伯寮，鲁人弟子也。子服景伯以告，马融曰：鲁大夫子服何忌也。告，告孔子也。曰：夫子固有惑志。孔安国曰：季孙信谗，恚子路也。于公伯寮也，吾力犹能肆诸市朝。郑玄曰：吾势能辨子路之无罪于季孙，使之诛伯寮而肆之也。有罪既刑，陈其尸曰肆也。子曰：道之将行也与，命也。道之将废也与，命也。公伯寮其如命何？
子曰：贤者避世，孔安国曰：世主莫得而臣之也。其次避地，马融曰：去乱国，适治邦也。其次避色，孔安国曰：色斯举也。其次避言。孔安国曰：有恶言乃去也。子曰：作者七人矣。苞氏曰：作，为也。为之者凡七人，谓长沮、桀溺、丈人、石门、荷篑、仪封人、楚狂接舆也。子路宿于石门，石门，晨门。曰：奚自？晨门者，阍人也。子路曰：自孔氏。曰：是知其不可而为之者与？苞氏曰：言孔子知世不可为，而强为之也。
子击磬于卫，有荷篑而过孔子之门者，曰：有心哉！击磬乎！篑，草器也。有心，谓契契然也。既而曰：鄙哉！硁硁乎！莫己知也，斯己而已矣。此硁，硁徒信己而已，言亦无益也。深则厉，浅则揭。苞氏曰：以衣涉水为厉。揭，揭衣，言随世以行己，若遇水必以济，知其不可，则当不为也。子曰：果哉，未之难矣。未知己志而便讥己，所以为果也。未，无也。无以难者，以其不能解己道也。
子张曰：《书》云：高宗谅阴，三年不言，何谓也？孔安国曰：高宗，殷之中兴王武丁也。谅，信也。阴，犹默也。子曰：何必高宗？古之人皆然。君薨，百官总己，马融曰：己，己百官也。以听于冢宰三年。孔安国曰：冢宰，天官，佐王治者也。三年丧毕，然后王自听政也。
子曰：上好礼，则民易使也。民莫敢不敬，故易使之也。
子路问君子。子曰：修己以敬人。孔安国曰：敬其身也。曰：如斯而已乎？曰：修己以安人。孔安国曰：人，谓朋友、九族也。曰：如斯而已乎？曰：修己以安百姓。修己以安百姓，尧、舜其犹病诸！孔安国曰：病。犹难也。
原壤夷俟。马融曰：原壤，鲁人，孔子故旧也。夷，踞也。俟，待也。踞待孔子也。子曰：幼而不逊悌，长而无述焉。老而不死，是为贼。贼。为贼害也。以杖叩其胫。孔安国曰：叩，击也。胫，脚胫也。
阙党童子将命矣。马融曰：阙党之童子将命者，传宾主之语出入之也。或问之曰：益者与？子曰：吾见其踞于位也，童子隅坐无位，成人乃有位也。见其与先生并行也。非求益者也，欲速成者也。苞氏曰：先生，成人也。并行，不差在后也。违礼，欲速成者也，则非求益者也。
《论语》卷第七经二千三百九十四字，注二千五百五十六字。

[book_title]论语卫灵公第十五
何晏《集解》凡卅章。
卫灵公问陈于孔子，孔安国曰：军陈，行列之法也。孔子对曰：俎豆之事，则尝闻之矣；孔安国曰：俎豆，礼器也。军旅之事，未之学也。郑玄曰：万二千五百人为军，五百人为旅，军旅末事，本未立则不可教以末事也。明日遂行，在陈绝粮，从者病，莫能兴。孔安国曰：从者，弟子也。兴，起也。孔子去卫如曹，曹不容，又之宋，遭匡人之难，又之陈，会吴伐陈，陈乱，故乏食也。子路愠见曰：君子亦穷乎？子曰：君子固穷，小人穷，斯滥矣。滥，溢也。君子固亦有穷时，但不如小人穷滥溢为非也。
子曰：赐也，汝以予为多学而识之者与？对曰：然。孔安国曰：然。谓多学而识之也。非与？孔安国曰：问今不然邪也。曰：非也，予一以贯之。善有元，事有会，天下殊涂而同归，百虑而一致。知其元则众善举矣。故不待多学，一以知之也。
子曰：由，知德者鲜矣。王肃曰：君子固穷，而子路愠见，故谓之少于知德者也。
子曰：无为而治者，其舜也与！夫何为哉？恭己正南面而已矣。言任官得其人，故无为而治也。
子张问行。子曰：言忠信，行䔍敬，虽蛮㹮之邦，行矣。言不忠信，行不䔍敬，虽州里，行乎哉！郑玄曰：万二千五百家为州，五家为邻，五邻为里。行乎哉？言不可行也。立，则见其参然于前也，在舆，则见其倚于衡也，夫然后行也。苞氏曰：衡，扼也。言思念忠信，立则常想见，参然在前，在舆则若倚衡扼也。子张书诸绅。孔安国曰：绅，大带也。
子曰：直哉史鱼！孔安国曰：卫大夫史䲡也。邦有道，如矢；邦无道，如矢。孔安国曰：有道无道，行直如矢，不曲也。君子哉！蘧伯玉！邦有道，则仕；邦无道，则可卷而怀也。苞氏曰：卷而怀，谓不与时政，柔顺不忤于人也。
子曰：可与言而不与言，失人；不可与言而与言之，失言。知者不失人，亦不失言。
子曰：志士仁人，无求生以害仁，有杀身以成仁。孔安国曰：无求生而害仁，死而后成仁，则志士仁人不爱其身也。
子贡问为仁。子曰：工欲善其事，必先利其器。居是邦也，事其大夫之贤者，友其士之仁者也。孔安国曰：言二以利器为用，人以贤友为助也。
颜渊问为邦。子曰：行夏之时，据见万物之生，以为四时之始，取其易知也。乘殷之辂，马融曰：殷车曰大辂。《左传》曰：大辂，越席也。昭其俭也。服周之冕，苞氏曰：冕，礼冠也。周之礼文而备也。取其黈纩塞耳。不任视听也。乐则韶舞，《韶》，舜乐也。尽善尽美，故取之。放郑声，远佞人。郑声淫，佞人殆。孔安国曰：郑声、佞人，亦俱能感人心，与雅乐、贤人同，而使人淫乱、危殆，故当放远也。
子曰：人而无远虑，必有近忧。
子曰：已矣乎，吾未见好德如好色者也。
子曰：臧文仲其窃位者与？知柳下惠之贤，而不与立也。孔安国曰：柳下惠，展禽也。知其贤而不举，为窃位也。
子曰：躬自厚而薄责于人，则远怨矣。孔安国曰：自责己厚，责人薄，所以远怨咎也。
子曰：不曰如之何，孔安国曰：不曰如之何者，犹不曰奈是何也。如之何者，吾末如之何也已矣。孔安国曰：如之何者，言祸难已成，吾亦无如之何也。
子曰：群居终日，言不及义，好行小慧，难矣哉！郑玄曰：小慧，谓小小才知也。难矣哉，言终无成也。
子曰：君子义以为质，礼以行之，逊以出之，信以成之，君子哉！
子曰：君子病无能焉，不病人之不己知也。
子曰：君子疾没世而名不称焉。疾，犹病也。
子曰：君子求诸己，小人求诸人。君子责己，小人责人也。
子曰：君子矜而不争，苞氏曰：矜，矜庄也。群而不党。孔安国曰：党，助也。君子虽众，不相私助，义之与比之也。
子曰：君子不以言举人，苞氏曰：有言者不必有德，故不可必言举人也。不以人废言。
子贡问曰：有一言而可以终身行者乎？子曰：其恕乎！己所不欲，勿施于人也。
子曰：吾之于人也，谁毁谁誉？如有可誉者，其有所试矣。苞氏曰：所誉辄试以事，不空誉而已矣。斯民也，三代之所以直道而行也。马融曰：三代，夏、殷、周也。用民如此，无所阿私，所以云直道而行也。
子曰：吾犹及史之阙文也。苞氏曰：古之史于书字有疑，则阙之，以待知者也。有马者，借人乘之，今则亡矣夫。苞氏曰：有马不能调良，则借人使习之。孔子自谓及见其人如此，至今无有矣。言此者，以俗多穿凿也。
子曰：巧言乱德，小不忍乱大谋。孔安国曰：巧言利口则乱德义，小不忍则乱大谋也。
子曰：众恶之，必察焉。众好之，必察焉。王肃曰：或众阿党比周，或其人特立不群，故好恶不可不察也。
子曰：人能弘道，非道弘人也。材大者道随大，材小者道随小，故不能弘人也。
子曰：过而不改，是谓过矣。
子曰：吾尝终日不食，终夜不寝，以思，无益，不如学也。
子曰：君子谋道不谋食。耕也，馁在其中矣。学也，禄在其中矣。君子忧道不忧贫也。郑玄曰：馁，饿也。言人虽念耕而不学，故饥饿，学则得禄，虽不耕而不饥，劝人学也。
子曰：知及之，仁不能守之，虽得之，必失之。苞氏曰：知能及治其官，而仁不能守，虽得之，必失之也。知及之，仁能守之，不庄以莅之，则民不敬。苞氏曰：不严以临之，则民不敬从上也。知及之，仁能守之，庄以莅之，动之不以礼，未善也。王肃曰：动必以礼，然后善也。
子曰：君子不可小知，而可大受也；小人不可大受也，而可小知也。君子之道深远，不可以小了知，而可大受也。小人之道浅近，可以小了知，而不可大受也。
子曰：民之于仁也，甚于水火。马融曰：水火与仁，皆民所仰而生者也，仁最为甚也。水火，吾见蹈而死者矣，未见蹈仁而死者也。马融曰：蹈水火，或时杀人，蹈仁，未尝杀人也。
子曰：当仁不让于师。孔安国曰：当行仁之事，不𣸪让于师，行仁急也。
子曰：君子贞而不谅。孔安国曰：贞，正也。谅，信也。君子之人，正其道耳，言不必信也。
子曰：事君，敬其事，而后其食。孔安国曰：先尽力，然后食禄也。子曰：有教无类。马融曰：言人在见教，无有种类也。
子曰：道不同，不相为谋。子曰：辞达而已矣。凡事莫过于实足也，辞达则足矣，不烦文艳之辞也。
师冕见，孔安国曰：师，乐人盲者也，名冕也。及阶，子曰：阶也。及席也，子曰：席也。皆坐。子告之曰：某在斯，某在斯。孔安国曰：历告以坐中人姓字及所在处也。师冕出，子张问曰：与师言之道与？子曰：然，固相师之道也。马融曰：相，导也。

[book_title]论语季氏第十六
何晏《集解》凡十四章。
季氏将伐颛臾，冉有、季路见于孔子曰：季氏将有事于颛臾。孔安国曰：颛臾，宓羲之后，风姓之国，本鲁之附庸，当时臣属鲁。季氏贪其地，欲灭而有之。冉有与季路为季氏臣，来告孔子也。孔子曰：求，无乃尔是过与？孔安国曰：冉求为季氏宰，相其室，为之聚敛，故孔子独疑求教也。夫颛臾，昔者先王以为东蒙主，孔安国曰：使主祭蒙山也。且在邦域之中矣，孔安国曰：鲁七百里之邦，颛臾为附庸，在其域中也。是社稷之臣也，何以为伐也？孔安国曰：已属鲁，为社稷之臣，何用灭之为也？冉有曰：夫子欲之，吾二臣者皆不欲也。孔安国曰：归咎于李氏也。孔子曰：求。周任有言曰：陈力就列，不能者止。马融曰：周任，古之良吏也。言当陈才事，度己所任，以就其位，不能则当止也。危而不持，颠而不扶，则将焉用彼相矣？苞氏曰：言辅相人者，当持危扶颠。若不能，何用相为也。且尔言过矣，虎兕出于柙，龟玉毁椟中。是谁之过与？马融曰：柙，槛也。椟，𭫀也。非典守者之过邪也。冉有曰：今夫颛臾固而近于费，马融曰：固，谓城郭完坚，兵甲利也。费，季氏之邑也。今不取，后世必为子孙忧。孔子曰：求，君子疾夫孔安国曰：疾如汝之言也。舍曰欲之而必更为之辞。孔安国曰：舍其贪利之说，更作佗辞，是所疾也。丘也闻有国有家者，不患寡而患不均，孔安国曰：国者，诸侯，家者，卿大夫也。不患土地人民之寡少，患政治之不均平。不患贫而患不安。孔安国曰：忧不能安民耳，民安则国富也。盖均无贫，和无寡，安无倾。苞氏曰：政教均平，则不患贫矣；上下和同，不患寡矣；小大安宁，不倾危也矣。夫如是，故远人不服，则修文德以来之，既来之，则安之。今由与求也相夫子，远人不服，而不能来也，邦分崩离折，而不能守也，孔安国曰：民有异心曰分，欲去曰崩，不可会聚曰离折也。而谋动干戈于邦内，孔安国曰：干，楯也。戈，戟也。吾恐季孙之忧不在于颛臾，而在萧墙之内也。郑玄曰：萧之言肃也，萧墙，谓屏也。君臣相见之礼，至屏而加肃敬焉，是以谓之萧墙。后季氏之家臣阳虎果囚季桓子也。
孔子曰：天下有道，则礼乐征伐自天子出。天下无道，则礼乐征伐自诸侯出。自诸侯出，盖十世希不失矣。孔安国曰：希，少也。周幽王为犬戎所杀，平王东迁，周始微弱，诸侯自作礼乐，专征伐，始于隐公，至照公十世失政，死于乾侯也。自大夫出，五世希不失矣。孔安国曰：季文子初得政，至桓子五世，为家臣阳虎所囚也。陪臣执国命，三世希不失矣。马融曰：陪，重也，谓家臣也。阳氏为季氏家臣，至虎三世，而出奔齐也。天下有道，则政不在大夫；孔安国曰：制之由君也。天下有道，则庶人不议。孔安国曰：无所非议也。
孔子曰：禄之去公室五世矣。郑玄曰：言此之时，鲁定公之初也。鲁自东门襄仲杀文公之子赤而立宣公，于是政在大夫，爵禄不从君出，至定公为五世也。政逮大夫，四世矣。郑玄曰：文子、武子、悼子、平子也。故夫三桓之子孙微矣。孔安国曰：三桓者，谓仲孙、叔孙、季孙也，三卿皆出桓公也，故曰三桓也。仲孙氏改其氏称孟氏，至哀公皆衰也。
孔子曰：益者三友，损者三友。友直，友谅，友多闻，益矣。友便僻，马融曰：便巧辟人所忌，以求容媚也。友善柔，马融曰：面柔也。友便佞，损矣。郑玄曰：便，辨也。谓佞而辨也。
孔子曰：益者三乐，损者三乐。乐节礼乐，动得礼乐之节也。乐道人之善，乐多贤友，益矣。乐骄乐，孔安国曰：恃尊贵以郎恣也。乐佚游，王肃曰：佚游，出入不知节也。乐宴乐，损矣。孔安国曰：宴乐，沉荒淫渎也。三者自损之道也。
孔子曰：侍于君子有三愆：孔安国曰：愆，过也。言未及之而言谓之躁，郑玄曰：躁，不安静也。言及之不言谓之隐，孔安国曰：隐匿，不尽情实也。未见颜色而言谓之瞽。周生烈曰：未见君子颜色所趣向而便逆先意语者，犹瞽者也。
孔子曰：君子有三戒：少之时，血气未定，戒之在色；及其壮也，血气方刚，戒之在斗；及其老也，血气既衰，戒之在得。孔安国曰：得，贪得也。
孔子曰：君子有三畏：畏天命，顺吉逆凶，天之命也。畏大人，大人，即圣人，与天地合其德者也。畏圣人之言。深远不可易知，则圣人之言也。小人不知天命而不畏也，恢疏，故不知畏也。狎大人，直而不肆，故狎之也。侮圣人之言。不可小知，故侮之也。
孔子曰：生而知之者，上也；学而知之者，次也；困而学之，又其次也；孔安国曰：困，谓有所不通之也。困而不学，民斯为下矣。
孔子曰：君子有九思：视思明，听思聪，色思温，貌思恭，言思忠，事思敬，疑思问，忿思难，见得思义。
孔子曰：见善如不及，见不善如探汤。吾见其人矣，吾闻其语。孔安国曰：探汤，喻去恶疾也。隐居以求其志，行义以达其道。吾闻其语矣，未见其人也。
齐景公有马千驷，死之日，民无得而称焉。孔安国曰：千驷，四千匹也。伯夷叔齐，饿于首阳之下，马融曰：首阳山在河东蒲坂，华山之北，河曲之中也。民到于今称之。其斯谓与！王肃曰：此所谓以德为称者也。
陈亢问于伯鱼曰：子亦有异闻乎？马融曰：以为伯鱼，孔子之子，所闻当有异也。对曰：未也。尝独立，孔安国曰：独立，谓孔子也。鲤趋而过庭，曰：学诗乎？对曰：未也。曰：不学诗，无以言也。鲤退而学诗。他日，又独立，鲤趋而过庭。曰：学礼乎？对曰：未也。不学礼，无以立也。鲤退而学礼。闻斯二矣。陈亢退，喜曰：问一得三，闻《诗》，闻《礼》，又闻君子之远其子也。
邦君之妻，君称之曰夫人，夫人自称曰小童。邦人称之曰君夫人，称诸异邦曰寡小君。异邦人称之亦曰君夫人也。孔安国曰：小君，君天人之称也。对异邦谦，故曰寡小君。当此时，诸侯嫡妾不正，称号不审，故孔子正言其礼也。
《论语》卷第八经一千七百七十四字，注一千九百七十字。

[book_title]论语阳货第十七
何晏《集解》凡廿四章。
阳货欲见孔子，孔子不见，孔安国曰：阳货、阳虎也。季氏家臣，而专鲁国之政，欲见孔子，使仕也。归孔子豚。孔安国曰：欲使往谢，故遗孔子豚也。孔子时其亡也，而往拜之，遇诸涂。孔安国曰：涂，道也，于道路与相逢也。谓孔子曰：来，予与尔言。曰：怀其宝而迷其邦，可谓仁乎？曰：不可。马融曰：言孔子不仕，是怀宝也。知国不治而不为政，是迷邦也。好从事而亟失时，可谓智乎？曰：不可。孔安国曰：言孔子迁迁好从事，而数不遇，失时，不为有智也。日月逝矣，岁不我与。马融曰：年老，岁月已往，当急仕也。孔子曰：诺，吾将仕矣。孔安国曰：以顺辞免害也。
子曰：性相近也，习相远也。孔安国曰：君子慎所习也。
子曰：唯上智与下愚不移。孔安国曰：上智不可强使为恶，下愚不可使强贤也。
子之武城，闻弦歌之声，孔安国曰：子游为武城宰。夫子莞尔而笑，莞尔，小笑貌。曰：割鸡焉用牛刀？孔安国曰：言治小何须用大道。子游对曰：昔者偃也闻诸夫子曰：君子学道则爱人，小人学道则易使。孔安国曰：道，礼乐也。乐以和人，人和则易使也。子曰：二三子，孔安国曰：从行者也。偃之言是也，前言戏之耳。孔安国曰：戏以治小而用大道。
公山不扰以费畔，召，子欲往。孔安国曰：不扰为季氏宰，与阳虎共执季桓子，而召孔子也。子路不悦，曰：未之也已，何必公山氏之之也？孔安国曰：之，适也，无可之则止耳，何必公山氏之适？子曰：夫召我者，而岂徒哉？如有用我者，吾其为东周乎？兴周道于东方，故曰东周。
子张问仁于孔子，孔子对曰：能行五者于天下，为仁矣。请问之。曰：恭、宽、信、敏、惠。恭则不侮，孔安国曰：不见侮慢也。宽则得众，信则人任焉，敏则有功，孔安国曰：应事疾则多成功也。惠则足以使人。
佛肸召，子欲往。孔安国曰：晋大夫赵简子之邑宰。子路曰：昔者由也闻诸夫子曰：亲于其身为不善者，君子不入。不入其国。佛肸以中牟叛，子之往也，如之何？子曰：然。有是言。曰：不曰坚乎，磨而不磷；不曰白乎，涅而不缁。孔安国曰：磷，薄也。涅，可以染皂者，言至坚者磨之而不薄，至白者染之涅不黑，君子虽在浊乱，浊乱不能污也。吾岂匏瓜也哉？焉能繋而不食？匏，瓠也。言瓠匏瓜得繋一处者，不食故也。吾自食物，当东西南北，不得如不食之物繋滞一处也。
子曰：由也，汝闻六言六蔽矣乎？六言六蔽。下六事，谓仁。智。信、直。勇。刚也。对曰：未也。居，吾语汝。孔安国曰：子路起对，故使还坐也。好仁不好学，其蔽也愚；孔安国曰：仁者爱物，不知所以裁之则愚。好知不好学，其蔽也荡；孔安国曰：荡，无所适中也。好信不好学，其蔽也贼。孔安国曰：父子不知相为隐之辈。好直不好学，其蔽也绞。好勇不好学，其蔽也乱；好刚不好学，其蔽也狂。孔安国曰：狂妄抵触人。
子曰：小子何莫学夫《诗》？苞氏曰：小子，门人也。《诗》可以兴，孔安国曰：兴，引譬连类。可以观，郑玄曰：观，观风俗之盛衰。可以群，孔安国曰：群居，相切磋也。可以怨。孔安国曰：怨刺上政。迩之事父，远之事君，孔安国曰：迩，近也。多识于鸟兽草木之名。
子谓伯鱼曰：女为《周南》、《邵南》矣乎？人而不为《周南》、《邵南》，其犹正墙面而立也与？马融曰：《周南》、《邵南》，国风之始。淑女以配君子，三纲之首，王教之端，故人而不为，如向墙而立。
子曰：礼云礼云，玉帛云乎哉？郑玄曰：玉，圭璋之属。帛，束帛之属。言礼非但崇此玉帛而已，所贵者，乃贵其安上治民也。乐云乐云，钟鼓云乎哉？马融曰：乐之所贵者，移风易俗，非谓钟鼓而已也。
子曰：色厉而内荏，孔安国曰：荏，柔也。谓外自矜厉而内柔佞者。譬诸小人，其犹穿窬之盗也与？孔安国曰：为人如此，犹小人之有盗心。穿，穿壁；窬，窬墙之也。
子曰：乡原，德之贼也。周生烈曰：所至之乡，辄原其人情，而为己意以待之，是贼乱德者也。一曰：乡，向也，古字同。谓人不能刚毅，而见人辄原其趣向，容媚而合之，言此所以贼德也。
子曰：道听而涂说，德之弃。马融曰：闻之于道路，则传而说之。
子曰：鄙夫可与事君哉？孔安国曰：言不可与事君。其未得之，患得之；患得之者，患不能得之。楚俗言。既得之，患失之。苟患失，无所不至矣。郑玄曰：无所不至者，言邪媚无所不为也。
子曰：古者民有三疾，今也或是之亡也。苞氏曰：言古者民疾，与今时异也。古之狂也肆，苞氏曰：肆，极意敢言也。今之狂也荡；孔安国曰：荡，无所据。古之矜也廉，马融曰：有廉隅也。今之矜也忿戾；孔安国曰：恶理多怒。古之愚也直，今之愚也诈而已矣。子曰：恶紫之夺朱，孔安国曰：朱，正色；紫，间色之好者。恶其邪好而夺正色。恶郑声之乱雅乐，苞氏曰：郑声，淫声之哀者，恶其夺雅乐也。恶利口之覆邦家。孔安国曰：利口之人多言少实，苟能悦媚时君，倾覆其国家也。
子曰：予欲无言。子贡曰：子如不言，则小子何述焉？言之为益少，故欲无言也。子曰：天何言哉？四时行焉，百物生焉。天何言哉？
孺悲欲见孔子，孔子辞之以疾。将命者出户，取瑟而歌。使之闻之。孺悲，鲁人也。孔子不欲见，故辞以疾。为其将命者不知己，故歌。令将命者悟，所以令孺悲思也。
宰我问：三年之丧，期已久矣。君子三年不为礼，礼必坏；三年不为乐，乐必崩。旧谷既没，新谷既升，钻燧改火，期可已矣。马融曰：《周书》《月令》有更火，春取榆柳之火，夏取枣杏之火，季夏取乘柘之火，秋取柞槱之火，冬取槐檀之火，一年之中，钻火各异木，故曰改火也。子曰：食夫稻也，衣夫锦也，于女安乎？曰：安之。女安，则为之。夫君子之居丧，食旨不甘，闻乐不乐，居处不安，故不为也。今女安，则为之。孔安国曰：旨，美也。责其无仁于亲，故再言女安则为之。宰我出，曰：予之不仁也。子生三年，然后免于父母之怀。马融曰：子生未三岁，为父母所怀抱也。夫三年之丧，天下之通丧也。孔安国曰：自天子达于庶人。予也有三年之爱于其父母乎？孔安国曰：言子之于父母，欲报之德，昊天罔极，而予也有三年之爱也。
子曰：饱食终日，无所用心，难矣哉！不有博弈者乎？为之，犹贤乎已。为其无所据，乐善，生淫欲。
子路曰：君子尚勇乎？《子》曰：君子义以为上。君子有勇而无义为乱，小人有勇而无义为盗。
子贡问曰：君子亦有恶乎？子曰：有恶。恶称人之恶者，苞氏曰：好称说人恶，所以为恶也。恶居下流而讪上者，孔安国曰：讪，谤毁也。恶勇而无礼者，恶果敢而窒者。马融曰：窒，窒塞也。曰：赐也亦有恶也，恶徼以为智者，孔安国曰：徼，抄也。抄人之意以为己有。恶不逊以为勇者，恶讦以为直者。苞氏曰：讦，谓攻发人之阴私。
子曰：唯女子与小人为难养也，近之则不逊，远之则怨。
子曰：年四十而见恶焉，其终也已。郑玄曰：年在不惑，而为人所恶，终无善行也。

[book_title]论语微子第十八
何晏《集解》凡十一章。
微子去之，箕子为之奴，比干谏而死。马融曰：微、箕，二国名。子，爵也。微子，纣之庶兄。箕子、比干，纣之诸父也。微子见纣无道，早去之。箕子详狂为奴，比干以谏而见杀也。孔子曰：殷有三仁焉：仁者，爱人，三人行各异，而同称仁，以其俱在忧乱宁民也。
柳下惠为士师，孔安国曰：士师，典狱之官。三黜。人曰：子未可以去乎？曰：直道而事人，焉往而不三黜？孔安国曰：苟直道以事人，所至之国俱当复三黜。枉道而事人，何必去父母之邦？
齐景公待孔子，曰：若季氏，则吾不能。以季、孟之间待之。孔安国曰：鲁三卿，季氏为上卿，最贵；孟氏为下卿，不用事。言待之以二者之间。曰：吾老矣，不能用也。孔子行，以圣道难成，故云老矣不能用。
齐人归女乐，季桓子受之，三日不朝。孔子行，孔安国曰：桓子、季孙斯也。使定公受齐之女乐，君臣相与观之，废朝礼三日也。
楚狂接舆歌而过孔子之门，孔安国曰：接舆，楚人也。详狂而来歌，欲以感切孔子。曰：凤兮凤兮，何德之衰也？孔安国曰：比孔子于凤鸟也。凤鸟待圣君而乃见，非孔子周行求合，故曰衰之也。往者不可谏也，孔安国曰：已往所行，不可𣸪谏止。来者犹可追也。孔安国曰：自今以来，可追自止，避乱隐居。已而！已而！今之从政者殆而！孔安国曰：已而者，言世乱已甚，不可𣸪治。再言之者，伤之甚也。孔子下，欲与之言，趋而避之，不得与之言。苞氏曰：下，下车也。
长沮、桀溺耦而耕，孔子过之，使子路问津焉。郑玄曰：长沮、桀溺，隐者也。耜广五寸，二耜为耦。津，济渡处。长沮曰：夫执舆者为谁？子路曰：为孔丘。曰：是鲁孔丘与？对曰：是也。曰：是知津矣。马融曰：言数周流，自知津处也。问于桀溺，桀溺曰：子为谁？曰：为仲由。曰：是鲁孔丘之徒与？对曰：然。曰：滔滔者天下皆是也，而谁以易之？孔安国曰：淊滔者，周流之貌也。言当今天下治乱同，空舍此适彼，故曰谁以易之。且而与其从避人之士，岂若从避世之士哉？士有避人之法，有避世之法。长沮、桀溺谓孔子为士，从避人之法也。己为士，则从避世之法也。耰而不辍。郑玄曰：耰，覆种也。辍，止也。覆种不止，不以津告也。子路行以告，夫子怃然为其不达己意，而便非己也。曰：鸟兽不可与同群也，孔安国曰：隐居于山林，是与鸟兽同群。吾非斯人之徒与而谁与？孔安国曰：吾自当与此天下人同群，安能去人，从鸟兽居乎？天下有道，丘不与易也。孔安国曰：言凡天下有道者，丘皆不与易之，己大而人小故也。
子路从而后，遇丈人，以杖荷莜。苞氏曰：丈人，老者也。莜，竹器名也。子路问曰：子见夫子乎？丈人曰：四体不勤，五谷不分。孰为夫子。苞氏曰：丈人曰：不勤劳四体，不分殖五谷，谁为夫子而索之耶？植其杖而芸。孔安国曰：植，倚也。除草曰芸。子路拱而立。未知所以答也。止子路宿。杀鸡为黍而食之。见其二子焉。明日，子路行以告。子曰。隐者也。使子路反见之。至则行矣。孔安国曰：子路反，至其家，丈人出行不在。子路曰。不仕无义。郑玄曰：㽞言以语丈人之二子也。长幼之节。不可废也。君臣之义。如之何其可废也。孔安国曰：言女知父子相养不可废，反可废君臣之义耶？欲洁其身而乱大伦。苞氏曰：伦，道也，理也。君子之仕也。行其义也。道之不行也，己知之矣。苞氏曰：言君子之仕，所以行君臣之义也。不自必道得行。孔子道不见用，自已知之也。
逸民：伯夷、叔齐、虞仲、夷逸、朱张、柳下惠、少连。逸民者，节行超逸者。苞氏曰：此七人皆逸民之贤者也。子曰：不降其志，不辱其身者，伯夷、叔齐与？郑玄曰：言其直己之心，不入庸君之朝。谓柳下惠、少连，降志辱身矣。言中伦，行中虑，其斯而已矣。孔安国曰：但能言应伦理，行应思虑，若此而已。谓虞仲、夷逸，隐居放言，苞氏曰：放，置也。置不𣸪言世务也。身中清，废中权，马融曰：清，纯洁也。遭世乱，身废弃以免患，合于权也。我则异于是，无可无不可。马融曰：亦不必进，亦不必退，唯义所在。
大师挚适齐，亚饭干适楚，孔安国曰：亚，次也。次饭，乐师也。挚、干，皆名也。三饭缭适蔡，四饭缺适秦，苞氏曰：三饭、四饭，乐章名也。各异师、缭、缺皆名。鼓方叔入于河，苞氏曰：鼓，击鼓者。方叔，名也。入，谓居其河内也。播鼗武入于汉，孔安国曰：播，犹摇也。武，名也。少师阳、击磬襄入于海。孔安国曰：鲁哀公时，礼毁乐崩，乐人皆去，阳、襄皆名。
周公语鲁公孔安国曰：鲁公，周公之子伯禽，封于鲁。曰：君子不施其亲，孔安国曰：施，易也，不以他人易其亲也。不使大臣怨乎不以。孔安国曰：以，用也。怨不见听用。故旧无大故，则不弃也。毋求备于一人。孔安国曰：大故，谓恶逆之事。
周有八士：伯达、伯适、仲突、仲忽、叔夜、叔夏、季随、季䯄。苞氏曰：周时四乳，得八子，皆为显士，故记之。
《论语》卷第九经一千六百五十字。注一千七百七十八字。

[book_title]论语子张第十九
何晏《集解》《凡廿》四章，凡廿五章。
子张曰：士见危致命，孔安国曰：致命，不爱其身也。见得思义，祭思敬，丧思哀，其可已矣。
子张曰：执德不弘，信道不笃，焉能为有，焉能为亡？孔安国曰：言无所轻重也。
子夏之门人问交于子张。孔安国曰：问，问与人交接之道也。子张曰：子夏云何？对曰：子夏曰：可者与之，其不可者距之。子张曰：异乎吾所闻也。君子尊贤而容众，嘉善而矜不能。我大贤与，于人何所不容？我不贤与，人将距我，如之何其距人也？苞氏曰：友交当如子夏，泛交当如子张也。
子夏曰：虽小道，必有可观者焉。小道，谓异端也。致远恐泥，苞氏曰：泥，难不通也。是以君子不为也。
子夏曰：日知其所亡，孔安国曰：日知其所未闻也。月无忘其所能，可谓好学也已矣。
子夏曰：博学而䔍志，孔安国曰：博学而厚识也。切问而近思，切问者。切问于己所学而未寤之事也。近思者。近思己所能及之事也。泛问所未学，远思所未达。则于所习者不精。于所思者不解之。仁在其中矣。
子夏曰：百工居肆以成其事，君子学以致其道。苞氏曰：言百工处其肆则事成，犹君子学以立其道也。
子夏曰：小人之过也必文。孔安国曰：文饰其过，不言其情实也。
子夏曰：君子有三变，望之俨然，即之也温，听其言也厉。郑玄曰：厉，严正也。
子夏曰：君子信而后劳其民，未信则以为厉己也。王肃曰：厉，病也。信而后谏，未信则以为谤已矣。
子夏曰：大德不逾闲，孔安国曰：闲。犹法也。小德出入可也。孔安国曰：小德不能不逾法，故曰出入可也。
子游曰：子夏之门人小子，当洒扫应对进退则可矣，抑末也，本之则无，如之何。苞氏曰：言子夏弟子于当对宾客，修威仪礼节之事则可，然此但是人之末事耳，不可无其本也。故云本之则无，如之何也。子夏闻之，曰：噫！孔安国曰：噫，心不平之声也。言游过矣。君子之道，孰先传焉？孰后倦焉？苞氏曰：言先传大业者必厌倦，故我门人先教以小事，后将教以大道也。譬诸草木，区以别矣。马融曰：言大道与小道殊异，譬如草木，异类区别，言学当以次也。君子之道，焉可诬也？马融曰：君子之道，焉可使诬？言我门人但能洒扫而已也。有始有卒者，其唯圣人乎？孔安国曰：终始如一，唯圣人耳也。
子夏曰：仕而优则学，马融曰：行有余力，则以学文也。学而优则仕。
子游曰：丧致乎哀而止？孔安国曰：毁不伤性也。
子游曰：吾友张也，为难能也，苞氏曰：言子张容仪之难及也。然而未仁。
曾子曰：堂堂乎张也，难与并为仁矣。郑玄曰：言子张容仪盛而于仁道薄也。
曾子曰：吾闻诸夫子：人未有自致也者，必也亲丧乎？马融曰：言人虽未能自致尽于他事，至于亲丧，必自致尽也。
曾子曰：吾闻诸夫子：孟庄子之孝也，其他可能也。其不改父之臣，与父之政，是难也。马融曰：孟庄子，鲁大夫仲孙速也。谓在谅暗之中。父以及父政虽不善者，不忍改也。
孟氏使阳肤为士师，苞氏曰：阳肤，曾子弟子也。士师，典狱官也。问于曾子。曾子曰：上失其道，民散久矣。如得其情，则哀矜而勿喜。马融曰：民之离散为轻漂犯法，乃上之所为也，非民之过也。当哀矜之，勿之自喜，能得其情也。
子贡曰：纣之不善也，不如是之甚也。是以君子恶居下流，天下之恶皆归焉。孔安国曰：纣为不善以丧天下，后世憎甚之，皆以天下之恶归之于纣也。
子贡曰：君子之过也，如日月之蚀也。过也，人皆见之；更也，人皆仰之。孔安国曰：更，改也。
卫公孙朝马融曰：朝，卫大夫也。问於子贡曰：仲尼焉学？子贡曰：文武之道未坠於地，在人。贤者识其大者，不贤者识其小者，莫不有文武之道焉。夫子焉不学，孔安国曰：文武之道未坠落於地，贤与不贤，各有所识，夫子无所不从学也。而亦何常师之有？孔安国曰：无所不从学，故无常师也。
叔孙武叔语大夫於朝马融曰：鲁大夫叔孙州仇也。武，谥也。曰：子贡贤於仲尼。子服景伯以告子贡。子贡曰：譬诸宫墙也，赐之墙也及肩，窥见室家之好。夫子之墙也数仞，不得其门而入者，不见宗庙之美，百官之富。得其门者或寡矣。苞氏曰：七尺曰仞也。夫子之云，不亦宜乎？苞氏曰：夫子，谓武叔也。
叔孙武叔毁仲尼。子贡曰：无以为也，仲尼不可毁也。他人之贤者，丘陵也，犹可逾也；仲尼如日月也，无得而逾焉。人虽欲自绝也，其何伤于日月乎？多见其不知量也。言人虽自欲绝弃于日月，其何能伤之乎，适自见不知量。
陈子禽谓子贡曰：子为恭也。仲尼岂贤于子乎？子贡曰：君子一言以为智，一言以为不智，言不可不慎也。夫子之不可及，犹天之不可阶而升也。夫子得邦家者，孔安国曰：谓为诸侯若卿大夫也。所谓立之斯立，导之斯行，绥之斯来，动之斯和。其生也荣，其死也哀，如之何其可及也？孔安国曰：绥，安之。言孔子为政，其立教则莫不立，导之则莫不兴行也，安之则远者来至，动之则莫不和穆也，故能生则见荣显，死则见哀痛矣也。

[book_title]论语尧曰第二十
何晏《集解》凡三章
尧曰：咨，尔舜，天之厉数在尔躬，厉数，谓列次也。允执其中。四海困穷，天禄永终。苞氏曰：允，信也。困，极也。永，长也。言为政信执其中，则能穷极四海，天禄所以长终也。舜亦以命禹：孔安国曰：舜亦以尧命己之辞命禹也。曰：予小子履，敢用玄牡，敢昭告于皇皇后帝，孔安国曰：履，殷汤名也。此伐桀，告天文也。殷家尚白，未变夏礼，故用玄牡也。皇，大也。后，君也。大，大君。帝，谓天帝也。《墨子》引《汤誓》，其辞若此也。有罪不敢赦。苞氏曰：顺天奉法，有罪者不敢擅赦也。帝臣不蔽，𫈉在帝心。言桀居帝臣之位也，有罪过不可隐蔽，已𫈉在天心也。朕躬有罪，无以万方；万方有罪，在朕躬。孔安国曰：无以万方，万方不与也，万方有罪，我身之过也。周有大赉，善人是富。周，周家也。赉，赐也。言周家受天大赐，富于善人也，有乱臣十人是也。虽有周亲，不如仁人。孔安国曰：亲而不贤，不忠则诛，管、蔡是也。仁人，箕子、微子，来则用也。百姓有过，在予一人。谨权量，审法度，修废官，四方之政行焉。苞氏曰：权，称也。量，斗斛也。兴灭国，继绝世，举逸民，天下之民归心焉。所重：民、食、丧、祭，孔安国曰：重民，国之本也；重食，民之命也。重丧，所以尽哀也；重祭，所以致敬也。宽则得众，敏则有功，公则民说。孔安国曰：言政教公平则民说矣，凡此二帝、三王所以治也，故传以示后世也。
子张问政于孔子曰：何如斯可以从政矣？子曰：尊五美，屏四恶，斯可以从政矣。孔安国曰：屏，除也。子张曰：何谓五美？子曰：君子惠而不费，劳而不怨，欲而不贪，㤗而不骄，威而不猛。子
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:39:04-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>