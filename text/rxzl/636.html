<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,后叙,春秋通训全文在线阅读,春秋通训全文在线下载,大玄古籍书库">
<meta name="description" content="六卷。宋张大亨撰。张大亨学出苏轼，其观点亦近之。苏氏尊《左传》，认为“丘明之书与六经孔孟合者十常八九”。张氏此书旨在阐发《春秋》大义，然其所论多得苏氏之旨。如鲁庄十五年《经》“齐侯、宋公、陈侯、卫侯、郑伯会于鄄”条，张氏解释说：“此齐桓公始霸，九合诸侯之首也。”认为齐侯居宋公之上为合道当礼，他说：“齐侯以牧伯之酋，自当为诸侯冠”。又说：“齐之末霸也，宋每以王爵为诸侯先。既霸之后，则宋每序齐下，以终于《春秋》”。宋代《春秋》之学，主于“尊王攘夷”，而北宋尤偏重于“尊王抑霸”，南宋则更强调“攘夷”。张氏不执泥">
<title>春秋通训_张大亨_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">春秋通训</span> <br/>
          作者： <span class="inputVal" id="bkauthor">张大亨</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]61641</span> <br/>
          说明： <span class="inputVal" id="bkdec">六卷。宋张大亨撰。张大亨学出苏轼，其观点亦近之。苏氏尊《左传》，认为“丘明之书与六经孔孟合者十常八九”。张氏此书旨在阐发《春秋》大义，然其所论多得苏氏之旨。如鲁庄十五年《经》“齐侯、宋公、陈侯、卫侯、郑伯会于鄄”条，张氏解释说：“此齐桓公始霸，九合诸侯之首也。”认为齐侯居宋公之上为合道当礼，他说：“齐侯以牧伯之酋，自当为诸侯冠”。又说：“齐之末霸也，宋每以王爵为诸侯先。既霸之后，则宋每序齐下，以终于《春秋》”。宋代《春秋》之学，主于“尊王攘夷”，而北宋尤偏重于“尊王抑霸”，南宋则更强调“攘夷”。张氏不执泥于尊王抑霸之说，正得苏氏之精髓。今本是《四库》编辑者从《永乐大典》辑出的，现存有《墨海金壶》本。</span> <br/>
          封面： <span class="inputVal" id="bkimg">Z_5037.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]春秋通训
[book_author]张大亨
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]61641
[book_dec]六卷。宋张大亨撰。张大亨学出苏轼，其观点亦近之。苏氏尊《左传》，认为“丘明之书与六经孔孟合者十常八九”。张氏此书旨在阐发《春秋》大义，然其所论多得苏氏之旨。如鲁庄十五年《经》“齐侯、宋公、陈侯、卫侯、郑伯会于鄄”条，张氏解释说：“此齐桓公始霸，九合诸侯之首也。”认为齐侯居宋公之上为合道当礼，他说：“齐侯以牧伯之酋，自当为诸侯冠”。又说：“齐之末霸也，宋每以王爵为诸侯先。既霸之后，则宋每序齐下，以终于《春秋》”。宋代《春秋》之学，主于“尊王攘夷”，而北宋尤偏重于“尊王抑霸”，南宋则更强调“攘夷”。张氏不执泥于尊王抑霸之说，正得苏氏之精髓。今本是《四库》编辑者从《永乐大典》辑出的，现存有《墨海金壶》本。
[book_img]Z_5037.jpg


[book_title]提要
钦定四库全书　　　　　经部五
春秋通训　　　　　　　春秋类
提要
【臣】等谨案春秋通训六卷宋张大亨撰是书自序谓少闻春秋於赵郡和仲先生考宋苏轼年谱轼本字和仲又苏洵族谱称为唐相苏頲之裔系出赵郡今所传轼题烟江叠嶂图诗石刻末亦有赵郡苏氏印然则赵郡和
仲先生即轼也苏籀双溪集载大亨以春秋义问轼轼答书云春秋儒者本务然此书有妙用学者罕能领会多求之绳约中乃近法家者流苛细缴绕竟亦何用惟左邱明识其用终不肯尽言微见端末欲使学者自求之云云与大亨自序亦合盖其学出于苏氏故
议论宗旨亦近之陈振孙书録解题及宋史艺文志并作十六卷朱彝尊经义考云已佚
此本载永乐大典中十二公各自为卷而隐公庄公襄公昭公又自分上下卷与十六卷之数合然每卷篇页无多病其繁碎今并为六卷以便省览其文则无所佚脱也乾隆四十六年九月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]卷一
钦定四库全书
春秋通训卷一　　　　　宋　张大亨　撰
隐公
元年春王正月
元之言首也人君即位之初年谓之元年明历数在躬首出羣衆也正之言政也一岁之首月谓之正月明奉若天道垂法布政也诸侯之元年得系于嗣君者俾因天时之变以致维新之命也正月必系于时王者俾奉天子之政以治所分之民嗣君得有其年不得有其政不可异政也王独加乎春不以加四时四时不可徧举也昔尧授人时舜协时月正日夏商重黎世叙天地周太史正岁年颁告朔帝王承天统物一海内之尚在此诸侯守之母敢辄变乱也周衰礼乐征伐不出於天子天子法度之籍诸侯恶其害已往往去之独未闻有变乱王正朔者岂以不足为之重轻故置而弗争邪圣人幸正朔之犹存则以明天命之未改因诸侯之未敢变乱则以明天下之有奉故春秋纪年之首必特加王焉使乱臣贼子知天命未可冀而诸侯之心知天下有所宗而聼赏罚之命一有不遵则蔽以尧舜禹汤文武周公之法故曰春秋天子之事也以诸侯之史而行天子之事故曰罪我者惟春秋也　公何以不书即位隐桓皆庶也立庶以长国有长庶舍之而立其少此惠公之罪也国有世子已无君命不辞诸大夫而摄居其位遂有其国人此隐公之罪也成王之初周公以冢宰摄政非摄居其位也王既长而复之辟非遂有之也然则隐之所以异於簒者无几矣即位者正始之道有天下国家之本也其为礼也甚重当行而不行谓之失位不当行而行之谓之窃位继正而立所当行者也继故而立所不当行者也以隐为继正则国有世子以隐为继故则惠以道终特以已立之非正而废其礼焉是乱其本始也何以能终春秋之纪人事也致严於君亲之分所以别嫌明微尤详於授受废立之际幽王黜宜臼而立伯服周所以东迁惠公舍长隐而立少桓鲁所以失世祸乱之原孰大於此是以春秋兴起平王鲁隐之事将以正其本始本始既正然後天下之事可得而正也齐景公问政孔子曰君君臣臣父父子子公曰善哉信如君不君臣不臣父不父子不子虽有粟吾得而食诸此春秋造始之说也或谓平隐之时相接隐公之让可贵是未之思耳平之末而隐方立所接几何桓当继而隐摄居安得有让先王经世之意岂真为是?哉
三月公及邾仪父盟于蔑【元】三月公会郑伯于垂郑伯以璧假许田四月公及郑伯盟于越【桓元】三月公会齐侯云云于稷以成宋乱【桓二】八月公及戎盟于唐【隐二○按经隐公二年八月公及戎盟于唐原本误作九月今改正】八月公及齐侯盟于落姑【闵元】三月及晋处父盟【文二○按经及晋处父盟乃文公二年事原本误作三年今改正】夏公会齐侯于平州【宣元】
会盟嘉礼也非在丧者之所可行而春秋之世率多行之外诸侯在丧而会者凡十【桓十五齐僖十三陈二十八齐陈宣元齐襄五陈八郑十六晋二十四?昭四】滕盟者十有四【桓十二郑僖五许八曹九宋二十五?二十八齐文十四陈成五?十八邾襄三郑二十齐定三邾四】陈其越礼畔道之由固不可悉举若鲁之五君则皆有谓为之也或曰春秋国君不以正立诸侯既列之会盟则国人不可复讨此衰世息争之法非先王已乱之道也隐桓宣之立可谓不正矣亟欲求好於诸侯以定其位故越礼畔道而为之
公及邾仪父盟于蔑【元】许叔入于许【桓十五】蔡季自陈归于蔡【十七】纪季以酅入于齐【庄三】萧叔朝公【二十三】祭叔来聘【二十三】
礼列国及寰内之君未赐爵视天子之元士以君其国列国之未赐者许蔡是也附庸之未赐者邾酅萧是也寰内之未赐者祭是也是皆天子命之国而未命之爵者也以视诸侯则未爵以视卿大夫则有国者也於是以字通于春秋盖诸侯子男而上以爵为尊其卿大夫以名为正故未命之君以字通也
郑伯克段于鄢【元】
段公子也而不谓之公子公弟也而不谓之弟传以为失子弟之道也然楚比弑君而称公子宋辰叛国而称弟何哉夫卫州吁陈佗齐无知莒展舆已簒而立者也卫公子晋郑公子突齐小白阳生莒去疾蔡季始入而立者也齐子纠邾捷菑尝纳以为君而弗克者也故皆舍其子弟之称段欲簒而未得者也大都耦国有其兵民之衆如二君然非复在子弟之位故絶其称耳絶其称者不以子弟道也君讨臣未有书克者段不死仅能胜之也亦未有书地者段据鄢非复郑有也不曰伐不与为国也不曰败不使敌君也象日以杀舜为事舜封诸有庳使吏治其国而纳其贡赋不得暴彼民焉故於瞽不失其孝於象不失其爱今郑伯知段失道而不制其极至於母废而弟奔贼君臣父母兄弟之义又岂止失教而已乎
天王使宰咺来归惠公仲子之賵【元】天王使宰渠伯纠来聘【桓四○按经天王使宰渠伯纠来聘乃桓四年事原本误作三年今改正】
王臣之常称或官或爵或氏或字贬则人之甚则又名之此宰也既举其官又斥其名何哉夫隐公少先君之世子而代其位桓公弑已立之成君而夺之国乱君臣父子兄弟之伦於其始也天子不能讨反致使焉夫不正其位而周於賵赠之末礼不诛其乱而敦於聘问之小惠所谓放饭流歠而问无齿决也宰以道佐王治邦国者也位高故所系大任重故受责深今不务引其君以当道而躬为行其非礼宜其以名斥也不然则王之诸臣居卿大夫之位任非礼之使者多矣不皆见斥於春秋也
及宋人盟于宿【元】及齐高傒盟于防【庄二十二】会陈人蔡人云云盟于齐【僖十九】会王人晋人宋人云云盟于翟泉【二十九】及晋处父盟【文二】及荀庚盟及孙良父【按经成公三年及孙良父盟原本误作孙林父今改正】盟【成二】及郤犨盟【十一】及宋向戌盟于刘【襄十五】
鲁与外人会盟而没其主名者其人敌也士与士卿大夫与卿大夫是之谓敌士与卿大夫卿大夫与君是之谓非敌会盟敌道也下不敌上臣不敌君正也士敌卿大夫伉也臣敌君悖也□宣叔曰大国上卿当小国之君小国亚卿当大国之上大夫古之制也传亦曰卿不会公侯会伯子男可也又曰叔老会郑伯为夷故也【襄十六】夫武王胜商列爵惟五分土惟三国之大小自因其爵春秋之时则以强弱为小大然五等之高下固自若也宣叔谓卫於晋不得为次国鲁卫匹也然则处父盟公何以见黜于春秋邪虢公晋侯朝王王同其赐传以为非礼许男卒于师齐桓葬之加一等传以为有衮歛者是知五等之高下者先王之旧典也以强弱为小大者东周之末造也春秋以先王之典?末世之乱者也故外大夫会公则人其大夫以卑公【浮来蜀澶渊】否则兼诸侯也【洮向新城戚召陵】彼已之有故也【见下】其或以贬之也【公会楚婴齐】内大夫会诸侯则黜其名以卑诸侯【幽女栗】否则兼大夫也【折垂歛虚打邢邱】彼已之有故也【见下】其或以贬之也【归父会楚子】鄄之盟吾大夫专焉【庄十九】以非君命故不嫌於非敌此所以导名分也
祭伯来【元】州公如曹【按经州公如曹为桓公五年事原本误脱】春寔来【桓六】齐仲孙来【闵元】春介葛卢来冬介葛卢来【僖二十九】白狄来【襄十八】春秋志外之君臣来接於我者朝曰来聘以他事至者则各以其事名之非此数端则曰来而已耳礼寰内诸侯不外交祭伯之来不以王命是外交也礼臣非君命不越境仲孙之来不以君命是私越也且其来也无所事则其志焉何也祭伯虽不当外交我以敬王之道见故宾而録之所以尊尊也仲孙虽不当越境彼以恤我之道来故进而録之所以亲亲也然而弗与其朝聘焉所谓不以礼假人也州公委国於?而为鲁寓非太王纪季之义自致於覆宗絶祀故不以宾礼言之谓之寔来也介葛卢一岁再朝于我失朝事疏数之节自抵於败常黩礼故不以君礼言之名之葛卢也夫葛卢白狄皆有慕中国之志而不能自托於礼虽勤身修敬犹为非礼之礼也祭伯仲孙皆有亲小国之心而不知仗义以行虽?信修睦犹为非义之义也故人君大臣之举动不可忽也
公会戎于潜【二】公及戎盟于唐【二桓二】邢人狄人伐卫【僖十八】齐人狄人盟于邢【二十】卫人及狄人盟【三十二】公子遂会雒戎盟于暴【文八】晋师?赤狄潞氏以潞子婴皃归【宣十五】白狄来【襄十八】楚子蔡侯云云淮夷会于申【昭四】楚子诱戎蛮子杀之【十六】晋人执戎蛮子赤归于楚【哀四】
诗序称小雅尽废则四夷交侵中国微矣春秋之世王者之迹熄小雅不止於尽废也盖已亡之矣四夷不止於交侵也盖与中国并矣圣人虑天下之胥无道也於是乎作春秋春秋之志四夷必外而卑之虽吴楚徐越其先皆令德之後以其自?於异俗亦弗假也其见於经者戎有七狄有三夷有一皆尝为诸侯患也齐桓攘之趣能卫诸侯而已故孔子有微管仲之叹盖言管仲之功大有稗于诸夏也然此数者或有自见於会盟者春秋通之人其人是也或有自抵於?亡者春秋闵之子其君是也人其人者非谓其合礼也善彼之不以兵鬭也【狄伐卫称人者以连下救邢盟故】子其君者非谓其可存也恶吾之不以德服也自晋?诸戎其患少息而牧伯之政乃争於吴越於以知中?之微也
纪裂緰来逆女伯姬归于纪【二】叔姬归于纪【七】纪伯姬卒齐侯葬纪伯姬【庄四】纪叔姬归于酅【十二】纪叔姬卒【二十九】葬纪叔姬【三十】
伯姬嫁纪无几何而叔姬复归于纪是盖伯姬之娣也夫志归志卒志葬者夫人之礼也诸侯元妃摄治内事犹不得匹其嫡况嫡存乎妾子立得为其母庙则志葬犹不得祔于祖姑况无子乎嫡妾者有家之大分先王严於其别所以防嬖孽杜僭乱也末世易之亡国败家鲜不由此方世之治也妾知命有贵贱能尽其心其诗曰夙夜在公实命不同及其乱妾上僭夫人失位其诗曰緑兮衣兮緑衣黄里今侄娣之微而治以夫人之礼此春秋所以尽其辞也凡有甚美有甚恶者春秋必尽其辞焉以谓辞不尽则道不见也辞尽矣其为褒贬亦尽也此学者所当深考也
夫人子氏薨
邦君之妻命於天子然後谓之夫人诸侯无二嫡妾虽贵不得承先祖供祭祀故不命於天子妾虽有子不得体其君羣臣不为服不祔于嫡祖姑故不可称夫人仲子惠妾母也惠公虽尊以为夫人然葬而不谥子氏隐妾母由隐为君亦夫人之然亦不谥不书葬是皆知其不可为也夫既尊之为夫人矣而不谥不书葬则安在其为尊之也人孰不欲尊其亲尊之不以礼则辱之者人孰不欲爱其亲爱之不以礼则?之者也是故君慎於为礼也孔子曰生事之以礼死葬之以礼祭之以礼可以为孝矣隐公之不得为孝也犹有畏礼之心焉至文宣襄昭则又肆为之矣
二月己巳日有食之【三】桓公二食庄公四食　僖公三食　文公二食　宣公三食　成公二食　襄公九食昭公七食　定公三食
日食度数也有谪眚存焉君子不谓度数也以天事言之则隂侵阳以人事言之则臣掩君之象也故曰国无政不用善则自取谪于日月之灾是以人主恶之春秋纪日食之变三十有六而襄昭之世居其半襄或比年而食或两年四食二君享国与庄僖同久而日变之多如此学者求其说而不得则曰襄之立也才免於怀昭之立也童心未去当其国者大臣也擅其命者权臣也顾安得不然则日为一国变耳为一人变耳如天下何书曰天不可信我道惟寜此圣人所以为知天也传谓日食惟正阳之月则忌非分至之月则灾而诗刺十月之交亦孔之丑则二说之不然审矣然昭公之世日食正阳季孙意如以为非灾君子以是知其不君君也
尹氏卒【三】尹氏立王子朝【昭二十三】尹氏召伯毛伯奔楚【二十六】公会尹子单子云云伐郑【成十七】天王使宰咺来归惠公仲子之賵【隐元】天王使宰渠伯纠来聘【桓四】公会宰周公云云于葵邱【僖九】天王使宰周公来聘【僖三十】
大诰曰尹氏御士常武诗曰王谓尹氏节南山诗曰尹氏大师尹氏者王官之长宰辅之任其曰氏者犹侯氏师氏也天子之为政者惟六卿耳三公宰尹选於六卿兼为之以论道则曰公以揔百官则曰宰以长庶工则曰尹书称周公位冢宰又曰周公为师春秋称宰周公此宰兼公者也书曰乃同召大保奭芮伯彤伯毕公卫侯毛公此卿兼公者也诗称尹氏大师此公为尹者也春秋书尹氏召伯毛伯此尹为卿者也大保位五卿之上公为宰故也尹氏列二卿之上尹为长故也三公宰尹特高於卿大夫故得以其官通得以其官通故不复以字行也诸侯之卒与奔皆名之三公宰尹位诸侯之上故虽奔卒不复以名书也传曰尹氏者讥世卿也夫大诰成王之初也二诗宣幽之世也已谓之尹氏则不独春秋为然然则又称尹子何也尹氏以其官得邑于王畿因以命其邑所谓官有世功则有官族邑亦如之是也
武氏子来求赙【三】天王使仍叔之子来聘【桓五】
礼诸侯世子世国大夫不世爵又曰外诸侯嗣也内诸侯禄也然则天子之大夫与寰内之诸侯皆得世其禄者也武氏者天子大夫之命氏者也犹曰崔氏也仍叔者寰内诸侯之未爵者也犹曰祭叔也其曰子者世禄之嗣也以其世禄故武氏子系之父氏仍叔子系之父国系之父氏而不以字通知非世其爵也繋之父国而不曰世子知非世其国也夫世禄之子未命於朝而畀之使事岂所宜哉棫檏诗曰济济辟王左右奉璋奉璋峩峩髦士攸宜此文王所以能官人也官人国之急也治道之所由废兴也官非其所宜官求非其所宜求聘非其所宜聘是皆文王之罪人也
公及宋公遇于清【四】书遇六
春秋记诸侯之事有会有盟有遇皆天子见诸侯之名也会时见也盟殷同遇冬见也传载先王之制与文襄之令惟朝聘会盟是辨而遇不少见则遇其礼之简欤礼简而志者恶其名之不正也孔子论为政之所先曰必也正名乎名不正则言不顺言不顺则事不成其极至於民无所措手足可不慎哉
葬宋穆公【三】
卫公叔文子卒其子戍请谥於君曰日月有时将葬矣请所以易其名者君命为贞惠文子然则古者将葬而谥谥必请于君故诸侯之諡天子命之天子之谥天下命之诸臣之谥其君命之命之曰幽厉虽孝子慈孙百世不能改也春秋之世君臣之谥率出於一二人之私意然其间如楚共王卫灵公共世子孔文子之类亦兼取当时之公议则先王之泽盖犹有未竭者圣人不尽黜焉故葬而无谥所以定名实之是非葬而称公所以申臣子之忠厚
翬帅师会宋公陈侯蔡人卫人伐郑【四】翬帅师会齐人郑人伐宋【十】遂以夫人妇姜至自齐【宣元】侨如以夫人妇姜至自齐【成十四】豹及诸侯之大夫盟于宋【襄二十七】意如至自晋【昭十四】婼至自晋【二十四】
世族者卿大夫之所贵也天子之臣以爵为尊以字为正故名之则为贬诸侯之大夫以名为正以族为宠故去之则为贬今数子之贬何也州吁弑君而虐用其民请会于诸侯而求定其位鲁师会之是助乱也郑伯以王命讨宋而不自将诸侯承王命伐郑而不躬行鲁师从之是慢命也宣公杀世适丧未练而成昬成公即位国无事十有四年而不娶豹也君不在会而合羣大夫以为盟意如也婼也为国见执受乐王鲋之绐而弃礼以归畏士弥弁之逆而诡谋以免此数子之罪也数子为国正卿不能引其君以当道而助成其非礼不能以义自胜而苟合以求容於是乎黜之孟子曰齐人无以仁义与王言者则不敬莫大乎是翬遂侨如之谓也曾子曰士不可以不弘毅任重而道远意如婼之谓也然则春秋之大夫未赐族者衆矣【柔溺郑詹莒庆之类】皆贬乎曰非也前曰翬後曰公子前曰公子後曰遂前曰叔孙曰季孙後曰侨如曰意如曰婼夫是之谓贬
卫人杀州吁于濮【四】蔡人杀陈佗【桓六】齐人杀无知【庄九】楚人杀陈夏徵舒【宣十一】晋杀其大夫里克【僖十】卫杀其大夫甯喜【襄二十七】楚子蔡侯云云伐吴执齐庆封杀之【昭四】楚子?诱蔡侯般杀之于申【十一】楚公子弃疾杀公子比【十三】弑君之贼其罪一也在官者杀无赦在宫者杀无赦其杀同也杀之有正不正故其辞异也州吁陈佗无知徵舒庆封杀以其罪正也故不以国君大夫公子道也【三簒君皆踰年】里克甯喜蔡般楚比杀不以其罪非正也故犹以国君大夫公子道也彼皆弑君而戮矣而曰不以其罪何也晋之杀克求自免也卫之杀喜恶其专也楚之杀般欲县其国也弃疾之杀比欲攘其位也故曰不以其罪也杀不以其罪则犹以国君大夫公子道之是贼未之显讨也君子之於人也观过必以党察狱必以情观过不以党则邪有疑於正者矣察狱不以情则名有乱於实者矣以仁诛不仁其究归於仁以不仁诛不仁是亦不仁而已矣以无私治私其究归於无私以私治私是亦为私而已矣此春秋之所深辨也此楚子弃疾所以不得从讨罪之文也【楚子以名书弃疾以相杀书】
卫人立晋【四】尹氏立王子朝【昭二十三】
有天命然後为天子有王命然後为诸侯世子誓於王而後继立是以王命立者也非世子则必请而後定其位是欲有所受之也晋翼後见逐而武公立其大夫为之请命于天子之使故其诗曰安且吉也鲁闵公遇弑而僖公立季孙行父为之请命于周故其诗曰思无邪也今州吁死卫人不告於王召公子晋而私予之国晋也亦无王命而私受之於国人非安无邪之道也是以公子晋王子朝不同事而同辞不同恶而同罪晋得国人之心朝恃权臣之助不同事也晋无君而入嗣朝有王而篡立不同恶也然皆志之曰立其罪均故也
葬卫桓公【五州吁弑】葬我君桓公【桓十八齐杀】葬齐襄公【庄九无知弑】葬陈灵公【宣十二徵舒弑】葬蔡景公【襄三十年世子般弑】葬蔡灵公【昭十三楚杀】葬许悼公【昭十九世子止弑】葬蔡昭公【哀四盗杀○按经葬蔡昭公乃哀公四年事原本误作襄公今改正】
春秋之世人君不以其道终者凡三十有五而志葬者才八人耳卫桓齐襄陈灵之贼讨得其正葬故无疑也弑鲁隐者公子翬也弑齐庄者崔杼也鲁讨寪氏楚讨庆封而不志葬弑蔡昭者盗翩也蔡讨公孙姓而志之此其可疑者也杀鲁桓者齐襄公也杀蔡灵公者楚子?也齐弑襄楚杀?而志葬杀齐舍者公子啇人也齐弑商人而不志之此其可疑者也弑晋灵者赵盾也盾未讨故不志葬弑许悼者世子止也止未讨而志之此其可疑者夫人君不以其道终盖有内外之别焉祸发于已国谓之贼贼者臣子所当讨也当讨而不讨於是乎没其先君之葬所以责臣子也祸发于他国谓之讐讐者臣子所当复也不幸而不可复於是録其先君之葬所以赦臣子也夫讨贼者其事可必故不必如卫人之杀州吁然後谓之讨苟不正其法【里克甯喜】不显其诛【庆父宋万】犹不讨也此责人以忠之道也复讐者其事不可必故不必如吴人之入越然後谓之复在彼者苟可以假手在我者苟可以藉口【楚?齐襄】犹既复也此待人以恕之道也不责以忠则臣子之义废不待以恕则怨毒之祸深是以鲁隐齐庄之贼不得以诛寪庆免而鲁桓蔡灵之雠得以弑襄?释也蔡昭之贼盗也臣之贵者为之党盗不足讨而讨其党所以申臣子之志也非翬庆比也齐舍之贼亲也弑而代为之君君固不可讨而讨失於其始所以?臣子之慢也非齐楚比也世子止非弑也被之以弑名所以训天下之孝於亲者也故以志葬明之赵盾非弑也被之以弑名所以训天下之忠於君者也故以再见明之翬遂再见明与桓宣同恶且非经所志此数端者圣人以通天下之志以断天下之疑以为後世冺君臣之义者之戒也可不察乎若郑髠顽楚子麇齐阳生遇弑而不谓之弑应不志葬而志之此春秋新意圣人予夺之权在焉盖不可以一理贯也
考仲子之宫初献六羽【五】
仲子之卒周人归其賵则知仲子既葬矣子氏之葬春秋不志则知子氏不祔矣隐公终丧以其母不祔知仲子亦不可祔故为之改筑宫也礼庶子为君为其母立庙惠既君矣而不庙其母是变先王之礼也礼非夫人不得体其君仲子妾也而献六羽是易先王之乐也夫祭者礼之重舞者乐之成也非天子不议礼不制度不考文先王为是故为之名数立之典则与天下後世共守之诸侯变礼易乐则斥罚加焉所以杜僭妄慎改作也孔子曰礼乐自诸侯出盖十世希不失矣僭之自上效之在下僭之自今效之在後炀武不当立而立桓僖当毁旅泰山舞八佾以雍彻不在诸侯而在大夫之家不在隐桓而在定哀之世是以君子慎其始也宫或言考或言立考之言成也要其终之辞也立之言寘也本其始之辞也仲子之宫立而缓故於其成终讥之炀武之宫不当立而立故於其始寘讥之
十二月宋人伐郑围长葛【五】冬宋人取长葛【六】春公伐邾三月甲戌取须句【文七】
圣人之於取舍顾岂易哉苟义可取虽天下之大吾斯受之尧舜是也义苟不可取虽一介不屑焉伊尹是也此参其在已者也取之而民悦则取之武王是也取之而民不悦则勿取文王是也此参其在彼者也然春秋书取者皆恶其不以义得宋之不可取於郑犹鲁之不可取於邾也伐其国围其邑踰岁阅时而後得志是不参彼己之分而玩兵以肆贪也此圣人所以尽其辞也
郑人来渝平【六】公会齐侯云云于稷以成宋乱【桓二】公及齐侯平莒及郯莒人不肯【宣四】宋人及楚人平【十五】暨齐平【昭七】及齐平【定十】及郑平【十一】
平与成皆平也有平者有平之者周礼设官使和诸侯之好周公命蔡仲懋乃攸绩睦乃四邻以蕃王室以和兄弟先王务使诸侯之和也欲其有同寅协恭之心无乖争陵犯之变也周衰诸侯骄恣怒害相高修怨释憾之兵日寻而不知止能易怨为平者盖寡故郑人见取於更成更成者改过也莒人见疾於不肯不肯者怙终也孔子曰仁者安仁智者利仁畏罪者强仁渝平近乎仁【无所避求】及平近乎智【及我欲之】暨平近乎畏罪也【暨不得已】孟子曰君子修其身而天下平又曰大人者正已而物正者也桓弑兄而自立身不修矣安能成宋乱宣杀适而自立已不正矣安能平莒怨终之成宋以赂平莒以兵春秋所以正其辞也
滕侯卒【七】
礼诸侯始薨小臣称其名以复复欲其审故虽名之而不嫌名之者致?气使勿逸之义也君卒而赴於他国亦欲其审故名之名之者慎传世防祸乱之道也其所以为慎传世防祸乱何也曰今之卒者吾旧君某也昔之会盟于某者也是使敌国知吾先君未尝失位也知吾国未尝改立也知吾嗣君即先君之子若孙也一有不然则敌国将诘其由矣臣子将任其责矣是岂非慎传世防祸乱之道乎然春秋所志滕也薛也?也宿也秦也其君之卒或有不名者滕薛自昭而後杞自襄而後则名之秦自昭而後则不名也至於宿惟一见耳国远或微赴有详略史从而志之非善恶所甚系者圣人不加损焉或谓君没臣子斥其名以赴於外非人情也是不然古者卒哭而讳惟尔元孙某是也方其未讳虽君臣同名而不嫌卫齐恶卫侯恶是也後世废礼而徇情乃致严於此耳
城中邱【七】凡城二十有五
孟子曰天时不如地利地利不如人和子服景伯曰民保於城城保於德此言有国有民者当务以道和之以德保之民和德至而城自固矣古者天子守在四夷诸侯守在四邻恃德与民也如是何城之有及其卑也天子不能以诸侯为卫诸侯不能以四境为安乃始恃城以自固焉夫无德以和民而徒忽其守备与恃此以固国而不知本於德者皆危亡之道也莒渠邱见袭於齐楚囊瓦见鄙於沈尹是也故凡城之云者皆讥其不务本也时不时末矣
齐侯使其弟年来聘【七】郑伯使其弟语来盟【桓十四】卫侯之弟黑背帅师侵郑【成十】称兄弟十有三
公子一也有诸父焉有兄弟焉诸父尊也兄弟亲也人君絶期故诸父兄弟不得以属通凡曰兄弟者皆以明亲也亲虽有不善而犹谓之兄弟是犹可以兄弟道也年语黑背以君弟而任国事不以其贤而以其亲弟之宠也年生无知语为子人氏黑背生剽无知实弑君子人实违君命剽实簒国故春秋推其祸乱之本早正於宠以任之之际焉君子之爱其子弟也弗纳於邪衆人之爱其子弟也假之宠利公弟叔肸生赐之氏【宣十七】陈侯之弟黄权偪其卿【襄十一】卫侯之弟?处废置之任【襄二十七】天王之弟佞夫能使衆臣立已【襄三十】秦伯之弟鍼富如二君【昭元】陈侯之弟招杀适立庶【昭八】卫侯之兄絷能夺大臣官邑【昭二十】宋公之弟辰能挟大臣去君【定十】是皆宠以任之之过也故春秋正其辞焉不然则陈招哀公弟也何以先称公子【昭元】宋公子地景公兄也何以不谓之兄乎
戎伐凡伯于楚邱以归【七】
戎朝周知发币于公卿是慕诸夏之礼也凡伯弗宾而王不之讨则周无来远之德矣凡伯出聘假道於卫是将天子之命也戎伐之而卫不之救则卫无尊王之心矣相鼠刺无礼也其诗曰不死何为君子谓卫文公之臣有必死之道焉凡伯以之单襄公聘楚过陈而候不在疆司寇不诘奸君子知陈有滔淫之祸焉卫宣公以之伐者上讨下之辞也以归者不复及之辞也
郑伯使宛来归祊庚寅我入祊【八】郑伯以璧假许田【桓元】祊许皆受之天子其不可相易明也谓天子不复东廵而遗人助祭之邑犹可道也谓已不复更朝天子而遗人朝宿之邑不可道也周之盛时十有二年王乃时廵诸侯朝于方岳或不廵守则六服朝于京师故王不东廵犹可道也一不朝则黜其爵再不朝则削其地三不朝则六师移之故已不朝天子不可道也郑畏弃祊故言来归【如我故地】我嫌取祊故言入【有而弗居】郑难取许故言以璧【如玉质田】鲁难弃许故言假【未絶之辞】然则二国之恶非昧义为之乃犯义者也非无羞恶之心而为之乃诎於利者也夫昧义而无羞恶之心细人之事也其罪小知羞恶之为义诎於利而公犯之奸人之事也其罪大此所谓婉而成章
公及莒人盟于浮来【八】公及齐大夫盟于蔇【庄九】公会楚公子婴齐于蜀公及楚人秦人宋人陈人卫人郑人齐人许人曹人邾人薛人鄫人盟于蜀【成二】公会晋人郑良霄宋人曹人于澶渊【襄二十六】
此外大夫会公人其大夫以卑公之谓也或谓公与大夫会盟其没公者非讳内则厌外其不没者非深讥则我所欲也是盖不原其实不究其始卒者也会于已国之外则人大夫而申公言彼以衆从我无嫌也君臣同辞故不名也会于他国之中则黜大夫而没公言我非往从彼远嫌也君臣异辞故名之也【处父】二者皆所以尊君也非讳与讥也齐大夫不称人无君也郑良霄不称人伉君也无君则有当国之义伉君则有杀身之咎此所谓彼之有故者也婴齐不称人所谓外之也
天王使南季来聘【九】天王使王季子来聘【宣十○按经天王使王季子来聘乃宣公十年事原本误作一年今改正】
凡以爵氏名字通于春秋者天子之卿以爵不以氏【六命在子男上毛祭之类】称氏者大夫也【南季家父王子之类】天子之大夫以字不以名【四命与公之孤等父季之类】称名者命士也【刘夏石尚】诸侯之卿以氏不以官【公子公孙仲叔之类】称官者孤卿也【四命宋司马司城是】以名不以字称字者贵且贤之也【季子高子】天子建国胙之土而命之氏故氏卑於爵幼名冠字五十以伯仲故名卑於字天子之臣贬则人之又或斥其名诸侯之臣贬亦人之又或去其族皆所以明贵贱序少长别贤否辨荣辱先王驭臣之要也易之则为乱名故有天下国家者所宜谨也
公会齐侯于防【九】公会齐侯郑伯于中邱【十】翬帅师会齐人郑人伐宋【十】公败宋师于菅辛未取郜辛巳取防【十】宋人蔡人卫人伐戴郑伯伐取之【十】
书胤征曰义和废厥职酒荒于厥邑胤侯承王命徂征由是言则郑伯承王命讨有罪当自将也诗出车曰我出我车于彼牧矣自天子所谓我来矣由是言则齐鲁之君闻王命佐郑伯当自行也其始也定谋于防戒师期于中邱正也已而委之大夫非也其终也鲁败宋而取其二邑郑伐戴而取其三师得邑与师归之天子正也已私有之非也然则二国者慢天子之命而急於从利假讨罪之师而贪以封己者也明天子在上方伯修其职诸侯敌所忾于是有加地进律之赏未闻以王命讨不庭而自利之者也此春秋所以尽其辞也
公败宋师于菅【十】书败十六战而败绩十五战不书败八不战败绩一
言败不言战者不俟乎战也言战不言败者不至於败也师徒未得陈客主未得通卒然相值而胜之则曰败某师其不曰师者示贬之也敌既陈矣情既通矣定其期而交兵则曰某日战于某其不言日者示贬之也战而曰败绩者甚言其败也不战而曰败绩者不与其战也是故君子之论兵也曰善为国者不师不师则无兵也善师者不陈不陈则无战也善陈者不战不战则无敌也善战者不死不死则无败也善死者不亡不亡则无败绩也由前三者汤武之仁义也由後两者桓文之节制也春秋所志惟败及败绩为多则桓文之兵盖鲜况汤武乎此之谓无义战
滕侯薛侯来朝【十一】邾人牟人葛人来朝【桓十五】
滕薛累至邾牟葛亦累至滕薛曰侯邾牟葛曰人何也诸侯衆至而旅见之二伯各自其方率之以入受舍于朝而别其姓此天子见诸侯之礼也隐公并朝二国以姓为序既僭天子矣桓公又并朝三国僭之甚也二国并进可道也三国旅进不可道也以其不可道於是人之人之者若其国之微者焉微者之朝不志于春秋由其言朝则知非微者由其不称君使则知非世子也然则三国有过乎曰使其君交邻国有道其臣相其君以礼则区区之鲁又岂能卑我哉
十有一月壬辰公薨【十一○按经十有一月壬辰公薨原本误作十有二月今改正】春秋有为鲁讳之义亦有直辞而无所隐者学者疑之或谓外大恶内小恶则讳之恶甚不可掩则直辞而无所隐揔其实不然春秋定一王之法立万世之公言也岂私内而略外哉盖圣人之于鲁父母之国也去他国则接浙而行去父母之国则遅遅吾行也越人射之则谈笑而道之其兄射之则涕泣而随之亲踈之情内外之势所当然也贤臣善则称君孝子不扬父恶忠孝之理恩义之分所当然也故春秋记鲁之不善凡接於外者讳之奔弑杀伐之类是也非外所与则无所隐也丹楹刻桷丧昏逆祀之类是也传谓讳国恶为礼者礼以尊尊亲亲为正故也或又有为贤为尊者讳之说然乎曰责贤者之备抗王室之尊则於经可矣讳则未之闻也

[book_title]卷二
钦定四库全书
春秋通训卷二　　　　　宋　张大亨　撰
桓公
滕子来朝【二】薛伯卒【庄三十一】杞伯来朝【庄二十七】杞子卒【僖二十三】公会尹子单子云云伐郑【成十七】?子来盟【襄二十九】
孟子称周室班爵禄天子一位公一位侯一位伯一位子男同一位凡五等周官之制上公九命侯伯七命子男五命凡三等而春秋之世则公一等侯一等伯子男为一等故子产曰郑伯男也而共公侯之贡左氏亦云礼不会公侯会伯子男可也其序於经伯子男之班高下迭居靡有定位则信乎其一等矣滕薛杞故侯也黜居伯子之列单故伯也黜居子列此非一二第之也以其等为之差耳然而黜不逮於男者子男同位故也周衰诸侯黜陟之柄不归於天子或由覇者之令或为大国所制然秦晋之始为列侯邾郳之初赐王爵亦必请於天子而後受之则知先王之泽盖未尽泯春秋所以汲汲于斯者抑有谓也说者谓杞虽夏之後背乎礼故仲尼以文贬其爵同於吴楚徐越是盖不然春秋因实以定名者也爵命受之天子而仲尼得以升黜之不几于乱名者乎若吴徐越则外域之君也虽有公侯之地本爵不过于子春秋黜其僭称而复其本耳非贬也所以贬吴楚者於经槩可以见之不在乎称子也
公会齐侯郑伯于稷以成宋乱【二】公会宋公云云于袲伐郑【十五】师次于郎以俟陈人蔡人【庄八】宋公楚子云云会于盂执宋公以伐宋【僖二十一】公会诸侯盟于薄释宋公【僖二十一】楚人围江晋阳处父帅师伐楚以救江【文三】宋公陈侯卫侯曹伯会晋师于棐林伐郑【宣元】晋人齐人云云会于澶渊宋灾故【襄三十】公会刘子晋侯云云于召陵侵楚【定四】会盟侵伐不言其所事者其事衆也指言其所事者其事专也其事专故善恶审善恶审故褒贬明稷之会以成宋乱而实无损於乱澶渊之会以恤宋灾而实无补於灾袲之会以伐郑纳君而不克纳召陵之会以侵楚治蔡而不克治郎之次以俟衆伐郕而不克俟处父之师以伐楚救江而不克救棐林之役以伐郑救陈而不克伐勤诸侯暴师旅窃取其名而不効其实春秋所以正其辞也盂之会楚子有轻中国之心执宋公以求覇薄之盟诸侯有卫中国之志释宋公以沮楚楚子不得遂其覇心中国不遂屈於外裔春秋所以正其辞也凡美恶之实苟有所见君子不务斥之非恶讦也周旋中礼从容中道之义也帷所见之不足与明也可以为善可以为不善於是君子正其辞焉此学者所当深考也
取郜大鼎于宋戊申纳于太庙【二】
胤之舞衣兑之戈和之弓垂之竹矢礼度出焉故先王以之传世夏后氏之璜封父之弓密须之鼓阙巩之甲训戒存焉故先王以之封国此之谓重器皆藏诸宗庙以为社稷之镇守也夫大鼎者郜所自为邪抑王所封邪自为则无法王所封则不可遗人今郜不能保而遗宋【郜尚存非灭得】宋不能有而贿鲁鲁遂藏之太庙将以考礼则取非其礼将以示训则不可以训宜宗庙之弗受也三国胥失故并举而诛之凡春秋书取皆恶其不以义得此其尤者也
蔡侯郑伯会于邓【二】
春秋志外之会盟鲁不与焉者凡二十有七诸侯则举其爵大夫则不列其名摠曰人而已耳夫鲁所不与而经得以志者未必皆赴告之辞盖亦有所谓闻而知之者矣苟关於治乱圣人録焉孔子曰多闻阙疑慎言其余则寡尤是以诸侯之举其爵无所疑也大夫之不列其名辟不敏也然则莒子帛【隐二】郑游速【定十】何以名之曰二者前志之所略未可以臆断也慎言其余可矣
公会齐侯于嬴公子翬如齐逆女齐侯送姜氏于讙【桓三】公会齐侯于讙【三】夫人姜氏至自齐【三】齐侯使其弟年来聘【三】
易之咸恒诗之周召皆夫妇之初人伦之本也咸恒则曰亨利贞吉利有攸往周召则曰正始之道王化之基盖未有不正其始而能亨且吉可以有行可以化下而为治道之基者也公之娶也成昏于齐非不称主人之义也文姜之嫁也齐侯送之非远兄弟之义也公受姜于讙非亲迎之义也姜不与公同至非女随之义也翬逆女而不致夫人非逆女之义也年致女而聘非致女之义也文姜失事君子承宗庙之道干飨会之礼肆往来之欲以至於杀其夫乱其国者由其始之不正故也孟子曰天下之本在国国之本在家家之本在身可以戒欤春秋十有二公闵幼未娶哀位未终其余得昏婣之正者皆略之若桓庄之娶齐成女之家宋最为失正之甚者故春秋尽其辞焉
齐侯卫侯胥命于蒲【三】
命者君所以诏其臣上所以令其下也有出之者则有受之者天下有道小德役大德小贤役大贤故出命者无不善而受之者诚服也天下无道小役大弱役强故出命者未必善而从之者不得已也春秋之世天子之命固不能使诸侯诚服惟大国刼之以威然後畏而退听今此两国者地丑德齐莫能相尚其所谓命者谁出之而谁受之邪有以见王室不纲方伯失职诸侯各自为政也不然凡会遇者亦皆不盟此何独以胥命云哉
甲戌己丑陈侯鲍卒【五】丙戌公会郑伯盟于武父丙戌卫侯晋卒【十二】夏五【十四】郭公【庄二十四】九月辛丑用郊十一月壬申公孙婴齐卒【成十七】
孔子曰君子於其所不知盖阙如也又曰吾犹及史之阙文也有马者借人乘之今亡矣夫夫人之所不知与史之阙文虽理所易知易见者圣人不敢加损焉畏後世之凿也故春秋记事如日月之疑犹或阙之以俟後之多闻者况大于此者乎左氏作传与国语所载时有不同司马迁作史一事而杂见数说不知者以为抵牾也其知者以为法圣人也此学者所当深考也
齐侯郑伯如纪【五】州公如曹【五】单伯如齐【文十四】
外相朝聘不志于春秋其志者我所与闻者也齐郑朝纪欲窥其间而袭之吾伯姬之国也州公朝曹欲委其国而去之来托於我也单伯聘齐欲以王命请吾子叔姬也是皆我所与闻也纪无罪齐郑以诈图之州无罪杞以强廹之子叔姬无罪齐人杀其子而执之君子恶三国之无道而伤鲁之弱不能救也於是志之
蔡人卫人陈人从王伐郑【五】王师败绩于茅戎【成元】王者之兵有征而无战今王有讨于郑而不曰征有以见正已之道不足也天子之军其将皆命卿今王自将之三国从王而君不自行有以见用衆之道不立也此兎爰所以闵周也不言王以三国伐郑不使王首难也不言郑人与王战不使郑敌君也此春秋所以尊王也郑败王师则没其败戎败王师则志之何也戎外裔也贽币不通礼教不及王师败于戎犹可道也郑周之宗国王之卿士也内以蕃王室外以御戎狄者也亲执干戈以败王师不可道也
州公如曹【五】寔来【六】纪侯大去其国【庄四】
诸侯之国皆受之天子而世守之者也宗庙社稷存焉去其国而宗庙有奉社稷无陨则不以其所以养人者害人仁者之所为也太王之去邠是也去其国而宗庙乏祀社稷乏主则与民守之效死而勿去义者之所为也孟轲之语滕是也纪侯廹于齐使其季事齐而已去之民之从者四年而後毕纪於是复见合乎太王之所谓去也州公廹于杞委其国于杞而已托於诸侯民无从之者州是以不复见异乎孟子之所谓守也此春秋所以贤纪而下州也寔来者不复反之辞也大去者不复顾之辞也
大雩【五○按经大雩乃桓公五年事原本误作三年今改正】大雩十有九不雨七雨一大旱二
诗称春夏祈糓于上帝则雩为常祀矣传称龙见而雩则雩有常时矣语称樊迟从游於舞雩之下则雩有常所矣以其有常故春秋不志大雩非常也以旱故举举不必以其时故春秋志之雩而效则志雩雩而不效则志不雨不雨而为灾则志大旱志不雨而曰雨者嘉及时也志不雨而不曰雨者弗及事也志大旱而不曰饥者荒政行也【荒政不行则书饥】夫天灾流行虽国家所不免然先王遇灾而惧侧身修行欲销去之者畏天忧民故也观举祀之早晚察记雨之疏数则人君畏天忧民之志可以槩见矣
八月壬午大阅【六】
先王寓兵政於民政不尚兵也藏武事於农事不黩武也是故四时之田皆於农隙所以简车徒闲战陈也车攻吉日之诗是矣八月大阅不因田猎为之非事也不待农隙为之非时也然则春秋以为罪乎曰否於是鲁不用兵久矣国家闲暇及是时明其政刑以为近於知道者向使及其时事而为之虽车攻吉日何以加焉故明其政刑大务也非其时事小过也春秋不以小掩大亦不以大废小
子同生【六】
文姜之子同出姜之子恶【襄仲所杀】齐姜之子午【襄公】皆嫡长也同则志其生而恶与午不志何也传谓同以太子生之礼举之是不然礼曰天子之元子犹士也天下无生而贵者也适长虽有为世子之道然始生同未得异其礼也内则之言因传为之也夫同有威仪伎艺而不能防闲其母失子之道人以为齐侯之子焉陈灵公之弑鲁桓公之死陈之所以亡鲁之所以乱皆本于此也【陈灵公之臣谓徵舒似君君曰亦似汝鲁桓公曰同非吾子齐侯之子】是故春秋正其辞焉於陈曰夏徵舒於鲁曰子同生所以断天下後世之疑为淫荒昏乱之戒也
二月焚咸邱【七】
夏之仲春君誓吏士以习军旅遂以蒐田焚莱除草田正弊火然後献禽以社至季春出火而後民皆用之先王之法也今以建丑之月焚焉非习军也非田社也故不言蒐故春秋讥之四时之田非时而举犹书其过况先时出火乎先王之出内火也必考於天然後为之所以顺隂阳之阖辟厚民之生也岂苟然哉
糓伯绥来朝邓侯吾离来朝【七】郳黎来来朝【庄五】
糓邓者汉上之小国郳者邾之别封也糓邓廹楚郳廹诸戎皆杂用其礼故春秋録其朝所以明其为诸夏也名其君所以贱其背於礼也郳後受爵乃始从中国之称而糓邓之後遂无闻焉
正月己卯烝五月丁丑烝【八】壬申御廪灾乙亥尝【十四】吉禘于庄公【闵二】禘于太庙用致夫人【僖八】大事于太庙跻僖公【文二】有事于太庙仲遂卒于垂壬午犹绎万入去乐【宣八○按此条原本讹脱今据经文补正】有事于武宫叔弓卒去乐【昭十五】从祀先公【定八】
祫禘烝尝所以事宗庙者也故通谓之事亦通谓之祀而祫则远及於毁庙之主宗庙之礼莫加焉故又谓之大事然则皆常祀也非有失不志于春秋其失在祀则指祀以示讥其失不在祀而因祀以见失则略称事与祀而己烝冬祀也岁中不可以再举尝荐新也灾余不可以复荐禘列昭穆之祀也庄未当列而姜不可列故曰其失在祀则指祀以示讥之也合食之祭宜次尊卑而乱之卿佐之卒宜废乐舞而用之故曰失不在祀而因祀以见失也从祀先公疑於反正矣而出於阳虎之所为故春秋不目先公不指其祀所以惩其伪也宗庙之礼有国之至严也肆於上擅於下欲人知孝敬之实笃君亲之义难矣哉文公在丧而祫与吉禘无殊而曰失不在祀何也在丧而祫固为失矣因之逆祀则又甚焉事有一举而两咈於道者取其甚以责之则其余不待贬而自见也
祭公来遂逆王后于纪【八】纪季姜归于京师【九】刘夏逆王后于齐【襄十五】
王娶则伯叔之国主之上公逆之为之主者归之正也刘夏士也逆不我谋归不我告王失大昏之礼鲁失主昏之义祭公专命刘夏失职皆非厚人伦美教化之道也王后者天子之匹化天下以妇道也后归不以礼则王不能假有家不能假有家其能化天下乎此春秋所以志也【伊川春秋传祭公来遂逆王后于纪　祭公受命逆后而至鲁先行私礼故书来而以逆后为遂事责其不?王命而轻天下之母也　纪季姜归于京师　书王国之事不可用无王之月故书时而已或曰借如正月日食则如何书之曰书春日食则其义已明也王后之归天下当有其礼诸侯莫至是不能母天下也故书纪女归而已】
曹伯使其世子射姑来朝【九】杞伯姬来朝其子【僖五】季姬及鄫子遇于防使鄫子来朝【十四】
射姑世子也已誓则有摄君之礼父命之正也杞伯姬之子未世子也方幼则无朝聘之礼母挈之妄也鄫子夫也制义则无从妇之礼妻使之逆也朝聘者天子诸侯之事也妇人与焉则国家之政可知矣
齐侯卫侯郑伯来战于郎【十】
春秋三十有三战未有以来战言者言来战而不言所与战知吾未尝战也来战彼志也不言所与战吾志也春秋无义战而争地争城至於糜烂其民则又不仁之甚者桓公即位十年于此矣虽无侵伐而不忘武备虽有武备而不敢用战於是三国犯之而已不与争亦庶几乎保国之仁矣鲁郑伐宋丁未战于宋【十二】亦不言所与战知宋未尝战也犹若此矣特内外之辞异耳
郑忽出奔卫【十一】郑世子忽复归于郑【十五】陈公子留出奔郑【昭八】楚灭蔡执蔡世子友以归用之【十一○按经楚灭蔡云云乃昭公十一年事原本误作十二年今改正】楚公子弃疾杀公子比【十三】晋赵鞅帅师纳卫世子蒯聩于戚【哀二】
忽之出也曰郑忽及其归也曰世子友之执也蒯聩之纳也亦曰世子留之出也曰公子比之死也亦曰公子是皆丧未踰年未成君之称忽友蒯聩曰世子明当立也留比曰公子明不当立也蒯聩虽未立而从既立之称明其正也留比虽既立而从未立之称明非正也礼嗣子未没丧不称君而春秋之制踰年则君之故曰君存称世子君薨称子某既葬称子踰年称公未踰年先君虽已葬不改元不称君所以明继体之义笃君亲之爱也郑忽曹覊【庄二十四】卫子【僖二十五】子恶【文十八】王猛【昭二十二】是也既踰年先君虽未葬改元以绍统正位以定民所以明君道不可旷国命不可废也鲁文公成公定公【并元年】卫惠公【桓十三】卫定公宋共公【成三】是也晋献公之卒【僖九】经不志葬里克杀两嗣君未踰年则曰君之子既踰年则曰君知不系乎葬也齐昭公之卒【文十四】晋厉公之弑【成十八】经亦不志葬齐世子舍晋公子周皆未踰年称君舍明适长周明非嗣故不待乎踰年也齐顷公【宣十】郑悼公【成四】邾隐公【定三】既葬而免丧未踰年而称君是不知君亲之爱继体之义也顷公所以见辱於鞌悼公所以自弃於晋隐公所以见执於鲁非不幸也若陈佗齐无知莒展舆弑君公子瑕逐君而自立未能自定而见诛逐故虽踰年不以国君道也
柔会宋公陈侯蔡叔于折【十一】陈侯使女叔来聘【庄二十五○按经陈侯使女叔来聘系庄公二十五年事原本误作十五今改正】公子友如陈葬原仲【二十七】齐仲孙来【闵元】季子来归【闵元】齐高子来盟【二】晦震夷伯之庙【僖十五】宋子哀来奔【文十四】
礼国君不名卿老又曰盛德之士不名卿老者爵齿特高之臣也不名者敬老事长之义也敬老为其近於亲所以教人孝也事长为其近於兄所以教人悌也尧舜之道孝悌而已孝悌行而王道之本立矣故君之於臣所不名者二有礼之而不名者尚齿之义也有贵之而不名者尊贤之谓也尚齿尊贤其义一也
及郑师伐宋丁未战于宋【十二】齐人伐卫卫人及齐人战卫人败绩【庄二十八】宋公曹伯云云伐齐宋师及齐战于甗齐师败绩【僖十八】
春秋言伐则不言战言战则不言伐言伐言战惟此三者耳言伐不言战者未必战也言战不言伐者伐不足道也言伐言战者重之也此三者曷为重之伐宋之战鲁不为宋所信【五会不能平宋郑】不知反求诸已而乱以济之伐卫之战齐不为卫所服【齐桓以覇国伐卫而经先卫及齐战则不服可知】不能威之以义而赂以要之伐齐之战宋不为齐所受不能仗义以立正【宋立孝公非正】而强以售之春秋恶其敢行非义而怙终不反故尽其辞焉
二月公会纪侯郑伯己巳及齐侯宋公卫侯燕人战齐师宋师卫师燕师败绩【十三】十一月己巳朔宋公及楚人战于泓宋师败绩【僖二十二】楚人陈侯云云围宋公会诸侯盟于宋【二十七】四月己巳晋侯齐师宋师秦师及楚人战于城濮楚师败绩【僖二十八】十一月庚午蔡侯以吴子及楚人战于栢举楚师败绩【定四】
战曰君败曰师正也君将不称师也【鞌泓】战曰大夫败曰师正也大夫帅师者也【邲铁】战曰人败曰师则知人者君或大夫也围曰人盟曰诸侯则知人者诸侯也故纪郑之战所谓燕人者燕伯也泓之战宋之围所谓楚人者楚子也城濮之战所谓楚人者得臣也栢举之战所谓楚人者囊瓦也齐桓既没宋襄图覇而不克成楚文王争焉然盂之会宋有忧中国之心楚有轻中国之心泓之战宋有仁人之心楚有祸人之心故自盂之後春秋志楚之君臣则皆人之及晋文兴而後止有以见圣人闵中国之无覇而忧荆楚之肆行也
春无冰【十四】二月无冰【成元】春无冰【襄二十八】正月雨木冰【成十六】十二月陨霜不杀草李梅实【僖三十三】十月陨霜杀菽【定元】诗七月纪日星霜露之变以验百物之生成以为寒燠之候所以谨民时前民用王业之先务也今也隂过剥而不氷阳未复而不杀应雪而雨氷应露而陨霜是皆失天地之和反隂阳之正物将疵疠而岁将不熟此有国者所当深忧非止雷电雨雹之失其时而已也
宋人以齐人蔡人卫人陈人伐郑【十四】公以楚师伐齐取糓【僖二十六】蔡侯以吴子及楚人战于栢举楚师败绩【定四】刘子单子以王猛居于皇刘子单子以王猛入于王城【昭二十二】
宋鲁蔡国小而师寡其能入郑取齐败楚者用大国之衆故也故称以焉王者之征覇者之伐亦必用诸侯之衆而後克然不称以者王以德行仁其用不在衆也覇以力假仁用衆不足道也是故商受牧野之旅无以敌周齐桓召陵之师不能屈楚若小国而用大国之衆以取胜於是乎称之至於刘单臣也以其君出入春秋无避者猛当丧未君故也
天王使家父来求车【十五】
舜五载一廵狩羣后四朝其法曰车服以庸周宣王锡命诸侯其诗曰路车乘马是知车服者帝王以锡有功者也春秋之世国君大夫犹有受路车命服之赐于王者今庄王乃反求诸鲁何哉岂徵其所尝锡者乎抑鲁所自为者乎徵所尝锡则赏不信鲁所自为则工不度故赏刑失自求车始也
郑伯突出奔蔡郑伯突入于栎【十五至庄四归不书】卫侯朔出奔齐【十六】卫侯朔入于卫【庄六】卫侯出奔楚卫侯郑自楚复归于卫【僖二十八】卫侯出奔齐【襄十四】卫侯入于夷仪【二十五】卫侯衎复归于卫【二十六】
诸侯出奔则失国失国改立君则失位无国与位则不得称其故爵正也国君出奔皆名不名者义见僖二十八此四君之出也其国固改立矣突之出凡十有八年而後复国【郑立世子忽子舋子仪子仪称郑伯】朔之出凡八年而後复国【卫立黔牟】郑之出凡两月而後复国【叔武称卫子】衎之出凡十有二年而後复国【卫立剽七会称卫侯】是内有一卫侯郑伯外有一卫侯郑伯也春秋不与其一不夺其一不嫌一国有二君何也忽以世子嗣位而不终叔武以君命摄位则不正无疑也其他则在外者以无道出者也在内者以无道立者也吾独谁与而谁夺乎或曰君虽无道因其出遂夺之位而亦可以为君则岂非奨簒矣乎曰在外者虽有君名而无君国之实在内者虽有君位而无定位之威【不能去出君】然国人既君之矣诸侯既会之矣吾独不谓之君可乎虽谓之君而外君不没是不与其为君也夫国人之罪也国人有承命之理故也诸侯会之诸侯之罪也诸侯有讨罪之义故也吾亦谓之君所以恕国人责诸侯也恕国人责诸侯然後簒者之恶不容於贬夫诸侯出奔归入或先名或後名皆春秋新意惟?朔出入名之以其簒也簒者义固不当为君虽其归入犹夺之国也
郑世子忽复归于郑【十五】归十三复归五入十一复入二归入言所自十有六
皆反国也有难易逆顺之别焉其入也易则谓之归归顺辞也其归也难则谓之入入逆辞也郑突因忽之弱【桓】曹赤因覊之奔【庄二十四】卫侯郑先诛瑕咺【僖三十】蔡侯庐陈侯吴始就封国【昭十三】邾益卫彄有助之者【哀八哀十】曹伯赵鞅有请之者【僖十六定十三】蔡季楚比有召之者【桓十七昭十三】其国莫为之难则其入也易故同谓之归也大夫而志归者其罪释也复得其位故也郑忽之出宋立突以簒之卫侯郑之出晋立叔武以伐之曹襄为晋所执而分其地卫衎为臣所逐而不得入其失位非其罪也故於归以复位言之许叔之入许郑虽与之非国人之谋也【桓十五】阳生之入齐齐虽召之非国卿之意也【哀六】郑伯之入栎【桓十五】小白之入齐【庄九】卫衎之入夷仪【襄二十五】去疾之入莒【昭元】卫朔之入卫【庄六】王猛之入王城【昭二十二】天王之入成周【昭二十六】其国有与之竞则其归也难故同谓之入也大夫而志入者欲以叛也复入者欲覆其宗国也其言所自者明非私反也不有显召之者则有显纳之者也阳生虽有召之者而非显召栾盈虽有纳之者而非显纳故皆不言其所自也元咺君执则已归君失位则已复位据位以伉君专禄而不臣故亦同谓之复归也人臣也而与其君同辞则咺之罪於是乎不测矣此数端者非以为君优劣之差也盖以明宗庙社稷之难保土地人民之易失爵位名器之不可忽以为有天下国家者之戒也

[book_title]卷三
钦定四库全书
春秋通训卷三　　　　　宋　张大亨　撰
庄公
三月夫人孙于齐【元】
父母之爱一也父在则为母期君父之敬一也君前则名其父有至尊者不敢贰之也所谓爱以礼敬以义者也夫人小君也?以君道事之者也夫人君母也?人以母道事之者也夫人之於桓公以亲则夫也以义则君也父也已弑君父而欲?人以君道母道事已得乎哉故春秋因其去?而絶其亲也然则为庄公者奈何舜为天子臯陶为士瞽叟杀人孟子曰执之而已矣舜视弃天下犹弃敝屣也窃负而逃遵海滨而处终身欣然乐而忘天下此固非庄公之所能为也君子所以望於庄公者然也
单伯送王姬筑王姬之馆于外王姬归于齐【元】齐王姬卒【二】
孔子曰君使臣以礼臣事君以忠先王之使其臣也必度于礼礼可以命之而彼不可行先王弗使也礼可以行而我不可以命之先王弗命也君子之事其君也必致其诚君命以事事苟可为而适於义必以诚为之事虽可为而义不可强必以诚辞之是以必君使臣不失其礼臣事君不失其忠也鲁之於齐弗与共天下之怨也王不当使鲁主其昏鲁不当受王命而不辞在谅闇之中而修嘉好之事废经常之制而为创易之谋是王使鲁不以礼而鲁事王不以忠也天下固多同姓之?矣何必在鲁此春秋所以尽其辞也馆言筑而不言作作之制弗备也犹邑言筑而不言城城之制弗备也
王使荣叔来锡桓公命【元】天王使毛伯来锡公命【文元】天子使召伯来锡公命【成八】
诸侯有天子之命然後为君虽以世子继立王必命之然後定位此治世之法也王道衰诸侯簒窃自立不皆命于天子天子亦皆就命之鲁闵宣之类是也间有立得其正王亦从而命之如鲁之文成者虽非治世春秋录焉所以明正始之道定天下?家之本也独桓公弑君而得位王不能讨既死又追命之此何法邪夫君以出命为重者也出之不当则自轻其命臣以受命为荣者也受之非正则自贻其辱以此见庄王不明而桓公之罪为不没也
齐师迁纪郱鄑郚【元】纪季以酅入于齐【三】纪伯姬卒纪侯大去其国齐侯葬纪伯姬【四】纪叔姬归于酅【十二】纪叔姬卒【二十九】葬纪叔姬【三十】
齐迁三邑?又入齐则纪亡矣不曰纪亡者其都未泯其君未去也纪侯大去其?然後纪亡纪亡而二姬犹繋之纪者其祀不亡也纪祀不亡则季之国何以名?曰季析侯国而为附庸以酅君而奉纪祀者也是故侯虽失纪而不谓之亡纪虽无国而不谓之?酅虽入齐而不谓之迁齐虽得纪而不谓之取纪虽属齐而不谓之降也季之入齐也文叛而实非叛也春秋叛者虽贱必名虽出不言所向之国以地来者不言叛也今季以地外附而不言且言所向之国是以知其非叛也纪侯委国而去之非人主之常情纪季以地附仇非人子之正道然与其死社稷孰若保之为贵与其覆宗祀孰若存之为贵事有时而不得已归于忠恕可也故圣人之於与夺不狥其名而稽其寔不论其迹而原其心虽罪其败常乱俗又恶夫执而贱道也孔子曰可与适道未可与立未可与权孟子曰男女授受不亲礼也嫂溺援之以手权也权非贤者不能用非圣人不能察也以其难察故春秋尽其辞焉
公及齐人狩于禚【四】
公曷为及齐之微者狩齐人非微者也谓齐侯也曷为人之以庄公之义不得不人之也鲁之于齐弗与共天下之怨也天下之怨莫重于君父絶母之亲外王姬之馆是将以直报之矣今也越境而就之狩非齐之欲而我欲之何哉且狩以奉宗庙为先者也与人共之既不正矣与雠共之宗庙其享之乎向也絶母之亲不为不孝以存父也外王姬之馆不为不恭以笃亲也今则二责并举矣诗云靡不有初鲜克有终庄公之谓也
王人子突救卫【六】公会王人齐侯云云盟于洮【僖八】公会王人晋人云云盟于翟泉【二十九】
春秋书王人者三皆贬也王子突既人之又斥其名何也夫二盟之贬以其盟也盟所以质信也不敢以所不信而加之尊者故诸侯不盟天子也今以王大夫下盟列国於是人之卫侯朔之初构杀其兄而夺之国天子不能正己而见逐於臣天子不能讨逮诸侯纳之然後救焉由前则为奨簒由後则为助乱春秋责王政之不纲莫重于此王不可贬故重子突之诛以示之夫咺纠冢宰也不能治隐桓之乱瑕朝王族也不能避簒夺之恶其身与有罪焉名之宜也子突为王行师而失当耳岂亦蒙莫重之责盖古之为使者受命不受辞为将者受师不受命突为王将而不知引以当道亦自?於辅桀之诛也犹之目楚子以杀蔡侯其恶见矣又斥其名焉重之也夫
齐人来归卫宝【六】
向也三国之君同讨宋乱而桓公迁其重器则桓为平宋之主矣今也四国之兵同纳卫君而庄公俘厥宝玉则庄为伐卫之主矣夫讨乱国而正其嗣君伐叛臣而纳其出君此天子之事方伯连率之职也上无明天子下无贤方伯则邻国主之可也今也见利而忘义始正而终邪操讨罪之权而为货取之计所以见疾病于春秋也宋以赂遂相宋公赂非宋志也宋公当立者也故谓之取卫以赂遂纳卫侯赂卫所欲也卫侯不当立者也故谓之来归
正月甲午治兵夏师及齐师围郕郕降于齐师秋师还【八】
孟子曰不教民而用之谓之殃民殃民者不容於尧舜之世又曰今天下之人牧未有不嗜杀人者也春秋之世诸侯用师屡矣未有先自治而後出者亦未有全师而自归者今庄公不以围郕之役为小而殃民以逞不以郕降于齐为怨而杀人以争书师还则知无所复争还者事既毕也复者事未毕也可谓以仁存心以义胜欲者也夫兵不患於用患其不治而用也兵不患乎出患乎出而不返也治而後出出而能返则庶几於文王之师矣此采薇枤杜之所为作也庄公之兵未必尽尔然能举斯以加诸彼则文王何远之有故曰有是四端而自谓不能者自贼者也谓其君不能者贼其君者也此春秋所以尽其辞也
郕降于齐师【八】宋人迁宿【十】齐人降鄣【三十】齐人迁阳【闵二】徐人取舒【僖三】取根牟【宣九】取鄟【成六○按经取鄟乃成公六年事原本误作八年今改正】取邿【襄十三】
凡曰降曰迁曰取者皆得其国之辞也降者服而臣之也迁者徙以自近也取者有其境土也如是则其去国?矣而不谓之?者以为附庸存其宗祀也夫诸侯之有附庸也盖受之天子诗曰乃命鲁公俾侯于东锡之山川土田附庸孔子曰夫颛臾昔者先王以为东蒙主是社稷之臣也末世诸侯放恣强大者力能并吞则兼寡弱而有之故曰大国多数圻矣春秋恶其得之多术故异其辞焉
公伐齐纳子纠【九】晋人纳捷菑于邾弗克纳【文十四】晋赵鞅帅师纳卫世子蒯瞶于戚【哀二】
古者诸侯之子命于王然後继立虽有父子之亲不敢私也王为诸侯立之子非嫡则长虽有贤否之差不敢乱也周宣王为鲁立子舍长而建其少鲁人弗从仲山甫以为民必弃其上况非王者之命乎郑驷氏为子游置後舍子而立其叔晋人问之子产以为晋大夫专制其位况临之以兵乎故凡乘乱而为人置君咈衆而制人之国者春秋一谓之纳盖不以正不正定其是非以其皆非道故也鲁庄公纳子纠可谓长恶而不悛矣进不能定其位退不能庇其死故春秋恶之我师败绩齐取子纠是也晋赵盾纳捷菑可谓知过而能改矣不恃力之有余而畏义之不克故春秋善之弗克纳是也然则既善盾矣亦人之何也以大夫之义不得专废置之权虽自悔犹不可赎所以申大教也卫世子为子所拒而亦不与大国纳之何也曰世子欲人之害其母而晋不加讨乃恶子拒其父而固欲纳之宜卫人之不服而赵鞅之不胜也由鞅不遂纳于国而置之戚所以免大贬也
齐师?谭谭子奔莒【十】楚人?弦弦子奔黄【僖五】秋?温温子奔卫【十】楚人?夔以夔子归【二十六】楚子诱戎蛮子杀之【昭十六】
五国之君失城而奔失位而虏其不名何也夫祸莫大于?亡辱莫过于臣虏然力有强弱事有幸不幸顾所以取之如何耳春秋尊义而不尊势与正而不与强者也势能?人之国强能夺人之君苟愆义而害正君子不贵也祸辱之来非己所召不幸而及焉吾如彼何哉不愆于义不失于正斯可矣谭不贺齐返国夔不祀楚鬻熊恃有先王之礼焉弦不昵于楚温不能于狄恃有中国之义焉戎不疑楚之欺已恃有大国之信焉以是取?虽?而无憾以是取辱虽辱而不屈也孟子曰生我所欲也所欲有甚于生者故不为苟得也死我所恶也所恶有甚于死者故患有所不避也此五国所以不得罪于春秋也
荆败蔡师于莘【十】荆人来聘【二十三】楚人伐郑【僖元】宋公楚子云云会于盂【二十一】楚子使椒来聘【文九○按经楚子使椒来聘乃文公九年事原本误作八年今改正】叔孙侨如会晋云云会吴于锺离【成十五】公会晋侯云云吴人鄫人于戚【襄五】公会晋侯云云会吴于柤【十】吴子乘卒【十二】季孙宿叔老会晋云云会吴于向【十四】吴子使札来聘【二十九】叔还会吴于柤【哀六】
吴楚徐越其与戎狄一也戎狄本居四裔言语衣服不通于上国春秋记之曰戎曰狄而已徐越介处一隅朝聘会盟不合于正礼春秋记之曰徐曰越而已?人其人或子其君非有善可褒有功可进也小国也其为中国患也浅至于吴楚土广而民衆士武而兵利国富而力强志大而虑远大国也其为中国患也深春秋记之必以其渐始曰吴曰荆曰楚次曰人曰子曰使累其善而後进焉不并举中国之道与之也吴楚在周微甚圣王不作然後起为僭乱楚有政刑之物或能移其风俗是以屡进而与中国等吴姬姓也而祼以为饰虽复屡进终不能易其旧俗是以斥而外之其于会盟殊而不列然方齐桓之霸吴固未通楚虽盛强亦未能与中国亢春秋所进人其人而止耳齐桓既没然後楚得称子浸而侪于诸夏其後吴徵百牢楚问九鼎不复以礼义自居是知春秋所进非以其善为足与也盖以明中国外裔盛衰之渐也
会齐侯宋公云云同盟于幽【十六】及苏子盟于女栗【文十】公孙敖会晋侯于戚【文元】季孙行父会齐侯于阳谷齐侯弗及盟于郪邱【十六】公孙归父会齐侯于谷【宣十四○按经公孙归父会齐侯乃宣公十四年事原本误作十六年今改正】公孙归父会楚子于宋【十五】臧孙许及晋侯盟于赤棘【成元】叔弓会楚子于陈【昭九】仲孙玃及邾子盟于祲祥【十一】仲孙何忌及邾子盟于拔【定三】叔孙州仇仲孙何忌及邾子盟于句绎【哀二】
此内大夫会诸侯则黜其名以申诸侯之谓也或谓春秋尊鲁故内大夫会诸侯无贬是盖不考于礼不度其情者春秋之谨名分也非为一人一国设也所以公天下示後世也圣人于父母之国虽以亲亲为本而于名分之际必以尊尊为主亲亲者欲天下後世之仁其亲也尊尊者欲天下後世之敬其君也此两者皆所以为公也岂顾屈公义而私己国邪鲁大夫会诸侯而无贬者皆有故也阳谷郪邱公有疾也戚赤棘句绎祲祥公在丧也此所谓己之有故者也谷之会归父伉也拔之盟邾未君也丧未踰年楚子之会所谓夷狄之也向曰良霄不称人伉也今曰归父不黜名伉也臣之伉君罪也而有名章彻无乃奨恶乎曰先王所以辨荣辱之境者以其有分义也处于分义之内则为荣置诸分义之外则为辱卫元咺以臣讼君与君迭为出入春秋志其归国同於人主复位之文非登咺也所以重咺之罪也良霄归父之名义盖如此其後良霄以肆侈蹈祸归父以召乱致逐春秋见微知显于是为信
齐侯宋人陈人蔡人邾人会于北杏【十三】
齐侯曷为与诸国微者会桓公将以定霸也桓公将以定霸则与微者会何也在易之屯刚柔始交而难生之卦也其初九曰盘桓利居贞利建侯象曰虽盘桓志行正也以贵下贱大得民也当齐桓之时天下无王久矣南有僭窃之楚北有强虣之狄桓公将率诸侯而尊周修霸职而平乱【平弑君乱】于是动乎险中经纶以极其难盘桓以行其正思所以得民而济此者其唯以贵下贱乎由北杏之会一举而得天子举而得诸侯故桓之霸功自北杏始也宋襄求霸亦为曹南之盟然一会而虐二国之君与桓异矣【僖十九】
春齐人陈人曹人伐宋夏单伯会伐宋冬单伯会齐侯宋公卫侯郑伯于鄄【十四】
礼乐征伐自天子出正也周衰诸侯用兵未有请于天子者今伐宋之师齐桓独请于周周以王官会之此盖知征伐自天子出之义也周衰诸侯会盟未有主于天子者今鄄之会齐侯独主于周周以王官临之此盖知礼乐自天子出之义也古者方伯连帅之职必命于天子是故赐之弓矢然後征伐赐之鈇钺然後杀梓材之书韩弈之诗文侯之命是也桓公之霸也虽不躬受于王朝亦假天子之命以行之故桓公合诸侯则王使召伯赐之命【庄二十七】文公始合诸侯则王使尹氏授之策【僖二十八】此所以成霸功也初会于鄄齐未霸也王官临之盖将授之矣会于鄄齐遂霸也诸侯亲之于是授之也【踰一时两会於鄄故知亲之】初会于幽诸侯犹有不至者【庄十六】鲁侯不至王命未之及也会于幽诸侯毕至于是命之也【庄二十七】
齐侯宋公陈侯卫侯郑伯会于鄄【十五】
此齐桓始霸之会九合诸侯之首也【两幽柽贯阳谷首止甯母葵邱凡九谷梁加北杏前鄄为十一】宋为上公当序诸侯上时既有先之者矣陈本小国每序卫侯下而时未有进之者桓公之霸也谓宋嗣商为二王之後谓陈嗣舜为三恪之客故定其班焉是後主夏盟者弗复敢易以其所处合于道当于礼故也诗云告尔忧恤诲尔序爵谁能执热逝不以濯言序爵之不可缓也爵先王所以训上下定民志朝廷之先务也牧伯佐王正天下者也于其初政能以序爵为先可谓知所本矣齐桓以牧伯之尊自应为诸侯冠而晋文以後亦以齐尝霸中国序诸宋上遂终于春秋
宋人齐人邾人伐郳【十五】宋人齐人卫人伐郑【十六】公会宋人齐人伐徐【二十六】宋公齐侯遇于梁邱【三十二】
齐之未霸也宋每以王爵为诸侯先既霸之後则宋每序齐下以终于春秋今齐霸矣宋人犹先齐何也春秋称人者非贬则微者也微者无班或以先至或以主兵非王爵之序故无嫌也梁邱宋地也桓公遇于其境以宾主之礼交之故宋为先幽亦宋地也诸侯会于其境以方伯之礼临之故齐为首以宾主交之所以崇敬让以方伯临之所以正名法崇敬让者和兄弟之道也正名法者尊王室之义也故曰五霸桓公为盛也
会齐侯宋公陈侯卫侯郑伯许男滑伯滕子同盟于幽【十六齐桓】幽【二十七齐桓】新城【文十四晋灵】清邱【宣十二晋景】断道【宣十七晋景】虫牢【成五晋景】马陵【十晋景】蒲【九晋景】戚【十五晋厉】柯陵【十七晋厉】虚朾【十八晋悼】鸡泽【襄三晋悼】戏【九晋悼】亳城北【十一晋悼】重邱【二十五晋平】平邱【昭十三晋昭】
凡合衆而盟皆同盟也独此十有六盟谓之同何也古者天子合诸侯六年五服毕朝则盟于国门之外十有二年时廵则盟于方岳之下故名之曰同同者协制度一好恶之谓也非以其有异向也春秋之世霸者合诸侯则无常期也亦无定所也是时周虽衰楚虽强天下犹一於周无异向之嫌也桓文之後则楚与周敌矣齐桓为幽之盟十有二年而会于幽庶几于古是後诸侯始有叛中国而即楚者于是霸国合诸侯而盟之亦名之曰同同者讨贰心固同欲之谓也非古之所谓同也晋赵盾乘楚庄之幼弱因卫郑之请平乃相灵公为新城之盟欲遂服楚而灵公无道终以不竞自此以来楚之视中国益轻晋之图诸侯益急故景厉悼三君凡盟皆谓之同搃其实盖未尝同也惟悼公庶几于复霸三驾而楚不能与争则亳北之盟犹有齐桓之遗略焉于是中国同矣其与晋异者反在齐耳重邱之会平公所以服齐也平邱之会昭公所以服齐也昔之欲同者内中国而外异域也今之欲同者中国之自为异者也有以见霸德益衰而王道益不亢也记曰殷民作誓而民始叛周人作会而民始疑苟无忠信诚慤之心以莅之民其有不解乎诗刺屡盟春秋讥同盟其义一也
邾子克卒【十六】小邾子来朝【僖七】
邾鲁附庸也前此未爵曰仪父而已齐桓修霸始与于北杏之会从之伐郳其功未见于天下其名未列於诸侯越二年而遂得以爵通于春秋此霸者请而封之也小邾宋附庸也前此未爵曰郳黎来而已齐桓初霸犹有叛宋之罪为三国所伐其功未见于天下其名未列于诸侯越二十有五年而後得以其爵通于春秋此亦霸者请而封之也夫齐桓封立附庸岂定霸之先务哉昔武王克商未及下车而封黄帝有虞之後下车而封夏殷之後所以怀诸侯劝初附也在易之比先王以建万国亲诸侯之卦也其彖曰比吉也比附也不宁方来上下应也然则建万国亲诸侯所以来不宁之方致上下之应也不宁来上下应所以成比附之吉也邾陆终之後也郳邾之别封也齐桓始霸而封邾既霸而封郳然後城楚邱而封卫城缘陵而封杞合于武王之封比卦之吉所以功独优而名独显也
齐人执郑詹郑詹自齐逃来【十七】诸侯盟于首止郑伯逃归不盟【僖五】公会晋侯云云于鄬陈侯逃归【襄七】
人君国之本也大臣国之干也本易摇则倾干不宁则挠治乱存亡之所繋不可忽也陈郑有国之君不知以社稷为重见楚之强轻背中国为诡随之计郑詹执国之政不知以义命为守畏齐之讨轻怒大国而为苟免之谋其後郑有乞盟之辱【僖八】陈有入郛之祸【襄二十五】故春秋不以人君大臣之举动言之而谓之逃也书数纣之恶曰为天下逋逃主萃渊薮故逋逃者罪人之事盗窃者之所为也非人君大臣之体也传曰社稷之主不可以轻轻则失衆其是之谓乎
齐人殱于遂【十七】郑弃其师【闵二】梁亡【僖十九】
春秋论人之功罪必即其实论功罪之实必考其情遂人之杀齐戍高克之丧郑师秦人之取梁国其罪明矣然春秋不以委之而以三国自尽自弃自亡为文所谓即实而考情者也夫齐使人戍遂而弗戒郑使克御敌而弗召梁使民亟城而弗休虽微敌与秦遂其能免于散亡乎传曰禹汤罪已其兴也勃焉桀纣罪人其亡也忽焉此三者盖圣人欲天下後世知已之有罪而不责于人之意也
公追戎于济西【十八】齐人侵我西鄙公追齐师至酅弗及【僖二十六】
敌胜而去则不可追追者敌之败者也敌缓而去则不俟追追者敌之奔者也君子之卫其国也非恃已之战能胜敌也敌未战而败斯止矣非矜己之力能却敌也敌之畏而遁斯止矣是以先王之法逐奔不远从绥不及逐奔不远则难诱从绥不及则难?故国得保其社稷民得正其性命此所谓不嗜杀人者今济酅远矣鲁犹追之其不至于丧师幸矣戎不言来明未至而遁也齐不言败明未战而走也宣王之伐玁狁也至于太原驱而出之而已其征徐方也王曰旋归服而舍之而已此所谓仁义之师
公子结媵陈人之妇于鄄遂及齐侯宋公盟【十九】
公子鲁卿也而为陈媵臣是失职也媵臣贱役也而与霸者盟是侵官也卿体国者也其受命以出有可为者有不可为者从君之命而至于累国此不可为者也虽固位以辞之可也专君之命而可以利国此可为者也虽出位以任之可也今结以国卿之贵而不能辞贱臣之役致其君使臣不以礼非以道事君者结以媵臣之贱而参霸者之盟致其国有西鄙之伐非出境安社稷者特有累国之辜专命之戮耳此春秋所以尽其辞也
正月肆大眚癸丑葬我小君文姜【二十二○按经葬文姜乃庄公二十二年事原本误作二十一年今改正】
肆眚有国之常也常事不志此其志何也盖以是葬文姜夫眚灾过也虽大必宥怙终故也虽小必刑此尧舜之法也文姜之恶甚矣奸于齐絶于鲁如是不悛乃始僭享会如他国蔽以尧舜之法是谓怙终虽天子有肆眚之命亦在不宥之列而庄公以子赦母乖尊亲之义以母?父忘宗庙之敬此亦尧舜之罪人也故肆大眚而後葬文姜以公为悖于道昧于法也
陈人杀其公子御寇【二十二】楚公子比出奔晋【昭元】莒杀其公子意恢【昭十四】蔡公子履出奔楚【襄二十○按经公子履奔楚为襄二十年事原本误作三十今改正】陈公子留出奔郑【昭八】宋公子地出奔陈【定十】公子者非嗣君之诸父则其兄弟也公子以族言之也兄弟以亲言之也言公子而不言大夫者公子未命为大夫者也以其重视大夫故得专称其族杀公子而兼言大夫者公子既命为大夫者也以诸侯无专杀故必兼正其名鲁杀公子虽既命不言大夫讳内恶也外杀公子虽未命必志之恶贼亲也先王之制公族虽有罪不以犯有司之正术尧之协和万邦平章百姓盖自亲九族始晋昭公不能亲其宗族诗有枤杜之刺宋昭公不能庇其本根传有?藟之讥故春秋纪公子之事不以非大夫而略之所谓天下之本在国国之本在家也
公如齐纳币【二十二】秋丹桓宫楹【二十三】春刻桓宫桷夏公如齐逆女秋公至自齐八月丁丑夫人姜氏入戊寅大夫宗妇觌用币【二十四】
诗采繁称召南夫人不失职谓其可以奉祭祀也夫可以奉祭祀者谓其有事舅姑之孝事宗庙之敬也孝敬备然後夫人之职举桓公见杀于齐而庄公以齐女为夫人欲责其孝则彼尝贼我臣子之所疾也欲责其敬则我方雠彼鬼神之所弃也是皆不可以奉祭祀不可以奉祭祀则不可以当夫人之职矣夫庄公不知敬其身而嬖于孟任不能闲其母而昵于雠党即位二十四年而始娶丧母未三年而图昏忽宗庙之制而侈饰以夸雠违昏姻之义而先至以从约乱男女之别而用币以取悦以至忘父子之恩而娶雠以承祀皆非所以经夫妇成孝敬也夫妇者正始之道王化之基也哀姜淫于二卿杀其二子几丧鲁国终见讨于父母之邦者由其始之不正也是以春秋尽其辞焉
曹杀其大夫【二十六】宋杀其大夫【僖二十五】宋人杀其大夫【文七】盗杀卫侯之兄絷【昭二十】盗杀陈夏区夫【哀十三】
王制诸侯之卿必命于天子故栾盈以士匄为王之守臣管仲以国高为天子之二守晋景公请以黻冕命士会将中军周定王谓巩朔未有职司于王室是知春秋之世诸侯虽僭而命卿之制犹有先王之旧焉夫既以天子之命佐其国立于朝而祀于家有禄于国有赋于军有罪则当请于王而後致刑是以葵邱之会壹明天子之禁其四命曰母专杀大夫也专杀且不可况如晋郑一朝而尸三卿乎故春秋每于杀逐命卿之际必以大夫言之【谓逐及杀】所以督其肆也称人以杀者衆也称国以杀者君也称盗以杀者贼也贼乱之徒人得诛之故虽非衆杀以衆志焉罪戻之臣上所当讨故虽非君杀以君志焉贪冒之人人所鄙恶故虽非贼杀以贼志焉衆不当责而贱不足责所可责者惟君杀耳君非不可杀所不可者惟专杀耳杀不以其罪则虽大夫不名也事累于其上则虽无罪名也【凡杀君及其大夫者】孟子曰欲为君尽君道欲为臣尽臣道二者皆法尧舜而已矣春秋志杀大夫不一其辞者由君臣之道皆未尽故也
公子友如陈葬原仲【二十七】王子虎卒【文三】刘卷卒葬刘文公【定四】
天子诸侯之大夫生不得外交没不得外赴所以明臣子之义不可贰此古之制也陈庄子死赴于鲁鲁人欲勿?县子曰古之大夫束修之问不出竟虽欲?焉得而?之今之大夫交政于中国虽欲勿?焉得而弗?故有爱而?之者有畏而?之者春秋之世天王崩诸侯卒犹有不赴于鲁鲁犹有不会其葬者况大夫乎传称郑公孙虿卒赴于晋大夫夫大夫赴于同位礼容有之今此数人卒葬见于经则不独赴于大夫而已也非昵其所爱则有畏而然也天子不能明其制诸侯不能谨其度大夫不能循其法直情径行而无所顾忌也此大乱之道也虎不称氏生未赐氏也卷不称爵死不世爵也此春秋所以遵王道也
莒庆来逆叔姬【二十七】宋荡伯姬来逆妇【僖二十五】齐高固来逆子叔姬【宣五】
天子妻诸侯主诸侯以与之诸侯妻大夫主大夫以与之君臣之分宾主之势不敌也鲁女嫁于诸侯则志之接于公告于庙也嫁于大夫则略之不接于公不告于庙也此大夫也而志者以公为之主而归之也大夫有越境之罪公有屈已之辱乱君臣之常分失昏姻之正礼故春秋谨之其曰妇者有姑者也曰子者有亲者也逆称字者大夫敌也逆妇夫道也非舅姑之所当行也
齐人伐卫卫人及齐人战卫人败绩【二十八】
春秋战不书地者惟桓十三年及此年耳向也桓与纪郑伐宋而齐乃居宋上今也齐以伯者伐卫而卫反及齐战皆非春秋之常何也夫战不书地者其地不一也或曰城下之战也鲁方与郑睦故推鲁为首【十四年会曹来盟】齐方为小伯故推齐为敌【齐庄为小伯见郑语】齐桓受命之霸也承王命伐卫不以正讨而以赂成故卫人不服而反与之伉春秋即其实而正其辞所以示贬也
大无麦禾臧孙辰告籴于齐【二十八】归粟于蔡【定五】
春秋之志凶年必先见其所以致之者庄之无麦苖宣之饥襄之大饥或以水或以螽也今也大无麦禾至于告籴邻国而不言所致何哉以见人力之不尽农政之不修而非天灾使之然也夫不知尽其力修其政致国无余蓄一年不登则告病焉国非其国也故无麦禾则不言所致告籴则不言如齐所以刺鲁君臣也告籴者得否未可知也归粟者不待告也楚方围蔡于是鲁矜其亟而周其急于蔡无乏蓄之非于鲁有恤邻之义故蔡不言其所致而鲁不待乎来告也
新延廐【二十九】新作南门【僖二十】雉门及两观灾新作雉门及两观【定二】
新者即其旧而增饰也新作者弃其旧而改为也鲁之始封体国经野固有周公伯禽之制法焉所谓延廐者天子之闲廐也南门者天子之寝门也雉门者天子之应门也周官校人之职莫广于十有二闲故知延廐为天子闲廐顾命逆子钊于南门之外故知南门为天子寝门诸侯通有闲廐惟鲁得用王廐之制诸侯通有寝门惟鲁得用南门之制诸侯通有雉门惟鲁得用应门之制後世变乱失其本法延廐当改旧而不改二门当因旧而改之故春秋讥焉夫圣人大复古车攻之美宣王駉閟之颂僖公皆谓其能复文武周公伯禽之旧也门廐虽微而失先王礼文度数之意是以圣人谨之不然则大室新宫亦尝修旧矣何以不见录于春秋邪
春筑台于郎夏筑台于薛秋筑台于秦【三十一】筑鹿囿【成十八】筑虵渊囿【定十三】
古之有观台也以望氛祲为岁备也其有苑囿也以待弋猎为祭备非肆欲以事游观也用民之力则与民同之非厉民以自养也故文王之台民乐其有灵德文王之囿民犹以为小今鲁公夺民时勤民以事游观而不与民同之非文王用民之道也台言筑取其高也囿言筑欲其固也不谓之作无所作也
齐侯来献戎捷【三十一】
春秋之世诸侯小朝大大未有朝小者【君即位小国朝之大国聘焉】小献大大未有献小者【朝而献物聘而献功】况霸者哉齐桓之霸也以德不以力以功不以势会则亲接四国之微者伐则请师于天子会王世子则不敢主其会尊王世子则不敢与之盟可谓知礼矣今也朝鲁而献戎捷以为让则奸先王之典以为惠则屈方伯之威而春秋不讥其非礼何也齐桓之伐山戎盖以卫中国也齐桓之献戎捷盖以抚诸侯也伐戎小事也卫中国大功也献捷小失也抚诸侯大德也书曰大邦畏其力小邦怀其德文王之所以为西伯也诗曰不大声以色不长夏以革文王之所以造区夏也宋襄一会而虐鄫滕之君晋文一战而分曹卫之地君子比其德而计其功则齐桓之礼可以无愧矣
城小谷【三十二】城楚邱【僖二】
二城之役鲁自城乎盖齐侯以诸侯城之也然则曷为不繋之齐侯曰管仲有定霸之功故桓公授其邑而封之非有天子之命也诸侯之地昔受诸天子者也无天子之命而授以封其臣春秋之所恶也若管仲之功则施天下被後世者也得百里之地而处之非过也然而非先王之法也卫为狄所?国人分散桓公救而封之非有天子之命也诸侯之封当命诸天子者也无天子之命而辄建其国亦春秋之所恶也若卫之?则在所可兴者也遗之车马器服而国之非过也然而非先王之法也上无明天子有功不能赏有罪不能罚有?不能兴有絶不能继春秋下侯伯救患之权开臣子奋庸之路上欲存先王御世之法示天子威福之柄是故不与其城则不繋之齐不夺其城则若繋于鲁此惩恶劝善之本经世立教之体也厥後无大功而得邑如晋之封赵魏非霸者而专封如楚之复陈蔡是皆桓公之罪人耳
公子牙卒【三十二】
子般可为世子而庄公不知早定所以启叔牙之言也庆父乱乎小君而庄公不知早正所以致二子之弑由庆父之乱成庆父之乱由叔牙之言启叔牙之言由庄公之惑也然而叔牙之言非己利之也智不能及仁不能守而动不以礼也公未薨庆父未簒叔牙之言未行季友本其心而罪之故隐其诛焉所谓君亲无将是矣或曰不言杀者为季友讳也夫周公杀其兄石碏诛其子叔向戮其弟义有重于恩国有重于家二者不可得兼取所重焉可也亦何讳之有
公子庆父如齐【三十二】公子庆父出奔莒【闵二】
子般之弑国无嗣君季友之出国无冢卿故庆父得以奔齐其曰如者以见国不讨贼贼不畏罪也闵公立矣季友归矣踰年而贼犹未讨故庆父得以奔莒遂曰奔者以见恶之既显也其後友杀之不曰杀者以见罪之不正也庆父之适齐也鲁人之力或不能讨君子恕之庆父之奔莒也季友之力可为而不为于是君子责之夫季子之心盖以缓讨为仁以隐其恶为义以连杀二兄为嫌者也此见善不明用心不刚之过也周公之讨管蔡也作大诰以谕国作?鴞以谕君天下不以为讦其亲二年而罪人得三年而劳归士天下不以为缓其贼所存者公与忠也使季友之归即明庆父之恶以示国人则闵公之世虽缓庆父之诛必无後祸矣故君子不以是责鲁人而罪季友之不为也或曰阖闾弑王僚崔杼弑庄公季札晏婴至而不讨君子亦不之责何也曰不居卿之位不闻君之故则亦不任君之责矣岂季友比哉闵公
季子来归【元】
季友之适陈也不志其奔而志其来归何也凡奔云者负罪以出见廹逐而不遑暇之辞也友之适陈全身以远害求援以庇国者也非聘也不可谓之如非罪也不可谓之奔然其出则不可不见也故以来归明之君臣反国未有以来归志者友违难而去鲁人忧其不来去之他国鲁人忧其不归故来归者喜之也喜之为其能讨国贼平国难也今也贼未之讨难未之平是徒能反国而已故来归者责之也夫为国而出为国而归则书季子以贵之归不能去贼而弭难则书来归以责之一言而善否见焉褒贬具焉此之谓法言
齐仲孙来【元】齐高子来盟【二】
天子之命方伯盖欲以靖诸侯也诸侯之仰霸者盖欲以托社稷也齐桓受命之伯也鲁卿连弑两君既不能正其罪又从而窥其国此乃诸侯无伯之害非所望于齐桓也仲孙能引其罪以当道使宁鲁而亲之可谓忠矣高子能置人国于不倾为立君而抚之可谓仁矣故二子不名所以嘉存鲁之功来不称使所以示无伯之罪
吉禘于庄公
丧祭禫而後称吉礼也鲁之丧庄公也既葬而絰不入库门士大夫既卒?而麻不入然则当时君臣虽未终丧盖皆吉服矣岂独禘为然哉禘大祭也故于是讥焉耳传曰君薨而祔祔而作主特祀于主烝尝禘于庙特祀者丧祭也于主者不于庙也烝尝禘者常祭也于庙者不于寝也今曰吉禘则非丧祭矣称庄公则不于庙矣闵公幼大臣臧孙纥季友之徒畏庆父之乱不复尽礼於先君故春秋正其辞焉

[book_title]卷四
钦定四库全书
春秋通训卷四　　　　　宋　张大亨　撰
僖公
齐师宋师曹师次于聂北救邢【元】公会齐侯宋公陈侯卫侯郑伯许男曹伯盟于牡邱遂次于匡公孙敖帅师及诸侯之大夫救徐【十五】公会齐侯宋公陈侯卫侯郑伯许男曹伯侵蔡蔡溃遂伐楚次于陉【四】叔孙豹帅师救晋次于雍榆【襄二十三】
次而言救者非直救也为之声援而敌已解故以救名焉伐而言次者非即伐也先之威责而敌已服故以次终焉志本乎次因次以为救故先曰次志本乎伐未伐而遂止故先曰伐因次以为救者任谋不任兵也未伐而遂止者恃德不恃力也此之谓入城之师均救也次匡之救为弗专故不能胜娄林之败均次也雍榆之次为有畏故不能止袭莒之师是以君子之为善不可不一见义不可不勇也
邢迁于夷仪【元】齐师宋师曹师城邢【元】
狄之伐邢盖在二年之前齐人固已救之矣此後未尝再伐也而聂北之次复何救哉以其迁而城之故复云救也诸侯之相为救也趣能却敌解围而已今齐桓救邢则不惟却敌也又使敌不能偪不惟解围也又使围不能克所谓迁而城之是也伯者之举於是为备故春秋尽其辞焉
齐师宋师曹师次于聂北救邢齐师宋师曹师城邢【元】公及齐侯云云会王世子于首止八月诸侯盟于首止【五】公会宰周公云云于葵邱九月诸侯盟于葵邱【九】叔孙豹会晋赵武云云于宋【襄二十七】公会刘子云云于平邱八月同盟于平邱【昭十三】诸侯城缘陵【僖十四】公会诸侯晋大夫盟于扈【文七】诸侯盟于扈【十五】诸侯会于扈【十七】
孔子曰书之重辞之复不可不察也其中必有美焉公羊曰春秋辞繁而不杀者正也夫书辞重复而不杀者犹言之不足而至於嗟叹嗟叹之不足而至於咏歌也故为正而有美凡一事而再序一地而再言者是也以重复不杀为有美则知略而不尽为有贬凡总言诸侯而不序者是也城邢之师齐桓之所以卫中国伯者之美莫盛於此故一事而再序也首止之盟定王室之位葵邱之盟明天子之禁宋之盟弭诸侯之兵平邱之盟申明玉之制会盟之美莫盛於此故一地而再言也缘陵之城【十四】齐侯专封国之任而诸侯不能正三扈之盟晋大夫专废置之权齐宋专杀簒之恶而诸侯不能讨故皆略而不序也此春秋惩恶而劝善之旨也【其他先列序而後縂称诸侯者皆前目後凡也】
虞师晋师?下阳【二】晋人执虞公【五】
下阳虞虢之塞邑也邑而曰?何也虞之存以有虢也虢之存以有下阳也亡下阳则虞虢举亡矣春秋志虞虢之?不指其既然而徵於方兆於下阳之亡则志之言不待殒其社稷而後知也於虞虢之?则弗志言无虞虢也盖使有国有家者知祸生於所忽而患贵乎豫防存不忘亡治不忘乱则身安而国家可保矣虞公见利而忘义愎谏而远贤虽不见灭於晋亦为有国之罪人故於其灭又以见执明之
公会齐侯宋公陈侯卫侯郑伯许男曹伯侵蔡蔡溃遂伐楚次于陉【四】齐侯侵我西鄙遂伐曹入其郛【文十五】凡师称罪致讨曰伐潜师略地曰侵大司马之职贼贤害民则伐之负固不服则侵之侵未必非讨罪也以略地为主略地所以夺其险固也伐未必非略地也以讨罪为主讨罪所以除其贼害也周官九伐之法其五谓之侵泰誓侵于之强其下谓之伐是知文武之师盖未有不兼侵伐者也春秋之世所谓侵伐固未必皆如司马之制然诸侯兴师往往托讨罪之名以行之至其无以为名然後谓之侵是以於经伐常倍侵数四圣人不皆正其辞所以昭其罪也惟齐桓公以蔡姬而侵蔡懿公以叔姬而侵我其始无名而其终则责楚以贡享之不共责曹以朝事之不当虽所责不由其实而二师亦不为徒出故春秋辨焉由是观之则凡讨非其罪而书伐出无其名而书侵者皆文武之罪人也
楚屈完来盟于师盟于召陵【四】齐侯使国佐如师及国佐盟于袁娄【成二】
屈完来盟于师楚志也不许其盟于师许其盟于召陵齐志也明不使一楚敌诸侯也召陵去陉一舍桓公退而盟之明不以诸侯之衆竞楚也以谓待之为已尽矣此尊周室安诸夏尚德不尚力者之所为也国佐如师齐志也不与之盟于师逮袁娄而後与之盟晋志也明鞌之败齐既服而不即舍也袁娄去鞍四百五十里欲克逼而从之明欲遂亡齐也以谓操之为已蹙矣此修怨释憾嗜杀人者之所为也齐晋皆覇国也齐桓能任其贤臣相之以德礼故夷狄服晋景公不能制其强臣道之以怨毒故诸侯叛是以春秋纪其盟地之远迩以见善恶之实焉召陵之盟不以齐桓及屈完大齐桓也尊王室故也袁娄之盟以郤克及国佐罪郤克也质人母故也
公孙兹帅师会齐人云云侵陈【四】公孙敖帅师及诸侯之大夫救徐【十五】
兹叔牙之子也二父与於乱季友诛之正也既诛而立其後遂与其子并为卿非也或曰古者父子兄弟不相及故舜殛鲧而兴禹周公伐蔡叔而封蔡仲是则然矣必有禹之圣仲之德然後可以议此兹之贤未闻於鲁敖之罪复暴於莒非禹仲比也是季友私其亲者也夫乱国大罪也诛乱大刑也命卿大任也由亲亲而私之此不待贬而可见也
公及齐侯宋公陈侯卫侯郑伯许男曹伯会王世子于首止【五】
及以会者齐桓不敢主其会所以尊王世子也殊以会者诸侯不敢同其列亦所以尊世子也或曰春秋会吴亦殊之安在其为尊也夫殊王世子则及以会之尊之也殊吴则会以会之外之也戚之会吴人不嫌於同列【襄五】以微者故也黄池之会吴子不嫌於同及【哀十三】以晋为主故也春秋贵贱不嫌同号美恶不嫌同辞各由其实论之则炳然见矣
郑伯逃归不盟【五】郑伯乞盟【八】
首止之会齐桓帅诸侯奨王室正君臣父子之位定天下之本盛德之举也当是时中国诸侯未有背周室之心而惠王由嬖孽之私弃理义之正启郑从楚惎间中国自是楚遂与中国争衡至於执辱上公窥觊王室非齐桓抚以德礼则郑终不之反遂为荆楚之属矣春秋所以正其辞焉者虽以罪郑伯见义之不明亦以恶惠王御世之无道也
公会齐侯云云伐郑围新城秋诸侯救许公至自伐郑【六】公会尹子云云伐郑公至自会【成十六】公会晋侯云云会吴于柤五月遂?偪阳公至自会【襄十】公会晋侯云云伐郑七月同盟于亳城北公至自伐郑【十一】公会晋侯云云同围齐【十八○按经同围齐系襄公十八年事原本脱落今增注】正月诸侯盟于祝柯公至自伐齐【十九】
凡公行有二事于外比其反则以後事至此春秋之常也其或以前事至者公不与後事也何以知其然邪伐郑之役【成公】鲁师不敢过郑故以会至灭偪阳之役鲁大夫从军故亦以会至由此推之则凡以前事至者皆不与役事明矣围齐之役前事曰围而以伐至何也围而後伐伐而後盟公与围伐而不与盟也志围而不志伐同一役故也凡公出入必告于庙释币于祖祢事宗庙之道然也国之殆其往而喜其反爱君之道然也出不告行则反不告至上失宗庙之敬下失国人之心是以春秋详其所志以彰其不然者孔子曰宗庙之敬所以教天下之孝也已忘其亲而欲人之忠已难矣哉
禘于大庙用致夫人【八】
文姜之孙齐哀姜之至庙皆不称姜氏者以贬故絶之也文姜絶于奔齐而哀姜絶於致庙何也齐者文姜父母之国庄公之舅甥也文姜淫于父母之国而杀其夫庄公以君父之义则不得复存舅甥之好故於奔齐则絶之絶之者不复为舅甥也大庙者周公之庙鲁君所以承祭祀之统也哀姜淫于己国杀其二子而絶其统尝见讨於齐矣僖公以宗庙之义则不得复以配其先君故於致庙则絶之絶之者不可配宗庙也然其所谓絶者非两公自絶之也【庄与齐人狩于禚僖公禘而卒致之】春秋以大义絶之耳圣人处人君臣父子夫妇之际岂苟然者谓其礼弗周於情也则通之以仁谓其情弗当於礼也则断之以义此所以为万世法也
诸侯城缘陵【十四】
此齐桓专封国之任而诸侯不能正故略言诸侯而不序然则小谷楚邱亦专封也而不略言诸侯反若鲁之自城焉何也杞为淮夷所病伯者以诸侯城而迁之是也特以无王命而致贬然杞惟旧国故犹可以诸侯道也卫为狄人所?不请于王而创建其国齐守天子之地不请于王而分封其臣皆非制节谨度之道故不可以诸侯道也然则曷为不言杞迁亦不言迁之者迁之者虽曰迁之其实徙以自从也迁者虽曰自迁其实有藉於外也今齐迁杞而不以自从?藉齐以迁而其事有阙故惟志其城耳
季姬及鄫子遇于防使鄫子来朝【十四】季姬归于鄫【十五】鄫季姬卒【十六】
季姬适鄫自鄫归寜皆不志于春秋简常事也姬与鄫子遇于防则知尝适鄫矣既适而不系之鄫则知尝絶鄫矣絶而书归则知复嫁矣没而书卒则知复为夫人矣妇人有见出於夫宗无见絶於父母之国今僖公怒鄫而絶其昬季姬既絶而遇于防既遇而使其夫来朝既朝而公复妻之是皆失昬姻之道也在易咸恒昬姻之卦也少相求则欲其感而说故为咸咸感也长相处则欲其巽而久故为恒恒久也此夫妇之正人伦之本王化之基也故春秋尽其辞焉
秋七月【十○按经僖公十年书秋七月原本误作六年今改正】无事书首时二十一十月朔日有食之【桓十七】日食书朔二十五夜恒星不见夜中星陨如雨【庄七】九月己卯晦【僖十五】正月戊申朔【十六】十有一月己巳朔【二十一】闰月不告月【文六】公四不视朔【十六】庚寅日中而克葬【宣八】六月甲午晦【成十六】戊午日下?乃克葬【定十五】闰月葬齐景公【哀五】
春秋之纪岁月也举时以正岁举月以正时举晦朔以正月举甲乙以正日举中昃以正朝夕举昼夜以正晦明举闰以正寒暑所以揆历数别久近明先後示早晚也此尧舜所以厘百工熙庶绩之道也传谓春秋不书晦闰於经未有以效之
晋侯及秦伯战于韩获晋侯【十五】郑人侵蔡获蔡公子爕【襄八】
侵伐而战战而败败而获兵家之常也晋方战而未败蔡被侵而未战何以遽言获?有以见两国失民民不亲上而委之於敌也君子之为国也其养民惠其使民义故下之事上如子弟之爱父兄手足之卫头目安有临难而委之敌邪邹穆公与鲁战有司死者三十三人而民弗之救孟子教之曰君行仁政斯民亲其上死其长矣使晋惠蔡爕知从事斯语则秦郑虽强必不遽辱於未败之前也
宋人执郑祭仲【桓上】公子季友卒【僖十六】叔孙得臣如京师【文元】仲遂卒于垂【宣八】公弟叔肹卒【十七】仲婴齐卒【成十五】卫公孟彄自齐归于卫【哀十】
古之为臣者有功於国没则君命之氏或字或官或邑或谥使得立其世族古之为子者幼为之名冠则父命之字或子或甫五十则称伯仲叔季使得配其国邑此礼之常者也有生而命之者有不待五十而称之者此礼之非常者也祭仲祭封人也季友仲遂叔肹公孟彄公子也得臣婴齐公孙也於未没举其氏则知生既命之矣闵之元年友称季子宣之十七年肹称叔则知不待五十称之矣夫不待五十而称叔季其失小身未没而赐之氏其失大彼皆权足以震主威足以制国而後得之季氏世为上卿终出昭公仲遂得臣同使于齐归弑子恶祭仲受盟于宋归遂太子忽人主失驭臣之柄而轻以名器假人其祸如此可不监?
宋人齐人楚人盟于鹿上【二十一】宋公楚子陈侯蔡侯郑伯许男曹伯会于盂执宋公以伐宋【二十一】
古之命牧伯也选於诸侯命於祖庙必有明德而後建之【宣王命韩侯】否则有大功於王室者也【平王命晋文侯】桓文之伯德虽不足然能至天子之命晋之世主夏?功虽不足然能保上世之威此岂可以知求而力争乎宋襄为鹿上之?求诸侯於楚楚人许之非有天子之命也小国而争为盟主非有上世之威也宋公於是身执而国伐楚子於是称爵而为诸侯上夫桓文之会以攘楚也德足以怀之力足以威之故蒙其利宋襄之会以致楚也不度德不量力故罹其害然则桓文虽未至於王道而其惠中国绥四方岂宋比?
楚人使宜申来献捷【二十一】
宜申楚大夫也称人以使则知所谓人者楚子也曷为人之前此楚虽浸大春秋必累其善而後进之不过曰人而止矣宋襄求覇致楚成王使诸侯尊焉於是始以爵称前此楚未尝先诸侯也至是始为诸侯上前此楚未尝执诸侯也至是始执宋公以伐宋伐宋而胜则又献捷于未尝通好之国以侈大其功荆蛮衡行莫甚於此故春秋人其君黜出捷以压之夫诸侯献四夷之功于天子治世之典也荆楚献宋人之捷于诸侯乱世之事也诸侯有伯则伯者惩其侮诸侯无伯则春秋压其乱此所以为代赏罚也
公会诸侯于薄释宋公【二十一】晋人执季孙行父舍之于苕邱【成十六○按经晋执季孙行父事在成公十六年原本阙注今增入】
前曰执宋公不言孰执之此曰释宋公不言孰释之何也宋不修德而求诸侯致荆蛮而祸中国衆之所不与也然有张华夏修仁义之心焉特其作不顺施不恕耳故於其见执虽衆所不与亦不使夷狄执之於其见释虽楚与之平亦不使夷狄释之若曰衆执之而衆释之也此圣人惩荆舒之意也宋公曰释行父曰舍释之为言本有罪者也舍之为言本无罪者也
宋公及楚人战于泓宋师败绩【二十二】
孟子谓仲尼之徒无道桓文之事者又曰管仲晏子之功不足为也是皆欲勉其君以至於王道云耳今宋襄公慕王者之术欲为王者之师不幸而败於泓宜圣人之所与而春秋乃不之贵何也岂非慕其名不既其实非其人辄效其事故欤夫王者之术其施仁行义盖非一日之积天下信之而不疑然後可以有为宋公乘中国无伯之时伐齐丧虐邾滕围曹国皆不由德大臣忠谏而不能用及与楚争始欲以仁义胜之王者之术故如是乎所谓非其人辄效其事者也夫王者之师其誓衆教民亦非一日之积衆习民安而後可以制敌宋公平日之兵以杀伐为事及与楚战乃始戒之以不重伤不禽二毛不鼓不成列事非素习易其常守至於殄民丧已祸及他国王者之师果如是乎所谓慕其名不既其实者也然则齐宣有爱牛之心孟子取之谓足以王而宋公慕王者之名效王者之事乃不得比於爱牛何也曰齐宣之爱牛出诸仁心之诚非有为为之也举斯心而加之则王道之本也孟子取之所以劝德义也宋襄之慕效出於求伯之心有为为之也原其实而论之则王道之贼也春秋黜之所以辨情伪也然宋襄公虽不善而楚之亦见贬则抗中国惩荆舒之义见矣
卫侯毁?邢【二十五】楚子?诱蔡侯般杀之于申【昭十一】毁?之名说者谓?同姓也诱而讨也信斯言则晋尝?夏阳矣楚尝?夔矣又尝诱戎蛮子矣何以不名乎子贡问政孔子曰足食足兵民信之矣不得已而去於斯三者何先曰去兵不得已而去於斯二者何先曰去食自古皆有死民无信不立夫信重於食与死先王所恃以立国长世保民者也今两君之?人弃信而任诈失立国之实无长世保民之道是自同於匹夫之行机械之为也春秋不以人主之道待之晋文伐原退一舍而原降其攻楚退三舍而楚败信之效盖如此尊为覇主位诸侯上岂不宜?
春齐人侵我西鄙公追齐师至?弗及夏齐人伐北鄙【二十六】
侵伐曰齐人追曰齐师则知所谓齐人者齐侯也曷为人之卫成公欲以二?平两国之怨此睦四隣和兄弟蕃王室之义也而齐侯讨焉春秋恶之於是展喜责其不能卒桓之功而孝公还齐之不复覇也宜?
公子遂如楚乞师【二十六】晋侯使郤錡来乞师【成十三】晋侯使栾黶来乞师【十六】晋侯使荀罃来乞师【十七】晋侯使士鲂来乞师【十八】
征伐自天子出受命为侯伯者得专征伐先王之制也诸侯有相侵暴则当告于天子请于侯伯以惩治之齐之病鲁虽中国无伯曾弗告王而自乞楚师以伐之是僖公不有天子也晋之覇诸侯虽非受命而实承上世之烈不知修方伯之职而屡乞师于下国是厉公无复覇政也【士鲂之乞亦厉之末】夫方伯能修其职则能制诸侯诸侯知聼侯伯则知尊天子桓文所以为五覇之盛者如此孟献子不明其旨徒见其自卑以有求遂以为必能胜敌陋矣夫
公子买戍卫不卒戍刺之【二十八】
春秋杀大夫公子未有名其罪者今买独以罪书何也夫戍卫之诛在买为不辜在鲁为不义前年以楚师取谷去年与楚人围宋则鲁之从楚诸侯既知之矣为楚戍卫其可掩乎今也畏大国之讨而杀不辜以自解人孰信之此匹夫之偷合苟免之计非有国长世保民之道也孟子谓伯夷伊尹行一不义杀一不辜虽得天下不为也王道所恶莫大於行不义杀不辜故春秋正其辞焉
晋侯入曹执曹伯畀宋人【二十八】晋人执戎蛮子赤归于楚【哀四】
明王在上诸侯不得专戮虽方伯连帅亦必请其有罪者于王然後执之执之而归于京师而蔽以王朝之法故诸侯各谨其度而天下所以服也春秋世衰诸侯以强相执或以归或杀之其不道一也而晋执二君则又甚焉不归之京师而授之他国则无王之大者晋定公不足道也而文公亦为之宜乎仲尼鄙其不正矣曹宋之邻也故言畀戎楚之属也故言归曹未失国故不名戎遂亡也故名之【人君或执或以归或国?而奔凡书名者皆死不复见也】
五月公会晋侯云云?于践土公朝于王所【二十八】公会晋侯云云于温天王狩于河阳壬申公朝于王所【二十八】诸侯?于践土而曰公朝于王所则知王在践土也不曰王在践土不与诸侯致天子也不曰会王不与诸侯?天子也诸侯会于温而曰天王狩于河阳公朝于王所则知王在温也不曰王在温不与诸侯再命天子也不曰王狩于温不与诸侯再致天子也温河阳也邑举之曰温地举之曰河阳践土之?王来劳晋故不嫌於同所温之会晋实召王故不义於同地以其不义於同地是以小诸侯之会而大天王之狩也礼天子非展义不廵守襄王不能廵晋守而从晋侯之召是不君也礼天子不下堂而见诸侯晋侯不能朝京师而召天子使诸侯见之是不臣也齐桓之伯也会王世子则不主其会尊王世子则不敢与?推所以事王世子之礼以达诸天子故其义正其辞直观其所会则二伯之优劣见矣
公朝于王所壬申公朝于王所【二十八】公如京师公自京师遂会晋侯云云伐秦【成十三】
天子以四海为家天下皆其所也故朝不言所朝而言所者失其所也诸侯出会必自其国故会不言自会而言自者非其自者也周衰诸侯莫肯行朝事晋文公行覇致天子使诸侯朝于野此之谓失其所晋厉公伐秦欲挟王师使诸侯过而朝之此之谓非其自然则文公非诚尊天子也欲大已功以为名耳厉公非诚朝天子也欲重己师以为名耳而春秋志之曰公朝于王所则若鲁公之自朝者又曰公如京师则若专以朝事行者彼以名为之我以实应之圣人幸其有是名也则不敢不为是实也此所以正君臣之分明经世之法也书曰尔其敬识百辟享亦识其有不享惟不役志于享凡民惟曰不享此春秋所恶之说也孟子曰君子务引其君以当道志於仁而已矣此春秋所志之意也
卫侯出奔楚【二十八】公会晋侯云云卫子莒子盟于践土卫侯郑自楚复归于卫【二十八】
卫侯郑子出也胁於强晋非得罪於义者故不名也晋文以叔武代之使与?於王庭班曰卫子而在莒上是既假天子之命以命之同於继世未踰年之君矣及其归之也不禀于王不顾卫子使兄弟相残君臣相讼郑也亦无王命而私复其国是晋文专废置之权而卫侯有苟得之志矣故虽许其复位而名之也然则郕伯来奔何亦不名曰史逸其失位之实故无所考信
晋人执卫侯归之于京师【二十八】卫侯郑归于卫【三十】卫侯出奔齐【襄十四】卫侯衎复归于卫【二十六】
诸侯有罪方伯以王命执之而蔽以王朝之法则书之曰归于京师及其归也以王命释之则书之曰归自京师【晋执曹伯负刍是也】今文公执卫侯则言归之于京师是将蔽以王朝之法矣其归也则不言自京师是不以王命释之也罪之自王天下所以畏而服也委罪人於天子而已私释之此非制节谨度之道也故卫侯郑之执不名以臣讼也其归也名之无王命也卫侯衎之奔不名以臣逐也其归也名之请于臣也郑为不臣衎为不君皆春秋之罪人也
曹伯襄复归于曹【二十八】
曹伯身执而国分南面之辱无过於此假其力不能自直於王至其返国犹当待礼而後归今也晋私许复之而已以货求之忘其大耻而志於苟得故虽许其复位而名以罪之也季平子执於晋子服惠伯有辞晋欲归之惠伯曰合诸侯而执其老若有罪死命可也若无罪而惠免之诸侯不闻是逃死也请从君惠於会使曹卫之君知出於此则其返国定不为臣民羞矣人君举动国之存亡繋焉其可忽诸
卫侯郑自楚复归于卫卫元咺出奔晋【二十八】晋人执卫侯归之于京师卫元咺自晋复归于卫【二十八】卫杀其大夫元咺及公子瑕卫侯郑归于卫【三十】
君归则臣出君执则臣归其归也君臣同辞是不以君臣道也臣出其君而不加讨迨其国自杀之然後君得归国是不以侯伯道也孔子为政於鲁有父子讼者梏之【同牢】三月待其悔服而後释之故君子聼五刑之法必原父子之亲立君臣之义以权之此岂晋侯所能任哉
会王人晋人宋人齐人陈人蔡人秦人?于翟泉【二十九】诸侯会同于王王盟诸国门之外方伯临之正也大夫羣至于京师相与?诸王城之外【昭二十三王居狄泉二十六年王入成周】王大夫会之非正也故不书鲁卿而人诸大夫不言京师而委於翟泉所以见王室之微不能制陪臣之强伯者之失不知尊王室之义也
夏四月四卜郊不从乃免牲犹三望【三十一】正月郊牛之口伤改卜牛牛死乃不郊犹三望【宣三】正月鼷鼠食郊牛角改卜牛鼷鼠又食其角乃免牛不郊犹三望【成七】四月五卜郊不从乃不郊【十】九月辛丑用郊【十七】四月三卜郊不从乃免牲【襄七】四月四卜郊不从乃不郊【十一】正月鼷鼠食郊牛牛死改卜牛五月辛亥郊【定十五】正月鼷鼠食郊牛改卜牛四月辛巳郊【哀元】
记曰郊之祭也迎长日之至也又曰郊之用辛也周之始郊日以至周官曰冬日至祀天於圜丘夫日南至於周为正月周以是月为郊之正鲁亦如之故春秋纪郊牛之变惟指正月也日至之郊无所事卜亦不必用卒故惟正月不言卜与日也鲁人或失日至之郊而欲举於此时於是卜之故春秋纪卜郊之事惟指四月也既卜之则惟吉之从故或至於三或至於四或至於五或用五月或用九月而必以辛为主也常祀不卜礼也卜郊非礼也然礼有受命作龟之文盖卜其与祭之人誓举之日命祀之特也正月郊正也【经无二月三月郊文】四月卜妄也五月九月乱也左氏曰啓蛰而郊此用孟献子言也故以周之三月为郊月之正【谓建寅月】郑氏曰三王之郊一用夏正【亦为建寅】此用易纬之言也故以日至之郊为鲁国之礼是皆未之考耳夫孟献子谓启蛰而郊郊而後耕而子服景伯又谓十月上辛有事於上帝先王季辛而毕则当时之说固已不同矣周官冬日至祀天於圜丘以周正言之则日至非冬以夏正言之则周非因夏【孔子论为邦曰行夏之时则周盖未尝用夏正矣惟七月诗用夏正以后稷先公夏诸侯故也】则後世之论又亦难?矣故惟质於经然後可信也礼称郊之用辛传称卜其牲日皆谓非日至之时也不然则祭之用辛非独郊为然所谓上辛大雩是也牛既卜而全曰牲未卜及伤曰牛免牲及不郊可知也故不言不郊免牛则或易之不郊未可知也故必言不郊卜而从则不言卜不卜而郊则不言郊此书事之体也记曰鲁之郊禘非礼也周公其衰矣说者遂以鲁为不当郊褅曰曰僖公始僭鲁郊故颂斥言周公之孙庄公之子此亦未之考耳春秋所志盖未尝以二祀为不当举也特以举失其礼为讥而已诗云皇皇后帝皇祖后稷享以騂犠是享是宜孔子曰禘自既灌而往者吾不欲观之矣诗以享帝为宜孔子以既灌之後为不足观是知不以二祀为不当举也郊有牲卜之变禘有既灌之失此祀之所谓非礼者也郊禘所以崇周公也而後世失其礼此所谓周公其衰者也学者原经而考之然後知前说之误
取济西田【三十一】齐人取济西田【宣元】齐人归我济西田【十】取汶阳田【成二】晋侯使韩穿来言汶阳之田归之于齐【八】取郓【昭元】取鄫【四】齐侯取郓【二十五】取阚【三十二】取邾田自漷水【襄十九】齐人来归郓讙龟隂田【定十】季孙斯叔孙州仇仲孙何忌伐邾取漷东田及沂西田【哀二】齐人取讙及阐齐人归讙及阐【八】
他国田邑鲁取之而不系於其国者复故地也【济西汶阳郓鄫阚是】鲁国田邑他取之而不志于春秋者避蹙国也【郓讙龟隂是】凡春秋书取皆恶其不以义得鲁复故地有合於车攻閟宫之诗犹不得为义者谓其不以正复也济西因晋文之谲汶阳因郤克之憾郓鄫因莒人之怨此之谓不以正复不以正复犹不以义得也前日他国取鲁田邑不志于春秋今齐人取济西讙阐何以志为其卒归我也齐侯取郓何以志为其欲居我也汶阳之田归之于齐何以志为其非恶取也惟郓讙龟隂复之以正得之以义故独谓之来归此圣人立言之法也
晋人及姜戎败秦师于殽【三十三】
子夏问曰三年之丧卒哭金革之事无避也者礼欤孔子曰昔鲁公伯禽有为为之也今以三年之丧从其利者吾弗知也伯禽之御徐戎害其国也秦人袭郑而伐滑於晋未有害也晋襄背殡改服而兴师此所谓从其利者故春秋黜而人之于时诸侯在丧而兴师者不一【隐四年宋公桓十三卫侯僖二十八陈子成三宋卫四郑伯十齐侯襄十八邾子及此年晋侯】然或既葬或踰年虽不合於道犹得自比於伯禽固未有如晋襄者是以独见黜焉

[book_title]卷五
钦定四库全书
春秋通训卷五　　　　　宋　张大亨　撰
文公
及晋处父盟【二】
鲁大夫与外盟会体敌则没其主名【及荀庚及孙良夫及郤犨盟是】有罪则去其氏族【遂侨如豹是】此春秋之常也晋卑鲁侯使大夫与之盟乱君臣之分春秋恶之鲁侯虽君也亦没其主名是特以吾臣之敌彼者加之也处父虽晋大夫亦去其氏族是以吾臣之有罪者待之也孟子曰夫人必自侮然後人侮之鲁之朝晋可谓仁且有礼而晋人遇之以横逆所谓自侮者也彼不以人君之道遇我我则以己臣之礼报之圣人何容心焉称物平施而已矣晋襄所以不复覇而处父所以见戮有由也
公孙敖会宋公陈侯郑伯晋士縠盟于垂陇【二】晋侯使栾黶来乞师【成十六】仲孙羯会晋荀盈云云郑公孙段城?【襄二十九】
春秋之制非命卿不书晋自文公而来凡命卿皆三军将佐为之方垂陇之盟乞师之际縠黶固未有军行也郑良霄死始以公孙段为卿【襄三十】方?城之役段固未居卿位也然则三子何以得通於春秋以传考之晋襄公以一命命郤缺为卿亦未有军行【僖三十三】河曲之战赵穿欲赴秦师宣子曰秦获一卿矣【文十二】由是知晋盖有散位从卿者非必将佐也郑之葬灵王也【襄二十九】上卿有事使公孙段往焉子大叔为之少卿由是知郑盖有摄卿任事者非必在卿位也王制诸侯之卿固有定数或命于天子或命于其君盖未有更置散位及不待命而摄居其职者葵邱之盟官事不摄春秋不没其实所以黜其妄也
逆妇姜于齐【四】
春秋志鲁夫人不以夫人称者五宰咺归仲子之賵秦人归成风之襚孟子定姒之卒出姜之逆是也仲子成风定姒皆妾母也母以子氏惠公生不之尊没不之諡故无得而称焉僖公内虽尊之而外不之贵故犹以子为氏也定姒子虽已贵而未成乎君故犹以先君之諡为称也孟子公同姓也不可以配先圣之後明夫妇之别故生不氏而没不葬也若出姜则异乎此逆不使卿至不告庙是不以夫人之礼礼之也夫人小君也以奉祭祀为职者也逆不以卿替其位也至不告庙废其职也传曰三代之王也必敬其妻子有道妻也者亲之主子也者亲之後也敢不敬欤妃以及妃子以及子如此则国家顺矣文公不敬其妻不子其子其能顺治国家乎此出姜所以不允於鲁而二子所以见杀於其臣也
壬午公子遂会晋赵盾盟于衡雍乙酉公子遂会雒戎盟于暴【八】
会晋之三日而会雒戎疑若专命者然不以专命书则知兼命以出也媵陈人之妇遂及齐宋盟如京师遂如晋此专命之辞也壬午盟于衡雍乙酉盟于暴结日定期而後行此兼命之辞也晋戎同使失事侯伯之义无尊中国之心春秋恶之盖不待贬而可见也
夫人风氏薨【四】王使荣叔归含且賵葬我小君成风王使召伯来会葬【五】
妾子虽贵其母不命于天子故不得称夫人先王之礼也周衰嫡妾之分不明于上而下国化之以妾为妻以孽代宗王不能治也国家之乱鲜不由此又从而命之鲁君之妾母称夫人盖自成风始矣仲子既葬而王命至故不加以夫人之称【考仲子之宫是】成风未葬而王命至故遂成其为夫人也由襄王之命成风致後之庶君不俟王命而辄贵其母【宣昭襄】此箕子所以叹象箸仲尼所以讥作俑而春秋所以尽其辞也
公子遂如晋葬襄公【六】公孙敖如京师不至而复丙戌奔莒【八】叔孙得臣如京师葬襄王【九】公孙归父如齐葬惠公【宣十】叔弓　宋如葬宋共姬【襄十三】叔公如滕葬成公【昭三】叔孙婼如晋葬晋平公【十】叔弓如宋葬宋平公【十一】季孙意如如晋葬晋昭公【十六】叔鞅如京师葬景王【二十二】叔还如齐葬齐景公【哀五】
郑游吉称先王之制诸侯丧士吊大夫送葬惟嘉好聘享三军之事於是乎使卿又曰文襄之覇君薨大夫吊卿共葬事大夫士吊大夫送葬然则卿送诸侯之葬盖自晋襄公始如游吉之言则已过先王之制矣至於诸侯葬天王之礼独无说焉以经考之天王志崩者九志葬者五而鲁卿出共葬事者才三耳襄王之崩也公孙敖出吊不至而奔於是叔孙得臣往会其葬则吊葬皆使卿矣诸侯固无亲会王葬之文而吊葬皆卿亦未见其制参以游吉之言则礼或有之然春秋之世王室微诸侯恣送终之典浸非其旧平襄之丧鲁人不共而有求赙求金之事灵王之丧郑上卿有事而公孙段摄卿以往其卑王室如此晋景公之丧鲁侯送葬齐少姜之丧鲁侯亲吊上卿致服郑卿送葬鲁襄公之薨滕子会葬定公之薨邾子奔丧滕子会葬其畏大国如此是不惟失先王之制又已失文襄之制矣孟子曰上无道揆也下无法守也朝不信道工不信度国之所存者幸矣此春秋所以尽其辞也
晋杀其大夫阳处父晋?射姑出奔狄【六】
晋襄公之季年军行六卿多阙故士縠以非卿出盟处父以太傅专国夫置卿谋帅非太傅所得专而处父易之是之谓侵官卿佐有罪非君命不可讨而射姑杀之是之谓专戮侵官之罪为不君专戮之罪为不臣皆王法所当诛也况先君始葬嗣子未命而遽为乱首乎是以春秋不以二子相杀为文而从国讨之法所以惩其乱也
闰月不告月犹朝于庙【六】公四不视朔【十六】
闰月曰告月常月曰视朔何也闰月者附月之余日也虽有晦朔而无时令之可谕故不谓之告朔虽有事为而无月政之可察故不谓之视朔告月所以谕正事之意也恐其惑於有余也视朔所以察布政之端也恐其昧而弗举也告月非不察政也以告为主视朔非不谕时也以视为主文公废此二礼而朝庙以示敬此之谓不知务也
公孙敖如京师不至而复丙戌奔莒【八】公孙敖卒于齐【十四】齐人来归公孙敖之丧【十五】晋赵鞅入于晋阳以叛晋赵鞅归于晋【定十三】晋赵鞅帅师纳卫世子蒯聩于戚【哀二】古者卿违从大夫之位罪人则又以其罪降是皆絶不为卿也故春秋既奔叛之臣不复再见今敖之奔鞅之叛春秋乃不絶之何也盖敖之子请复敖而韩魏请复鞅其君皆许之而尝复其位者也夫复其位则复为卿矣敖归不得与政而以卿礼卒之故独志其卒鞅归则与政如初故先志其归也夫奔叛者臣之大恶法之所当絶也人得请而复之岂不乱法乎曰二臣之复有由也圣人之於天下也以忠孝仁义为本忠也者尽事君之义者也孝也者尽事亲之仁者也惟事亲孝故忠可移於君敖之子可谓孝矣因子以赦父乃所以劝後世之为忠者此春秋所以许敖之卒也鞅之邑所受於其君也荀范之难鞅不自归于君而背国以奔邑保邑以拒范此所以为叛也然原其心则急於违难而不知其方志於专禄而不明其义虽自?叛君之名而初无窃邑之实此春秋所以许鞅之归也然则圣人之训後世无他术也欲致详於父子君臣之间耳
宋人杀其大夫司马【八】宋司城来奔【八】宋司马华孙来盟【十五】
古者上公九命得置孤卿一人公之孤四命以皮帛视小国之君犹列卿大夫之位以其视君也故不名以其犹卿大夫也故以官举之周之封国惟宋为上公於是有孤卿焉孤卿一人而已今司马司城同见则末世之妄也凡诸侯之卿虽减於天子而亦杂用天子六卿之名惟晋以僖侯改司徒为中军宋以武公改司空为司城耳至孤卿亦仿周制选於卿大夫为之而三公则非列国所当有时虽有之春秋不志也【如晋阳处父为太傅】孤卿以官举之而又称其氏族者既命氏者也若天子之三公宰尹则虽命氏犹不称也此所以辨名分也
春毛伯来求金【九】
人君即位未踰年先君虽葬不称君既踰年虽未葬称君古之制也今襄王虽未葬而顷王即位既踰年矣毛伯求金何以不称使以毛伯受命之始王未踰年也逮正月然後至鲁故不得以王命书
秦伐晋【文十】郑伐许【成十】晋伐鲜虞【昭十二】
荆也吴也徐也越也皆外裔也其交兵於中国皆以国举之不称其将帅不异其君臣所以外之也其有可进者累而後与之与之者不一而足所以别诸夏也秦郑晋中国也亦以国举之何也秦纳庶以夺晋嫡郑伐许以助楚威晋伪会以袭肥都是皆吴越之用心也故春秋从而外之然则君子之所外之人不必皆应外之人也以秦郑晋国所为之事是亦荆吴徐越而已矣
大室屋坏【十三】新宫灾三日哭【成三】
君子所以尽其诚孝致其哀敬者莫重乎宗庙之事是以无不用其极也大室者宗庙之所尊也人子所常有事焉者也其屋坏者人为之不至也作不知谨修不以时非诚孝之道也坏而不为之变非哀敬之道也新宫者先考之始祔者也未忍以其諡别也其曰灾者天实为之非人为之不至也灾而哭之诚孝之道也哭之三日哀敬之道也文公缓作主纵逆祀废朝朔其得罪宗庙多矣至大室坏而恬不为变则人子之义絶故春秋正其辞焉或曰大庙或曰大室或曰宫何也包祖祢之宫谓之庙当庙室之中谓之大室别羣公之居谓之宫传曰周公称太庙伯禽称世室书称王入大室祼则大室之名不独伯禽为然
公如晋卫侯会公于沓公还自晋郑伯会公于棐【十三】卫郑舍晋而从楚也岂得已哉强弱之势不敌灭亡之徵可待也而晋未之察季文子相鲁侯为之请成以舒两国之祸此所谓能一日用其力於仁者两君不远百里而会之岂天下归仁之应欤春秋之世王者不作民困於诸侯之虐诸侯困於大国之暴徒恃诈力以争寻常而不知克已为仁以胜之此民心所以不归而诸侯所以莫能相尚也以鲁侯之弱一日用力於是已能致两国之君使其举斯心以加诸彼则天下其忧不我从哉文王之为西伯始於二老归之虞芮信之然後诸侯翕然从其德此所谓王不待大者然则春秋志两国来会之意盖将勉之於王道不独为公行书也孟子之教齐王意亦为此
齐公子商人弑其君舍【十四】
舍之立未踰年而称君何也舍齐之世嫡也继正而即位矣商人轻而伐之若不成其为君则簒敓之罪不正是故未踰年则不称君者孝子之心也一年不二君故也既即位则君之者民臣之心也不可一日无君故也然则晋奚齐何以不称君曰奚齐之立非正也杀世子而敓之者也若成其为君则簒敓之罪亦不正是故以君之子言之言国人弗子也国人弗子则不可以继先君之位此春秋别嫌明微之意也
单伯如齐齐人执单伯【十四】单伯至自齐【十五】
春秋之志单伯也或会诸侯或如齐或见执而书至皆若鲁大夫之文故说者谓之鲁卿总其实不然齐侯郑伯如纪州公如曹鄫世子巫如晋亦与鲁之君臣同辞岂遂曰鲁君臣乎凡事系他国而鲁与闻焉者皆从鲁书之此春秋之常也单伯始见於庄之元年时已为王卿士则非幼穉矣距今百有余?虽古今夀夭不同然百岁为卿载籍所未有也且鲁之卿佐以氏族名爵见于经者衆矣亦未有如单伯比者此殆谈经者执例以求文之过也春秋所以为者三曰事也文也义也其事则齐桓晋文其文则史也此二者人之所同知所同见者也若其义则圣人独取之非深於道达於权者不能知不能见者也曾谓执一定之例而可以尽之邪
齐人执单伯齐人执子叔姬【十四○按经执子叔姬为文十四年事原本误作十五年今改正】
戎之於凡伯也伐之以归戎禽兽也不可以礼义治也以归者愈乎执也齐之於单伯也执之齐覇国也天子之所褒大封也执之者甚乎以归也凡伯非将命於戎者也遇诸途而伐之其罪为不宾单伯将命于齐者也至国中而执之其罪为不臣此公子元所以不顺懿公之为政也单伯以子叔姬见执而不曰及者执王使之恶大故殊子叔姬以示之
齐人来归子叔姬【十五】郯伯姬来归【宣十六】?叔姬来归【成五】春秋志鲁女之出无罪者曰来归某有罪者曰某来归子叔姬以无罪出何也齐懿公无道弑其君而夺其位杀其子而执其母天子为之请则执天子之使废亲亲之恩悖尊尊之义国人不名曰公故有申池之祸诸侯不能致讨故不序於扈之盟春秋欲明懿公之罪故以叔姬无罪言之
晋郤缺帅师伐蔡戊申入蔡【十五】齐侯侵我西鄙遂伐曹入其郛【十五】蔡侯以吴子及楚人战于柏举楚师败绩庚辰吴入郢【定四】
入未有与战伐兼书者此独兼之何也盖以重三国之罪也伐蔡之师晋惧弱也伐曹之师齐迁怒也柏举之战吴修德也夫晋不知以德自强齐不知以礼自反吴不知以直自胜而轻民之死争於寻常以战伐为未足则又竭其力而入之此所谓嗜杀人者故春秋尽其辞焉入其郛者未至乎国都也犹愈於入也
宋人弑其君杵臼【十六】齐人弑其君商人莒弑其君庶其【十八】晋弑其君州蒲【成十八○按经晋弑其君州蒲系成公十八年事原本误作襄二十六年今改正】
莒人杀其君密州【襄三十一○按经莒人弑其君为襄公三十一年事原本脱去一字今补正】
吴弑其君僚【昭二十七】薛弑其君比【定十三】盗杀蔡侯申【哀四】弑君称人者衆辞也称国者贵辞也称盗者贱辞也不称弑之者君无道也夫人君有道则德礼足以自卫仁爱足以得民所谓衆者悦之贵者服之贱者仰之矣又安有纠合羣慝而致难於己者哉宋杵臼之死襄夫人为之也莒密州之死世子展舆为之也虽因国人以首祸岂得遂委之於衆邪曰襄夫人淫於其国世子展舆已失其位又安能有所为由两君失衆之久故二人得以乘间而发若专畀其罪於二人则两君失衆之恶无自而见虽专畀於二人而以衆言之则二人之罪亦在乎其中矣此之谓善志或曰春秋之世君以无道致祸者衆矣独此八者不称弑贼之名何哉天之所废必若桀纣然以桀之虐民欲与之皆亡而成汤放之犹有惭德以纣之不善亿兆离心而文王事之犹不敢逆况君罪未至於此而辄为贼害之计乎是故春秋书弑贼之名所以正臣子之恶存此八者所以示人君之戒
公子遂叔孙得臣如齐【十八】季孙宿叔老云云会吴于向【襄十四】季孙斯仲孙何忌如晋【定六】
使必有介卿出使大夫为介则志使不志介春秋之常也若使与介皆卿则并志之使与介皆卿非礼也孟子为卿於齐出吊於滕王使盖大夫王驩为辅行辅行介也驩以大夫介卿宜其不伉而犹专治使事致孟子不与之言况同位为介乎然则介虽无专事之过而君不免非礼之使矣
宣公
公子遂如齐逆女【元】季孙行父如齐【元】公会齐侯于平州公子遂如齐齐人取济西田【元】
前年公子遂叔孙得臣如齐请于齐侯归弑其君出其母而立宣公今年公子遂复为公冒丧逆女季孙行父又为之纳赂请会齐惠公新遭弑逆之变而助成杀嫡之谋不念出姜之戚而继为丧昬之好贪取济西之赂而遂定簒者之位废君臣兄弟夫妇之义是名以乱济乱者也季子然问仲由冉求可谓大臣与孔子曰大臣以道事君不可则止今由与求也可谓具臣矣然则从之者与曰弑父与君亦不从也此三子者居大臣之位而相与周旋於簒夺之事曾具臣之不若当是时庶几於孔子之言者惟叔彭生耳自是禄去公室政逮大夫鲁君遂失其民此春秋所以尽其辞也
晋放其大夫胥甲父于卫【元】楚师灭陈执陈公子招放之于越【昭八】蔡人放其大夫公孙猎于吴【哀三】
古者卿大夫有罪而去则舍于境上以待放君命不至然後适他国君亦使人导之出疆不遂扫其宗庙不遽收其田里出入犹诏於国爵禄犹列於朝三年不反然後已此之谓退人以礼春秋之世卿大夫有故则廹逐而奔否则执而戮之或盟诸国人或絶其世祀故力能归则率为戎首不能则为人谋覆其宗国此之谓寇雠今三臣之放虽未足方古然有近古之风焉故春秋録之郑游楚有罪子产不杀以君命放之丰卷出奔子产请其田里三年而复之是知当时先王之礼犹有存者特诸侯放恣莫之行耳
楚子郑人侵陈遂侵宋晋赵盾帅师救陈【元】宋公陈侯卫侯曹伯会晋师于棐林伐郑【元】
救陈之师赵盾将焉春秋将卑师衆则称师今盾为将诸侯会之不曰会盾而曰晋师者所以贬盾也盾执晋国之政以主诸侯而二扈之盟贪宋齐之赂纵大恶而弗治勤诸侯而无功故郑伯以晋为不足与道之以伐陈宋自是楚与晋争晋不能竞明年遂有问鼎之事此岂独灵公之侈致然盖亦盾不能以道相其君之罪也是以棐林之役春秋黜之不与诸侯会焉以为不足会也会其师而已矣孟子曰人不足与适也政不足间也惟大人为能格君心之非一正君而国定矣
晋赵盾弑其君夷臯【二】郑公子归生弑其君夷【四】楚公子比自晋归于楚弑其君?于乾谿【昭十三】许世子止弑其君买【十九】齐陈乞弑其君荼【哀六】
圣人之教天下後世虽不一道然要其大者忠与孝而已矣忠不足於事君孝不足於事亲其极乃流於弑逆之咎圣人惧焉於是作春秋以辨之春秋之责忠孝於臣子也必探其情而定其名循其本而究其末故人无遁情而事知所本盾恶灵公故赵穿得以为变乞召阳生故朱毛得以肆逆归生惧谮子比从刧虽非始祸而祸?自己此之谓探其情止虽无弑父之情而悼公之没由止之药此之谓循其本夫不探其情则後之凶狡或假手於人以危其上矣不循其本则後之狂率或讫於无情以易其亲矣然而盾忠臣也特不讨贼疑忠不足於君止孝子也特不尝药疑孝不足於父故弑君之贼不复见而盾复见经弑贼未讨不书葬而悼公书葬此辨之至也
辛巳有事于太庙仲遂卒于垂壬午犹绎万入去龠【八】癸酉有事于武宫龠入叔弓卒去乐卒事【昭十五】
干羽管龠皆乐也去龠则干羽犹存去乐则并去之矣大臣国体也死而为之变礼之常也仲遂杀嫡而立公公固欲厚其终也然而国人弗顺也诸臣弗与也故於其卒虽为之变而弗尽其礼也夫礼国之纪也有大臣庶臣之别焉其人不足以堪此则黜其位可也由一人而废常节此春秋之所讥也
陈杀其大夫泄冶【九】
士非死之难所以处其死者难也君子非能死之贵贵其合於道也春秋之世人臣死不以其罪者无甚於泄冶然春秋志之曾不异於罪死何也或谓宣公君臣宣淫已久冶辨之不早又失危行言孙之义是不然古之为臣者不一道有正臣有贤臣正臣之事君君有大过则谏反覆之而不聼则去是以君无杀臣之虐臣无失身之累齐南山桧羔裘是也贤臣之事君量而後入不可则止是以身去而见思道尊而不屈孔子之去鲁孟子之去齐是也上不能为贤次不能为正多取直声而不救於乱身没君辱而祸及其国则所以处其死者不足道也非君子之所贵也
齐崔氏出奔卫【十】
孟子曰为政不难不得罪於巨室巨室之所慕一国慕之一国之所慕天下慕之故沛然德教溢乎四海崔氏者齐之世家所谓巨室也顷公始立高国畏其偪而逐之使举族而出不以国人所慕为疑则其德教可知矣子产为政於郑先赂公孙段以邑子大叔非之子产曰安定国家必大焉先姑先安大以待其所归於是子产政行而郑赖以兴贤於高国远矣然鲁成公之末崔杼见经者盖齐人复之如仲婴齐之比其祸遂锺於庄公之世而崔氏亦灭故春秋推本败乱之所自来以为後世君臣之戒
陈夏徵舒弑其君平国【十】楚人杀陈夏徵舒楚子入陈纳公孙宁仪行父于陈【十一】齐崔杼弑其君光【襄二十五】齐庆封来奔【二十八】楚子蔡侯云云伐吴执齐庆封杀之【昭四】徵舒弑君二大夫固有罪然诉于楚而诛徵舒者二大夫也崔杼弑君庆封固有罪然因其衆而诛杼者庆封也二大夫得以诛贼免而庆封不得以功除其罪何也曰二大夫君之党也藉外力以诛贼正不足而忠有余也庆封贼之党也因其子而图其父利其死而专其柄托公议而济私欲者也春秋之作所以定诚伪辨心迹正名实者使天下为善恶者不得以疑似欺然後乱臣贼子惧矣
晋侯会狄于欑函【十一】仲孙蔑卫孙林父会吴于善道【襄五】春秋志外之会盟曰某侯某人会盟于某所以别鲁也志中国之会外裔或会又会之所以先中国也锺离柤向是也或别以会之所以内中国也欑函善道是也楚亦外裔也何以不然曰尝有共王室平乱邦存亡国继絶世之功类非外裔之所能为故春秋累其善而进之不纯以外裔道也圣人之於天下无容心也以中国为外裔则外裔之谷邓然也以外裔为中国则中国之楚然也此惩恶而劝善之意也孟子曰子服尧之服诵尧之言行尧之行是尧而已矣子服桀之服诵桀之言行桀之行是桀而已矣夫尧桀之相去岂直中国荆蛮而已哉虽然戚之会吴何以不离曰微者不嫌於亢犹狄人徐人比也
十月楚人杀陈夏徵舒丁亥楚子入陈纳公孙宁仪行父于陈【十一】
楚子入陈然後杀徵舒纳二子而春秋之志入陈乃在杀徵舒之後何也人之为善恶也有名是而实非始邪而终正者自衆人观之或取其名而略其实执其始而遗其终所以是非失当而邪正舛也圣人则不然楚之伐陈初欲县陈也闻谏而止遂以讨罪成名春秋书杀徵舒於前盖不使终县陈之恶也书入陈於後盖不使全讨罪之美也此恶恶疾其始善善乐其终之义也此断小大之狱必以情之道也故曰非圣人孰能修之
楚子入陈【十一】楚子围郑【十二】
楚入陈而封之春秋曰入楚入郑而赦之春秋曰围何也楚之入陈也欲县之人言其不可乃封陈侯其入郑也欲赦之人言其不可卒与郑平封陈侯者非本谋也不善而能改也故以入言之而不曰灭与郑平者本谋也见义而能徙也故以围言之而不曰入此君子所以谓楚庄王不纯乎荆蛮者也
王札子杀召伯毛伯【十五】楚公子弃疾杀公子比【昭十一】传曰能生杀之谓王又曰赏庆刑威之谓君上有道揆则生杀赏刑之柄不移於下下有法守则生杀赏刑之柄必禀於上故君子不犯义小人不犯刑也今王之三卿以争政相残楚之二臣以争国相贼楚无君其乱未足道也而周卿亦然则王之失其柄可知矣故曰国之所存者幸也幽王之世苏暴交相恶苏公作何人斯之诗及其反侧而絶之如是而已耳当是时国虽无政而先王之泽盖犹有存者今亡矣夫
初税亩【十五】作邱甲【成元】用田赋【哀十二】
孟子曰人君必恭俭礼下取於民有制所谓制者何也古之耕者助而不税此尧舜三代之法也今履亩而税之是废什一也古之赋者自邱以往其为甲者自甸以往此周公典也今使邱为之甲是益常赋也坏圣人之法无甚於此此仁政所以不行而民所以病也春秋变古之制多矣独纪宗庙军旅赋入兴作之事者国之所以为国莫先於宗庙莫大於军旅莫急於赋入莫重於兴作古之圣人考之详虑之尽制之备然後设之当而行之久後世所当遵而勿失也诗云不愆不忘率由旧章孔子曰仍旧贯如之何何必改作以是知旧章者先王之所由而改作者孔子之所惮也孰谓鲁三家者而可与议圣人哉
秋螽　初税亩　冬蝝生　饥【十五】
先王之务农也虽小必尽其力苟害於农田鼠犹将去之况螽螟乎诗云去其螟螣及其蟊贼无害我田穉田祖有神秉畀炎火此所以致遗秉滞穟也秋螽而冬蝝生则螽有遗育害农之物未尽去宜其以饥告也水旱螽螟皆天灾也水旱非人力可去然先王犹有雩禜祷祈损膳彻县之礼苟可以致吾力者无不尽焉上以存畏天之实下以示忧民之诚故也若螽螟则可以人力去也可以力去而不知尽其力致年饥用不足则又重歛以困之安在其畏天忧民乎此春秋所以尽其辞也
楚子旅卒【十八】吴子乘卒【襄十二】
先儒谓吴楚之葬僭而不典故春秋絶而不尽总其实不然矣楚之僭也君曰王臣曰王子春秋惟志其本爵君曰子臣曰公子而至於葬独何为絶之且莒未尝僭也亦志卒不志葬则知凡志葬者鲁所尝会者也小或僻远玉帛之使不时通因略而不会故经无从书焉然则楚康王之丧襄公亲会其葬而亦不书何也会葬非君事也襄本朝楚自不得以葬书成公
季孙行父臧孙许叔孙侨如公孙婴齐帅师会晋郤克卫孙良夫曹公子首及齐侯战于鞌齐师败绩【二】公孙婴齐如晋仲孙蔑叔孙侨如帅师侵宋【六】季孙行父如晋【六】季孙意如叔弓仲孙貜帅师伐莒【昭十】叔孙婼如晋【昭十】季孙斯叔孙州仇仲孙何忌伐邾【哀二】
王制天子六卿诸侯之国半之大国则皆命於天子次国则命其二小国则命其一余悉命於其君鲁於周次国也【臧孙许曰卫在鲁不得为次国鲁卫一也盖当时以强弱为小大耳】当有二命卿而今四卿并见何也春秋之世诸侯放恣无复遵先王之法鲁宋晋郑皆置六卿【鲁文公时臧孙辰公子遂公孙敖叔孙得臣季孙行父叔彭生并见】宋复有二司寇二宰晋复有散位从卿者【士縠赵穿郤缺初命之类】後作六军通旧将佐凡十二卿矣又有太师太傅亦为孤卿如阳处父贾季之比不皆命於天子圣人因其实而志之所以诛其僭也叔孙穆子曰诸侯有卿无军伯子男有大夫无卿而公羊谓曹无大夫左氏亦云莒挐非卿又谓三叛人为贱者皆言小国不得有命卿耳然王制小国二卿命於其君又云小国之卿有上中下今考於经曹郑邾莒吴楚固伯子男之国也其卿见经者不一岂亦僭先王之法而自命之邪抑周室班爵之制不存而後世无所考信邪然周之治时天子虽六卿而冢宰实总邦治如周召之伦後或专委政一卿如郑虢之伦诸侯亦使上卿为政如晋中军宋右师之伦後或专委政一卿如郑子产宋子罕之伦既专其政则国之臧否独任其责故鲁文公废六关行逆祀仲尼独以罪臧文仲也至於军帅亦然大司马曰王六军大国三次国二小国一其将皆命卿说者谓卿当一军然则鞌之役鲁四卿并将鲁岂有四军乎襄公始作三军至昭公舍其一方鞌之役犹未三也安得有四昭公伐莒哀公伐邾皆三卿并将时既舍中军也安得有三由是知卿当一军未必然也然自晋文公而来以军行将佐为卿景公作六军救郑之役【成元】十二卿皆在而经独志栾书伐秦之役【襄十四】六卿皆行而经独志荀偃则知当数虽多而中军实专军政晋主夏盟军政尤肃故能威制诸侯无敢亢者鲁政不纲元帅不立故终之寡弱而不能自振也
立武宫【六】立炀宫【定元】从祀先公【八】桓宫僖宫灾【哀三】武炀书立明既毁而复立也桓僖不书立而书灾明未尝毁也然则鲁君虽无道顾岂祀九世哉盖自庄公而来三桓擅政以终於春秋是知桓庙之不毁由诸臣之私爱也鲁人以僖公为圣贤跻於闵公之上是知僖庙之不毁由诸臣之私敬也君子之於君亲也爱之敬之必本於礼然後可以成尊亲之名其於庙祧也存之毁之必当於礼然後可以尽忠孝之义今武炀既毁而复立桓僖当毁而不祧僖当次闵而位其上俾国有淫祀之讥亲有越礼之享安在其为爱敬也从祀先公疑於正矣而亦出於阳虎之私然则宗庙有国之大典而诸臣率以私为之则鲁君之所以事其祖祢可知矣传曰天子制公侯伯子男也有节节莫差於僭僭莫僭於祭鲁祭九庙而天子不加讨诸侯不以为非则三家以雍彻八佾舞季氏又何足怪乎
宋公使公孙夀来纳币【八】卫人来媵【八】伯姬归于宋【九】季孙行父如宋致女【九】晋人来媵【九】齐人来媵【十】古诸侯有罪方伯请于天子而後可治大则诛伐小则黜削故王室之威行于下国而四方无侮世衰道微王者不作覇者失职诸所讨治无复至公胁於大国之力者面从而非诚服故春秋志诸侯相执一曰人而已独曹伯有背国人杀世子而自立之罪晋厉公因衆心欲讨会诸侯而执之且归诸京师复自京师而释之何其得覇者之职欤是以独称侯以执也【僖二十八年晋侯入曹执曹伯畀宋人亦若称侯以执按之承上入曹称侯非是】春秋责贤者之详而待衆人以恕晋文之伯特以其谲未尝进而与之厉公不君乃独许以伯讨由是知圣人与人各因其才而笃焉孟子以齐宣王爱牛之心为足以王亦由此耳然齐晋之先既皆有天子之命【成王命大公平王命文侯】而桓文又申受之其伯固宜桓公没而齐不复兴独晋以强大传数世犹为伯国文公子孙非受命之伯也而春秋亦以伯讨许之何哉曰卫康叔始封亦受州监之命书之梓材是也至宣公失道而诗人责其不能修方伯连帅之职况晋之强大苟能率义而行以绍其世业圣人何为而不许之乎然则韩不信执宋仲几乃无异诸侯之相执何也曰仲几之执以不受城成周之工也晋大夫以方伯之命任勤王之事而宋独不从不以君命请于王而专执其老二者胥罪也春秋人晋大夫所以黜其专地于京师所以明王事是皆存天下之大义也故曰非圣人谁能修之【按传文系论成公十五年晋侯执曹伯事与经文不相蒙中间当有脱误今姑仍其旧】
公会晋侯云云于沙随不见公公至自会晋人执季孙行父舍之于苕邱【十六○按经成公十六年晋人执季孙行父原本误作意如今改正】公会刘子晋侯云云同盟于平邱公不与盟【昭十三】晋人执季孙意如以归【昭十三】公至自会【昭十三】
春秋有为鲁讳之义亦有直辞而无所隐者学者疑其说焉或谓外大恶内小恶则讳之又曰过甚不可掩则直辞而无所隐总其实不然春秋定一王之法立万世之公言也岂故私内而略外哉圣人之於鲁父母之国也有君亲之道焉贤臣善则称其君孝子不扬父之恶所以教天下之为忠孝也是故鲁有不善接於外则讳之非外所与者则弗讳也丹楹刻桷丧昏逆祀凡此之类非外所与者也奔而曰孙弑而曰薨见侵伐而系之鄙杀大夫而名曰刺凡此之类接於外者也所以谓讳国恶为礼者以尊尊亲亲为政也今沙随之会晋侯不见公而执其卿平邱之会晋侯不使公盟而执其卿有国之辱大矣其接於外多矣而春秋不之讳者自势观之晋制鲁命曾臣仆之不若衆人以为辱由义观之晋用谗慝絶兄弟之好鲁虽屈於一时必伸於万世君子以为荣春秋辨荣辱之境於是乎在此固非浅智所可及也然则何为讳之哉
楚子郑伯伐宋宋鱼石复入于彭城【十八】晋栾盈复入于曲沃【襄二十三】
鱼石之入也楚子纳之栾盈之入也齐侯纳之而皆不曰纳何也石援大国之民伐取其地盈率故邑之甲昼入其都是皆欲亡其国者也诸侯之纳罪人非道也然而亦未必欲亡其国也人臣藉外之势以入非顺也然而未必欲亡其国也今二子之入实有亡宗国之心也若但曰纳而已则其罪不彰故以复入书也楚子显伐而取彭城齐侯濳载而寘曲沃故异辞也春秋明善恶之实舍其迹而论其心故天下不可以是非罔自迹而观二子之入他国纳之有心而察首戎称乱已实为之是故不以外纳为文而以复入正其罪此乱臣贼子之所以惧也
宋鱼石复入于彭城【十八】仲孙蔑会晋栾黶宋华元卫甯殖曹人莒人邾人滕人薛人围宋彭城【襄元】仲孙蔑会晋荀罃齐崔杼宋华元卫孙林父曹人邾人滕人薛人小邾人于戚遂城虎牢【襄二】戍郑虎牢【十】
鱼石之入彭城彭城未去宋也故不言宋於是楚取以封鱼石则彭城非宋有矣而曰宋彭城者明不与楚也且不使叛人得?其地也诸侯之城虎牢虎牢已去郑也故不言郑於是郑人请服则虎牢复为郑有矣郑再从楚虎牢宜不系之郑而曰郑虎牢者言终与郑也且不使外裔间中国也夫楚取宋地以封叛臣中国之所当攘也故彭城未尝去宋郑胁於兵以从楚中国之所当援也故虎牢终以与郑晋悼公尊周室而诛叛乱援中国而赦胁从比於义而不贪其利虽桓文未能过此晋所以复覇郑所以卒服於晋而楚所以不能与之争有由也孔子曰远人不服则修文德以来之既来之则安之郑人所以数叛晋者以晋与楚争而虐用之故也南蒯以费叛季孙命见费人执之冶区夫
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:37:55-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>