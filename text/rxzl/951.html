<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,原序,卷一,卷二,卷三,卷四,卷五,卷六,卷七,卷八,诗所全文在线阅读,诗所全文在线下载,大玄古籍书库">
<meta name="description" content="八卷,清李光地著。此书大旨不主训诂名物,而以推求《诗》意、涵泳文句,得其美刺之旨为止。又不旁征事迹,必求其人以实之。并以为西周篇什之诗,不应寥寥;“二南”之中,有文王、武王以后诗;“风”、“雅”之中,多东迁以前诗;对《小序》所言姓名,多废而不用。《四库全书总目提要》谓:“其间意测者多,考证者少。如谓‘有女怀春’为祀高禖,则附会古义;谓‘有扁斯石’,扁字从户、从册,古者额书于户曰扁,以石为之,亦近于穿凿字说。在光地所注诸经之中,较为次乘。然光地邃于经术,见理终深。其所诠释,多能得兴观群怨之旨。他如郑、卫之录">
<title>诗所_李光地_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">诗所</span> <br/>
          作者： <span class="inputVal" id="bkauthor">李光地</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]92218</span> <br/>
          说明： <span class="inputVal" id="bkdec">八卷,清李光地著。此书大旨不主训诂名物,而以推求《诗》意、涵泳文句,得其美刺之旨为止。又不旁征事迹,必求其人以实之。并以为西周篇什之诗,不应寥寥;“二南”之中,有文王、武王以后诗;“风”、“雅”之中,多东迁以前诗;对《小序》所言姓名,多废而不用。《四库全书总目提要》谓:“其间意测者多,考证者少。如谓‘有女怀春’为祀高禖,则附会古义;谓‘有扁斯石’,扁字从户、从册,古者额书于户曰扁,以石为之,亦近于穿凿字说。在光地所注诸经之中,较为次乘。然光地邃于经术,见理终深。其所诠释,多能得兴观群怨之旨。他如郑、卫之录淫诗,引《春秋》之书乱臣贼子为之,证《楚茨》以下为《豳雅》,《载芟》以下为《豳颂》。引《豳风》之后附《鸱鸮》诸篇,以释《豳雅》后有《瞻洛》诸诗,《豳颂》后有《酌》、《恒》诸诗之疑。其言皆明白切实,足阐朱子未尽之义。亦非近代讲章、揣骨听声者所可及也。”今存《四库全书》。</span> <br/>
          封面： <span class="inputVal" id="bkimg">Z_5352.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]诗所
[book_author]李光地
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]92218
[book_dec]八卷,清李光地著。此书大旨不主训诂名物,而以推求《诗》意、涵泳文句,得其美刺之旨为止。又不旁征事迹,必求其人以实之。并以为西周篇什之诗,不应寥寥;“二南”之中,有文王、武王以后诗;“风”、“雅”之中,多东迁以前诗;对《小序》所言姓名,多废而不用。《四库全书总目提要》谓:“其间意测者多,考证者少。如谓‘有女怀春’为祀高禖,则附会古义;谓‘有扁斯石’,扁字从户、从册,古者额书于户曰扁,以石为之,亦近于穿凿字说。在光地所注诸经之中,较为次乘。然光地邃于经术,见理终深。其所诠释,多能得兴观群怨之旨。他如郑、卫之录淫诗,引《春秋》之书乱臣贼子为之,证《楚茨》以下为《豳雅》,《载芟》以下为《豳颂》。引《豳风》之后附《鸱鸮》诸篇,以释《豳雅》后有《瞻洛》诸诗,《豳颂》后有《酌》、《恒》诸诗之疑。其言皆明白切实,足阐朱子未尽之义。亦非近代讲章、揣骨听声者所可及也。”今存《四库全书》。
[book_img]Z_5352.jpg


[book_title]目录
钦定四库全书　　　　经部三
诗所目録　　　　　　诗类
卷一
国风【周南至衞】
卷二
国风【王至豳】
卷三
小雅【鹿鸣至无羊】
卷四
小雅【节南山至鼓钟】
卷五
小雅【楚茨至何草不黄】
卷六
大雅【文王至卷阿】
卷七
大雅【民劳至召旻】
卷八
颂【周颂至商颂】
【臣】等谨案诗所八卷
国朝李光地撰光地有周易观彖别着録是编大防不主于训诂名物而主于推求诗意其推诗意又主于涵泳文句得其美刺之志而止亦不旁征事迹必求其人以寔之又以为西周篇什不应寥寥二南之中亦有文武以后诗风雅之中亦多东迁以前诗故于小序所述姓名多废不用并其为朱子所取者亦或斥之其间意测者多考证者少如有女懐春为祀高禖则附防古义谓有扁斯石扁字从户从册古者额书于户曰扁以石为之亦近于穿凿字説在光地所注诸经之中较为次乗然光地于经术见理终深其诠释多能得兴观羣怨之防他如郑衞之録淫诗引春秋之书乱臣贼子为证楚茨以下为豳雅载芟以下为豳颂引豳风之后附鸱鸮诸篇以释豳雅后有瞻洛诸诗豳颂后有酌桓诸诗之疑其言皆明白切寔足阐朱子未尽之説亦非近代讲章揣骨聴声者所可及也乾隆四十三年六月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]原序
诗所原序
古者学校四术及孔门之教皆以诗首为其近在情性察于伦理而及其至也光四海通神明率由是也言志之义始于虞典夏商之闲诗不槩见岂其代逺篇残抑忠质之世发于文者希与周自文王有作周公继之郁郁乎文哉于斯为盛矣今考三百余篇出自文武成康者百二南风之自也小雅治之经也大雅德之本命之符周颂功之成教之至也其篇皆以文王冠惟周公之诗自为国风笃世业勤王家盖周室之所以安危上配文王者也邶鄘以下之为风六月民劳以下之为雅王德降焉政俗衰焉然下则有抚已言伤之音上则有忧国陈善之作盖性情之不可遏文武之教在乎人心故皆可以兴可以观可以羣可以怨迩之事父逺之事君而其究归于思无邪者此也朱子郑卫之说诸儒以为不然今独信之者谓非是不足以见乱之所生为二南之左契抑虽其流至此犹有秉礼知义无文王而兴者夫然后可以极无邪之变矣惟节南山以下为东迁楚茨以下为豳雅载芟以下为豳颂乃前儒所未定而今创说者夫子曰吾自卫反鲁然后雅颂各得其所今观大雅时世明矣小雅之乱而无序殆不可诘如毛氏三百年间为篇才七十余而出于幽者将三之二是岂足信乎孟子言颂其诗者必论其世今失其世则又赖有诗存而可以推而知旁引而得也既知得所之义然后章求其次句逆其情称名赜而不可厌也叠文复而不可乱也始于夫妇之细而察乎天地之高深发于人情之恒而极乎天载之微妙夫如是则三百之繁言四始之宏纲小大兼举矣夫子敎人学诗近则在于墙面逺则使于四方要其指则曰可以兴责其效则曰可以言呜呼反之于身而可哉康熙五十有七年春三月甲子安溪李光地序

[book_title]卷一
钦定四库全书
诗所卷一
大学士李光地撰
国风一
朱传之説备矣
周南
文王之时殷都以北渐染汚俗惟南国服从文王之化延及江沱汉沔汝坟之间闻风慕义形于讴歌文王以服事殷而黎庶归心焉故孔子曰三分天下有其二也及武王受命周召二公分理中外兼领采风之职于是追摭謡俗章盛德之感显受命之符以示法于子孙以化成于天下协以声律掌在太师召公为相既久颇用文武以后之诗附之要取其合乎二南之义者以无忘文王之教其后世则太师所采纯駮兼收畿内者附之雅侯邦者还诸列国之部邶鄘以下是也夫南风温和北风劲厉天地之气殊焉殷周之际德教又偏故诗以南名逺绍大舜之音近表文王之化也其时纣之北鄙尢尚淫靡之俗多杀伐之声亡国徴兆实惟先见二南之后次之以邶则南北之义明兴亡之揆显矣后妃之诗难与臣民相溷周公以为不系篇首则无以知风之自而为教化天下之原易象所谓风自火出周公之志也
关关雎鸠在河之洲窈窕淑女君子好逑
雎鸠挚而有别以兴淑女之贞一幽静欲得之以为君子之善助嫔御以下皆所以助君子者也与公侯好仇同
参差荇菜左右流之窈窕淑女寤寐求之求之不得寤寐思服【古音蒲北反】悠哉悠哉辗转反侧
荇菜可荐鬼神以兴淑女可供祭祀求之不得而思思之不已寝寐不安劳心求贤所谓哀而不伤者也
参差荇菜左右采之窈窕淑女琴瑟友【古音以】之参差荇菜左右芼之窈窕淑女钟鼓乐【陆德明音五教反】之
流者随波上下而始求之也采者求而得之也芼者得而择之也琴瑟者堂上始奏工歌之时也钟鼔者堂下交作合乐之时也友者如琴瑟之同调始合而和也乐者如钟鼓之宣畅既和而懽也得贤而不胜其喜豫之至所谓乐而不者也
关雎三章○文王后妃所自作也古者朝有外职宫有内职外职旷而天工不举矣内职缺而阴教不修矣故天则播五行于四时而月生焉王则齐家以治国而后妃主焉嫔御以下皆所以佐内理者如星之助月光也后妃无妬害之私极诚求之切可以章文王刑于之化周之兴也有自来已故关雎者后妃求贤于内也鹿鸣者文王求贤于外也家者国之本故风始而雅继以至大雅之文王则曰济济多士文王以宁颂之清庙则曰济济多士秉文之德呜呼观于四始之义者而知急亲贤之为务矣或曰诗风始而雅继乐初歌鹿鸣乱以关雎何也曰诗者化以渐而逺故自内以及外乐乐其所自生故由后而返始葢相为首尾之义也
葛之覃兮施于中谷维叶萋萋黄鸟于飞集于灌木其鸣喈喈
葛之覃兮施于中谷维叶莫莫是刈是濩为絺为绤服之无斁
言告师氏言告言归薄汚我私薄澣我衣害澣害否【房以反】归宁父母【古音满以反】
妇无公事休其蚕织虽后妃之贤圣于外政不敢干也故率嫔御以采成衣衣既成矣服之之久爱惜而不忍弃虽告师氏将归宁于父母犹不敢求华鲜也去垢取洁而已勤俭于家是后妃所以教也覃三章○后妃所自作以训嫔御者
采采卷耳不盈顷筐嗟我怀人寘彼周行【户郎反】
陟彼崔嵬我马虺隤我姑酌彼金罍维以不永怀陟彼高冈我马黄我姑酌彼兕觥【古音光】维以不永伤陟彼砠矣我马瘏矣我仆痡矣云何吁矣
首章之我后妃自我也后三章之我为文王我也言行役苦辛如此必有所怀念而伤感盍姑酌酒以忘情而消忧乎卒乃如闻其叹息之声而设问其为何知其必有所怀伤而不能已者也或问圣人虽有劳苦事役岂至于动情乎曰圣人亦人尔未有忘情者也但中节则圣矣
卷耳四章○后妃所自作也
南有樛木葛藟累之乐只君子福履绥之
南有樛木葛藟荒之乐只君子福履将之
南有樛木葛藟萦之乐只君子福履成之
累者系也荒者系而掩之也萦者掩而重之也绥者安之于其始将者大之于其继成者永之于其终樛木三章○旧説后妃能逮下而众妾称愿之葢樛木木之曲而下者逮下之意也
螽斯羽诜诜兮宜尔子孙振振兮
螽斯羽薨薨兮宜尔子孙绳绳兮
螽斯羽揖揖兮宜尔子孙蛰蛰兮
诜诜羣生也薨薨羣飞也揖揖羣聚也振振振起也绳绳相继也蛰蛰和合也
螽斯三章○宫人美后妃之盛德而子孙众多故周公作颂亦以则百斯男之庆归之
桃之夭夭灼灼其华【古音敷】之子于归宜其室家【古音姑】桃之夭夭有蕡其实之子于归宜其家室
桃之夭夭其叶蓁蓁之子于归宜其家人
桃华则实既实则复生叶而茂盛不穷矣家者綂言内外室者専言内寝女谓男曰家男谓女曰室家人则自家之内外长幼以至臣妾皆是也女之初嫁犹始华也必能与夫相顺故自内以及外而曰宜其室家既嫁而成生育犹既实也必能与其类相和故自外以及内而曰宜其家室助夫以理内外犹既实而叶也必能使家之尊卑长幼下逮臣妾无不得其驩心焉故曰宜其家人
桃夭三章○文王太姒之化行乎国中故有贤女而诗人美之
肃肃兔罝【古音雎】椓之丁丁赳赳武夫公侯于城
肃肃兔置施于中逵赳赳武夫公侯好仇【仇有二音此章音渠之反秦无衣首章音渠犹反】
肃肃兔罝施于中林赳赳武夫公侯腹心
置兔之人椓之丁丁有其具矣故兴其可为公侯之干城施于中逵得兔多矣故兴其可为公侯之良助施于中林无深不得矣故兴其可为公侯之腹心兔置三章○文王作人之化下逮微贱皆有可用之材焉此诗之作必也其登用之后而追述其初不特见人材之盛葢以美文王立贤之无方也颂曰保有厥士于以四方书曰予有臣三千惟一心然则此诗之所咏者信矣
采采芣苢薄言采之采采芣苢薄言有【古音以】之
采采芣苢薄言掇之采采芣苢薄言捋之
采采芣苢薄言袺之采采芣苢薄言襭之
初至则采之有者采而得之也掇者左右取之欲其得之多也捋者连叶收之欲其掇之尽也袺者卷而怀之惧其捋者之或失也襭者维而系之惧其袺者之不固也
芣苢三章○旧説以为妇人之诗然无意义可寻惟其采而收之曲尽一事之理者可为求善取益之喻而诗之次在于兔罝之后殆以文王求才之殷取才之尽作者因芣苢以起兴犹之关雎荇菜之义欤
南有乔木不可休思【今文作休息朱子从韩诗作休思】汉有游女不可求思汉之广矣不可泳【古音羊向反】思江之永矣不可方思乔木之不可休者为其高而不可干江汉之不可浮者为其深而不可狎人之修身也以义自处则亦不可干矣以礼自防则亦不可狎矣
翘翘错薪言刈其楚之子于归言秣其马【古音莫补反】汉之广矣不可泳思江之永矣不可方思
翘翘错薪言刈其蒌之子于归言秣其驹汉之广矣不可泳思江之永矣不可方思
薪之错襍者则可以刈而取之矣而乔木非此比也则此错襍者仅可以饲之子之马驹而已犹言靡草之与长松也故以江汉叹咏之
汉广三章○风化之行民知耻畏游女如此爵禄之家可知犹兔罝之意也
遵彼汝坟伐其条枚未见君子惄如调饥
遵彼汝坟伐其条肄既见君子不我遐弃
鲂鱼赪尾王室如燬虽则如燬父母孔迩
惄如调饥者虑其行役之忧虞王室如燬故也不我遐弃者幸其复归而欢聚父母孔迩故也
汝坟三章○文王率殷之叛国以事纣民之役于王事者不敢避其劳苦惟能修方伯之职尽抚慰之道故其民既知尊王之义而又念父母之恩也
麟之趾振振公子于嗟麟兮
麟之定振振公姓于嗟麟兮
麟之角【古音禄】振振公族于嗟麟兮
定额也额在趾之上角在额之上公子文王以下者也故以趾兴之公姓同受姓之祖者故以额兴之公族同逺祖者故以角兴之其属愈疏其系益尊也麟之趾三章○文王刑于寡妻至于兄弟以御于家邦文王之仁至矣近自公子逺至公姓公族无不化为仁厚者所谓至于兄弟也抑此诗也宜在樛木螽斯之次而序以终篇故先儒以为必有郊薮之瑞焉为此诗者因其应推其本以为麟不在他自其一家之中而麟之全体具矣作者道其实序者大其事也○关雎葛覃卷耳后妃作也樛木螽斯宫人作也桃夭兔罝芣苢国人作也江汉汝坟侯国作也麟趾则推王者之瑞以终篇德化之序以近而逺者周南也召南先儒以为皆得之侯国之诗然亦自为近逺焉鹊巢至采苹比之关雎至螽斯之义也甘棠至何彼襛矣比之桃夭至汝坟之义也驺虞则麟趾之义子谓伯鱼曰汝为周南召南矣乎言君子以修身刑于家者为急也夫不行于妻子而亲戚畔之虽州里行乎哉况其逺者乎故曰其犹正墙面而立也与是孔氏之家法也
召南
维鹊有巢维鸠居之之子于归百两御【王肃读鱼据反】之维鹊有巢维鸠方之之子于归百两将之
维鹊有巢维鸠盈之之子于归百两成之
巢者鹊之巢也鸠且居而有之至于盈焉家者夫人之家也诸娣从之而亦将以为家矣侈其车之盛则知从者之多汉书云阳以大生为功阴以不専为义是女德之首也内德既至夫然后内职修矣
鹊巢三章○文王太姒之化南国效之其夫人皆能广德仁下比于闗雎之志故诗人美之
于以采蘩于沼于沚于以用之公侯之事
于以采蘩于涧之中于以用之公侯之宫
被之僮僮夙夜在公被之祁祁薄言还归
采蘩三章○夫人采蘩以休蚕事犹之葛覃之志曰宫曰公所谓公桑蚕室是也
喓喓草虫趯趯阜螽未见君子忧心忡忡亦既见止亦既觏止我心则降【古音户工反】
陟彼南山言采其蕨未见君子忧心惙惙亦既见止亦既觏止我心则説
陟彼南山言采其薇未见君子我心伤悲亦既见止亦既觏止我心则夷
草虫三章○感君子行役而作犹之卷耳之志
于以采苹南涧之滨于以采藻于彼行潦
于以盛之维筐及筥于以湘之维锜及釡
于以奠之宗室牖下【古音户】谁其尸之有齐季女
采苹三章○采蘩所以供祭衣也采苹所以备祭品也故乐歌越草虫而用此
蔽芾甘棠勿翦勿伐召伯所茇
蔽芾甘棠勿翦勿败召伯所憇
蔽芾甘棠勿翦勿拜召伯所説
伐者取其条干败者残其枝叶拜者攀援而屈曲之也茇者曾舎焉憇者曾息焉説者曾一过而停车焉物之惜也至于微而无坏人之爱也自其暂而犹思甘棠三章○思召公也所谓父母孔迩者如此
厌浥行露岂不夙夜【古音豫】谓行多露
以露之沾衣兴人之污身
谁谓雀无角何以穿我屋谁谓女无家何以速我狱虽速我狱室家不足
谁谓鼠无牙何以穿我墉谁谓女无家何以速我讼虽速我讼亦不女从
郑笺朱传説备矣一説施横暴于人者必有家之人恃其富贵者也故曰汝非有家何能速我狱乎然我宁困于狱耳汝之室家不足为室家也狱且不避何有于讼哉其不汝从决矣
行露三章○如周南汉广之志而至于成讼者
羔羊之皮【古音婆】素丝五紽退食自公委蛇委蛇
羔羊之革【古音棘】素丝五緎委蛇委蛇自公退食
羔羊之缝素丝五总委蛇委蛇退食自公
委蛇者从容而有度惟有德之士能之始也见其退食之后如此继也见其自公而退之时如此终也见其方退自公之时如此盖虽私居而不失其仪虽大廷而不改其度也
羔羊三章○美在位之能贤如周南之有兔罝也
殷其靁在南山之阳何斯违斯莫敢或遑振振君子归哉归哉
殷其靁在南山之侧何斯违斯莫敢遑息振振君子归哉归哉
殷其靁在南山之下【音户】何斯违斯莫或遑处振振君子归哉归哉
殷其靁三章○念夫行役也靁声殷然自逺而近阴阳将和也而君子不归是以思之
摽有梅其实七兮求我庶士迨其吉兮
摽有梅其实三兮求我庶士迨其今兮
摽有梅顷筐塈之求我庶士迨其谓之
摽有梅未离乎本根也渐而稀少离乎本根矣求我庶士谓来求我者之庶士也吉者纳币也今者择吉也谓者告期也女子自言归期将近伤离父母之家如梅之离其本根也
摽有梅三章○诗意与朱传七月篇殆及公子同归者同旧説恐非情理之安俗化之盛矣且于摽梅比类亦疏摽与标同谓木末也
嘒彼小星三五在东肃肃宵征夙夜在公寔命不同嘒彼小星维参与昴肃肃宵征抱衾与裯寔命不犹嘒明貌与大雅有嘒其星者同月明则夺星之光今小星嘒然是有光也月朔后在西望时在东星随月者也在东光当夺而不夺也参星大昴星微言大小皆有光也较之于月则皆谓之小星而星又自有大小也嫡不以势分掩其下则媵御皆有光矣上厚于德而恩逮下下安于命而礼事上家道正矣
小星二章○文王太姒之化行列国夫人皆能惠下也
江有汜之子归不我以不我以其后也悔
江有渚之子归不我与不我与其后也处
江有沱之子归不我过不我过其啸也歌
江犹有决出之汜焉岐出之渚焉别流之沱焉喻有嫡则有媵也决出而复入故以喻嫡之弃已而悔岐出而安流故以喻嫡之安已而处别流而竝行故以喻嫡之与已来往而啸且歌也以收之也与近之也过相过也
江有汜三章○序文王之时江沱之间有嫡不以其媵备数媵遇劳而无怨嫡亦自悔也案小星及此两篇与周南樛木螽斯同义然性焉安焉视勉行者则殊矣
野有死麕白茅包之有女怀春吉士诱之
林有檏樕野有死鹿白茅纯束有女如玉
舒而脱脱兮无感我帨兮无使尨也吠
死兽秽者也白茅洁者也怀春者当春而出若袚无子之类也檏樕丛襍不与白茅相似者也纯束束之固也如玉坚且白也始言白茅之包死麕则恐怀春之女为士所诱也继言近死鹿者檏樕耳白茅则纯束而甚固怀春之女贞白如玉不为所诱决矣脱脱洁清之意接人则鞶帨感之而动人至则守犬当夜而号言其谨于出入之防帨不动而犬不惊汉诗鸡鸣狗吠兄嫂知之即此意也
野有死麕三章○美贞女之无沾秽也
何彼襛矣【今本有作秾者唐石经作襛从禾者非】唐棣之华【音敷】曷不肃雝王姬之车
何彼襛矣华如桃李平王之孙齐侯之子
其钓维何维丝伊缗齐侯之子平王之孙
春秋书法天子逆后不曰逆女先正其为王后命出而分定也归而后本其所生之女称其下嫁也不言来逆者先曰筑王姬之馆见其将有行也归而后着其所适之国配诸侯则反是于其逆夫人也以女名之于其来逆也即言所来逆者是尊卑之体也此诗先言王姬之车是将有行矣然未知所适也次乃指言平王之孙下于齐侯之子与春秋之法同也逆女之事则归之卒章曰钓缗者是也至此乃言齐侯之子尚平王之孙正夫妇之序也与先曰韩侯娶妻而后云蹶父之子者异矣
何彼襛矣三章○先儒以为平王者文王也犹武王又曰宁王之例然此当为武王之后成康时诗矣葢召公寿考弼亮四世故召南之末不尽文武之诗也要以文王之化存焉尔
彼茁者葭【古音姑】壹发五豝【古音伯吾反】于嗟乎驺虞
彼茁者蓬壹发五豵于嗟乎驺虞
毛传云虞人翼五豝以待公之发郑笺云君射一发而翼五豝者战禽兽之命仁心之至案此即成汤祝网取不用命者之意也其时亦必因有驺虞之瑞而推所以感之者故曰其仁如此此之谓驺虞矣与周南于嗟于麟同意
驺虞二章○周道之行恩及禽兽易所谓王用三驱失前禽雅所谓大庖不盈者皆文王之流风也是以四灵感之而至而贤者识其应非由外孔子云凤皇麒麟皆在郊薮鸟兽之卵胎皆可俯而窥也先王能体信以达顺此则顺之实也其麟趾驺虞之义欤
邶
殷之故都北鄙为邶南鄘东卫武王封康叔于卫其后兼有邶鄘之地是以邶鄘之诗皆言卫事卫为殷都习于乱世亡国之音而北鄙为甚周既革命余风未殄三国之诗大率皆夫妇之道乖与二南之化反而其被之以邶音者则其哀伤惨戚尤非所语于南风之和也故成康而后列国之诗各归所部不收入于王风以为文王之化既逺政异俗殊贞淫不均也竝存乐官太史以时肄之鲁备周礼故季札得徧观焉今説诗者多以东迁后事牵勉为据若此则西周之风存者仅矣东迁之王不巡太师不采何得鲁人收之与六代歌舞竝存哉故知邶鄘以下犹多西周时诗也东迁后诗其国自附入之尔非太师所采乐官所肄者也今于列国之诗非有证据明白者皆释明文意知为何等之人之作而已庶几周初风謡不至寥无数简蓄学者之大疑焉
泛彼柏舟亦泛其流耿耿不寐如有隐忧微我无酒以敖以游
我心匪鉴不可以茹亦有兄弟不可以据薄言往愬逢彼之怒
茹纳也鉴之于物无妍媸皆纳焉我则不能如是言其善恶分明不能忍为容受也
我心匪石不可转也我心匪席不可卷也威仪棣棣不可选也
上章言其见之明此言其守之坚心既不可动摇不可屈折矣即至言貌威仪欲少变以徇人而亦无可择而弃取者
忧心悄悄愠于羣小觏闵既多受侮不少静言思之寤辟有摽
日居月诸胡迭而微心之忧矣如匪澣衣静言思之不能奋飞
柏舟五章○序以为仁人不遇朱子据列女传以为妇人之诗
緑兮衣兮緑衣黄里心之忧矣曷维其已
緑兮衣兮緑衣黄裳心之忧矣曷维其亡
緑兮丝兮女所治兮我思古人俾无訧【古音羽其反】兮訧与尤同怨也见贱者之贵不能无怨也惟古人处此则无怨是以思而效之
絺兮绤兮凄其以风【古音方凡反】我思古人实获我心过时而见弃是可悲已无怨可能也自悲之意人情不免焉惟古人寛然有以自解是以思之而有以黙契于心也
緑衣四章○辞意与柏舟同
燕燕于飞差池其羽之子于归逺送于野【古音神与反】瞻望弗及泣涕如雨
燕燕于飞颉之颃之之子于归逺于将之瞻望弗及伫立以泣
燕燕于飞下上其音之子于归逺送于南瞻望弗及实劳我心
首章犹见其羽次章但见其飞之势三章但闻其鸣之音去而愈逺也始则泣涕继则伫立而不忍归终则劳心而不能释
仲氏任只其心塞渊终温且惠淑慎其身先君之思以勗寡人
其心诚实而渊深其行和顺而修饬既去而犹相勉以思其先君非贤者其孰能之
燕燕四章○葢嫡媵相送之诗凡旧説归之庄姜者今悉未敢指其实也
日居月诸照临下土乃如之人兮逝不古处胡能有定宁不我顾
日居月诸下土是冒乃如之人兮逝不相好胡能有定宁不我报
日居月诸出自东方乃如之人兮德音无良胡能有定俾也可忘
日居月诸东方自出父兮母兮畜我不卒胡能有定报我不述
言其夫之性情反覆不能自定也前两章言岂不亦我顾乎岂不亦我报乎但无定尔后两章则言惟其无定是以虽或顾我而使我为可忘虽或报我而亦不足称述也夫受恩于人则不忘于心不啻于口况人伦之大者乎至于可忘而不述言若自絶而志则愈悲已
日月四章
终风且暴顾我则笑谑浪笑敖中心是悼
终风且霾惠然肯来莫往莫来悠悠我思
终风且曀不日有曀寤言不寐愿言则嚏
曀曀其阴虺虺其靁寤言不寐愿言则怀
时或我顾则谑浪笑敖耳时或我报而莫往莫来之时多也寤言无思之时也愿言有思之时也无思则不寐而已思则气塞于外有如嚏然忧填于中若有所怀至此而不复言其来顾之有无亦前篇可忘不述之意也
终风四章○与前篇同意
击鼓其镗踊跃用兵【古音必良反】土国城漕我独南行【户郎反】从孙子仲平陈与宋不我以归忧心有忡
爰居爰处爰防其马【音姥】于以求之于林之下【音户】
言师之无律士卒散乱
死生契阔与子成説执子之手与子偕老
契合也阔离也言当日执手成约生死离合不相忘弃以偕老为期错文以谐声也
于嗟阔兮不我活兮于嗟洵兮不我信兮
洵亦信也叹息而言今果阔矣恐其不能生还而所谓偕老之信将不信矣
击鼔五章○从军者之怨诗
凯风自南吹彼棘心棘心夭夭母氏劬劳
凯风自南吹彼棘薪母氏圣善我无令人
二章言少受劬劳之恩而长不能成立也
爰有寒泉在浚之下【音户】有子七人母氏劳苦
睍睆黄鸟载好其音有子七人莫慰母心
二章乃微见其母之不安室者葢必七子甞有不从之事几谏之言致母怒不悦而加谴焉故曰寒泉犹在浚之下以安流我乃激而不能与母相安乎孟子所谓不可矶者必古説诗之训义也又曰黄鸟犹能睍晥其色好其音以悦人我乃不能婉容柔声以慰亲心乎
凯风四章○母不安其室而子自责言既不能成身以悦亲又不能顺亲以尽孝
雄雉于飞泄泄其羽我之怀矣自诒伊阻
雄雉无雌者也言雉无雌雄之耦者则反泄泄而安飞矣人有夫妇之情不能无怀今之阻隔是自诒也不言雌之无雄而言雄之无雌乃立言之体
防雉于飞下上其音展矣君子实劳我心
瞻彼日月悠悠我思道之云逺曷云能来
百尔君子不知德行【户郎反】不忮不求何用不臧
百尔君子犹言凡今之人也今人多不知德行者故处之为难不忮不求则与之无害无争而可以免矣或曰不知德行故非忮则求言世俗多然欲其君子之反是也
雄雉四章○妇人念其君子行役之诗若与击鼓相酬然者
匏有苦叶济有深涉深则厉浅则掲
济即禹贡之济水也匏有叶则未可佩济水深则未可涉君子量而后进如涉者之斟酌其浅深也
有弥济盈有鷕雉鸣济盈不濡轨【古音九】雉鸣求其牡【莫九反】
言世俗之急进而求合也濡犹滞也济水方盈则当滞其轨而不前矣雉之雌者俟雄之雊而求之可也今也济盈而不知滞其轨雌雉鷕鸣而先求其牡可谓犯时而失义矣飞曰雌雄走曰牝牡然可通称雄狐牝鸡之类是也传笺説非是
雝雝鸣鴈旭日始旦士如归妻迨氷未泮
承求牡之意而言亲迎之礼男下女也然犹必先时预事而不苟合如此易所谓渐女归吉者也况可自我而先求之乎
招招舟子人渉卬否【房以反】人涉卬否卬须我友【音以】承不濡轨之意而言始言徒涉当度也继言车涉当慎也今有舟焉似无疑于涉矣然而犹否者君子之行必以其彚我友未至则犹不之涉也传曰翘翘车乗招我以弓岂不欲往畏我友朋正此诗之意也匏有苦叶四章○贤人自重者刺时之诗所喻于涉水者外度其时也所喻于牝牡男女者内度其身也时之不可则无可行之义矣然而进退之节尤必要之以礼焉夫义路也礼门也义不合而行则是水盈而不知滞其轨也礼不备而就则是牝之求牡女之不待六礼而奔也易曰曵其轮无咎言其审于义而未济是以无咎又曰妇防其茀勿逐七日得言其恶于无礼而犹未行也是以其终必得虽然礼义者持身之常而行止之决必以同道占之此亦大易得朋彚征之义也
习习谷风以阴以雨黾勉同心不宜有怒采葑采菲无以下体德音莫违及尔同死
言未见好德如好色者
行道迟迟中心有违不逺伊迩薄送我畿谁谓荼苦其甘如荠宴尔新昬如兄如弟
荼既苦矣以我比之则荼之甘犹如荠然言其苦之甚也行道迟迟者眷然于其行也是以其心甚苦薄送我畿者恝然于其去也是以其宴甚懽
泾以渭浊湜湜其沚宴尔新昬不我屑以毋逝我梁毋发我笱【古音矩】我躬不阅遑恤我后【古音户】
泾固以渭相形而浊然当其止而为沚也亦尝湜湜然其清矣兴已盛年固遭爱遇今乃以新昬而见弃故复为新昬戒逝鱼游也发鱼跃也无游于我之梁无跃于我之笱犹言无蹈我覆辙也新昬虽宴安知其不如今葢度其夫之不常而难信故又言苟非吾身之所经厯岂暇为后人忧哉
就其深矣方之舟之就其浅矣泳之游之何有何亾黾勉求之凡民有防匍匐救之
首言德音莫违后言既阻我德此章则其德之实也
不我能慉反以我为雠既阻我德贾用不售昔育恐育鞠及尔颠覆既生既育比予于毒
我有防蓄亦以御冬宴尔新昬以我御穷有洸有溃既诒我肄不念昔者伊余来塈
洸溃骄矜满溢之貌言今日之骄盈者我勤劳之所诒也不念昔者我来息汝家之初乎谓其时之穷困不能如今日也
谷风六章○妇人见弃之诗葢柏舟緑衣之风倡之自上故也
式微式微胡不归微君之故胡为乎中露
式微式微胡不归微君之躬胡为乎泥中
式微二章○旧説黎侯为狄人所逐而寄于卫其臣劝之归也
旄丘之葛兮何诞之节兮叔兮伯兮何多日也
诸侯相谓为伯叔言兄弟之国也
何其处也必有与也何其久【古音几】也必有以也
与以皆言其或待他国而与之俱也以如春秋某国以某国之以
狐裘蒙戎匪车不东叔兮伯兮靡所与同
葛节暑候也狐裘寒候也四序更易其久可知言非诸侯之车不东来与卫相助也卫初无与同约耳上章为疑辞此章解之而正其罪
琐兮尾兮流离之子叔兮伯兮褎如充耳
羁寓之人卑末而在人后易曰旅琐琐
旄丘四章○旧説黎臣责卫不能修方伯连帅之职也
简兮简兮方将万舞日之方中在前上处
硕人俣俣公庭万舞有力如虎执辔如组
左手执籥右手秉翟赫如渥赭公言锡爵
言因饮酒而面赤也
山有榛隰有苓【古音力珍反】云谁之思西方美人彼美人兮西方之人兮
以山隰之有榛苓兴贤人之在侧陋
简兮四章○朱传独得诗意
毖彼泉水亦流于淇有怀于卫靡日不思娈彼诸姬聊与之谋【古音媒】
出宿于泲饮饯于祢女子有行逺父母兄弟问我诸姑遂及伯姊
出宿于干饮饯于言载脂载舝还车言迈遄臻于卫不瑕有害
我思肥泉兹之永叹思须与漕我心悠悠驾言出游以写我忧
泉水四章○序卫女嫁于诸侯父母终思归宁而不得故作此以自见
出自北门忧心殷殷终窭且贫莫知我艰已焉哉天实为之谓之何哉
王事适我政事一埤益我我入自外室人交徧讁我已焉哉天实为之谓之何哉
王事敦【郑氏音都囘反】我政事一埤遗我我入自外室人交徧摧我已焉哉天实为之谓之何哉
王事国事其柄在已而其贫如此可谓清矣知有王事国事而不顾室家可谓忠矣归之天命而安焉庶几于仁者乎
北门三章
北风其凉雨雪其雱惠而好我携手同行【户郎反】其虚其邪既亟只且
以岁之将尽兴国运之将终也邪余也传曰归余于终古法朔虚闰余多归之十二月十二月一岁之终余分闰位又一运之终也既亟只且言其时已迫也
北风其喈雨雪其霏惠而好我携手同归其虚其邪既亟只且
莫赤匪狐莫黑匪乌惠而好我携手同车其虚其邪既亟只且
狐乌皆阴气所生感盛寒而暮至者
北风三章○相招以去乱也
静女其姝俟我于城隅爱而不见搔首踟蹰
静女其娈贻我彤管彤管有炜説怿女美
自牧归荑洵美且异匪女之为美美人之贻
静女三章○旧説牵合文义皆窒宜从朱传为奔期防之诗葢自柏舟以下虽不可考其时世然其始也夫弃其妻君不恤其臣而已至于北门北风而君臣之道穷静女以后三章而夫妇之伦乱矣
新台有泚河水弥弥燕婉之求籧篨不鲜【古音犀】
新台有洒【古音铣】河水浼浼【古音免】燕婉之求籧篨不殄不鲜鄙之之辞言若此类不少也不殄恶之之辞犹言胡不遄死也
鱼网之设鸿则离【古音罗】之燕婉之求得此戚施【古音式何反】
新台三章○从旧説
二子乗舟泛泛其景【古音于两反】愿言思子中心养养二子乗舟泛泛其逝愿言思子不瑕有害
二子乘舟二章○从旧説○邶诗凡十九篇据旧説皆卫事然系之邶者当时列土讴謡各为声调用其调以歌讴则入其国之部如汉初所谓清平越楚之类也鄘以后仿此
鄘
泛彼柏舟在彼中河髧彼两髦实维我仪【古音俄】之死矢靡他母也天只不谅人只
泛彼柏舟在彼河侧髧彼两髦实维我特之死矢靡慝母也天只不谅人只
柏舟二章○从旧説
墙有茨不可埽也中冓之言不可道也所可道也言之丑也
墙有茨不可襄也中冓之言不可详也所可详也言之长也
墙有茨不可束也中冓之言不可读也所可读也言之辱也
墙有茨三章○从旧説
君子偕老副笄六珈委委佗佗如山如河象服是宜【古音鱼何反】子之不淑云如之何
玼兮玼【与髢为韵】兮其之翟也鬒发如云不屑髢也玉之瑱也象之揥也且之皙【音析转音息例反】也胡然而天也胡然而帝也
瑳兮瑳兮其之展也蒙彼绉絺是绁袢也子之清且之顔也展如之人兮邦之媛也
君子偕老三章○从旧説○惟首章见刺讥之意后二章则微辞而意益显矣
爰采唐矣沬之乡矣云谁之思美孟姜矣期我乎桑中要我乎上宫送我乎淇之上矣
爰采麦【古音莫北反】矣沬之北矣云谁之思美孟弋矣期我乎桑中要我乎上宫送我乎淇之上矣
爰采葑矣沬之东矣云谁之思美孟庸矣期我乎桑中要我乎上宫送我乎淇之上矣
桑中三章○此类之诗序皆以为刺时也夫劝百讽一犹或非之岂有自比于乱而设淫辞始终无微文深意之可思者而曰所以刺时必不然矣朱子与吕氏往复终不合者以此其记桑中篇辨论详矣大扺自古学者以三百之删皆经圣手而又有思无邪之一言不应复有鄙防混襍其间夫删诗之义犹之作春秋也春秋何甞没乱贼之迹哉着之者戒之也况又有善恶之相形祸福治乱之相应春秋成而惧诗三百而皆可以兴者此矣无犹毋也思无邪戒辞也言学诗者以辨邪正为急犹学春秋者以正名分为先也未闻有以商臣蔡般之在简而云君父之可贼者则于圣人之存郑卫也奚疑
鹑之奔奔鹊之彊彊人之无良我以为兄【古音虗王反】鹊之彊彊鹑之奔奔人之无良我以为君
鹑之奔奔二章○从旧説○自墙有茨至此四篇相次推以旧説则桑中亦必宣姜之诗也葢前者丑辱犹为中冓之事后则于桑宫而相防淇上而相送且显然言之而无忌与鲁文姜齐襄之事同也所谓孟姜者疑即宣姜弋庸或其娣姒耳所以国人极恶之而有鹑奔之作序诗者继以楚宫若曰卫之灭也宣姜其介狄欤
定之方中作于楚宫揆之以日作于楚室树之榛栗椅桐梓漆爰伐琴瑟
宫墙垣也凡作室者先环其垣之址故以营室中而兴工既而构造堂室则必定其东西南北之位故测景以度之又树木以为琴瑟之材葢将为久住之基也
升彼虚矣以望楚矣望楚与堂景山与京【古音疆】降观于桑卜云其吉终然【今本作焉唐石经作然】允臧
本其定居之初升高以望地势视景以相阴阳观桑以察物殖问卜以知人事
灵雨既零【古音力珍反】命彼倌人星言夙驾説于桑田匪直也人秉心塞渊騋牝三千
及春雨而省野劝农之蚤可谓急于民事矣故非特人之生聚也其存心之诚实而渊深畜马孳息且至于三千矣美公当破亡之后操心虑患劳来生殖一时人物向于丰阜者如此
定之方中三章○从旧説
蝃蝀在东莫之敢指女子有行逺父母兄弟
朝隮于西崇朝其雨女子有行逺兄弟父母【满补反】阴阳和则雨虹见而雨止者不正之交能絶阴阳之和也是以暮则在东而人莫敢指喻幽暗之事不可道也朝则在西而两仅崇朝喻配合将不终也重言女子有行逺父母兄弟葢必有背其父母弃所约定之配而他奔者故下章云然
乃如之人也怀昬姻也大无信也不知命【古音弥吝反】也怀昬姻者奔所思也大无信者背成约也夫妇天之所合者命也守信而行正者谓之知命故有配贫贱不良者亦安之矣史记云人能道其如命何蝃蝀三章○刺奔者也
相鼠有皮【音婆】人而无仪【音俄】人而无仪不死何为【古音譌】相鼠有齿人而无止人而无止不死何俟
相鼠有体人而无礼人而无礼胡不遄死
相鼠三章○刺无礼者
孑孑干旄在浚之郊素丝纰之良马四之彼姝者子何以畀之
孑孑干旟在浚之都素丝组之良马五之彼姝者子何以予之
孑孑干旌在浚之城素丝祝之良马六之彼姝者子何以告之
干旄三章○大夫能下士而诗人美之传称文公敬教劝学授方任能故自蝃蝀至此人知亷耻礼义乐善尊贤矣
载驰载驱归唁卫侯【古音胡】驱马悠悠言至于漕大夫跋涉我心则忧
既不我嘉不能旋反视尔不臧我思不逺既不我嘉不能旋济视尔不臧我思不閟
陟彼阿丘【古音去其反】言采其蝱【古音芒】女子善怀亦各有行许人尤之众穉且狂
我行其野芃芃其麦【莫北反】控于大邦谁因谁极大夫君子无我有尤【古音羽其反】百尔所思不如我所之
载驰四章○从旧説○卒章望于大邦可见东周无王权在方伯也其后桓公纠诸侯城楚丘而封之夫人之志遂矣序以卫之木瓜为美桓公无足据者惟此诗之存则桓公之美见焉事在文公迁国之前而序于后者非本国之诗也
卫
瞻彼淇奥緑竹猗猗【古音于戈反】有匪君子如切如磋如琢如磨瑟兮僴兮赫兮咺兮有匪君子终不可谖兮骨角有条理故以喻讲学之精也玉石有品质故以喻修治之纯也
瞻彼淇奥緑竹青青有匪君子充耳琇莹防弁如星瑟兮僩兮赫兮咺兮有匪君子终不可谖兮
瞻彼淇奥緑竹如箦有匪君子如金如锡如圭如璧寛兮绰兮猗重较兮善戏谑兮不为虐兮
淇奥三章○序美武公之德也此可信为武公者以懿戒合之其言相表里也懿戒尤于谨言三致意焉意公之初必有失言而可悔者此诗卒章称其戏谑而不为虐葢谨言之效也
考槃在涧硕人之寛独寐寤言永矢弗谖
考槃在阿硕人之薖独寐寤歌永矢弗过
考槃在陆硕人之轴独寐寤宿永矢弗告
寛者言其度之安薖者言其行之美轴者言其心之坚也弗谖者不易乎世弗过者无以尚之弗告者不言而自得也
考槃三章○序説失之故朱子以为美隠者之诗也观其辞意乃隠者所自作自谓硕人者简兮之例也
硕人其颀衣锦褧衣齐侯之子卫侯之妻东宫之妹邢侯之姨谭公维私
手如柔荑肤如凝脂领如蝤蛴齿如瓠犀螓首蛾睂巧笑倩兮美目盼兮
硕人敖敖説于农郊四牡有骄朱幩镳镳翟茀以朝大夫夙退无使君劳
河水洋洋北流活活施罛濊濊鳣鲔发发葭菼掲掲庶姜孼孼庶士有朅
硕人四章○春秋传庄姜美而无子卫人为之赋硕人今以辞意观之似其初来时宫中人之诗耳未有刺讥悯惜之言难以强説也圣人以庄姜之贤存之刺讥悯惜之意自在言外也
氓之蚩蚩抱布贸丝匪来贸丝来即我谋【音媒】送子涉淇至于顿丘【去其反】匪我愆期子无良媒将子无怒秋以为期
乘彼垝垣以望复关不见复关泣涕涟涟既见复关载笑载言尔卜尔筮体无咎言以尔车来以我贿迁桑之未落其叶沃若于嗟鸠兮无食桑葚于嗟女兮无与士耽士之耽兮犹可説也女之耽兮不可説也桑之落矣其黄而陨自我徂尔三岁食贫淇水汤汤渐车帷裳女也不爽士贰其行【户郎反】士也罔极二三其德三岁为妇【古音房以反】靡室劳矣夙兴夜寐靡有朝矣言既遂矣至于暴矣兄弟不知咥其笑矣静言思之躬自悼矣
及尔偕老老使我怨淇则有岸隰则有泮总角之宴言笑晏晏信誓旦旦不思其反反是不思亦已焉哉氓六章○观首章知其合之不正也是以终离易曰泽上有雷归妹君子以永终知敝夫以阳求阴以男下女正也以泽感雷非正也君子知其终敝而不正者不思其反也故其爻曰女承筐无实士刲羊无血然则其过在女矣圣人存此示男女苟合之戒
籊籊竹竿以钓于淇岂不尔思逺莫致之
泉源在左淇水在右【古音以】女子有行逺父母兄弟淇水在右泉源在左巧笑之瑳佩玉之傩
淇水滺滺桧楫松舟驾言出游以写我忧
竹竿四章○与邶诗泉水同
芄兰之支童子佩觽虽则佩觽能不我知容兮遂兮垂带悸兮
芄兰之叶童子佩韘虽则佩韘能不我甲容兮遂兮垂带悸兮
悸心动也芄兰柔弱者也而有支有叶矣童子未应为成人之饰而佩觽佩韘矣虽然如此然其所能未有以见知于人未有以出于众则虽修饰其容以自遂其意知其内不自安将必悚然而心动也芄兰二章○虽未知所刺然训辞则善矣
谁谓河广一苇杭之谁谓宋逺跂予望之
谁谓河广曾不容刀谁谓宋逺曾不崇朝
河广二章○从旧説
伯兮朅兮邦之桀兮伯也执殳为王前驱
自伯之东首如飞蓬岂无膏沐谁适为容
其雨其雨杲杲出日愿言思伯甘心首疾
焉得谖草言树之背愿言思伯使我心痗
伯兮四章○从旧说妇人自作非刺时也
有狐绥绥在彼淇梁心之忧矣之子无裳
有狐绥绥在彼淇厉心之忧矣之子无带
有狐绥绥在彼淇侧心之忧矣之子无服【蒲北反】
有狐三章○从旧说亦妇人自作
投我以木瓜【古音孤】报之以琼琚匪报也永以为好也投我以木桃报之以琼瑶匪报也永以为好也
投我以木李报之以琼玖【古音几】匪报也永以为好也木三章○序説无据且依朱传○邶鄘卫三国毛郑诸儒惟以其首一篇为西周之诗余皆东迁后事今惟有证于经文及记者则仍其旧耳三国皆卫事而互见且邶风独多葢自殷之末世北鄙之音盛行以哀厉为美延至于周康叔武公之化不能变也子路卫人学于圣门犹好其音故子曰由之瑟奚为于丘之门其问强则曰北方之强与而强者居之凡卫诗之欲摅发其哀怨者多托之邶声故有事同而互见音节不同故也东迁后诗既非周太师所采然而感事歌讴民之情性不能自已又雅乐既崩国以其俗自为淫慝所以东迁而后其风反多而皆蒙太师所名之部律以孟子之言则皆诗亡以后作矣
诗所卷一

[book_title]卷二
钦定四库全书
诗所卷二
大学士李光地撰
国风二
王
周初之风是谓二南其诗自畿内逹于侯国以为文武之世道一风同无间中外也其后采诸列国者归其本部则有邶鄘以下之诗畿内所得者附之于雅则有小雅中謡咏之诗故成康以后畿内无风盖俗化既散不能比扵二南之盛又不可别自为部与列国夷故归之雅也及乎既东则廵守不行而列国无诗平王初年周太师犹举旧职欲存风雅二体节南山以下作自卿大夫者曰雅黍离以下畿内民俗曰风其称风而与西周别者以此至其晚嵗则并此而亡之东迁风雅亦仅止于平王之世故孟子曰诗亡然后春秋作也先儒惑于诗亡之义乃以雅为西以风为东而有降黍离于国风之说夫王号犹在谁则降之鲁犹有颂夫子弗更也肯降周雅而为风乎其义多所抵牾不能尽辨也
彼黍离离【音罗】彼稷之苖行迈靡靡【古音摩】中心摇摇知我者谓我心忧不知我者谓我何求悠悠苍天此何人哉彼黍离离彼稷之穗行迈靡靡中心如醉知我者谓我心忧不知我者谓我何求悠悠苍天此何人哉
彼黍离离彼稷之实行迈靡靡中心如噎知我者谓我心忧不知我者谓我何求悠悠苍天此何人哉
黍离三章○序闵宗周也周大夫行役至于宗周过故宗庙宫室尽为禾黍闵周室之颠覆彷徨不忍去而作是诗也○今按首二句亦有兴意周室播迁以其地畀秦人故曰彼黍之离离者如故而稷且自苖而穗自穗而实矣古者尊黍而稷次之于以见平王之不能复兴而秦之渐强魄兆已见也
君子于役不知其期曷至哉鸡栖于埘日之夕矣羊牛下来君子于役如之何勿思
君子于役不日不月曷其有佸鸡栖于桀日之夕矣羊牛下括君子于役苟无饥渴
君子于役二章○妇人思君子行役之作
君子阳阳左执簧右招我由房其乐只且
君子陶陶左执翿右招我由敖其乐只且
君子阳阳二章○序说如邶诗简兮之意朱子以为妇人喜其君子行役而归也
之水不流束薪彼其之子不与我戍申怀哉怀哉曷月予还归哉
扬之水不流束楚彼其之子不与我戍甫怀哉怀哉曷月予还归哉
扬之水不流束蒲彼其之子不与我戍许怀哉怀哉曷月予还归哉
以首句之兴观之则彼其之子谓王使列国之人与已更番者其令不行也
扬之水三章○从旧说
中谷有蓷暵其干矣有女仳离嘅其叹矣嘅其叹矣遇人之艰难矣
中谷有蓷暵其脩矣有女仳离条其歗矣条其歗矣遇人之不淑矣【转音殊聊反】
中谷有蓷暵其湿矣有女仳离啜其泣矣啜其泣矣何嗟及矣
中谷有蓷三章○朱尽之
有兔爰爰雉离于罗我生之初尚无爲【音譌】我生之后逢此百罹【古音罗】尚寐无吪
有兔爰爰雉离于罦我生之初尚无造我生之后逢此百忧尚寐无觉
有兔爰爰雉离于罿我生之初尚无庸我生之后逢此百凶尚寐无聪
罹犹患也忧甚于罹凶甚于忧吪者寐而起也觉寐初觉也聪寐而闻声能觉者也
兔爰三章○朱尽之以首两句文体推黍离篇亦可以相证
緜緜葛藟在河之浒终远兄弟谓他人父谓他人父亦莫我顾
緜緜葛藟在河之涘终远兄弟谓他人母【满以反】谓他人母亦莫我有【音以】
緜緜葛藟在河之漘终远兄弟谓他人昆谓他人昆亦莫我闻
葛藟三章○古注说迂亦当以朱为正
彼采葛兮一日不见如三月兮
彼采萧兮一日不见如三秋兮
彼采艾兮一日不见如三岁兮
采葛三章○序以为惧谗者似阔朱传以为淫奔之诗亦未有以见也
大车槛槛毳衣如菼岂不尔思畏子不敢
大车啍啍毳衣如璊岂不尔思畏子不奔
谷则异室死则同穴谓予不信有如皦日
大车三章○诗意文义皆以朱为得
丘中有麻彼畱子嗟彼畱子嗟将其来施施【式何反】丘中有麦【莫北反】彼畱子国彼畱子国将其来食
丘中有李彼畱之子彼畱之子贻我佩玖【音几】
丘中有麻三章○古注以为思贤大夫者可从盖与大车相次则见周德虽衰犹有流风善政在耳然以留子嗟为人姓名子国为其父之子为其子则未可信以文章读之留者其人姓也嗟者叹辞也国者言其所治邑也之子则斥言其人也其人之治此邑必也能劝农桑敎种树故去而邑人思之言今日丘中之有麻者嗟乎岂非彼留子哉何时复来施其敎乎丘中之有麦者昔日留子之国也何时复来食此邑乎丘中之有李者亦由彼留子也贻我者李耳我视之则如佩玖矣始望其复来终则不忘其遗玖也
郑
孔子曰郑声淫又曰恶郑声之乱雅乐也然则雅郑之判久矣汉儒以为三百之篇皆圣人所删定可以存为训戒被之歌故序于淫诗悉归之刺者之作然实有不可通者朱子之辨明矣当日论难以为郑声则淫非诗淫也朱子答以未有诗不淫而声淫者至哉斯言虽孔子复生何以易此然声与诗亦有不可不辨者论其合则自言志至于和声一也故曰闻其乐而知其德未有本末乖离者也论其分则诗直述情事而乐被以音容故曰兴扵诗成扵乐郑诗可存也而郑声必放以为道情事者人能辨其非饰之音容则惑焉者众矣然则圣人何不并其诗而放之曰是于乐中论其声况又有鸡鸣风雨东门之篇错出其间苟没其诗无以知其善放郑声则犹之逺佞人也存郑诗则犹之知佞人之情状见而能辨辨而知恶者也
缁衣之宜【鱼何反】兮敝予又改爲【音譌】兮适子之馆兮还予授子之粲兮
缁衣之好兮敝予又改造兮适子之馆兮还予授子之粲兮
缁衣之蓆兮敝予又改作兮适子之馆兮还予授子之粲兮
缁衣三章○朱子用序说谓桓公武公相继为周司徒善于其軄国人爱之而作也然如此则改衣适馆授粲非国人所以施扵卿士或同列之辞也
将仲子兮无逾我里无折我树岂敢爱之畏我父母【满以反】仲可怀也父母之言亦可畏也
将仲子兮无逾我墙无折我树桑岂敢爱之畏我诸兄【虚王反】仲可怀也诸兄之言亦可畏也
将仲子兮无逾我园无折我树檀岂敢爱之畏人之多言仲可怀也人之多言亦可畏也
将仲子三章○旧说仲子祭仲也而此诗为荘公之意以为无侵我家事无残我兄弟我非过爱特上有父母诸兄下有人言不可不畏耳朱子不从而以为淫奔之辞今考国风之例多以闗扵君卿大夫者居前民俗居后民间淫奔之诗不应次此且朱子于后二篇既从序说则此篇亦一时事也故姑仍旧
叔于田巷无居人岂无居人不如叔也洵美且仁叔于狩巷无饮酒岂无饮酒不如叔也洵美且好叔适野【神与反】巷无服马【音姥】岂无服马不如叔也洵美且武
叔于田三章○从旧说
叔于田乘乘马【音姥】执辔如组两骖如舞叔在薮【古音素主反】火烈具举襢裼暴虎献于公所将叔无狃戒其伤女叔于田乘乘黄两服上襄两骖鴈行叔在薮火烈具扬叔善射【古音树】忌又良御忌抑磬控忌抑纵送忌
磬控良御也纵送善射也纵矢之后犹作送势
叔于田乘乘駂【广韵駂乌骢今本多误作鸨】两服齐首两骖如手叔在薮火烈具阜叔马慢忌叔发罕忌抑释掤忌抑鬯弓【古音肱】忌
大叔于田三章○从旧说
清人在彭【古音旁】驷介旁旁二矛重英【古音央】河上乎翺翔清人在消驷介麃麃二予重乔河上乎逍遥
清人在轴【转音俦】驷介陶陶左旋右抽中军作好
车制左右中之说笺疏详矣
清人三章○从旧说
羔裘如濡洵直且侯【音胡】彼其之子舍命不渝
侯与夫同古人美其人则曰夫也
羔裘豹饰孔武有力彼其之子邦之司直
羔裘晏兮三英粲兮彼其之子邦之彦兮
三英之义未明恐所美者有三人也
羔裘三章○当从朱为美其大夫之诗
遵大路兮掺执子之袪兮无我恶兮不寁故也
遵大路兮掺执子之手兮无我魗兮不寁好也
遵大路二章○笺说迂矣朱谓妇人见弃者近之然防谷风之俦防氓之比皆不可知未有以证为淫妇也
女曰鸡鸣士曰昧旦子兴视夜明星有烂将翺将翔弋凫与鴈
弋言加之与子宜【鱼何反】之宜言饮酒与子偕老琴瑟在御莫不静好
知子之来之杂佩以赠【集传皆叶入声案来字或可读入声赠字不可读入声姑阙之】之知子之顺之杂佩以问之知子之好之杂佩以报之下两句有韵以例首句不叶意能字误来也古者能字有来音此则言人之相能也二音通读因之转写误耳
女曰鸡鸣三章○朱尽之
有女同车顔如舜华【音敷】将翺将翔佩玉琼琚彼美孟姜洵美且都
有女同行【户郎反】顔如舜英【音央】将翺将翔佩玉将将彼美孟姜德音不防
有女同车二章○序说既阔以为淫奔又恐不若是其显扬修饰也疑郑俗防荡在位家室有肆出宴逰者而见者赋之或讥或悦盖不可知也
山有扶苏隰有荷华【音敷】不见子都乃见狂且
山有桥松隰有防龙不见子充乃见狡童
山有扶苏二章○当从朱
萚兮萚兮风其吹【古音昌戈反】女叔兮伯兮倡予和女萚兮萚兮风其漂女叔兮伯兮倡予要女
以风高而木落喻时过而容衰欲及时倡和以相乐也
萚兮二章○男女相悦之辞
彼狡童兮不与我言兮维子之故使我不能餐兮彼狡童兮不与我食兮维子之故使我不能息兮狡童二章○笺以狡童目君背理甚矣况辞意又不洽乎当从朱
子惠思我褰裳涉溱子不我思岂无他人狂童之狂也且
子惠思我褰裳渉洧子不我思岂无他士狂童之狂也且
褰裳二章○当从朱
子之丰兮俟我乎巷【古音胡贡反】兮悔予不送兮
子之昌兮俟我乎堂兮悔予不将兮
衣锦褧衣裳锦褧裳叔兮伯兮驾予与行【户郎反】
裳锦褧裳衣锦褧衣叔兮伯兮驾予与归
丰四章○以齐诗着例之似为欲嫁其人不谐而后悔者
东门之墠茹藘在阪其室则迩其人甚远
东门之栗有践家室岂不尔思子不我即【古音子悉反】
东门之墠二章○从朱传
风雨凄凄鸡鸣喈喈既见君子云胡不夷
风雨潇潇鸡鸣胶胶既见君子云胡不瘳
风雨如晦鸡鸣不已既见君子云胡不喜
凄凄风雨初至而寒凉也潇潇既至而有声也如晦雨甚而晦冥也鸡初鸣则喈喈然相和再鸣则胶胶然相杂三鸣而将旦则接续以鸣而其声不已矣夷如病初退瘳如病既愈喜则无病而且康乐也风雨三章○序谓思君子者可从盖以风雨鸡鸣为兴也鸡之知时防有东方防蒙之景则感之而鸣然风雨冥晦且无星月之光而鸡鸣之节不改也郑俗昬乱而犹有心知礼义独为言行而不失其操者是以同道者见而喜之
靑靑子衿悠悠我心纵我不往子宁不嗣音
靑靑子佩悠悠我思纵我不往子宁不来
挑兮达兮在城阙兮一日不见如三月兮
子衿三章○序谓刺学校朱谓淫奔者详诗意俱无显证防亦朋友相思念之辞尔
扬之水不流束楚终鲜兄弟维予与女无信人之言人实迋女
扬之水不流束薪终鲜兄弟维予二人无信人之言人实不信
此所起兴与王风同而异王风兴王令不行于诸侯此兴人言不能以间彼己之交也
扬之水二章○亦当为朋友相要之辞故次于青衿见衰世朋友之道薄焉
出其东门有女如云虽则如云匪我思存缟衣綦巾聊乐我员
出其闉阇有女如荼虽则如荼匪我思且缟衣茹藘聊可与娱
出其东门二章○嫉淫者之诗也天下之物有非分之所当者苟思存焉虽不求之而已累其心矣思不存则与己无与也岂独女色一事然哉
野有蔓草零露漙兮有美一人清扬婉兮邂逅相遇适我愿兮
野有蔓草零露瀼瀼有美一人婉如清扬邂逅相遇与子偕臧
野有蔓草二章○男女相遇而苟合之诗
溱与洧方涣涣兮士与女方秉蕳兮女曰观乎士曰既且且往观乎洧之外询訏且乐维士与女伊其相谑赠之以勺药
溱与洧浏其清矣士与女殷其盈矣女曰观乎士曰既且且往观乎洧之外洵訏且乐维士与女伊其将谑赠之以勺药
溱洧二章○男女相遇相戏之诗○郑始封于宣王之世故其诗断自桓武以下无可疑者防曰郑诗之淫如此出扵民俗可也而当时卿大夫往往赋以见志何也曰淫声不放则卿大夫之罪也赋以见志云者则古人多节取其辞而不必其本意虽圣贤引诗犹然也序所以致误由此尔
齐
鸡既鸣矣朝既盈矣匪鸡则鸣苍蝇之声
一说非特鸡鸣也且有苍蝇之声矣言侵晓也
东方明【古音弥郎反】矣朝既昌矣匪东方则明月出之光一说月字乃日字之误言非特有曚光而日亦出矣
虫飞薨薨甘与子同梦【古音莫滕反】防且归矣无庶予子憎
鸡鸣三章○贤妃与其君相警之诗
子之还兮遭我乎峱之间兮并驱从两肩兮揖我谓我儇兮
子之茂【古音耄】兮遭我乎峱之道兮并驱从两牡【莫九反】兮揖我谓我好兮
子之昌兮遭我乎峱之阳兮并驱从两狼兮揖我谓我臧兮
还三章○相从田猎之诗
俟我于着乎而充耳以素乎而尚之以琼华【音敷】乎而俟我于庭乎而充耳以青乎而尚之以琼莹乎而俟我于堂乎而充耳以黄乎而尚之以琼英【音央】乎而着三章○旧说刺时不亲迎妇及壻门始见其俟已也详章中无刺意且礼奠鴈而归则俟扵门乌知其非亲迎乎或是俗废昬礼而此人犹行之盖美辞也
东方之日兮彼姝者子在我室兮在我室兮履我即【子悉反】兮
东方之月兮彼姝者子在我闼兮在我闼兮履我发兮即者相见所就之位也发者导引而行之路也东方之日二章○此诗似是与着相答者
东方未明【弥郎反】顚倒衣裳顚之倒之自公召之
东方未晞顚倒裳衣倒之顚之自公令【力珍反】之
折栁樊圃狂夫瞿瞿不能辰夜【音豫】不夙则莫
东方未明三章○序刺无节也朝廷兴居无节号令不时
南山崔崔雄狐绥绥鲁道有荡齐子由归既曰归止曷又怀止
葛屦五两冠緌双【古音书容反】止鲁道有荡齐子庸止既曰庸止曷又从止
蓺麻如之何衡从其畆【古音满以反】取妻如之何必告父母【满以反】既曰告止曷又鞠止
析薪如之何匪斧不克取妻如之何匪媒不得既曰得止曷又极止
南山四章○序刺襄公也鸟兽之行淫于其妹
无田甫田维莠骄骄无思远人劳心忉忉
无田甫田维莠桀桀无思远人劳心怛怛
婉兮娈兮总角丱兮未几见兮突而弁兮
此诗恐亦卫诗佩觽佩韘垂带之意然旧说意理自通
甫田三章○刺人之好大而躐等者
卢令令【力珍反】其人美且仁
卢重环其人美且鬈
卢重鋂其人美且偲
卢令三章○朱大意与还略同
敝笱在梁其鱼鲂鳏齐子归止其从如云
敝笱在梁其鱼鲂鱮齐子归止其从如雨
敝笱在梁其鱼唯唯齐子归止其从如水
敝笱三章○讥鲁庄公不能制其母也易曰包有鱼无咎不利宾又曰包无鱼起凶能包之者是鱼在笱中也不能包之者是鱼出笱外也破笱而出敝可知矣母可制乎先儒云母不可制当制其侍御之人此易所谓不利宾者而此诗所以咎其从者之多也若庄公能严约其从者之人夫人独往乎势必可止矣夫鱼所谓跳梁云者以其得水也云盛而为雨雨下而为水鱼之踊跃奔逝不复可笱矣庄公不制其侍御之人是犹决水以助之也故诗人讥焉
载驱薄薄簟茀朱鞹鲁道有荡齐子发夕
四骊济济垂辔濔弥鲁道有荡齐子岂弟
汶水汤汤行人彭彭【音旁】鲁道有荡齐子翺翔
汶水滔滔行人儦儦鲁道有荡齐子逰敖
载驱四章○鲁礼义之国齐人犹知耻文姜之行曾鲁人无辞乎曰此其所以为礼义之国与知讳尊者之恶故也出自齐人则直矣而吾党之直者异于是也
猗嗟昌兮颀而长兮抑若扬兮美目扬兮巧趋跄兮射则臧兮
猗嗟名兮美目清兮仪既成兮终日射侯不出正兮展我甥兮
猗嗟娈兮清扬婉兮舞则选兮射则贯兮四矢反兮以御乱兮
猗嗟三章○鲁庄材艺之美称之者以为可以御乱然而不得为贤君卫文鲁僖之称贤也则曰秉心塞渊思无邪而已矣此君道之大戒也○南山以下为襄公诗以上则不可攷也齐桓晋文之事艶扵天下而皆无诗焉或者夸美之过而夫子删之矣
魏
魏者周同姓之国东迁后乃为晋灭则其诗多西周诗也苏氏乃曰魏地入晋久矣其诗疑皆为晋而作犹邶鄘之扵卫也此犹以其列唐风之前也桧之序扵郑逺矣亦以为桧诗皆为郑作是苏氏之意谓西周不应有风也二南既为文王之风邶鄘以下遂为东迁之风成康而后宣幽而前太师之所采者安在况卫武郑桓秦仲之属明在西周虽序亦有不能为之辞者乎朱传于国风之首曰二南所以用之闺门乡党邦国而化天下十三国则亦领在乐官以时存肄备观省而垂监戒此西京旧典如是岂东迁以后事乎
纠纠葛屦可以履霜掺掺女手可以缝裳要之襋之好人服【蒲北反】之
寒犹葛屦妇未庙见而缝裳要襋故知其俗俭啬而褊急也
好人提提宛然左辟佩其象揥维是褊心是以为刺服此衣裳之人寛让有度无可刺也刺其心之狭浅耳
葛屦二章○依朱
彼汾沮洳言采其莫彼其之子美无度美无度殊异乎公路
于沮洳中采物亦葛屦履霜之意美无度犹所谓好人提提也殊异公路则亦刺其褊心尔
彼汾一方言采其桑彼其之子美如英美如英殊异乎公行
彼汾一曲言采其藚彼其之子美如玉美如玉殊异乎公族
汾沮洳三章○依朱
园有桃其实之殽心之忧矣我歌且谣不知我者谓我士也骄彼人是哉子曰何其心之忧矣其谁知之其谁知之盖亦勿思
园有其实之食心之忧矣聊以行国不知我者谓我士也罔极彼人是哉子曰何其心之忧矣其谁知之其谁知之盖亦勿思
园有桃二章○此诗文意朱尽之但为何事兴感则不可晓大抵诗意不可以辞寻者当观其所起兴园有桃者不独翫其华而已也以食其实也乱世之政多有其文而无其实视其文则曰是矣责其实则非也是以诗人忧之舆
陟彼岵兮瞻望父兮父曰嗟予子行役夙夜无已上愼旃哉犹来无止
陟彼屺兮瞻望母【满以反】兮母曰嗟予季行役夙夜无寐上愼旃哉犹来无弃
陟彼冈兮瞻望兄【虚王反】兮兄曰嗟予弟行役夙夜必偕上愼旃哉犹来无死
陟岵三章○行役而念其父母与兄又知其念已而愿其谨身以来归也
十畆之间兮桑者闲闲兮行与子还兮
十畆之外兮桑者泄泄兮行与子逝兮
十畆之间二章○依朱
坎坎伐檀兮寘之河之干兮河水清且涟猗不稼不穑胡取禾三百廛兮不狩不猎胡瞻尔庭有县貆兮彼君子兮不素餐兮
坎坎伐辐【古音方墨反】兮寘之河之侧兮河水清且直猗不稼不穑胡取禾三百亿兮不狩不猎胡瞻尔庭有县特兮彼君子兮不素食兮
坎坎伐轮兮寘之河之漘兮河水清且沦猗不稼不穑胡取禾三百囷兮不狩不猎胡瞻尔庭有县鹑兮彼君子兮不素飱兮
伐檀三章○朱扵贤者之志发之尽矣
硕鼠硕鼠无食我黍三歳贯女莫我肯顾逝将去女适彼乐土乐土乐土爰得我所
硕鼠硕鼠无食我麦【莫北反】三岁贯女莫我肯德逝将去女适彼乐国乐国乐国爰得我直
直者其疾苦得有所伸也
硕鼠硕鼠无食我苗三岁贯女莫我肯劳逝将去女适彼乐郊乐郊乐郊谁之永号
硕鼠三章○魏诗首两篇刺辞也园有桃忧辞也至扵十畆伐檀而贤人退硕鼠而百姓畔之矣国虽欲存不可得也
唐
蟋蟀在堂岁聿其莫今我不乐日月其除无已大康职思其居好乐无荒良士瞿瞿
蟋蟀在堂岁聿其逝今我不乐日月其迈无已大康职思其外好乐无荒良士蹶蹶
蟋蟀在堂役车其休今我不乐日月其慆无已大康职思其忧好乐无荒良士休休
居者家常事也外者邻里乡党事也忧者后来事也瞿瞿然顾虑蹶蹶然图之夫然后可以休休而安矣蟋蟀三章○民俗相乐而相警之诗
山有枢隰有榆子有衣裳弗曵弗娄【古音闾】子有车马弗驰弗驱宛其死矣他人是愉
山有栲隰有杻子有廷内弗洒弗埽子有钟鼓弗鼓弗考宛其死矣他人是保
山有漆隰有栗子有酒食何不日鼓瑟且以喜乐且以永日宛其死矣他人入室
山有枢三章○此刺太俭啬者之诗然不如蟋蟀之深厚矣
扬之水白石凿凿素衣朱襮从子于沃既见君子云何不乐
扬之水白石皓皓素衣朱绣从子于鹄既见君子云何其忧
扬之水白石粼粼我闻有命不敢以告人
扬之水三章○序昭公分国以封沃沃盛强昭公防弱国人将叛而归沃焉
椒聊之实蕃衍盈升彼其之子硕大无朋椒聊且逺条且
椒聊之实蕃衍盈匊彼其之子硕大且笃椒聊且逺条且
椒聊二章○序君子见沃之盛强蕃衍盛大将有晋国焉
绸缪束薪三星在天今夕何夕见此良人子兮子兮如此良人何
绸缪束刍三星在隅今夕何夕见此邂逅【古音胡故反】子兮子兮如此邂逅何
绸缪束楚三星在户今夕何夕见此粲者【古音渚】子兮子兮如此粲者何
绸缪三章○依朱
有杕之杜其叶湑湑独行踽踽岂无他人不如我同父嗟行之人胡不比焉人无兄弟胡不佽焉
有杕之杜其叶菁菁独行睘睘岂无他人不如我同姓嗟行之人胡不比焉人无兄弟胡不佽焉
杕杜二章○依朱
羔裘豹袪自我人居居岂无他人维子之故
羔裘豹褎自我人究究岂无他人维子之好
居居慢也究究苛也笺云民之厚如此亦唐之遗风也
羔裘二章○且従序说
肃肃鸨羽集于苞栩王事靡盬不能蓺稷黍父母何怙悠悠苍天曷其有所
肃肃鸨翼集于苞棘王事靡盬不能蓺黍稷父母何食悠悠苍天曷其有极
肃肃鸨行【户郎反】集于苞桑王事靡盬不能蓺稻粱父母何尝悠悠苍天曷其有常
鸨羽三章○従旧说
岂曰无衣七兮不如子之衣安且吉兮
岂曰无衣六兮不如子之衣安且燠兮
无衣二章○従旧说
有杕之杜生于道左彼君子兮噬肯适我中心好之曷饮食之【末二句无韵】
有杕之杜生于道周彼君子兮噬肯来游中心好之曷饮食之
有杕之杜二章○依朱后四句或云君子既来喜而病其无以饮食之也亦通
葛生蒙楚蘝蔓于野【神与反】予美亾此谁与独处
葛生蒙蘝蔓于域予美亾此谁与独息
角枕粲兮锦衾烂兮予美亾此谁与独旦
夏之日冬之夜【音豫】百岁之后【音户】归于其居
冬之夜夏之日百岁之后归于其室
葛生五章○依朱
采苓采苓【力珍反】首阳之巓人之爲言苟亦无信舍旃舍旃苟亦无然人之爲言胡得焉
采苦采苦首阳之下【音户】人之爲言苟亦无与舍旃舍旃苟亦无然人之爲言胡得焉
采葑采葑首阳之东人之爲言苟亦无从舍旃舍旃苟亦无然人之爲言胡得焉
苓隰中之物也苦与葑皆菜类未必山上有之也故有告我于此采者未可以苟信然或者有之固不可知其有劝我以舍而去者亦未可苟以为然也二者皆不可苟则亦审其实而已矣必得其实则人之为言者乌得售其欺哉
采苓三章○刺聴谗者之诗○蟋蟀山枢应是西周之诗盖晋之旧俗所谓陶唐之遗民者如此之水以下则东迁以后之诗而旧俗亦稍变矣
秦
有车邻邻有马白顚未见君子寺人之令【力珍反】
笺云欲见国君者必先令寺人使传告之时秦仲始有此臣
阪有漆隰有栗既见君子并坐鼓瑟今者不乐逝者其耋
阪有桑隰有杨既见君子并坐鼓簧今者不乐逝者其亾
阪隰非兴盖言种植之盛也车马既多种植又盛秦人耕战之业为之兆矣
车邻三章○旧说但谓美秦仲有车马侍御者未尽盖美其接下之简易和乐人得其懽心也始也由寺人以自通上下之分定矣终乃并坐而鼓瑟鼓簧若其等夷然者故言未见如彼既见乃如此喜而过望之辞也自古创业之君未有不略去礼文上下交权而足以济此亦秦所以成霸之本也
驷驖孔阜六辔在手公之媚子从公于狩
奉时辰牡辰牡孔硕公曰左之舍拔则获
御法所谓逐禽左者驱禽于左以便射者之手势也
游于北园四马既闲輶车鸾镳载猃歇骄
驷铁三章○盖襄公田猎而从猎者作此
小戎俴收五楘梁辀游环胁驱隂靷鋈续【徐邈音辞屡反今当转为平声】文茵畅毂驾我骐馵言念君子温其如玉【转音鱼】在其板屋【转音乌】乱我心曲【转音袪】
正义云国人夸兵车之善云我戎车既浅短其轸矣又五节束防以歴録此梁辀使有文章贯骖马之外辔则有防环以止骖马之外出自衡至轸当服马之外胁则有胁驱以止骖马之内入隂板之前又有皮靷以白金饰其相续之处车上又有虎皮之茵蓐其车又是长毂之戎车以驾我之骐马与馵马车马备具如是又闵其君子云我念君子之德行温然如玉今乃逺在西戎板屋之中思而不得见之乱我心中之委曲也
四牡孔阜六辔在手骐駵是中騧骊是骖龙盾之合鋈以觼軜言念君子温其在邑方何爲期胡然我念之正义云此四牡是何等毛色骐马駵马是其中谓为中服也騧马骊马是其骖谓为外骖也其车上攻战之具则画龙于盾合而载之以蔽车其骖马之内辔则鋈金以为觼系之于轼前
俴驷孔羣厹矛鋈錞蒙伐有苑虎韔镂膺交韔二弓【音肱】竹闭绲縢言念君子载寝载兴厌厌良人秩秩德音【古蒸侵不相通此音与兴韵大明七章林心与兴韵岂方音不同耶】
正义云俴薄金甲以被四马三隅之矛以白金为其錞绘书襍羽为文之盾其文章苑然而美其弓则有虎皮之韬其马则有金镂之膺其未用之时备其折壊交二弓于韔之中以竹为闭置于弓服然后以绳约之
小戎三章○襄公承天子命以伐西戎君子从役而其室家思之先夸其国威军容之盛而后及于离别之情与列国之劳苦哀怨者异矣岂其真有善人之敎悦以先民哉亦以能自强于刑政讲武厉戎録功防死风声所渐民习见以成俗其后卒兼六国尽用此道也
蒹葭苍苍白露爲霜所谓伊人在水一方遡洄从之道阻且长遡游从之宛在水中央
蒹葭凄凄白露未晞所谓伊人在水之湄遡洄从之道阻且跻遡防从之宛在水中坻
蒹葭采采白露未已所谓伊人在水之涘遡洄从之道阻且右【音以】遡游从之宛在水中沚
蒹葭三章○秦始立国则尚威严重刑杀如白露之为霜日出而犹未晞日高而犹未已也扵是之时犹有周之遗贤守先王之道者如蒹葭之苍然独秉后凋之节然而非时所尚则遯世自藏而已逆其道以求之不可得见也顺其道以求之固未尝不在焉无如霜露之势日甚则所谓苍苍者亦将如彼大运何哉周之兴也访道箕子惇典于殷之献民及乎幽厉伤之老成废弃故曰呜呼哀哉维今之人不尚有旧秦之立国与三代圣王如阳春祁寒之相反其后至于尽灭仁义德敎盖所由来者渐矣是以商鞅李斯得售其术而四皓两生辈至汉世犹未敢出也易曰履霜坚氷隂始凝也驯致其道至坚氷也然则兹诗之所见者逺矣序说疑有所受然蒹葭白露之说则非尔
终南何有有条有梅君子至止锦衣狐裘【古音渠之反】顔如渥丹其君也哉
终南何有有纪有堂君子至止黻衣绣裳佩玉将将寿考不防
终南二章○襄公始命受服其下颂之之辞曰君子至止则是从防南山也
交交黄鸟止于谁从穆公子车奄息维此奄息百夫之特临其穴惴惴其栗彼苍者天歼我良人如可赎兮人百其身
交交黄鸟止于桑谁从穆公子车仲行【户郎反】维此仲行百夫之防临其穴惴惴其栗彼苍者天歼我良人如可赎兮人百其身
交交黄鸟止于楚谁从穆公子车鍼虎维此鍼虎百夫之御临其穴惴惴其栗彼苍者天歼我良人如可赎兮人百其身
黄鸟三章○自首篇至此车邻则其所以兴也小戎则其所以强也蒹葭则王道所以废儒士所以黜也黄鸟则骊山之役所以兆也见其礼而知其政闻其乐而知其德故曰其或继周者虽百世可知也
鴥彼晨风【方凡反】郁彼北林未见君子忧心钦钦如何如何防我实多
山有苞栎隰有六駮未见君子忧心靡乐如何如何防我实多
山有苞棣隰有树檖未见君子忧心如醉如何如何防我实多
晨风三章○序说迂廻朱传以爲妇人念其夫者似之抑味首章起兴之意则谓鹰鹯之投北林如雄者之依强国也意当日防士有入秦取卿相者而家室讽之故百里大夫之妻亦曰今日富贵防我为也
岂曰无衣与子同袍王于兴师修我戈矛与子同【说见兔罝】
王于兴师言以王命而兴师也
岂曰无衣与子同泽王于兴师修我矛防与子偕作岂曰无衣与子同裳王于兴师修我甲兵【必良反】与子偕行【户郎反】
无衣三章○晋文公定王室之后每防秦亦与焉故有王于兴师之言序以为康公者盖因次于黄鸟则穆公死矣然黄鸟作于君子此则国中之言诗之次序往往如此序以晨风与此皆为康公在位之诗故又以下篇渭阳为追作皆臆说也
我送舅氏曰至渭阳何以赠之路车乘黄
我送舅氏悠悠我思何以赠之琼瑰玉佩
渭阳二章○康公为世子送晋公子重耳返国之诗何以存之也曰防姻之国能存亾继絶者穆公之善也
于我乎夏屋渠渠今也每食无余于嗟乎不承权舆于我乎每食四簋【古音九】今也每食不饱于嗟乎不承权舆
权舆二章○穆公好贤而继世者不能承其美权之于物轻重不更也舆之行路辙迹不改也不承权舆犹言不遵轨度
陈
子之汤兮宛丘之上兮洵有情兮而无望兮
坎其击鼓宛丘之下【音户】无冬无夏【古音户】値其鹭羽坎其击缶宛丘之道无冬无夏値其鹭翿
宛丘三章○依朱陈之封国旧矣故凡序说入东迁之君者尤不可信
东门之枌宛丘之栩子仲之子婆娑其下【音户】
谷旦于差【古音磋】南方之原不绩其麻市也婆娑
谷旦于逝越以鬷迈视尔如荍贻我握椒
东门之枌三章○依朱
衡门之下可以栖迟泌之洋洋可以乐【毛公作乐郑氏作力召反冶也唐石经依郑作】饥
岂其食鱼必河之鲂岂其取妻必齐之姜
岂其食鱼必河之鲤岂其取妻必宋之子
衡门三章○依朱○人能常存衡门之心则无入而不自得
东门之池【古音沱】可以沤麻彼美淑姬可与晤歌
东门之池可以沤纻彼美淑姬可与晤语
东门之池可以沤菅彼美淑姬可与晤言
麻纻菅皆非物之贵者然沤之则亦可以蔽体矣有淑德之姬则可以与之相乐矣逸诗云虽有丝麻无弃菅蒯虽有姬姜无弃顦顇盖此意也
东门之池三章○语意与前诗相类恐亦贤者之诗
东门之杨其叶牂牂昬以爲期明星煌煌
东门之杨其叶肺肺昬以爲期明星晢晢【音制】
东门之杨二章○依朱传楚辞曰黄昬以为期羌中道而改路恐正用此诗意
墓门有斧以斯之夫也不良国人知之知而不已谁昔然矣
墓门有梅有鸮萃止夫也不良歌以讯【释文讯又作谇徐音息悴反广韵楚辞章句引此亦作谇】之讯予不顾顚倒思予
棘恶木也有棘则斧必伐之人恶则通国必恶之而是人不能止也习与性成自昔而既然也梅美木也有鸮萃焉以鸮之故将恶及梅矣故我惧与是人交之及身也而歌以讯之讯而犹不予顾则必至于颠倒而后思予也
墓门二章○此相警之诗其为朋友夫妻皆不可知也
防有鹊巢卭有防苕谁侜予美心焉忉忉
中唐有甓卭有防鹝谁侜予美心焉惕惕
卭我也苕即今为帚者鹝细草如绶言防有鹊巢则我有旨苕焉可以补巢之材中唐有甓则我有旨鹝焉可以苴甓之其言已之有善而可用也侜张诳也谁其张诳予美者乎是以心懐忧惧也
防有鹊巢二章○此忧谗之诗
月出皎兮佼人僚兮舒窈纠兮劳心悄兮
月出皓兮佼人懰兮舒懮受兮劳心慅兮
月出照兮佼人燎兮舒夭绍兮劳心惨【五经文字作懆毛冕曰当作懆误作惨】兮
月出三章○此与下篇恐皆灵公之诗
胡爲乎株林从夏南匪适株林从夏南
驾我乘马【音姥】说于株野【神与反】乘我乘驹朝食于株
株林二章○従旧说
彼泽之陂【古音波】有蒲与荷有美一人伤如之何寤寐无爲【音譌】涕泗滂沱
彼泽之陂有蒲与蕳有美一人硕大且卷寤寐无爲中心悁悁
彼泽之陂有蒲菡萏有美一人硕大且俨寤寐无爲辗转伏枕
泽陂三章○序以爲淫诗然或夫妇相念皆不可知也
桧
羔裘逍遥狐裘以朝岂不尔思劳心忉忉
羔裘翺翔狐裘在堂岂不尔思我心忧伤
羔裘如膏日出有曜岂不尔思中心是悼
羔裘三章○桧之君臣但美其衣服而无政大夫伤之而作
庶见素冠兮棘人栾栾兮劳心慱慱兮
庶见素衣兮我心伤悲兮聊与子同归兮
庶见素韠兮我心蕴结兮聊与子如一兮
素冠三章○旧说伤时人不能三年之丧也然合上篇观之恐是一类盖素衣冠者羔裘狐裘之反也庶得见此人者而与之同归伤俗之甚也棘人作者自谓言其忧心孔棘尔
隰有苌楚猗傩其枝夭之沃沃乐子之无知
隰有苌楚猗傩其华【音敷】夭之沃沃乐子之无家【音姑】隰有苌楚猗傩其实夭之沃沃乐子之无室
隰有苌楚三章○依朱传
匪风发兮匪车偈兮顾瞻周道中心怛兮
言非风也而有震动之声非车也而有颠偈之势斥政之乱而人之不安也
匪风飘兮匪车嘌兮顾瞻周道中心吊兮
谁能烹鱼溉之釡鬵谁将西归怀之好音
懐遗也凡烹物者水火既调则不欲多以七箸动之而鱼为甚为其脆疏而易散也故老子曰治大国如烹小鲜言务安静也周之乱也政役纷扰天下嚣然故曰谁有能烹鱼者吾将为溉釜鬵不敢谓已能烹但颇知烹饪之道犹可以助溉釜鬵尔谁将西归宗周则我愿遗之以好音言欲赠以善言或其忠款得闻扵工也
匪风三章○周室将危贤者有忧国之心不能自逹故作此诗○桧灭于东迁之初则其诗皆出于东周可知矣苏氏见邶鄘皆卫事而欲槩之魏桧夫邶鄘入卫久矣縦为卫事而亦不必为东迁以后事魏之入晋桧之入郑皆近耳奈何欲没其初乎
曹
蜉蝣之羽衣裳楚楚心之忧矣于我归处
蜉蝣之翼采采衣服【蒲北反】心之忧矣于我归息
蜉蝣掘阅麻衣如雪心之忧矣于我归说
人无逺忧者如蜉蝣然为其不知朝暮之事也今之国政如之则人人自危故言我心于何忧乎扵我之所归宿者尔掘阅者掘然而飞仅阅朝暮犹言倐见也
蜉蝣三章
彼候人兮何戈与祋彼其之子三百赤芾
毛传云言贤者之官不过候人笺云是谓逺君子也
维鹈在梁不濡其翼彼其之子不称其服【蒲北反】
水鸟而在梁则能不濡其翼设他鸟居之必濡矣以兴不称其服者
维鹈在梁不濡其咮【古音注】彼其之子不遂其媾【古音故】媾遇也不遂其媾言不称其所遇也翼所以文身者故以兴服蒙赤芾之文也咮所以饮食者故以兴媾起斯饥之意也
荟兮蔚兮南山朝隮婉兮栾兮季女斯饥
众草盛则大木少小人饱则君子饥季女喻其守身而贞居也犹楚辞所云幼艾
候人四章○序刺近小人也
鸤鸠在桑其子七兮淑人君子其仪一兮其仪一兮心如结兮
鸤鸠饲子平均如一君子之于臣民亦如之仪谓法也执法之一者由其心之不二也故推本而言之
鸤鸠在桑其子在梅淑人君子其带伊丝其带伊丝其弁伊骐
鸤鸠常在桑而其子之所处不一喻臣民之有贤否善恶此言梅者是美木也君于善人则当荣以爵命带有丝焉弁有骐焉大夫士之服也
鸤鸠在桑其子在棘淑人君子其仪不忒其仪不忒正是四国
棘恶木也君于恶人而加恵焉则其法僭忒矣法不僭忒故能使枉者直有以正是四国也墓门之诗亦以梅棘喻善恶
鸤鸠在桑其子在榛淑人君子正是国人正是国人胡不万年
榛木之丛生者犹国人之羣襍也君之仪一而皆有以正之则其邦家有不长久万年者乎
鸤鸠四章○此诗朱子以为不知所指序言刺不壹者意亦未明也今合前后篇而观之候人则爵禄滥于在位而君子斯饥下泉则膏泽润于稂萧而黍苗枯槁政之不均可知已盖鸤鸠之饲子也旦自上下暮自下上均一者其常也然子之或在梅防在防在榛则又不能使之一也君之于臣民也进君子退小人惠良惩奸其施之不一者正所以为法之一混而施之而曰一者犹不可也况倒而置之如曹之为者哉
洌彼下泉浸彼苞稂忾我寤叹念彼周京【音疆】
洌彼下泉浸彼苞萧忾我寤叹念彼京周
洌彼下泉浸彼苞蓍忾我寤叹念彼京师
下泉泉之下流者易曰井洌寒泉食言泽之及扵民也今也下泉洌矣而所浸者稂莠耳萧艾耳蓍蒿耳惠在小人则良善困苦由王泽之竭故列国无政以至于斯是以忾然而念宗周之盛时也正与候人之篇相应朝有幸位则膏泽之不下决矣
芃芃黍苗隂雨膏之四国有王郇伯劳之
黍苗者稂萧蓍之反也隂雨者下泉之类也以其诸侯之泽则曰下泉近而长逺者也以其王者之泽则曰隂雨高而溥遍者也四国有王即京周之盛时也方伯赋其政诸侯行其化岂有今日偏枯之事哉所以慨叹而思念者以此
下泉四章○国乱民困贤人伤之与桧卒章同意○以上国风之序除邶鄘卫之次二南为其敎之得失俗之贞淫效之治乱声之和哀反对之义最明可以兴焉可以观焉余则先王畿次郑畿内之国次齐晋秦之伯国次陈桧曹之小邦也其末又系以豳风者礼反其所自生乐乐其所自始盛衰之极必维其初故风终豳风雅终豳雅颂终豳颂周诗三百而又以商颂终焉其义一而已矣
豳
成王初政周公以为未知稼穑艰难推本公刘旧俗述民间终年作苦谓之豳风为王陈诵止于七月一篇耳其后遭流言之变有东征之役则鸱鸮东山继作而其诗无所附丽周太师因缀之豳风以为皆周公之作而其感讽劳歌则固风体也破斧以下以周公居东之事而作者本出謡俗故亦以系焉
七月流火【古音毁】九月授衣一之日觱发二之日栗烈无衣无褐何以卒岁三之日于耜四之日举趾同我妇子馌彼南亩【满以反】田畯至喜
此诗凡言月者夏正之月也凡言日者周正之日也凡言春者则夏之春也正可改时不可改其以周正为春如春秋所书者葢假以颁王朔新一代之制若作诗书易礼乐垂法万世则行夏之时周公孔子之道一也自子以后言日阳也自午以后言月隂也义起于周易东北西南之位七日八月之文也惟已言月以推隂气之始辰言春以着夏时之旧此章言建申之月始肃则谋衣建寅之月始和则谋食盖一篇之纲也故继此月而遂吹此诗以迎寒迎暑焉
七月流火九月授衣春日载阳有鸣仓庚【古音冈】女执懿筐遵彼微行【户郎反】爰求柔桑春日迟迟采蘩祁祁女心伤悲殆及公子同归
此下三章皆申首章谋衣之事时候至秋而始变女功当春而豫兴且述其时风俗之厚采桑之女得配公家者思慕父母以殆及归期为伤悲召南迨其吉兮迨其今兮盖旧俗如此也
七月流火八月萑苇蚕月条桑取彼斧斨以伐远扬猗彼女桑七月鸣防八月载绩载载黄我朱孔阳爲公子裳
八月萑苇追去秋为曲薄之具也八月载绩承今春成布帛之功也不曰为公子衣而曰裳者让也
四月秀葽五月鸣蜩八月其获十月陨萚一之日于貉取彼狐狸爲公子裘【渠之反】二之日其同载缵武功言私其豵献豣于公
秀麦秀也葽草夏实者也物至秋始成实四月盛阳而麦秋至草有实者盖隂气已萌故将言寒肃之候举此为先而及下文通以月名之也上言蚕绩者衣之事也衣可以御轻寒故八月绩之九月授之而其叙候自七月始寒之轻者推之近也此言于貉裘褐之事也裘褐所以御盛寒故一之日二之日皆有事焉而其叙候自四月始寒之重者推之逺也
五月斯螽动股六月莎鸡振羽七月在野【神与反】八月在宇九月在户十月蟋蟀入我牀下【音户】穹窒熏鼠塞向墐户嗟我妇子曰爲改岁入此室处
有衣有裘可以御冬此则言居处之俗以终卒岁之事本其气候之渐其指物又与上章异者以候虫之出伏兴农氓之作息
六月食郁及薁七月亨葵及菽八月剥枣十月获稻爲此春酒以介睂寿七月食瓜【音孤】八月断壶九月叔苴采荼薪樗食我农夫
自此至卒章皆申首章谋食之事此章先以圃者农事以岁为期圃则月有种获先其轻者后其重者亦前言衣裘之意也及获稻者为酿酒之用佐嘉蔬以养老者
九月筑场圃十月纳禾稼【古音古】黍稷重穋禾麻菽麦【二句不入韵】嗟我农夫我稼既同上入执宫功昼尔于茅宵尔索绹亟其乘屋其始播百谷
言农事之成急扵公役又以余力速治私室以为来春寛然耕作之地盖前虽言穹窒熏鼠塞向墐户而损于风雨修葺盖障者未之及也外有于貉之役上有公旬之功私有乘屋之事然则虽入室处而亦无有宁居矣故唐风云蟋蟀在堂役车其休无已太康职思其忧
二之日凿冰冲冲三之日纳于凌隂【侵韵字与东同用盖出于方音】四之日其蚤献羔祭韭九月肃霜十月涤场朋酒斯飨曰杀羔羊跻彼公堂称彼兕觥【音光】万寿无疆
豳民之勤其俗归于忠爱故蚕绩于貉以为公子衣裘忠也室处乘屋而先入执宫功忠也农事之成藏冰助祭其方涤场也杀羔称觥祝君万寿忠也非君诚爱扵民何以致此
七月八章○按周官中春吹豳诗以迎暑中秋迎寒亦如之国祈年于田祖吹豳雅以乐田畯国大蜡吹豳颂以息老物郑谓豳诗即豳风此篇是已然又谓豳雅豳颂亦即此篇而分取其辞义之相近者则不可通也朱子疑楚茨诸篇为豳雅载芟诸篇为豳颂今攷此诗星日风候时物备焉用迎寒暑义固昭已雅云琴瑟撃鼓以御田祖以祈甘雨以介稷黍正与祈年之文相应颂云胡考之宁胡考之休又正蜡而养老之事朱子之说信矣独豳雅之后尚有瞻洛以下篇什豳颂之后尚有酌桓赉般疑于无说以豳风例之则鸱鸮以下之比也盖防鸮以下之附豳风是周公忧勤王室风谣感慨时也及作洛居册命公后公拜手曰兹予其明农哉于是又有豳雅豳颂之篇继作周礼遂以三诗定为乐章用之田事雅止于楚茨四篇颂止于载芟三篇犹之七月也瞻彼洛矣四篇新邑成而朝防之诗酌四篇东都文武庙之诗皆周公所作而附豳雅豳颂犹防鸮东山也此则周公诞保受命雅乐既兴颂声已作时也雅頍弁至末自盛世以迄厉幽非尽周公时矣以其得之东都也后人因以系之亦犹破斧以下之例也但雅颂逸其篇题或者夫子删之与
防鸮防鸮既取我子无毁我室恩斯勤斯鬻子之闵斯首三句言殷之乱人既陷管蔡又将危王室也管蔡既为所陷则亦化为防鸮如子之鬻于人者不复念其所生矣故恩勤而悲悯之以终既取我子一句之意也
迨天之未隂雨彻彼桑土绸缪牖户今女下民或敢侮予
以下三章皆以终无毁我室一句之意此叙其初谋经始急于补苴惧隂雨之卒至而下民或有侮予者
予手拮据予所捋荼予所蓄租予口卒瘏曰予未有室家【音姑】
又叙其方营巢时多所捋取以为之材多所蓄积以为之备手攫不足继以口衔劳瘁之至惟虑室家之未成耳
予羽谯谯予尾翛翛予室翘翘风雨所漂摇予维音哓哓
手口既劳故羽毛为之散乱巢方垂成高悬而果有风雨漂摇之至羽毛沾湿则手口无所施矣此哓哓哀鸣所以不能自止也
防鸮四章○管蔡诱于武庚而作流言周公居东成王之疑未释公乃为诗以贻王名之曰防鸮
我徂东山慆慆不归【独韵起】我来自东零雨其蒙我东曰归我心西悲制彼裳衣勿士行枚蜎蜎者蠋烝在桑野【神与反】敦彼独宿亦在车下【音户】
蜎蜎微虫满于桑野而士卒之独宿者亦在车下与微虫襍处闵劳之辞也此叙其在涂时
我徂东山慆慆不归我来自东零雨其蒙果臝之实亦施于宇伊威在室蟏蛸在户町畽鹿场熠燿宵行【户郎反】亦可畏也伊可怀也
我徂东山慆慆不归我来自东零雨其蒙鹳鸣于垤妇叹于室洒埽穹窒我征聿至有敦瓜苦烝在栗薪自我不见于今三年
此两章皆言其始至时
我徂东山慆慆不归我来自东零雨其蒙仓庚于飞熠燿其羽之子于归皇驳其马【音姥】亲结其缡【古音罗】九十其仪【音俄】其亲孔嘉其旧如之何
此言至后之事仓庚于飞旧说以为仲春昬姻时也据书秋大熟未获则周公之归非以春矣盖事后追劳之作尔
东山四章○周公居东未必有辟谗専征两事且乱人在东而避居于此非所安也攷之豳风破斧伐柯相次若防鸮悟王既归复有大役则不应伐柯之亲迎反在东山凯还之后书金縢后有大诰者述事纪言自是两体不得相襍如泰誓牧誓继以武成不得云矢牧之后又歩自周也
既破我斧又缺我斨周公东征四国是皇哀我人斯亦孔之将
既破我斧又缺我锜【古音渠禾反】周公东征四国是吪哀我人斯亦孔之嘉
既破我斧又缺我銶周公东征四国是遒哀我人斯亦孔之休
破斧三章○周公东征抚恤军士人防其劳故既归而讴歌之谓初征之时一匡四国而其抚恤我也甚大既而四国已化而其抚恤我也甚善及四国既固今来归矣而其抚恤我也又甚使之优防而安乐也序此于东山之后若以为上下唱酬者然
伐柯如何匪斧不克取妻如何匪媒不得
伐柯伐柯其则不逺我遘之子笾豆有践
伐柯者必以斧取妻者必以媒兴君臣之交其离也必有间之者其合也必有先之者然伐柯者斧而执斧者人也人能视所执之柯则可得所伐之柯矣取成于心非斧之所能为也取妻者男女相遇而相得则可以陈笾豆而成其合矣其权亦非媒所能操也屈原云汤禹俨而求合挚皋陶而能调苟中情其好修又何必用夫行媒正此意也
伐柯二章○成王之疑周公也虽有二公左右而未之释然固信用二公所以卒知周公也当其未悟二公固无如何感于风雷之变而自知之则非二公之力而实成王之明矣王曰今天动威以彰周公之德维朕小子其亲迎贤者感而为此诗盖亦因亲迎之礼而取类焉
九罭之鱼鳟鲂我觏之子衮衣绣裳
九罭细网乃有大鱼兴下邑而得周公来临喜见衮衣绣裳之盛
鸿飞遵渚公归无所于女信处
鸿飞遵陆公归不复于女信宿
渚陆非鸿所安暂寄迹耳故以兴公居东不过信宿非久当归也无所言不定其所之如云何日之有
是以有衮衣兮无以我公归兮无使我心悲兮
九罭四章○周公将归而东人思慕不能舍也防曰此与甘棠之爱同不入周南何也曰二南者皆所以着文王之德召伯奉命施仁甘棠之歌文王之化也东征之役大伤厥考心而不得已焉岂得与闗雎麟趾之篇相混哉
狼跋其胡载疐其尾公孙硕肤赤舄几几
狼疐其尾载跋其胡公孙硕肤德音不瑕【古音胡】
老狼颔下有胡进而躐其胡则为所牵退而跲于尾则为所曵以其性贪故也周公圣者无所欲于天下虽有大美逊而不居而况与人争利哉是以虽遭变故举止甚安令闻无玷惟其有以自信而人亦共信之故也
狼跋二章○周公勤劳王家其为武王请命通于神明可谓忠矣然非雷电以风金縢之书不发诸史亦不敢言也防鸮之诗以警王耳非自辩也诗人所谓孙硕肤者以此自古贤圣惟其归洁之志与日月而争光中孚之诚质鬼神而无愧至其外者虽格天之业岂以自存于胸哉既不以功美自多故亦不以疑谤自沮知其无所与于性分而益修其德以终身也东人懐其裳衮西人思其履綦所谓四体不言而喻者与
诗所卷二

[book_title]卷三
钦定四库全书
诗所卷三
大学士李光地撰
小雅一
风者室家之诗也雅者朝廷之诗也颂者郊社宗庙之诗也始于室家行于朝廷逹于郊社宗庙故曰造端夫妇察乎天地也雅有小大以义别也通上下之情聮亲疏之懽其事未逺于风是以为小雅也推受命之原述祖宗之德其事已近于颂是以为大雅也自鹿鸣至菁莪自文王至卷阿皆文武成康之世周召辅政时之所作与风诗之二南同雅之正体故先儒谓之正雅也厥后惟宣王能抗王室故其诗独多其从小雅者六月采芑车攻吉日命将出师选徒讲武义亚于采薇出车也其从大雅者云汉崧高烝民韩奕江汉常武敬迓天威遇灾而惧既保南土遂城东方奄抚北国而终之以淮徐之役召伯先之天子继之革正僭王之罪而立中兴之基义亚于开豳荒岐作丰宅镐也小雅继吉日者自鸿鴈至无羊或为宣王之时或有幽王之诗悉不可攷要为小雅未逺于风故畿内歌谣皆附于小雅矣节南山至鼓钟东迁之诗也楚茨以后所谓豳雅者也东迁之诗不得入于大雅故与小雅相附豳雅则又自为部而附之以东都之诗者也此二编者亦始于朝端之制作而卒于畿内之谣俗其体与前雅皆相似是以同为小雅若大雅则虽有厉幽之诗而不得谓之谣俗虽与节南山诸篇辞义相近而不得夷于东迁盖有周召诸公称天述祖陈戒之遗意存焉虽在周衰天命未改则以为义亚于文王大明緜也
呦呦鹿鸣食野之苹我有嘉宾鼓瑟吹笙吹笙鼓簧承筐是将人之好我示我周行【户郎反】
鹿之为物也一鹿声呼则羣鹿皆至以兴贤者同声相应遭时以食于朝也鼓瑟堂上乐也吹笙堂下乐也承筐所以酬宾侑宾也人之好我犹言倘有爱我之心也祈其示我以当行之大路因燕防而欲闻贤者之善言也
呦呦鹿鸣食野之蒿我有嘉宾德音孔昭视民不恌君子是则是效我有防酒嘉宾式燕以敖
此则既闻其言观其动作威仪而賛美之言为君子者所当则其言而效其行也既燕而防敖未欲其速去也
呦呦鹿鸣食野之芩我有嘉宾鼓瑟鼓琴鼓瑟鼓琴和乐且湛我有防酒以燕乐嘉宾之心
凡燕其初礼饮而已终乃无算爵而令宾醉故首章者礼行而乐具宾之初筵也此则堂下之乐不作不以笙管乱人声独鼓瑟琴以尽宾主之欢使宾不徒享其仪而中心安乐焉盖既有周行之示我尤愿其好我于无穷所谓心乎爱矣遐不谓矣比之前两章乞言宪德者而益深也
鹿鸣三章○毛传云燕羣臣嘉宾也案汉儒以小雅之首为文王诗者虽未必尽然然此篇者则必文王之诗以四诗皆首文王故也文王既作灵台立辟雝以大兴文敎故多与贤臣燕饮讲论于其中俯有麀鹿仰有白鸟作者多因物以起兴此及振鹭之篇是也斯时内有后妃圣德寤寐求贤文王之尊贤于外者又如此是以琴瑟钟鼓之音朝寝相应而后圣以为乐而不淫其可谓至德也已矣
四牡騑騑周道倭迟岂不怀归王事靡盬我心伤悲四牡騑騑啴啴骆马【音姥】岂不怀归王事靡盬不遑啓处翩翩者鵻载飞载下【音户】集于苞栩王事靡盬不遑将父翩翩者鵻载飞载止集于苞王事靡盬不遑将母【满以反】
首言我心伤悲懐离忧也次言不遑啓处则劳且瘁后言不遑父母则尤情之切而不可弭防者盖曲体其私之至如此
驾彼四骆载骤骎骎岂不怀归是用作歌将母来谂言尔心之懐归者既然我是以作歌劳汝若有将母之事则来告我我当为汝宁其室家使无内念也独言将母者父防能自通扵君母则不能也
四牡五章○序言劳使臣之来也详味诗意乃使臣犹在行而遣劳之辞
皇皇者华【音敷】于彼原隰駪駪征夫每怀靡及
我马维驹六辔如濡载驰载驱周爰咨诹
诹访问也
我马维骐六辔如丝载驰载驱周爰咨谋【音媒】
谋计议也
我马维骆六辔沃若载驰载驱周爰咨度
度审处也
我马维骃六辔既均载驰载驱周爰咨询
询广问也始而访问以知之继而计议以图之终而审处以定之既详且慎矣犹恐众论有未周尽而复广其询问则庶乎事无过失矣非常存靡及之心者不能如此也或疑既谓之周则有广询之意矣然周以事言所谓每事问者也询以人言所谓询谋佥同者也如濡温柔也故以兴诹如丝条理也故以兴谋沃若和洽也故以兴度既均齐调也故以兴询皇皇者华五章○序言君遣使臣也自鹿鸣至此三篇皆盛世君臣宴劳之所为作后人乃被之乐章而自乡饮燕射皆用焉至于始入学者犹三肄之皆欲其早识君臣之义于初假乐而以诗敎也凡诗乐本末皆如此今言诗尽为乐章而作此或施扵颂则可而犹有不尽然者况风雅乎有虞之命夔者尽之是言诗乐之宗也
常棣之华鄂不韡韡凡今之人莫如兄弟
鄂承华者也兄弟同本而生如华鄂之相附
死丧之威兄弟孔怀原隰裒【古音蒲牟反】矣兄弟求矣脊令在原兄弟急难每有良朋况也永叹
脊令水鸟在原非所安故以兴患难飞鸣摇动急之象也况当与怳通怆然悲叹貌
兄弟阋于墙外御其务【左氏传作侮】每有良朋烝也无戎【疑古戎字有汝音故又训为汝此与常武首章竝当音汝】
烝盛气之貌虽愤于横逆而无不反兵之礼
丧乱既平既安且宁虽有兄弟不如友生
言常情也丧乱之时维兄弟相恤相救虽良朋有不能助者处乎安宁则徇朋友之欢而防兄弟者多矣
傧尔笾豆【古音田故反】饮酒之饫兄弟既具和乐且孺此下则言终兄弟之爱之道也人之幼也兄弟同羣饮食必俱相亲相思故曰孺慕也离居异食则意渐疏故必常陈酒食使兄弟具在则其和乐也且将如孺子时矣
妻子好合如鼓瑟琴兄弟既翕和乐且湛
湛耽也乐而不厌之谓人方未有妻子兄弟之爱无衰也有妻子则有间之者俱有妻子则又有交相间者兄弟之爱往往不终矣夫妻室各縁异姓之合不能与我齐心固恒情也兼于各子其子则视兄弟愈隔故必使妻子与我好合如琴瑟之同调而无异声则兄弟翕聚而不散其和乐也且将耽嗜以终身矣
宜尔室家【音始】乐尔妻帑是究是图亶其然乎
友兄弟以顺父母然后室家宜矣然欲宜尔室家者在乎乐尔妻帑妻帑不乐虽欲傧尔笾豆而德色谇语干糇必愆矣世俗之偷安而不察故欲其深究而熟图之此语诚然乎否也
常棣八章○序以为周公所作其极情理之至信非圣人不能道然所谓吊二叔之不咸汉儒防指夏商之末其说近是序遂以管蔡之事当之反覆篇中言兄弟急难御务发乎天性正与管蔡相反如谓诡辞以哀之则又无复劝戒之意故朱传但以燕饮兄弟为说文王之德刑于寡妻至于兄弟由闗雎以致麟趾之应故周公推以着训者如此他日急难御务之言不效于管蔡盖大舜不知象杀已之心也周公之过不亦宜乎
伐木丁丁鸟鸣嘤嘤出自幽谷迁于乔木嘤其鸣矣求其友声相彼鸟矣犹求友声矧伊人矣不求友生神之听之终和且平
伐木者将斲削以成材朋友之交将切劘以成德故三章皆以伐木起兴此章又复以鸟喻之言鸟鸣相呼出卑幽而上高明人之于友犹是也故人之求言如鸟之求声欲其相呼以相悟也忠告善道温厚而剀至则可谓和平矣虽使神之听之可也其惟直谅多闻古之益友乎
伐木许许酾酒有藇既有肥羜以速诸父宁适不来微我弗顾于粲洒埽陈馈八簋【音九】既有肥牡【莫九反】以速诸舅宁适不来微我有咎
此下两章因燕朋友而复召诸父昆弟也言伐木者举重劝力则有酒以相劳今既聚朋友而具肥牡矣然不可防诸父诸舅之亲而必速其毕至
伐木于阪酾酒有衍笾豆有践兄弟无逺民之失德干糇以愆有酒湑我无酒酤我坎坎鼓我蹲蹲舞我迨我暇【古音豫】矣饮此湑矣
衍寛也伐木者既下于阪则有酒以相寛今既聚朋友而践笾豆而兄弟尤不可以相逺有酒湑我以下设为兄弟之言也其言迨我暇矣犹之适不来之意也诸父诸舅尊者故非具牲俎不敢以致兄弟之亲则笾豆可共有酒无酒称其情焉可以合欢矣伐木三章○此盖因燕朋友而及亲戚之诗诗意与前篇实相首尾前篇言兄弟分形连气死生安危忧乐共之非朋友可比也似乎朋友之义缓而不亲者故复作为此篇言天伦所以立为朋友之意在乎德义相规学业相成虽生死患难之际未尝不尽其心力焉然伦之出乎天叙者本意则不为此也世衰道微故有同气而缓急相舍者覆赖朋友救助其流至扵疏其所亲而植私死党之风盛恩义倒置德业无闻于是先王肇修人纪之道荡然尽矣是故平居家室之间饮食宴乐虽朋友不在可也若朋友好防则兄弟未尝不存焉一则縁朋友之懽而念及亲亲者益笃一则资朋友之益而助扵亲亲者益多此两诗相为首尾之义也抑大伦有五夫妇其本也父子兄弟天属之恩也君臣朋友人合之义也父子则与君臣之分相较不以私恩废公义不以公义背私恩是鹿鸣四牡皇华之义也兄弟则与朋友之谊相较惧其防本然之恩而以义相夷也惧其废当然之义而以恩相狎也是常棣伐木之义也风首夫妇正其本也小雅开篇而君臣父子兄弟朋友之伦正焉夫然故可以反始追逺而推扵祖宗可以穷本极源而逹扵天地大雅与颂由此而兴而五诗之继以天保也为之兆矣子思言道自造端夫妇次及子臣弟友以终扵鬼神其夫子序诗之志乎○旧说诸父诸舅兄弟皆朋友也虽文意可通而理未周至盖诸父昆弟无择者也亲爱之而已矣朋友则择德焉今谓此无择乎则非所以言朋友也谓有择乎又非所以语亲亲也既谓之亲又谓之友名实乱矣故不如仍其本称以此篇之义与常棣相备者为善
天保定尔亦孔之固俾尔单厚【古音户】何福不除俾尔多益以莫不庶
言天之安定尔也亦甚固哉既使尔有専一淳厚之德以为受福之基故其使尔得亲贤之多助也亦济济克生而众盛焉以是知天之安定尔也自鸣以下五篇皆君所以燕享亲疏慰劳劝勉之所为作也诚心蔼恻而训辞深至可谓单厚矣亲贤交劝其为益也多矣故下所以答其意者如此
天保定尔俾尔戬谷罄无不宜受天百禄降尔遐福维日不足
戬谷尽善也躬至德之厚得人心之和善之至也是以动无不宜而百禄之多遐福之永自天申之不为限量也
天保定尔以莫不兴如山如阜如冈如陵如川之方至以莫不增
比喻以申上意上感下应皆谓之兴天所安定故上下莫不兴起自其德之单厚根深基固而不可拔山阜冈陵之象也自其益之多茹纳容受而不可穷川流増长之象也
吉蠲爲饎是用孝享禴祠烝尝于公先王君曰卜尔万寿无疆
又言祖考享之而助其福也
神之吊矣诒尔多福【古音方墨反】民之质矣日用饮食羣黎百姓徧爲尔德
又言庶民化之而助其福也夫诒尔多福者神也然人者神所凭依则扵庶民騐之盛世之民无驩虞者不识不知出入作息而已文貌之兴皆季世也是虽若无所助于君者然而淳气之积其所以为尔德者大矣
如月之恒如日之升如南山之寿不骞不崩如松柏之茂【音耄】无不尔或承
又比喻以申上意祖考祐之民风成焉是百世之基也故以为如月之上日之东升方昌而未艾如南山之无损无堕歴久而长存如松柏之旧萚未凋而孙枝已秀继继承承于不絶也是福之成也
天保六章○注疏朱皆以为臣下答前五篇之意大致然矣然五篇非一人一时之作就其后世用之以燕亲疏亦未必一日之事此篇之作又未决为前者之人否也惟盛世之君臣劳勉颂规矢赓遂斯固事之必然借非一时酬答而序诗者意则存焉不必据此以为疑端也
采薇采薇薇亦作止曰归曰归岁亦莫止靡室靡家玁狁之故不遑啓居玁狁之故
采薇采薇薇亦柔止曰归曰归心亦忧止忧心烈烈载饥载渴我戍未定靡使归聘
采薇采薇薇亦刚止曰归曰归岁亦阳止王事靡盬不遑啓处忧心孔疚【古音几】我行不来
三章皆言其春出而冬乃得归也首章言以玁狁之故而不得已扵役次三章乃道其思家之情如此先公后私之义
彼尔维何维常之华【音敷】彼路斯何君子之车戎车既驾四牡业业岂敢定居一月三捷
驾彼四牡四牡骙骙君子所依小人所腓四牡翼翼象弭鱼服【蒲北反】岂不日戒玁狁孔
此二章言师行战则务捷居则必戒应首章玁狁之
故
昔我往矣杨栁依依今我来思雨雪霏霏行道迟迟载渴载饥我心伤悲莫知我哀
应次三章忧思之意
采薇六章○旧说遣戍役之诗
我出我车于彼牧【古音墨转音枚】矣自天子所谓我来矣召彼仆夫谓之载【转音哉】矣王事多难维其【转音纪其反】矣我出我车于彼郊矣设此旐矣建彼旄矣彼旟旐斯胡不旆旆忧心悄悄仆夫况瘁
此二章叙其受命而出时也
王命南仲往城于方出车彭彭【音旁】旂旐央央天子命我城彼朔方赫赫南仲玁狁于襄
昔我往矣黍稷方华【音敷】今我来思雨雪载涂王事多难不遑啓居岂不怀归畏此简书
此二章叙其往而在军及归而在途时也
喓喓草虫趯趯阜螽未见君子忧心忡忡既见君子我心则降【户工反】赫赫南仲薄伐西戎
春日迟迟卉木萋萋仓庚喈喈采蘩祁祁执讯获丑薄言还归赫赫南仲玁狁于夷
此二章言其既归而所亲者相慰且两美其西戎玁狁之功也
出车六章○旧说劳还帅之诗
有杕之杜有睆其实王事靡盬继嗣我日日月阳止女心伤止征夫遑止
有杕之杜其叶萋萋王事靡盬我心伤悲卉木萋止女心悲止征夫归止
陟彼北山言采其王事靡盬忧我父母【满以反】檀车幝幝四牡痯痯征夫不逺
匪载匪来忧心孔疚【音几】期逝不至而多爲恤卜筮偕止会言近【古音记】止征夫迩止
前篇言忧心孔疚我行不来盖自恐行役之或死于事而不返也故此其室家念之曰岂其有他故而未尝载以来乎心懐此忧疑是以因愆期未至而恤转多
杕杜四章○旧说劳还役之诗旧说似以三篇为一事首未者盖因采薇出车皆有玁狁之事故也毛郑以为在文王时未足为据朱子阙其时世是已宣王卿士以南仲为太祖则大抵康王以前人也寻绎三篇辞意采薇似行者自作之诗出车似僚友相劳之诗杕杜似室家相劳之诗皆役毕功成还归之时也夫佳兵不祥之器虽以先王之世师以义动役不逾期然而离别之思怨旷之忧皆人情所不免亲其事者不嫌扵自言慰荐之者亦不逼以公义而夺其私恩文王四牡周公东山率由斯志至宣王诸诗徒侈其盛威于中国者而此意微矣序此于天保之后为训不亦大乎旧说于此意不相背故今不改
南陔
白华
华黍○旧说谓亾其辞朱子以为本无辞者据仪礼皆笙诗而云也由庚崇丘由仪亦然案乐有升歌者堂上之人声也小雅则鹿鸣四牡皇皇者华大雅则文王大明緜颂则清庙维天维清之类是也堂下则尊者以管有虞下管周礼大司乐亦下管是也卑者以笙乡饮酒燕射笙入是也今攷周人所谓管象管新宫者亦无其辞朱子之说盖其是与
鱼丽于罶鲿鲨君子有酒旨且多
鱼丽于罶鲂鳢君子有酒多且旨
鱼丽于罶鰋鲤君子有酒防且有【音以】
物其多矣维其嘉矣
物其防矣维其偕矣
物其有矣维其时矣
鱼丽六章○此必荐鱼宗庙之后燕饮之诗其后遂通用之
由庚
南有嘉鱼烝然罩罩君子有酒嘉宾式燕以乐
烝然盛貌罩罩者以罩罩之也下汕汕同
南有嘉鱼烝然汕汕君子有酒嘉宾式燕以衎
鱼丽篇是以鱼飨宾也此言南有嘉鱼者以下两章例之或是起兴
南有樛木甘瓠累之君子有酒嘉宾式燕绥之
以瓠累于樛木兴宾主之相得既乐以衎又从而安之言其情之长也
翩翩者鵻烝然来思君子有酒嘉宾式燕又【古音肄】思以鵻之来兴宾之再来再来则又燕之言其恩之数也
南有嘉鱼四章○与鱼丽同为燕饮之诗
崇丘
南山有台北山有莱乐只君子邦家之基乐只君子万寿无期
每章言南山北山所有兴盛世之能育材也
南山有桑北山有杨乐只君子邦家之光乐只君子万寿无疆
南山有北山有李乐只君子民之父母【满以反】乐只君子德音不已
此章申上两章之意所以能立邦家之基者作民父母故也所以能为邦家之光者德音不已故也
南山有栲北山有杻乐只君子遐不睂寿乐只君子德音是茂【音耄】
南山有枸北山有楰乐只君子遐不黄耉【古音矩】乐只君子保艾尔后【音户】
此两章又申首两章万寿之意然一曰德音是茂则所以为邦家之光者益盛一曰保艾尔后则所以为邦家之基者益固矣
南山有台五章○此诗当为下颂上之辞盖若所以答鱼丽嘉鱼者如天保次扵鹿鸣五篇之义由仪
蓼彼萧斯零露湑兮既见君子我心写【古音湑】兮燕笑语兮是以有誉处兮
誉处有声名也以其素有声名故与之写心笑语也下言德则誉之实
蓼彼萧斯零露瀼瀼既见君子爲龙爲光其德不爽寿考不防
不独写心笑语又且借为光宠以其德之不失至于寿考而能不防美其笃于为善也
蓼彼萧斯零露泥泥既见君子孔燕岂弟宜兄宜弟令德寿岂
兄弟谓羣诸侯也又见其和乐岂弟能与兄弟之国和合无间以此益知其德之夀考不防也故曰令德寿岂
蓼彼萧斯零露浓浓既见君子鞗革冲冲和鸾雝雝万福攸同
此锡之车马以荣之而又祝之也
蓼萧四章○序谓诸侯之诗朱传谓天子之诗以辞义观之朱传近是
湛湛露斯匪阳不晞厌厌夜饮不醉无归
湛湛露斯在彼丰草厌厌夜饮在宗载考
湛湛露斯在彼棘显允君子莫不令德
其桐其椅【古音于戈反】其实离离【音罗】岂弟君子莫不令仪【音俄】湛露兴泽也日晞然后露散以兴醉然后归丰草者露所聚以兴宗庙者恩泽所出美而棘恶以兴受泽者当勉为善桐椅有实故离离然以兴有实德者威仪客貌皆可观也
湛露四章○从旧说
彤弓弨兮受言藏之我有嘉宾中心贶之钟鼓既设一朝飨之
彤弓弨兮受言载之我有嘉宾中心喜之钟鼓既设一朝右【音以】之
彤弓弨兮受言櫜之我有嘉宾中心好之钟鼓既设一朝醻之
藏载櫜当从郑氏为诸侯受者
彤弓三章○从旧说○天保以上亲王朝也而以采薇出车杕杜继之蓼萧湛露亲诸侯也而以彤弓继之文武之道如循环然弛而不张文武不为也
菁菁者莪在彼中阿既见君子乐且有仪【音俄】
菁菁者莪在彼中沚既见君子我心则喜
菁菁者莪在彼中陵既见君子锡我百朋
泛泛杨舟载沈载浮既见君子我心则休
有山陵则草木无不茂有水则舟楫无不行有王者在上则人材之盛贤路之通亦犹是也
菁菁者莪四章○此诗当为下颂上之辞盖若所以答蓼萧三篇者
六月栖栖戎车既饬四牡骙骙载是常服【蒲北反】玁狁孔炽我是用急【急字非韵盐铁论引此作戒当从之戒古有入音纪力反】王于出征以匡王国
王于出征言以王命而出征也
比物四骊闲之维则维此六月既成我服【蒲北反】我服既成于三十里王于出征以佐天子
四牡修广其大有颙薄伐玁狁以奏肤公有严有翼共武之服【蒲北反】共武之服以定王国
玁狁匪茹整居焦获侵镐及方至于泾阳织文鸟章白旆央央元戎十乘以先啓行【户郎反】
戎车既安如轾如轩四牡既佶既佶且闲薄伐玁狁至于大原文武吉甫万邦爲宪
吉甫燕喜既多受祉来归自镐我行永久【音几】饮御诸友炰鼈脍鲤侯谁在矣张仲孝友【音以】
首章言玁狁孔炽四章则正言其罪也二三章言车马之壮薄伐玁狁五章则正言其功也六章乃言功成受恩于朝燕饮扵家之事
六月六章○玁狁内侵宣王命尹吉甫伐之功成而归其僚友作诗美焉
薄言采芑于彼新田【与千协】于此菑畆【满以反】方叔涖止其车三千师干之试方叔率止乘其四骐四骐翼翼路车有奭簟茀鱼服钩膺鞗革
师干之试言此三千之车皆习于行阵者
薄言采芑于彼新田于此中乡方叔涖止其车三千旂旐央央方叔率止约軝错衡【古音户郎反】八鸾玱玱服其命服朱芾斯皇有玱葱珩【古音户郎反】
鴥彼飞隼【古音之水反】其飞戾天【与千协】亦集爰止方叔涖止其车三千师千之试方叔率止钲人伐鼓陈师鞠旅显允方叔伐鼓渊渊振旅阗阗
蠢尔蛮荆大邦爲雠方叔元老克壮其犹方叔率止执讯获丑戎车啴啴啴啴焞焞【他屯反与啴协】如霆如雷【与威协】显允方叔征伐玁狁蛮荆来威
采四章○荆蛮背叛宣王命方叔征之亦僚友美其成功也○据此为宣王之事而上推之采薇三篇为文武成康之世无疑矣
我车既攻我马既同四牡庞庞【古音龙】驾言徂东
田车既好四牡孔阜东有甫草驾言行狩
之子于苗选徒嚣嚣建旐设旄搏兽于敖
驾彼四牡四牡奕奕赤芾金舃防同有绎
言来朝之诸侯皆从猎非正行防同之礼也
决拾既佽【与柴协】弓矢既调射夫既同助我举柴【此章首尾为韵】四黄既驾两骖不猗【于戈反】不失其驰【古音陀】舍矢如破四黄则是兼两服两骖也而只云两骖不猗者两服居中易于控勒骖则在外故有防环胁驱以制其出入不使偏倚
萧萧马鸣悠悠旆旌徒御不惊大庖不盈
不惊不盈须依朱传盖逐禽争禽则喧哗而惊也
之子于征有闻无声允矣君子展也大成
郑氏云晋人伐郑陈成子救之舍扵栁舒之上去谷七里谷人不知可谓有闻无声矣愚案徒御不惊大庖不盈是易所谓失前禽也有闻无声是易所谓邑人不诫也大成者言田猎之礼成也
车攻八章○从旧说
吉日维戊【古音耄】既伯既祷田车既好四牡孔阜升彼大阜从其羣丑
吉日庚午既差我马【音姥】兽之所同麀鹿麌麌漆沮之从天子之所
禹贡云漆沮既从言二水从渭而东也则此当是漆沮入渭处
瞻彼中原其祁孔有【音以】儦儦俟俟或羣或友【音以】悉率左右【音以】以燕天子
悉率左右当从传笺为驱禽兽在左右以待天子之射
既张我弓既挟我矢发彼小豝殪此大兕以御宾客且以酌醴
吉日四章○此与上篇若为一时之事则田于漆沮非东都也徂东者地自在镐京之东耳甫草犹言甫田亦未必郑之圃田也但非大义所闗姑从旧说
鸿鴈于飞肃肃其羽之子于征劬劳于野【神与反】爰及矜人哀此鳏寡【古音古】
矜人即鳏寡也言已所与偕者皆鳏寡之人而相哀也
鸿鴈于飞集于中泽之子于垣百堵皆作虽则劬劳其究安宅
虽则劬劳追其初也百堵皆作故安宅
鸿鴈于飞哀鸣嗸嗸维此哲人谓我劬劳维彼愚人谓我宣骄
哀鸣兴已作歌也传曰沐浴膏泽而歌咏勤苦不知者以为骄也
鸿鴈三章○从旧说
夜如何其夜未央庭燎之光君子至止鸾声将将夜如何其夜未艾庭燎晣晣君子至止鸾声哕哕夜如何其夜乡晨庭燎有煇君子至止言观其旂【古音芹】庭燎三章○从旧说宣王之初侧身勤政自六月至此并大雅诸篇观之虽不能躬文武之德抑可谓有志之主矣其后因武竞而志衰故此自沔水以下雅自角弓以下虽未能必指为宣王事而考其世似之周人以为贪天祸者厥有由矣故曰武不可重
沔彼流水朝宗于海鴥彼飞隼载飞载止嗟我兄弟邦人诸友【音以】莫肯念乱谁无父母【满以反】
沔彼流水其流汤汤鴥彼飞隼载飞载扬念彼不迹载起载行【户郎反】心之忧矣不可弭防
鴥彼飞隼率彼中陵民之讹言宁莫之惩我友敬矣谗言其兴
首章言水必朝宗于海以兴在位者惟王室是依也隼必有止以兴在位者必有安身之道也次章言水未得所归则其流汤汤隼未得所止则载飞载邦人诸友不以为念而念之者至扵坐立不安忧不自弭矣末章又舍流水而言飞隼以其卒然而至中陵必有弹射之者兴乱世为讹言者之众我友其可不敬谨以防谗言之兴乎
沔水三章○朱传曰此忧乱之诗也
鹤鸣于九皋声闻于野【神与反】鱼潜在渊或在于渚乐彼之园爰有树檀其下维萚他山之石可以爲错
鹤鸣在隂声必逺闻诚之不可掩也鱼有潜见迹之不必同也孔子曰君子居其室出其言善则千里之外应之况其迩者乎又曰君子之道或出或处防黙防语此诗之指盖扵圣言有合也园中树檀而其下有萚焉尊贤容众之喻也石虽粗厉可以磨错横逆自反之比也由前二者则中孚之必应同心之必合不待求之而自至矣由后二者则善人者不善人之师不善人者善人之资不待逺之而自化矣四者皆修身进德之要而形于论交取友待人接物之间者也
鹤鸣于九皋声闻于天鱼在于渚或潜在渊乐彼之园爰有树檀其下维谷他山之石可以攻玉
鹤鸣二章○此诗不知何为而作而其言甚富如序说则狭矣
祈父予王之爪牙【音吾】胡转予于恤靡所止居
祈父予王之爪士胡转予于恤靡所底止
祈父亶不聪胡转予于恤有母之尸饔
祈父三章○军士困于久役而怨苦之诗
皎皎白驹食我场苗絷之维之以永今朝所谓伊人于焉逍遥
皎皎白驹食我场藿絷之维之以永今夕所谓伊人于焉嘉客
于焉者将行而暂款之之辞也
皎皎白驹贲然来思尔公尔侯逸豫无期慎尔优防勉尔遁思
相与壮其行也言不必以下位为恨设或以尔为公为侯则所苦有大焉者而逸豫不可期矣故有劝尔以优防迟留者不可不慎而勉决以遁去可也
皎皎白驹在彼空谷生刍一束其人如玉毋金玉尔音而有遐心
朋友之好欲其虽去而音问常通也
白驹四章○贤者将隐别扵其友而其友赠之之辞古之人有相戒以勤者当其軄则不得去而尽扵义有相慰以逸者适其时则可以去而获其心也君子扵去处之间惟其宜而已矣
黄鸟黄鸟无集于谷无啄我粟此邦之人不我肯谷言旋言归复我邦族
黄鸟黄鸟无集于桑无啄我粱此邦之人不可与明【弥郎反】言旋言归复我诸兄
黄鸟黄鸟无集于栩无啄我黍此邦之人不可与处言旋言归复我诸父
黄鸟三章○此诗所谓比者盖以黄鸟之不集不啄比已之不留食扵此邦也
我行其野蔽芾其樗昬姻之故言就尔居尔不我畜复我邦家【音姑】
我行其野言采其蓫昬姻之故言就尔宿尔不我畜言归思复
我行其野言采其葍【古音方墨反】不思旧姻求尔【今本误作我依唐石经改正】新特诚不以富【古音方二反】亦只以异
自责其来之辞也乡党有旧姻今我舍之而来求尔新匹意谓能恤我之贫也尔不我畜是不足以富而只自觉其去旧就新之可异耳栁下恵云枉道而事人何必去父母之邦似当以二语属此因下皆有齐景公而误也
我行其野三章○与黄鸟同意皆民不安居之騐也自鹿鸣以下至吉日大扺皆朝廷朝防燕劳师田之诗雅之正体也鸿鴈以下襍以谣俗矣盖文武成康时畿内之诗入扵二南其后附于小雅西畿所得者在此东畿所得者在于雅之终说具王风
秩秩斯干幽幽南山如竹苞矣如松茂【音耄】矣兄及弟矣式相好矣无相犹矣
似续姚祖筑室百堵西南其户爰居爰处爰笑爰语卑者之居东房西室房户在东室户亦偏东是西南无户也尊贵者有东西两房则西南有户特表出之以明为尊贵者之居但不必其天子也
约之阁阁椓之槖橐风雨攸除鸟鼠攸去君子攸芋如跂斯翼如矢斯棘如鸟斯革【音棘】如翚斯飞君子攸跻殖殖其庭有觉其楹哙哙其正哕哕其冥君子攸宁下莞上簟乃安斯寝乃寝乃兴乃占我梦【莫滕反】吉梦维何维熊维罴【古音波】维虺维蛇【音陀】
大人占之维熊维罴男子之祥维虺维蛇女子之祥乃生男子载寝之牀载衣之裳载弄之璋其泣喤喤【古音皇】朱芾斯皇室家君王
朱芾斯皇祝之也室家君王言其为家之严君也
乃生女子载寝之地【古音陀】载衣之裼载弄之瓦无非无仪【音俄】唯酒食是议【古音鱼贺反】无父母诒罹【音罗】
若将来不能修其妇道则贻父母忧矣
斯干九章○旧以为宣王作室诵味诗意殆不然也盖当时卿大夫有成室者而僚友美之犹有取焉者以其妣祖之续兄弟之爱生男生女之义可谓善颂善祷云尔自沔水以下大扺非朝廷之诗也
谁谓尔无羊三百维羣谁谓尔无牛九十其犉尔羊来思其角濈濈尔牛来思其耳湿湿
或降于阿或饮于池【音陀】或寝或讹尔牧来思何蓑何笠或负其糇【古音胡】三十维物尔牲则具
尔牧来思以薪以蒸以雌以雄【古音于陵反】尔羊来思矜矜兢兢不骞不崩麾之以肱毕来既升
牧人乃梦众维鱼矣旐维旟矣大人占之众维鱼矣实维丰年旐维旟矣室家溱溱
众维鱼谓鱼之多也旐维旟谓建旟之处又有旐也无羊四章○旧以为宣王考牧者于文义中亦无以见恐亦牧者能于其軄而人美之之辞
诗所卷三

[book_title]卷四
钦定四库全书
诗所卷四
大学士李光地撰
小雅二
节彼南山维石岩岩赫赫师尹民具尔瞻忧心如惔不敢戏谈国既卒斩何用不监
民具瞻之而忧不敢言忧其恶而惮其威也国既斩灭矣而不知以前祸为监乎盖作于平王之初世而追斥幽王也
节彼南山有实其猗【于戈反】赫赫师尹不平谓何天方荐瘥丧乱多民言无嘉憯莫惩嗟
猗倚也实或恐石字之误岩岩兴其位之尊猗兴其心之偏也言尹氏用心不平以召天灾致民怨而曾不知惩创也嗟叹辞也
尹氏大师维周之氐秉国之均四方是维天子是毗俾民不迷不吊昊天不宜空我师
言其任至重而不能称末乃呼天愬之言天何不悲悯斯民使斯人在位以穷匮我众乎
弗躬弗亲庶民弗信弗问弗仕勿防君子式夷式已无小人殆琐琐姻亚则无膴仕
言凡行政非身平之则不亲庶民亦不信也凡用人非咨询者则不可仕其贤否岂可以欺君子哉故戒之曰用平当以已身亲之无任小人而为所殆官人则当合于众论而勿私其亲党可也
昊天不佣降此鞠讻昊天不惠降此大戾君子如届俾民心阕君子如夷恶怒是违
佣常也言天道失常而降此穷凶天心不顺而降此大异莫非人事之致而已君子为政果能事事躬至而亲平之则民心庶几稍息而怨怒逺所以囘天者在此矣
不吊昊天乱靡有定式月斯生俾民不宁忧心如酲谁秉国成不自爲政卒劳百姓
不自为政即所谓不躬不亲任用小人而信姻亚也
驾彼四牡四牡项领我瞻四方蹙蹙靡所骋
方茂尔恶相尔矛矣既夷既怿如相醻矣
方其作威之时使人视之如戈矛然可畏之甚也及其溺于小人而夷且怿则不啻如相醻然心之不平盖至于此
昊天不平我王不宁不惩其心覆怨其正
大臣肆恶则昊天为之不平天子为之不安矣犹不自惩而怨人之正已者亲小人则疾君子其势然也
家父作诵以究王讻式讹尔心以畜万邦【古音博工反】王讻者乱王政之人也式讹尔心犹望尹氏之能改化以従善也
节南山十章○平王承幽之乱不能自强扵政而所任用世臣又皆亲近邪慝怙势作威之人灾变屡生民心离叛此王业所以遂衰而周之不能复西也此家父即春秋桓公时来求车者所刺尹氏则春秋书其卒于隠公之世者是也旧以为刺幽王之诗则家父不应至桓公时犹存且首章云国既卒斩其为西周既灭明矣故韦昭以为平王时作者得之○正义曰家父吉甫诗辞自有名字其余有名者他书记有之故序得据之而言其不言者皆不知也或云大夫者止知是大夫所作不得姓名也又诸言姓名爵諡者皆是王朝公卿大夫緜蛮谓士为防臣不言姓名推此则太子之傅及寺人谭大夫不言姓名亦为防也变风惟七月防鸮言周公所作其余皆无作者姓名亦以诸侯之大夫官位亦防故皆无见姓名者惟鲁人作颂非常特详其事言行父请周史克作颂耳不然岂变风百有余篇作者不知一人也案正义此论亦可以证部分二雅之例防者所作尽入小雅为其未离乎风谣也公卿者入大雅以其有陈戒之遗意节南山以下五篇闻政者所作决非防者而在小雅故知为东迁之诗不编入大雅故也
正月繁霜我心忧伤民之讹言亦孔之将念我独兮忧心京京【音疆】哀我小心癙忧以痒
覩时之乱小人则倡为讹言耳惟君子忧伤以至扵病也
父母生我胡俾我瘉不自我先不自我后【音户】好言自口【古音苦】莠言自口忧心愈愈是以有侮
小人不知忧国之心肆为讹言而反以是侮君子也
忧心惸惸念我无禄民之无辜并其臣仆哀我人斯于何从禄瞻乌爰止于谁之屋
是时周京已入于秦故有止于秦而不来者有散在列国者与为人臣仆无异故自哀其将何所従而何所止也
瞻彼中林侯薪侯蒸民今方殆视天梦梦【莫滕反】既克有定靡人弗胜有皇上帝伊谁云憎
蒙上章之意言臣民憔悴如此故起兴扵中林之草木薪蒸茂蔚以伤今之不然也危乱之世人不信天然其究也天命不僭无私好恶而惟人所召耳今时事如此而莫知畏威者此讹言所以日盛而君子所以独忧也
谓山盖卑爲冈爲陵民之讹言宁莫之惩召彼故老讯之占梦【莫滕反】具曰予圣谁知乌之雌雄【于陵反】
以山之最卑者而曰冈陵犹以衰替之朝而侈曰明盛此小人所造讹言以诬防其君者谁能知而惩之哉所以有时亦召故老然不咨诹政事但问以占梦而已乱世不修人事而贪符瑞往往若斯如前篇筑室牧畜皆使大人占之则风尚之来久矣至于时事得失莫不自为贤圣君子小人之是非孰能辨之不知乌之雌雄故乌亦徬徨而不知所爰止也
谓天盖高不敢不局【局不与蹐为韵未详】谓地盖厚不敢不蹐维号斯言有伦有脊哀今之人胡爲虺蜴
局蹐者畏天之威谨慎之至此非讹言也而曾莫肯聴之以安为虺蜴此必有为天所胜之一日矣
瞻彼阪田有菀其特天之扤我如不我克彼求我则如不我得执我仇仇亦不我力
阪田犹有特生之木何天不容有独行之人而使我危扤不安如是哉盖朝廷之求我也惟恐其不得既而拘縻之固亦未尝使我得尽其力也此所谓召彼故老讯之占梦者进退两穷故以为天之扤我也
心之忧矣如或结之今兹之正胡然厉矣燎之方扬宁或灭之赫赫宗周裦姒烕之
心之忧乱愈深而政之暴戾日甚其意以为燎之方扬莫能灭之乎然赫赫之周裦姒则既烕之矣此天之所以可畏而后事之师也据此言则为东迁之诗无疑
终其永怀又窘隂雨其车既载乃弃尔辅载输尔载将伯助予
承上章言裦姒烕周正如天之清明而逢隂雨也我今长怀其终恐复为隂雨所窘所以忧心如结者此也逮天之未隂雨而求辅以自固可矣如车行而弃辅及覆坠而后欲其助也不亦晚乎
无弃尔辅员于尔辐【方墨反】屡顾尔仆不输尔载终逾絶险曾是不意
又申上意言能无弃辅则可以逾絶险矣曾可忽焉而不以为意乎
鱼在于沼亦匪克乐潜虽伏矣亦孔之炤忧心惨惨念国之爲虐
君子之居乱朝如鱼之在沼也岂其所乐哉盖在无知者则乐其所以亾耳然乱几虽伏而理甚昭著欲不忧而乐也岂可得哉
彼有旨酒又有嘉殽洽比其邻昬姻孔云念我独兮忧心慇慇
申上意言众乐而已独忧也
佌佌彼有屋蔌蔌方有谷民今之无禄天夭是椓【古音啄】哿矣富人哀此惸独
佌佌蔌蔌者小人也方安其居而食其禄独此下民天乃夭死而椓丧之富者犹可仅存惸独则可哀甚矣此政之暴国之虐之所致终篇言忧心者以此正月十三章○大夫忧平王政乱之诗盖一时谗佞以讹言闭锢王心虽或羁縻君子而不一行其言以收其用也是以周虽仅存而夷于小邦去危亾无几耳此则平王之罪观节南山以下至于鼓钟可知矣
十月之交朔日辛卯日有食之亦孔之丑彼月而防此日而防今此下民亦孔之哀
以日之食而防兴君弱臣强王室将衰也
日月告凶不用其行【户郎反】四国无政不用其良彼月而食则维其常此日而食于何不臧
天变可畏有人事修救则免矣四国无政此下民所以可哀而告凶不臧之象成也
震电不宁不令【古音力珍反】百川沸腾山冢崒崩高岸爲谷深谷爲陵哀今之人胡憯莫惩
又言诸灾变之多也未必皆十月事总言之耳
皇父卿士番维司徒家伯冢宰仲允膳夫棸子内史蹶维趣马【音姥】楀维师氏豓妻煽方处
豓妻言其时自宰执以下皆竞为淫乐耳非斥裦姒也旧说以为幽王之诗果尔则裦姒为乱本当如大雅瞻卭探本言之不应叙于诸臣之后且通篇责臣下之辞多决非幽王诗也
抑此皇父岂曰不时胡爲我作不即我谋【音媒】彻我墙屋田卒污莱曰予不戕礼则然矣
皇父不以其时而作都治宅壊人之居荒人之田尚自以为非戕害也典礼当如此耳所谓我者代为民之辞也
皇父孔圣作都于向择三有事亶侯多藏不憗遗一老俾守我王择有车马以居徂向
向在东都畿内是时周既东迁故皇父食采于此而作都也三事者司徒司马司空之属也古者天子六卿公侯以下皆备三卿司徒主众司马行法司空治事故周公虽定六典而以立政告王犹曰任人凖夫牧作三事也冢宰体大宗伯道尊非天子不敢备司防则古者与司马一官也以后言三事者皆指此皇父天子之卿比外公侯故得具三有事乃皆择王朝之富者以自随而不留一旧人以供王事其骄且専如此盖自宣王之末以平淮徐之功自矜故上下畏之莫敢指议所谓孔圣者也
黾勉从事不敢告劳无罪无辜谗口嚣嚣下民之孽匪降自天噂沓背憎职竞由人
言已之在朝劳苦而忧谗害是国多小人而无任事者可知故叹息言灾异之孽非従天降也羣聚襍沓相背相憎徇私防公孽由人作矣
悠悠我里亦孔之痗四方有羡我独居忧民莫不逸我独不敢休天命不彻我不敢效我友自逸
我里者所居之里也首章言下民亦孔之哀此举我里以槩其余也心存百姓之疾苦故人富而我匮人逸而我劳性固如是命实为之天命我者与众人不均我宁安扵忧劳而岂敢效人自逸哉盖若为怨天之辞而所以自处者卓矣
十月之交八章○首三章言天变也次三章言人事也后二章述已忧也天灾地变以日月为重小人在位以皇父为宗书言卿士维月师尹维日然则日月告凶皇父召之矣列卿效之乐以慆忧凶德参防国能无衰乎惟畏威之君子甘于劳苦情见乎辞也
浩浩昊天不骏其德降丧饥馑斩伐四国昊【今本误作旻依唐石经改正】天疾威弗虑弗图舍彼有罪既伏其辜若此无罪沦胥以铺
言天降灾于上也
周宗既灭靡所止戾正大夫离居莫知我勚三事大夫莫肯夙夜【音豫】邦君诸侯莫肯朝夕庶曰式臧覆出爲恶言人离散于下也正大夫者正卿也离居如皇父作都于向是也三事大夫卿之贰也莫肯夙夜如皆従皇父于向不守我王是也邦君诸侯几内五等之爵也朝夕者以时朝觐防朝见或夕见也其自逺于天子如此庶曰防者其为善于外乎然出视所为则不惟无能补救于王之不善而反至于恶矣罪之之深也
如何昊天辟言不信如彼行迈则靡所臻凡百君子各敬尔身胡不相畏不畏于天
申首两章之意也辟言法言也若迪吉逆凶福善祸淫之类是也天既降丧则有罪无罪混然同归法言不可信矣曹植云崩城陨霜臣始信之以臣心况徒虚语耳皆无聊而怨天之辞也卒乃返之人事谓是诸君子不能敬身以畏人畏天故也不畏天而召天怒命之靡常固其所矣岂真辟言之不信哉
戎成不退饥成不遂曾我御憯憯日瘁凡百君子莫肯用讯【当作谇与墓门同】听言则荅谮言则退
亦申首两章之意也遂成也冦戎竞起而乱不退饥馑荐臻而岁不遂凡我亲近之臣忧深而至于瘁矣而凡百君子莫肯以告王者惟听王之言则顺而答之遇有譛言则退而避之苟自逺害以为身图而已此所以至于离居而莫肯夙夜也然其不畏人畏天也不亦甚哉
哀哉不能言匪舌是出维躬是瘁哿矣能言巧言如流俾躬处休
维曰于仕孔棘且殆云不可使得罪于天子亦云可使怨及朋友【音以】
前章所以责在位者至矣此两章又若代为自觧之词言非不欲为天子言也非不欲为天子使也顾今所谓能言可使者自有其人其抱区区之忠者则皆所谓不能言不可使者也将为其不能言不可使者与则身受其瘁而罪且及之将为其能言可使者与躬虽处休而朋友交谪矣两无适従故甘心于莫肯用讯莫肯夙夜以自絶逺也
谓尔迁于王都曰予未有室家【音姑】鼠思泣血无言不疾昔尔出居谁从作尔室
卿大夫以下既多离居防劝之移于王城则以新都未有室家为觧然其忧思泣血语皆疾痛所谓无家者非实情也故诘之曰尔之出居于外谁为尔作室哉总前六章之意而终责以无君臣之义也
雨无正七章○此诗直言周宗既灭则非幽王之世明甚且在幽王时宜曰还不宜曰迁宜曰退不宜曰出若食采者则在朝在邑皆有官舍未有室家之对谁作尔室之难皆无辞理也故为平王时在位者相责无疑
旻天疾威敷于下土谋犹囘遹何日斯沮谋臧不从不臧覆用我视谋犹亦孔之卭
潝潝訿訿亦孔之哀谋之其臧则具是违谋之不臧则具是依我视谋犹伊于胡底【今本作底误】
此两章言上之听谋犹者不明也
我龟既厌不我告犹谋夫孔多是用不集【朱子従韩诗作就当従之】发言盈庭谁敢执其咎如匪行迈谋是用不得于道哀哉爲犹匪先民是程匪大犹是经维迩言是听维迩言是争如彼筑室于道谋是用不溃于成
此两章言下之为谋犹者不善也惟听之者不明故谋之者不善盖既以迎合为心则但计目前之依违而不顾事后之成败但取不忤扵当世而不复追师于旧典矣身不任咎如不行而坐计程也事不师古如筑室而谋诸路也
国虽靡止或圣或否民虽靡膴或哲或谋【音媒】或肃或艾如彼泉流【今本误作流泉依唐石经改正】无沦胥以败
不敢暴虎不敢冯河人知其一莫知其他战战兢兢如临深渊如履薄冰
此两章惧善类之及于害也政之乱国之无人既若此矣然犹有圣贤之徒在焉异日有用之者则政兴矣当此谗贼之世惧其如渉乱流而胥沦以尽也君子处此有忧世之心而不敢轻为犯患之事人知其避祸以全身耳不知其为国家计者逺也后世如东汉之末其君子可谓暴虎冯河死而无悔者矣身之既烬而国従之故郭泰有殄瘁之伤董卓曹操无頋忌之意易曰硕果不食又曰拔茅茹以其彚贞吉亨而夫子賛之曰民所载也志在君也呜呼知此义者则知小旻小宛战战兢兢之心大雅既明且哲以保其身之道矣
小旻六章○自节南山至此其忧时之辞至矣然与刺厉幽者言之轻重缓急殊科盖平王固昬乱其防虐威熖则未至如厉幽之烈也故数诗者责臣下之辞多惟推本则自王之不能自强而失道耳如处厉幽之世而所以责师尹皇父百有位者如此其深恐非情理与事实也
宛彼鸣鸠翰飞戾天我心忧伤念昔先人明发不寐有懐二人
鸣鸠戾天兴人之自振奋也忧念父母则自振奋以祈成立者自不能已也
人之齐圣饮酒温克彼昬不知壹醉日富【方二反】各敬尔仪天命不又【音肄】
言不可安于逸豫祸福无端天命无常不再来也
中原有菽庶民采之螟蛉有子蜾臝负【古音房以反】之敎诲尔子式谷似之
言成立之道勤则能获其所资习则能移其所性三者皆兴而比也
题彼脊令载飞载鸣我日斯迈而月斯征夙兴夜寐无忝尔所生
脊令飞鸣摇动兴人不敢自安自夕逹明以懐思之则当夙兴夜寐以求无忝焉申首章之意也
交交桑扈率场啄粟哀我塡寡宜岸宜狱握粟出卜自何能谷
桑扈而啄粟塡寡而岸狱失所甚矣世乱而祸将及身不特豫忧天命之不又也是以问卜以求善道申次章之意也
温温恭人如集于木惴惴小心如临于谷战战兢兢如履薄冰
温温之不足而惴惴惴惴之不足而战战兢兢岂独逺祸乃修身之要也习与性成则敬尔仪而齐圣可几矣申三章之意也
小宛六章○此诗之意朱独得之后三章申前三章之意然言愈危而意愈廹其所处之时世可知其兴物曰鸣鸠又曰脊令又曰桑扈始也志在高举既而有动摇急难之象困穷失所之忧也君子遇险则修德颠沛必扵仁凡其孶孳毙而后已者不敢以父母之身行殆也故曾子临终而引此诗古之孝子其用心一而已矣
弁彼鸒斯归飞提提民莫不谷我独于罹【音罗】何辜于天我罪伊何心之忧矣云如之何
鸒鸦属也能孝其亲故以兴已
踧踧周道鞠爲茂草我心忧伤惄焉如捣假寐永叹维忧用老心之忧矣疢如疾首
周道大路也大路而荒芜不可行喻已生王家而穷无所归
维桑与梓必恭敬止靡瞻匪父靡依匪母【满以反】不属于毛不离于里天之生我我辰安在
言人皆有父母而已独见弃故哀其生之不辰也
菀彼栁斯鸣蜩嘒嘒有漼者渊萑苇淠淠譬彼舟流不知所届心之忧矣不遑假寐
言防虫草木皆得所而已无所依归
鹿斯之奔维足伎伎雉之朝雊尚求其雌譬彼坏木疾用无枝心之忧矣宁莫之知
鹿舒行以俟羣雉登鸣而求耦今已母子夫妻不能相保如坏木之无枝叶也
相彼投兔尚或先之行有死人尚或墐之君子秉心惟其忍之心之忧矣涕既陨之
自哀无所投命而死亾将莫之恤
君子信谗如或醻之君子不惠不舒究之伐木掎【古音居我反】矣析薪拖【古音徒可反】矣舍彼有罪予之佗矣
怨王聴谗如饮甘信诬不缓察如伐木者不顾其倾析薪者不顺其理舍有罪者而亲信之反以其子为他人也
莫高匪山莫浚匪泉君子无易由言耳属于垣无逝我梁无发我笱我躬不阅遑恤我后【音户】
此君子犹言凡百君子非斥幽王也山水之高深而人至之兴虽隂宻之地而人窥之当日太子必以漏言得罪故以戒他人勿蹈已之危辙意与邶风谷风同也
小弁八章○案此东迁以前诗也而序于此者平王亲遭幽王之乱而无能改其德故节南山之诗曰国既卒斩何用不监正月之诗曰终其永懐又窘隂雨十月之诗曰胡憯莫惩又曰豓妻煽方处雨无正之诗曰庶曰式臧覆出为恶皆伤其以乱继乱目视幽王裦姒淫昬败亾之祸而君臣上下恬然无鉴戒惩儆之心也母子被谗废弃忧伤如此而复甘受佞人使忠直者罹殃巧言何人斯巷伯三诗皆是也故在王风曰有兔爰爰雉离于罗当日以身为戒而曰恤我后者安在哉是故序诗者次疾谗之篇以此为首周不复兴于此决矣谷风以下士民愁怨皆其效也
悠悠昊天曰父母且无罪无辜乱如此怃昊天已威予慎无罪昊天泰怃予慎无辜
怃怃然伤心之貌
乱之初生僭始既乱之又生君子信谗君子如怒乱庶遄沮君子如祉乱庶遄已
谗言僭忒而容之于始此乱之阶也如能怒而惩之则乱固沮而不生矣既乃聴信之扵后此乱之成也如能不信其所谗者而加福焉则乱犹可以止也
君子屡盟【古音弥郎反】乱是用长君子信盗乱是用暴盗言孔甘乱是用餤匪其止共维王之卭
谗言之入由疑心生也故推本于屡盟为谗之人皆欲倾害家国者也故斥言之为盗然所以取王之信者其言甚甘耳害国之言实非甘防之供惟王有心病疑疾之故止当作旨
奕奕寝庙君子作之秩秩大猷圣人莫之他人有心予忖度之跃跃毚兔遇犬获之
寝庙者严肃光明之地大猷者正大逺之谋君子齐敬故能作寝庙圣人通明故能定大猷人心如是未有谗佞至而不能察者也易曰德行恒易以知险恒简以知阻人之情伪防暧其为险阻多矣吾又以险阻之心御之非特不能察见且将堕其欺防之中而与为化也故惟易简者知险阻如太阳之无翳物明镜之无匿形也君子诚能去其疑心如寝庙之洞逹法大猷之逺深则一切幽暗暧昧之态浅近苛细之言如见其肺肝然兔虽善于狡脱而遇犬则获之矣今不能然故曰维王之病也
荏染柔木君子树之往来行言心焉数之蛇蛇硕言出自口【音苦】矣巧言如簧顔之厚【音户】矣
荏染柔木以兴善柔便佞者也君子恶强梗正直者而惟柔木之树故心数其所出入告君者亦能蛇蛇而为大言且言之巧而甚可聴出诸口而不怍厚其顔而不知兹所谓盗言孔甘者与
彼何人斯居河之麋无拳无勇职爲乱阶既防且尰尔勇伊何爲犹将多尔居徒几何
河之麋者东都河洛之干谗人所居也拳勇以喻势力防尰以喻病败言汝亦有何势力徒能以谗巧为乱阶耳愆过多端身将病败起而为谋者方多如汝之辈者岂少哉盖小人之卒未有不自相倾害者然当其合并以危君子则莫之思也
巧言六章○序谓大夫伤于谗而作首呼天而诉之末斥其人而悟之中间则归过于王也
彼何人斯其心孔艰胡逝我梁不入我门伊谁云从维暴之云
不斥暴公而疑其従者乃谓従暴公以来盖婉辞也梁在邶风与前小弁篇对笱而言则当为鱼梁此对门言则当为门外之桥梁也文同而义异
二人从行谁爲此祸胡逝我梁不入唁我始者不如今云不我可
二人已与暴公也谁为此祸疑之也不入唁我则有可疑之迹矣然追其初之相然可则不应有今日韩愈所谓将疑断还否也
彼何人斯胡逝我陈我闻其声不见其身不愧于人不畏于天
彼人不但过我梁又尝至我庭矣然亦但致声问而不相见岂不以有愧畏于心乎是可疑之迹弥显也
彼何人斯其爲飘风【方凢反】胡不自北胡不自南胡逝我梁只搅我心
兴飘风者蒙上闻声不见身之意言风岂不自北乎岂不自南乎时往时来但有声无形耳搅者疑惑之深至于烦乱也
尔之安行亦不遑舍【古有舒暑怒三音】尔之亟行遑脂尔车壹者之来云何其盱
过梁入陈而不相见以行亟为辞也然又遑暇脂车则非亟矣终望其一来以释我疑也
尔还而入我心易也还而不入否难知也壹者之来俾我只也
去既以亟为辞还犹可入尚望其一来以安我心也
伯氏吹壎仲氏吹箎及尔如贯谅不我知出此三物以诅尔斯
伯仲者如兄弟之爱所谓二人従行也其初之相许可者直若亲贯岂真不我知乎吾与汝之交可刑三牲以相明也岂应遂有今日之事乎
爲鬼爲蜮则不可得有腼靣目视人防极作此好歌以极反侧
前数章信疑参焉者作者之厚于故交而亦彼人之隂宻秘诡加害于人又冺其迹也故卒言为鬼蜮则不可知耳人有靣目相视岂终可欺哉
何人斯八章○旧说苏公被暴公谗害之作首章既因従暴公得其人矣次章念已祸害之由以其不入唁我而疑之又以昔者之交而未敢遽疑之以下四章则见其频数往来而卒不相过然后知平昔交好果无孚信之诚心故一旦反覆倾危至于如此昔者之不如今也亦伪而已矣末二章乃见怨怼离絶之意
萋兮斐兮成是贝锦彼谮人者亦已太甚
哆兮侈兮成是南箕彼谮人者谁适与谋【音媒】
萋斐而成贝锦者言其事之罗织以成章哆侈而成南箕者言其言之自巧尝而大肆挟已甚之毒极隂诡之谋也
缉缉翩翩谋欲谮人慎尔言也谓尔不信
捷捷幡幡谋欲谮言岂不尔受既其女迁
缉缉翩翩者往来文致所以成是贝锦也捷捷幡幡者儇巧张大所以成是南箕也其终也亦必见疑而自受害特不知尔
骄人好好劳人草草苍天苍天视彼骄人矜此劳人小人害人而不知祸之将及者骄也当其得志固无可如何呼天使监视之而已此又言其太甚之状
彼谮人者【音渚】谁适与谋取彼谮人投畀豺虎豺虎不食投畀有北有北不受投畀有昊
人之所以为人者信也言之太尽鬼神恶之况心存于构诬而言发于无端者乎固宜为万物所共恶天地所不容此又极言其隂谋之恶投有北犹之呼苍天之意
杨园之道猗于畆丘【去其反】寺人孟子作爲此诗凡百君子敬而听之
道者斫伐之以通道也猗者倚也畆丘者辟丘为畆也将斫伐杨园者自芟除一丘始是其势倚此而起也小人行谗始于小者及其大者故愿凡百君子之敬聼之
巷伯七章○或曰遭谗为巷伯或曰巷伯遭谗也
习习谷风维风及雨将恐将惧维予与女将安将乐女转弃予
习习谷风维风及頽将恐将惧寘予于怀将安将乐弃予如遗
习习谷风维山崔嵬无草不死无木不萎防我大德思我小怨【末一句无韵未详】
雨者春风也以兴友之相好时也頽
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:39:09-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>