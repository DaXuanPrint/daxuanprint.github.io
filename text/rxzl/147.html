<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,持身,持家,处事,处人,居官,居乡,六事箴言全文在线阅读,六事箴言全文在线下载,大玄古籍书库">
<meta name="description" content="四卷。清代叶玉屏撰。叶玉屏，清代人，生平不详。此书主要摘取前贤修身处事的有关格言编辑而成,分“持身”、“持家”、“居官”、“居乡”、“处事”、“处人”六门,即所谓。“六事”,格言警句言简意深。收录了自秦汉到明清150多位人物的言论。在甄选的150多位先贤中，既有朱熹、王守仁等一代鸿儒，又有诸葛亮、范仲淹、司马光这样的名臣，还有一些名不见经传的小人物。_六事箴言_全文在线阅读_六事箴言_全文在线下载_大玄古籍书库">
<title>六事箴言_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">六事箴言</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,修养,完结</span> <br/>
          字数： <span class="inputVal" id="bknum">[book_length]47476</span> <br/>
          说明： <span class="inputVal" id="bkdec">四卷 清代叶玉屏撰。叶玉屏，清代人，生平不详。此书主要摘取前贤修身处事的有关格言编辑而成,分“持身”、“持家”、“居官”、“居乡”、“处事”、“处人”六门,即所谓 “六事”,格言警句言简意深。收录了自秦汉到明清150多位人物的言论。在甄选的150多位先贤中，既有朱熹、王守仁等一代鸿儒，又有诸葛亮、范仲淹、司马光这样的名臣，还有一些名不见经传的小人物。</span> <br/>
          封面： <span class="inputVal" id="bkimg">Z_4548.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]六事箴言
[book_author]佚名
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,修养,完结
[book_length]47476
[book_dec]四卷 清代叶玉屏撰。叶玉屏，清代人，生平不详。此书主要摘取前贤修身处事的有关格言编辑而成,分“持身”、“持家”、“居官”、“居乡”、“处事”、“处人”六门,即所谓 “六事”,格言警句言简意深。收录了自秦汉到明清150多位人物的言论。在甄选的150多位先贤中，既有朱熹、王守仁等一代鸿儒，又有诸葛亮、范仲淹、司马光这样的名臣，还有一些名不见经传的小人物。
[book_img]Z_4548.jpg


[book_title]序
道光元祀之春，及门伍生长恩奉其尊人孚尹先生所辑六事箴言续录示予。予受而读之，凡修己治人之术，齐家淑世之方，类别门分，厘然具备，洵为有功名教之书也。易曰：君子多识前言往行，以畜其德。藉先民之训诫，捡后学之身心，触目警怀，开卷有益。顾蕑编繁富，博综为难，非守约而择精，恐惮烦而憖置。兹编所采，文蕑意该，置诸案头，如铭座右，俾观者知过而改，见善则迁，其为阴德，岂浅鲜哉！
辛巳正月，汤金钊序。
昔晋阳牧叶玉屏先生编辑六事箴言，标共目曰持身持家，居官居乡，处事处人，旁搜先正格言以为训，旨哉，大有关于世道人心矣。其文前三事繁，后三事简。余不揣梼昧，将原本偶订一二，参以管见，附以巵言，而繁简仍如其旧。非谓详于彼而可略于此也。盖事莫大于持身，而持家即次之，道之不可须臾离者，合贵贱贤愚而罔外居官，则推广其持身持家之道，以措之政而施之人，三者得而于事已不啻思过半，故前三事繁，后三事可简也。要而论之，理本同原而共贯，义必缕析而条分。是编提要钩元，已尽立人之道，言言金玉，字字针砭，岂先哲之迂谈，实后贤之准则。凡我同学，尚其敬佩乎斯箴。
道光十三年，岁在癸巳嘉平月，娄江李锡瓒书于华亭学舍。
嘉庆已卯年，获观叶玉屏先生六事箴言二书，其目曰：持身持家，处事处人，居官居乡，其征引第取先贤诸论，分类纂辑之，不远引经训，不自立二说，而格物、致知、正心、诚意、修身、齐家、治国、平天下之道皆备矣。予向辑前说，而未窥其要，今观箴言，乃得网领，因师其意采辑之。书成，仍其旧日六事箴言续录，循其名，广其说，亦犹规仿前书之矩获焉。
道光壬午春月，上元伍光瑜屏秋氏记于补竹草堂。

[book_title]持身
叶玉屏先生原辑，娄江李锡瓒秬香氏点注，伍孚尹先生续辑，津门沈维钰贡九氏重刊。
颜之推曰：有学术者，触地而安。不学则无术，提一学字，即揭持身之本，触地而安，非一朝夕之功矣。
孙思邈曰：胆欲大而心欲小，智欲圆而行欲方。薛文清曰：胆欲大，见义勇为；心欲小，文理密察；智欲圆，应物无滞；行欲方，截然有执。
林逋曰：诚无悔，恕无怨，和无仇，忍无辱。
心可逸，形不可不劳，道可乐，身不可不忧。劳其形，正以防心；忧其身，无非为道。
为善易避，为善之名难。畏能止祸，足能止贪。
程母侯夫人曰：人患其不能屈，不患其不能伸。能屈乃能伸，精于易理矣。
张文节曰：人情由俭入奢易，由奢返俭难。
盛涛曰：士大夫行已，正如室女，常置身法度中，不得受人指点。士大夫置身法度中，犹或被人指点，其必有嫌疑未辨处。故君子慎微，特严瓜李。
程明道曰：治怒为难，治惧亦难。克已可以治怒，明理可以治惧。
富贵骄人固。不善学问骄人，害亦不细。人道恶盈而好谦，此骄之所以害也。
欲当大任，须是笃实克勤。小物最难。
所见所期，不可不远且大，然行之亦须量力有渐，力小任重，恐终败事。
程伊川曰：只观发言之平易躁妄，便见德之厚薄，所养之浅深。
邵康节曰：事须安义命，言必道心脾。
司马温公曰：君子以俭为德，小人以侈丧躯。
吾生平衣取蔽寒，食取充腹，亦不敢服垢敝以矫俗干名。矫俗干名，与营情衣食者等。
吾无过人者，但生平所为，未有不可对人言者耳。刘元城问尽心行已之要，公曰：其诚乎。问：行之何先？曰：自不妄语始。启口少一浮情，即问心多一实意，故不妄语，为的真下手功夫。
张无垢曰：仓猝中，患难中，处事不乱，未必才识了得，必其胸中器局不凡，素有定力。不然，胸中一乱，何以临事。古人平日欲镕养器局，正谓此也。
胡文定曰：治心修身，以饮食男女为切要，从古圣贤自这里做工夫人须是一切世味淡。得方好，不要有富贵相。世味淡，然后道味浓。
范忠宣曰：惟俭可以助廉，惟恕可以成德。
朱晦庵曰：莫说要待顿段工夫方做得，如此便蹉过了。只今便要做去，断以不疑，鬼神避之。需者，事之贼也。
只据而今地头，立定脚跟做去，栽种后来根株，填补前曰欠缺。
思虑应接，亦不可废。但身在此，心合在此。
身心收敛，则自然和乐，不是别有个和乐，才整肃自和乐，此体验有得之言。
只是一个“敬”字好。方无事时敬于自持，及应事时敬于事，读书时敬于读书，自然该贯。
理明，则气自强，胆自大。
独坐不是主静，便是穷理。主静以息其虑，穷理以致其知，两仗事也，顾不主静。则不能穷理，不穷理，则主静，涉空虚。二者及一串事。
人于曰用间闲言语省说一两句，闲人客省见一二人也，济事若浑。身都在闹塲中，如何得进？至言可味。
黄鲁直曰：读书欲精不欲博，用心欲纯不欲杂。
汪信民曰：人常咬得菜根，则百事可做。
罗景纶曰：户枢不蠹，流水不腐。周公论寿，必归无逸。句从精于格物得来。
王伯厚曰：处百患而求平安者，其惟危惧乎？故乾以惕无咎，震以恐致福。
方蛟峰曰：富莫富于蓄道德，贵莫贵于为圣贤，贫莫贫于不闻道，贱莫贱于不知耻。不闻道，则中无所有，贫莫甚焉。不知耻，则人皆轻之，贱莫甚焉。
杨敬仲日：学者涵养有道，则气味和雅，言语闲静，临事而如无事。
许鲁斋曰：人精神要使在当用处，于不当用处用了，殊可惜也。
薛文清曰：英气最害事，浑含不露圭角，最妙。浑含不露，自是德器深沉，非故为敛藏也。
二十年治一怒字，尚未消磨得尽。以是知克已最难，发言须句句有著落，不脱空方好。人于忙处或妄发，所由有悔，惟心定，则言必当理，而无妄发之失。
吕近溪曰：话多不如话少，话少不如话好。
吕叔简曰：殃咎之来，未有不始于快心者，故君子得意。而忧，逢喜而惧。
六经四书，君子之律令。小人犯法，原不曾读过法律。士君子读圣贤书，一一犯之，是又在小人下矣。
得罪于法，尚可逃避，得罪于理，更没处存身。只我的心便放不过我。是故君子畏理甚于畏法，人心一而已矣，我的心放不过我，更谁能放过我？十目十手之严，其以此与？
把念头沉潜得下，何理不可得？把志气奋发得起，何事不可做？理得然后能做事，先须用沉潜功夫。
圣贤千万言，经史千万卷，都是教人学好，禁人为非。若以先哲为依归，前言为律令，即一二语受用不尽。当可怨可怒、可辨可诉、可喜可愕之际，其气甚平，这是多大涵养。
相在尔室，尚不愧于屋漏，此是千古严师；十目所视，十手所指，此是千古严刑。
大其心容天下之物，虚其心受天下之善，平其心论天下之事，潜其心观天下之理，定其心应天下之变。涵天盖地，语亦通上彻下语。
不善之名，每成于一事，后有诸长，不能掩也，而惟二不善传。君子之动，可不慎欤？确论。
少年只要想我现在干得甚么事，到头成个甚么人，这便有多少恨心，多少媿汗，如何放得自家过？
接人要和中有介，处事要精，中有果认理要正，中有通，身要严重，意要安定，色要温雅，气要和平，语要简切，心要慈祥，志要果毅，机要缜密。数者非一一为之也，总从涵养深醇来。
圣人常自视不如人，故天下无有如圣人者。
为宇宙完人甚难，大都是半截人。前面破绽，后来修补，只看归宿处，成个甚么人。以前都饶得过。
心术以光明笃实为第一，容貌以正大老成为第一，言语以简重真切为第一。
学者说话要简重从容，循物傍事，便是说话中涵养。只竟夕检点，今日说得几句话，关系身心，行得几件事有益世道，自慊自愧，恍然独觉矣。
精明也要十分，只须藏在浑厚里作用。古今得祸，精明人十居其九，未有浑厚而得祸者。
圣人不作无用文章，其论道则为有德之言，其论事则为有见之言；其叙述歌咏，则为有益世教之言。
大事难事，看担当；逆境顺境，看襟度，临喜临怒，看涵养，群行群止，看识见。
忍激二字，是祸福关二语，真可作座右铭。少年血气用事，尤宜佩之。
一身德性用事则治，气习用事则乱。试检点终日说话，有几句恰好的，便见所养。养德性而化气质，为学人第一要义。
富以能施为德，贫以无求为德，贵以下人为德，贱以忘势为德。
屋漏之地，可服鬼神，室家之中，不厌妻子，然后为真学真养。惟循理，则可服鬼神，惟平情，乃不厌妻子。
慎言动于妻子仆隶之间，检身心于食息起居之际，这工夫便密了。
实处著脚，小处下手。实处惟庸德庸言，小处即行，二言之细，非别有事也。
天地万物之理，皆始于从容，而卒于急促。急促者，尽气也；从容者，初气也。事从容则有余味，人从容则有余年。初气即元气也，元气不可伤，必主静以养之。
心平气和，此四字非涵养不能做。工夫只在个定火，火定则百物俱照，万事得理，水明而火昏，静属水，动属火也。五行不能无火，定字最宜玩味。
常看得自家未必是，他人未必非，便有长进；再看得他人皆有可取，吾身只是过多，更有长进。
属纩之时，般般物都带不得。惟是带得此心，却教坏了，是空身归去矣，可为万古一恨。
高宗宪曰：恶念易除，杂念难除。恶念即从杂念而生，毋忽其为易除也，毋畏其为难除也。
陈白沙曰：静能制动，沉能制浮，宽能制褊，缓能制急。
邹忠介曰：口谈性命理，身落世间行，此学道所忌也。刘念台曰：一诚立而万善从之。句简而括。
陈世宝曰：信步行将去，从天分付来。此古人名言也。然余尝改之曰：顺理行将去，从天分付来。如此则理正辞顺为无弊矣。谓之信步，则有荒唐不检之患。
玉华子曰：万象皆能夺人之神，惟俭足以御之，为增一解曰：惟。心有主足以御之。
赠言录曰：乐莫乐于日休，忧莫忧于多求。
王道焜曰：气象要高旷，不可疏狂；心思要缜密，不可琐屑；趣味要冲淡，不可枯寂；操守要严明，不可激烈。人每以疏狂为高旷，以琐屑为缜密，以枯寂为冲淡，以激烈为严明，似是而非，不可不辨。
读书不独能变化气质，且能养人精神。盖收摄身心，渐令向理，处世酬物，自然安稳。人有以读书攻苦致疾者，毕竟不会读书。
陈继儒曰：人生一日，或闻一善言，见一善行，行一善事，此日方不虚度。
夏寅曰：君子有三惜：此生不学可惜，此日闲过可惜，此身一败可惜。一败更可惜，其所以然者，即自不学闲过来也，可惧哉！
徐官曰：谦者，有而不居之意，而卑屈之可羞者，则谓之謟。俭者，止而不过之意，而鄙啬之可耻者，则谓之吝。
孙钟元曰：范文正公黄齑赋，武侯淡泊明志，王曾志非温饱，才是家数。
陆桴亭曰：人能常知此身之贵，常念此身之重，则自不淫于色淫必戕身。邪色淫也，阴谴随之矣；正色荒，亦淫也，疾随之凶，短折随之矣。身戕而色乌有哉？切莫做识得破、忍不过的事。
邹东廓曰：病者所由适于死之路也；欲者，所由适于病之路也。迩声色者，所由适于欲之路也。塞此三路，可以延生。塞定下一条路便好，否则上两路日近一日危哉！
范文正公每夕必念一日所行之事与所食之食，能相准否，准则欣然，否则不乐，明日必求补过。此可为吾人饮食之法。
座右编曰：人生减省一分，便超脱一分。如交游减，便免纷扰，言语减，便寡愆尤；思虑减，则精神不耗，聪明减。则混沌可完。彼不求日减而求日增者，真桎梏此生耳。外缘日减，必内力日增，乃不流于禅学，亦非疏懒人所得借口也。
冯梦龙曰：居局内者，常留不尽可加之地，则伸缩在我。
高道淳曰：俗情浓酽处淡得下；俗情劳扰处闲得下；俗情苦恼处耐得下；俗情牵缠处斩得下，方见学识超越。果能撇尽诸俗情，何等胸襟，何等受用。
钱蔚宗最乐编曰：热闹场中，人向前，我落后；是非窝里，人用口，我用耳。守得一静字住，此中煞有功夫。尝爱古人近河不肯枉使水，其一段不忍暴殄之心，直与天地生机相接。
擎庵进善集曰：古人以奢为耻，今人以不奢为耻，真可谓不知耻。
群居闭口，独坐防心，群居独坐，语工而意稍偏，不如富郑公云：守口如瓶，防意如城。心无妄思，足无妄走，人无妄交，物无妄受。
事当快意时须转，言当快意时须住，吉凶悔吝生乎动，能转能住便。少许多悔吝。
郑闻野曰：心平则气和，志坚则力定。
魏环溪曰：昔人云：每想古人，无一在者，何念不灰？余曰：还想古人至今尚在，何志不奋？闻誉虑其或无，闻毁虑其或有，是为已之学。
程汉舒曰：人看得已贵重，方能有耻；看他人错处，时时当反观内省。
熊勉庵曰：力到处常行好事，力未到处常存好心。治生莫若节用，养生莫若寡欲。
史搢臣愿体集曰：富贵家宜学厚，聪明人宜学愚。好刻者享。富贵不长，挟智者逞，聪明必误。
贫贱时眼中不著富贵，他日得志，必不骄；富贵时，意中不忘贫贱，一日退休，必不怨。
嗜欲忽交时能斩断，怒气方激时能按纳，皆学问得力处。得力在惩忿窒欲四字，故临时能制之。
德业常看人胜于我者，则愧耻日增；境界常看人不如我者，则怨尤日寡。
凡遇不得意事，试取其更甚者譬之，心地自然凉爽，此即退一步想也。
尽其在我四字，可以上不怨天，下不尤人，亦可以仰不愧天，俯不怍人。
欲人勿闻，莫若勿言；欲人勿知，莫若勿为。尽前行者地步窄，向后看者眼界宽。
王朗川言行汇纂曰：喜时之言失信，怒时之言失体。
张杨园曰：土薄则易崩，器薄则易坏。酒醴厚则能久藏，布帛厚则堪久服。存心厚薄，固寿夭祸福之分也。语从。体贴物情得来。此可知厚之为义大矣。今之人辄称人曰忠厚。呜呼，厚岂易言哉！
尹少宰会一曰：方寸中有一时静机，便有一时生机。
崔南有曰：人心静则万事可做。精理名言，当于静中自会之。以上叶玉屏先生原辑本。
家语曰：聪明睿知，守之以愚；功被天下，守之以让；勇力振世，守之以怯；富有四海，守之以谦。
吴越春秋曰：祸为德基，忧为福基。
范文子曰：择福莫若重，择祸莫若轻。
扬子曰：言轻招忧，行轻招辜；貌轻招辱，好轻招淫。吉人凶其吉，凶人吉其凶。
荀子曰：君子行不贵苟难，说不贵苟察，名不贵苟传。
刘向曰：祸生于欲得，福生于自禁。
颜延之传曰：言高一世，处之愈嘿；器重一时，体之滋冲。不以所能干众，不以所长议物。
孟诜尝语人曰：养性者，善言不可离口，善药不可离手。
王充曰：处颠者危，势丰者亏。
崔清献曰：无以嗜欲杀身，无以货财杀子孙；无以政事杀民，无以学术杀天下后世。
戴逵曰：嗜好深则天机浅，名利集则纯白离。
张横渠曰：为天地立心，为生民立命，为往圣继绝学，为万世开太平。鸣乎，土之职盖如此，其重且大矣。
卢秉曰：亭沼如爵位，时来或有之；林木非培植根株弗成，大似士大夫立名节也。
葛邲尝曰：十二时中，莫欺自已。
程子曰：人能将一个身公共放在天地万物中，一般样看，则有甚妨碍。只从今日为始，随处提撕，随处收拾，随处体验，随事讨论，则日积月累，自然纯熟，自然光明。
伊川谓谢上蔡曰：相别又一年，做得甚工夫？谢曰：只是去个矜字耳。伊川语座者曰：此人为学切问近思者也。
学者须恭敬，但不可令拘迫，拘迫则难久也。今之为学者，如登山麓，方其迤逦，莫不阔步，及到峻处便止，须是要刚断果敢以进。
朱子曰：为学须先立志，志既立，则学问可次第著力。立志不定，终不济事。
学者作工夫，譬如炼丹，须先将百十觔炭火煆一晌，方可用微火渐渐养成。今人未尝煆炼，便将微火养，如何得成？
学不要穷高极远，只在言行上检点便实。今人论道，只论理不论事，只说心不说身，其说至高，而荡然无守，流于空疏。异端之学。又日：道理妙处，却在平易。
海阔从鱼跃，天空任鸟飞，大丈夫不可无此度量。振衣千仞冈，濯足万里流，大丈夫不可无此气槪。月到天心处，风来水面时，大丈夫不可无此襟期。珠藏川自媚，玉韫山含辉，大丈夫不可无此蕴藉。
真正大英雄，都于战战兢兢，临深履薄得之，若血气粗豪，一点用不著也。
凡名利之地，退步便安稳，只管向前便危险。事势定是如此。
予每呼此心曰：主人翁在室否？至夕必自省曰：一日所为之事合理否？
倪文节曰：刚强极多至杀身破家；柔弱者，眼前虽不如意，久则有余味。故老子曰：刚强者死之徒，柔弱者生之徒。
薛文清曰：戏谑不惟害事，志亦为气所流，不戏谑亦是持志之一端。又云：凝重之人，德在此，福亦在此。高忠宪曰：治心有无穷工夫，敬之一字乃大总括。
吕叔简曰：学者只把性分之所固有，职分之所当为时。时留心，件件努力，便骎骎乎圣贤之域。非此二者皆是外物，皆是妄为。
只尽日检点自家发出念头来，果是人心，果是道心，出言行事，果是公正，果是私曲，自家人品，自家定了几分，何暇非笑人？
喜来时一检点，怒来时一检点，怠惰时一检点，放肆时一检点。此是省察大条款。人到此多想不起，顾不得，一错了便悔不及。
不存心，看不出自家不是。只于动静语默、接物应事时，件件想一想，便见浑身都是过失，日用闲如何疏忽得一时？
初只见得人欲中过失，久之又见得天理中过失。到无天理过失，则中行矣。又有不自然不浑化，著色吃力过失，走出这个边境，才是圣人能立无过之地。故学者以有一善自多，以寡一过自幸，皆无志者也。又云：千日之积，不禁一日之累。是故君子防所以累者。圣贤之学，攺过即所以迁善。
有志之士，要百行兼修，万善皆足，若只做一种人，硁硁自守，沽沾自多，这便不长进。又云：儒者惟有建业立功是难事。
天地万物，其情无一亳不与吾身相干涉，其理无一毫不与吾身相发明，唐翼修曰：凡人立身，断不可作自了汉。人生顶天立地，万物皆备于我。范文正作秀才时，便以天下为巳任，是何等器识？
人生天地间，要做有益于世底人。纵没这心肠，这本事也休做有损于世底人。静定后，看自家是甚么一个人。
以精到之识，用坚持之心，运精进之力，便是金石可穿，豚鱼可格，更有甚么难做之事功，难造之圣神。士君子碌碌一生，百事无成，便是无志。
人人各有一句，终身用之不尽者，但在存心著力耳，只是对症之药便是。如子张只消得存诚二字，宰我只消得警惰二字，子路只消得择善二字，子夏只消得见大二字。
人一生大罪过，只在自是自私四字。学者万病，只一个静字。治得静之一字，十二时离不了一刻。
立身之道，本分之内，不欠织微，本分之外，不加毫末。学者大病痛只是气度小。又云：识见议论，最怕小家子势。
不逐物，是大雄力量，学者第一工夫，全在这里做。又云：胸中只摆脱一恋字，便十分爽净，十分自在。工夫全在冷清时，力量全在浓艳时。
猥繁拂逆生厌恶心，奋宁耐之力；柔艳芳浓生沾惹心，奋跳脱之力；推挽冲突生随逐心，奋执持之力；长途末路生衰歇心，奋鼓舞之力；急遽疲劳生苟且心，奋敬慎之力。
独室不触欲，君子所以养精；独处不交言，君子所以养气；独魂不著碍，君子所以养神；独寝不愧衾，君子所以养德。
不患无人所其知之显名，而患有人所不知之隐恶。奋始怠终，修业之贼也；缓前急后，应事之贼也。躁心浮气，畜德之贼也；疾言厉色，处众之贼也。
仁厚刻薄是修短关；行止语默是祸福关；勤惰俭奢是成败关；饮食男女是生死关。
学问大要须把天理、人情、物理世故识得透彻，却以胸中独得中正底道理消息之。
德性以收敛沈著为第一，收敛沈著中又以精明平易为第一。
气质之病小，心术之病大。
容貌要沈雅，自然只有一些浮浅之色，作为之状，便是屋漏少工夫。
人生惟有说话是第一难事。言语不到，千该万该，再休开口。气忌盛，心忌满，才忌露。又曰：少年大病，第一怕是气高。又曰：保身的是德艺害身。的是才能与此义同。
行欲清，名欲浊，道欲进，身欲退，利欲后，害欲前人欲。丰己欲约，近看来太执著，太矫激，只以无心任自然，求当其可耳。
元奇之疾，医以平易；英发之疾，医以深沈，阔大之疾，医以充实。
心愈操愈精明，身愈劳愈强健，但自不可过耳。
贫不足羞，可羞，是贫而无志；贱不足恶，可恶是贱而无能；老不足叹，可叹是老而无用；死不足惜，可惜是死而无闻。
王文成曰：言语正快意时，截然能忍默得；意气正发扬时，翕然能收敛得；忿怒嗜欲正沸腾时，廓然能消化得。
邵文庄曰：谈理易夸，反身难副。吾愿为真士大夫，不愿为假道学。
刘蕺山曰：只此知之之时，即是惩之窒之之时，当下提醒，当下廓清，何等省力，立身大要在惩忿窒欲。忿如火不遏则燎原；欲如水不遏则滔天。
闲居之地，可惧也，而转可图也。
才动念，便须打点一日子勾当，不使闲过，吕氏曰：吾人终日最。不可悠悠忽忽，作空躯壳，亦是此意。
周海门曰：人到诸事沈溺时，能回光一照，此一照乃起死回生之灵丹。
顾端文曰：遇事不肯浮游，逢人不肯辜负，说话不肯自欺，谓之忠信。
陆桴亭曰：昔人云：见利思义，见色亦当思义，则邪念自息矣。四十二章经数语甚好。老者如母，长者如姊，少者如妹，幼者如女，敬之以礼。
高义方曰：饮酒病我性，思虑害我神；美色伐我命，利欲乱我真。
魏环溪曰：常把自已说的好话，一一自问：你既不行，谁教你说出来？
魏叔子曰：能造就人才者，天不能孤；能以身任天下后世者，天不能绝。能知足者，天不能贫；能无求者，天不能贱；能外形骸者，天不能病；能不贪生者，天不能死。能随遇而安者，天不能困。
程汉舒曰：人坏念将起时，只觉得可耻，便有转机。孔门论士，以有耻为第一义，而称孝称弟尚次之。
吉人遗铎曰：祸莫大于纵已之情，恶莫大于言人之非。盖世功劳，当不得一个矜字；弥天罪过，当不得一个悔字。
劝戒全书曰：作人无一点真恳念头，便成个花子，事事皆虚；涉世无一段灵活机趣，便成个木人，处处有碍。
愿体集曰：勿以人负我而隳为善之心。经一番挫折，长一番识见，多一分享用，减一分福泽，加一分体贴，知一分物情。
涉世镜曰：学者读圣贤书，须实实做个好人。外孝弟忠信无著落处；外辞受取与无关键处；外视听言动无体贴处；外喜怒哀乐无煆炼处。
天地一无所为，只以生物为事。人念念在利济，便是天地心。故云：宰相日日有可行的善事，乞丐日日有可行的善事。
无为曰道，无欲曰德，无近于鄙俗曰文，无入于幽暗曰章，此古人之道德文章也。有精神曰富，有廉耻曰贵，有补于天地曰功，有关于世教曰名，此古人之富贵功名也。
士大夫胸臆不时时以古今浇之，将俗尘渐生。照镜则面目可憎，对人则语言无味。
为人看得名利二字破，其品始超；交游撇得势利二字尽，其人始不俗。
挟怪性者必得怪症；习阴谋者必得阴病；作奇熊者必得奇穷。
庄子一生放旷，乃曰寓诸庸，原跳不出中庸二字。世路风霜，吾人炼心之境也；世情冷暖，吾人忍性之地也；世事颠倒，吾人修行之资也。
静坐然后知平日之气浮；守默然后知平日之言躁；省事然后知平日之用费，闭户然后知平日之交滥。近情然后知平日之念刻。
君子对青天而栗，闻雷霆而不惊；履平地而恐，涉风涛而不惧。
无辱以当荣，无祸以当福。
造物所最忌者，荣名，得谤，可以遣名；所最靳者，清福习劳，可以消福。
为善得祸，乃是为善未熟；为恶得福，乃是为恶未深。凡人未富未贵、未老而享既富既贵既老之福，其人必不富、必不贵，必不老。前人日：福莫享尽，势莫使尽，话莫说尽，事莫做尽。俱惜福之意。
四本家训曰：心不妄念，身不妄动，口不妄言，君子所以存诚；内不欺已，外不欺人，上不欺天，君子所以慎独。不愧父母，不愧兄弟，不愧妻子，君子所以宜家。不负天子，不负生民，不负所学，君子所以用世。
纲常伦理认得真，酒色财气看得破，布帛菽粟守得定。只此就是天地完人。何须别探学问。
正心洽邪，读书治愚，安分治妄，量力治贪，量思宽，犯思忍，劳思先，功思让，坐思下，行思后，名思晦，位思卑，守思终，退思早。
洒脱是养心第一法，谦退是保身第一法；安详是应事第一法，涵容是待人第一法。
小非必惩，德之本也；微命必护，寿之源也；粒谷必珍，富之根也；只字必惜，贵之基也。
甔甔子每教人养喜神，止庵子每教人去杀机。二言皆吾师也。
愿天常生好人，愿人常行好事。
吾本薄福人，宜行厚德事；吾本薄德人，宜行惜福事。闲中不放过，忙处有受用；少时不放过，老来有受用。少能者不为人所役，少智者不为人所劳。
安莫安于知足，危莫危于多言。贵莫贵于不求，贱莫贱于多欲。
耐贫贱不作酸语，耐炎凉不作激语；耐是非不作辩语，耐烦恼不作苦语。
天薄我以福吾，厚吾德以迓之；天劳我以形吾，逸吾心以补之；天阨我以遇吾，亨吾道以通之。
谦，美德也，过谦者多诈；默，懿行也，过默者藏奸。

[book_title]持家
匡衡曰：晏好之私，不形于动静；情欲之感，无介于仪容。以匡衡四语发端，知持家即自持身来，关睢所以首国风也。
马援戒兄子曰：吾欲汝曹闻人过失，如闻父母之名，耳可得闻，口不可得言也。习诵语，可味。
虞翻与弟书曰：长子容当为娶妇，远求小姓，足使生子。天之福人，不在贵族。芝草无根，醴泉无源。不嫌小姓，不拘贵族，惟间其家范足矣。
文中子曰：僮仆称恩，可以从政矣。
柳玭曰：为家以正伦理、别内外为本，以尊祖睦族为先，以勉学修身为要，以树艺畜牧为常。守以节俭，行以慈让，好义而济人，习礼而畏法，人能禀此为训，世世子孙保有家矣。数语该洽。
余见名门右族，莫不由祖先忠孝勤俭以成立之；莫不由子孙顽惰骄奢以覆坠之。成立之难，不异为山积篑；覆坠之易，直如举火燎毛。盛衰在转瞬间，古今同慨。
张横渠曰：教小儿先要安详恭敬。片言居要。司马温公曰：某事亲无以逾于人，能不欺而已。其事君亦然。
孝之大纲有四：一曰立德，二日承家，三曰保身，四曰养志。孝道何穷，及时为贵。毋使亲年日短，而悔吾心之未尽；毋使子力日裕而伤吾亲之不逮。仲由所为列鼎而悲，皋鱼所为临风而恸。
刘忠定曰：子弟宁可终岁不读书，不可一日近小人。此甚言小人之不可一日近也。愚正恐子弟不读书，必至近小人。
范忠宣公戒子弟曰：人虽至愚，责人则明；虽有聪明，恕已则昏。尔曹但常以责人之心责已，以恕已之心恕人，不患不到圣贤地位。
杨大年曰：童稚之学，不止记诵，养其良知良能，当以先人之言为主。物稚不可不养也，故匪种必锄之，不谨于先，久之则根株难拔矣。
吕荣公曰：孝子事亲，须事事躬亲，不可委之使令。
人内无贤父兄，外无严师友，鲜能有成者。
看后生初学，只须理会气象，气象好时，便有造就气象者。每于词令容止轻重疾徐见之，不惟志量之大小，于此焉分，亦贵贱寿天之所由定也。从君子不重则不威。节参出
前辈尝说：后生才性过人者不足畏，惟赞书寻思推究者为可畏耳。圣人勉后生以有闻，意正在此。朱晦庵曰：后生初学，且看小学书，是做人底样子。
居家之病，曰饮食，曰土木，曰争讼，曰玩好，曰惰慢。有一于此，皆能破家。其次贫薄而务周旋，丰余而尚鄙啬，事虽不同，其终之害，或无以异。
张敬夫曰：为人父兄者，当修身以率其子弟，身修则将有不言而威，不令而从者矣。此端本之论，为父兄者毋徒怪子弟之不贤也。
黄鲁直曰：士大夫子弟能知忠信孝友，斯可矣，然不可令读书种子断绝，有才气者出，便当名世矣。
贾文元迥训子侄曰：古人厚重朴直，乃能立功立事，享悠久福。轻佻者，宜佩此言。
士人所贵节行为大，轩冕失之，有时复来，节行失之，终身不可得。节行可传，轩冕不可传，故所贵者在此不在彼。
刘忠肃教子弟先行实，后文艺，每曰：士当以器识为先，一号为文人，无足观矣。
罗氏训世编曰：孝子事亲，不可使吾亲生冷淡心，不可使吾亲生烦恼心，不可使吾亲生惊怖心，不可使吾亲生愁闷心，不可使吾亲有难言心，不可使吾亲有愧恨心。是能曲体亲心者。
诈鲁斋曰：事亲大节，自是养体、养志、致爱、致敬，四事中，致爱敬尤急。
李仲常戒子孙曰：凡物之罕得者，我独有之，必有奇祸。张氏训子别的因曰：人有三：成人知畏惧，成人知羞耻，成人知艰难，成人，否则禽兽而已。极平常语，却不可不知。
王文成曰：子弟美质，须令晦养深厚，天道不翕聚，则不能发生。花千叶者无实，为英华太露也。中有至理。
吕叔简曰：人子之道，莫大于事生。百年有限之新，一去不回之日，得尽一时心，即免一时悔矣。
血气调于喜欢，疾病生于恼怒，寿亲之道，无他，一悦字尽之矣。
今人骨肉之好不终，只为看得尔我二字太分晓。恩礼出于人情之自然，不可强致。然礼系体面，犹可责人；恩出于根心，反以责而失之矣。故恩薄可结之使厚，恩离可结之使亲，一相责望，为怨滋深，故父子兄弟夫妇之间，使骨肉为寇雠，皆坐责。之一字耳，相望斯相。责相责斯相怨，相怨深而恩愈离，欢愈失，则骨肉为涂人矣，甚且为仇人矣。
家人之害，莫大于卑幼，各恣其无厌之情，而上之人阿其意而不之禁，尤莫大于婢子造言而妇人悦之，妇人附会而丈夫信之。切中世俗流弊。
仁者之家，父子愉愉如也，夫妇雝雝如也，兄弟怡怡如也，僮仆䜣䜣如也，一家之气象融融如也。义者之家，父子凛凛如也，夫妇嗃嗃如也，兄弟翼翼如也，僮仆肃肃如也，二家之气象栗栗如也。仁者以恩胜，其流也知和而和；义者以严胜，其流也疏而寡恩。故圣人之居家也，仁以主之，义以辅之，洽其太和之情，但不溃其防斯已矣。其井井然严城深堑，则男女之辨也，虽圣人不敢与家人相忘。圣人尚不敢相忘，况其非圣人乎？重其辞日严城深堑句最可思。
高中宪曰：子弟能知稼穑之艰难，诗书之滋味，名节之隄防，可谓贤子弟矣。
归子慕命子奉世曰：人能亲近贤者，虽下才不至堕落。颜光哀迪吉录曰：勿谓亲心之慈，我可自恕；勿谓世道之薄，我犹胜人。温节孝曰远邪佞是富家教子第一义；远耻辱，是贫家教子第一义。朱方伯训子潮远曰：安贫读书，守礼修身为上。一个谦字，一生受用不尽；两个勤俭字，子孙享用不了。将使子孙常用此勤俭二字，勿误认以已之勤俭遗子孙享用也。
陆桴亭曰：教家之道，第一以敬祖宗为本。敬祖宗在修祭法，祭法立，则家礼行而百事举矣。
士大夫家每好言家法，不言家礼。法使人遵，礼使人化，法使人畏，礼使人亲，此即一家王霸之辨。土大夫家苟能。以法维礼，既使人遵，渐使人化，既使人畏，渐使人亲，则霸也而进于王矣。
定省为事父母小节，必能读书修身，学为圣贤，使其亲为圣贤之亲，方尽得孝之分量。
以身孝父母，不若以妻子孝父母。以身孝父母，容有不尽之时；以妻子孝父母，更无不到之处。子曰：父母其顺矣乎一句煞有意味。非徒尽孝，亦型于妻子，第一要事。
闺门之中，最难是敬。古人云：夫妇相敬如宾。又云：闺门之内，肃若朝廷。此处能敬，便是真工夫，真学问。家人之初爻曰闲有家，上九曰有孚威如，曰闲、曰威，皆有一敬字寓其中，故一曰悔亡，一曰终吉也。否则必多悔吝。
自警编云：养子弟如养芝兰，既积学以培植之，又积善以滋润之。
父子之间，不可溺于小慈，自少律之以严，绳之以理，则长无不肖之悔。
王心斋曰：教子无他法，但令曰亲君子，涵育薰陶，久而自别。孙征君曰：士大夫教子弟，乃第一紧要事。童蒙时便宜淡其浓华之念。子弟中得一贤人，胜得数贵人也。今之爱怜少子者，多方喜之，惟恐不快其心，是启其浓华之念矣。
陈德言曰：至乐莫如赞书，至要莫如教子。汤潜庵曰：教子弟只是令他读书，有圣贤几句话在胸。中时借圣贤言语，照他行事开导之，便易有省悟处。训蒙者宜知之。
陆清献公示子弟曰：读书做人，不是两仲事。将所读之。书句句体贴到自已身上来，便是做人的法，方叫得。能读书人。训蒙者能知此意，便不误人子弟，且为功正不小矣。
熊勉庵功德例曰：堂上之命宜遵，室中之言莫听。
史搢臣愿体集曰：处兄弟骨肉之变，宜从容，不宜激烈；遇朋友交游之失，宜恺切，不宜含糊。
子弟少年，不当以世事分读书，但令以读书通世务。人之于妻也，宜防其蔽；子之过于后妻也，宜防其诬，子之过妻之蔽子，固然矣，正恐巳之过爱其子，而先自蔽之。后妻之诬子固然矣，尤虑子之求全。于后母而或转诬之。持家者要以正已身为本。
父母教子，当于稍有知识时，见生动之物，必教勿伤，以养其仁；尊长亲朋，必教恭敬，以养其礼；然诺不爽，言笑不苟，以养其信；此即蒙以养正意。
门内罕闻嬉笑怒骂，其家范可知。座右多书名语格言，其志趣可想。
陆象山当家三年，自谓于学有进，此正可想。施于有政，是亦为政全是孝友真切处，莫作盐米零杂细碎观也。古人随时皆学，随地皆学，日用饮食之间，亦自有学问在。
魏叔子曰：人处家无数世亲戚，数世通家人往返周旋，自是德衰行薄。其衰薄处，人知之，已不知也，反以亲戚等人为落寞寡情耳。
王朗川言行汇纂曰：问祖宗之泽吾享者，是当念积累之难；问子孙之福吾遗者，是要思倾覆之易。
张杨园曰：子弟虽肄诗书，不可不知稼穑之事；虽秉耒耜，不可不知诗书之义。以上叶玉屏先生原辑本。
家训曰：和气致祥，厚德载福。
人之实学，须从五伦上做起。
罗仲素云：天下无不是的父母。了翁闻而喜之曰：惟如此，而后天下之为父子者定。彼子臣弑逆之渐多，始于见其有不是处耳。
天下惟五伦，施而不报，彼以逆加，吾以顺受，有此病，自有此药，不必较量。
融得性情上偏私，便是大学问；消得家庭内嫌隙，便是大经纶。
愿体集曰：父慈子孝，兄友弟恭，纵到极尽处，祗是合当如此著，不得一毫感激居功念头。
现在之福，积自祖宗者，不可不惜，将来之福，遗于子孙者，不可不培。
祖宗富贵自诗书中来，子孙享富贵，则弃诗书矣。祖宗家业自勤俭中来，子孙享家业，则忘勤俭矣，此所以多衰门也。
贫贱生勤俭，勤俭生富贵，富贵生骄奢，骄奢生淫佚，淫佚生贫贱，此循环之理。
马援戒兄子书曰：好议论人长短，妄是非正法，此吾所大恶也，宁死，不愿闻子孙有此行也。龙伯高敦厚周慎，口无择言，谦约节俭，廉正有威，吾爱之重之，愿汝曹效之。杜季良豪侠好义，忧人之忧，乐人之乐，清浊无所失。父丧致客，数郡毕致，吾爱之重之，不愿汝曹效之也。效伯高不得，犹为谨饬之士，所谓刻鹄不成，尚类鹜者也。效季良不得，陷为天下轻薄子，所谓画虎不成反类狗者也。
司马徽戒子书曰：论德则吾薄，说居则吾贫，勿以薄而。志不壮，贫而行不高也。
王昶名其子侄，曰默、曰沉、曰浑、曰深，戒之曰：使汝曹顾名思义，不敢陨越。
羊祜戒子书日：恭惟德首，慎为行基。愿汝等言则忠信，行则笃敬，无口许人以财，无传不经之语，无听毁誉之语，闻人之过，耳可得受，口不得宣，思而后动。若言行无信，身受大谤，自入刑辟，岂复惜汝？耻及亲考。思乃父言，纂乃父教，各讽诵之。
陶潜戒子书曰：汝等虽不同生，当思四海皆兄弟之义。鲍叔敬仲分财无悕情；归生、伍举，班荆道旧，遂能以败为成，因丧立功。他人尚尔，况共父之人哉！
陈元用家极富，性喜聚书，而不置业。或问之，公曰：有好子孙，不用置田，必能自置也；无好子孙，虽广置庄田，必不能守也。后三孙以文章致大名，而隐居清贫自守，曰：无忘先人之训。
朱仁轨尝诲子弟曰：终身让路，不枉百步；终身让畔，不枉一段。
穆宁居家严，尝撰家令训诸子，人各一通。又诫曰：君子之事觑，养志为大。吾志直道，苟枉而道，三牲五鼎，非吾养也。
柳玭曰：门第高者，一事坠先训则异他人。门高则自骄，族盛则人窥嫉，实艺懿行，人未必信，纤瑕微累，十手争指矣。所以修已不得不至，为学不得不坚。
基构之重，属于后生，孝慈悌友，忠信笃敬，乃食之醯酱，可一日无哉！
李𪟝疾，一曰，谓弟弼曰：我见房元龄、杜如晦、高季辅，皆辛苦立门户，亦望诒后，悉为不肖子败之。我子孙今以付汝，汝可谨察，有不厉言行交匪类者，急榜杀以闻，毋令后人笑吾，犹吾叹房、杜也。
胡文定公勉子曰：立心以忠信不欺为主本，行已以端庄清静为操执，临事以明敏果断辨是非。
裴度令其子曰：凡吾辈但令文种无绝，中间有成功，能致身于万乘之相者，则天也。
杜孟尝训子孙曰：忠孝吾家之宝，经史吾家之田。遂号为宝田杜氏。
王沂公奉身俭约，每见家人华衣，即瞑目曰：吾家素风，一至如此。故家人一衣稍华，不敢令公见。
司马温公居家杂仪曰：凡为家长，必谨守礼法，以御群弟子，分之以职，受之以事，责其成功。
凡为人子者，凡事不敢自拟于其父。
凡为人子弟者，不敢以富贵加于父兄宗族。
凡为子为妇者，无得蓄私财，不敢私假，不敢私与。郑康成曰：人子之身，父母之身也，身且不敢有，况敢有财帛乎？阅此可为蓄财者戒。
凡诸卑幼无大小，无得专行，必咨禀于家长。
又曰：妇者，家之所由盛衰也。苟慕一时之富贵而娶之，彼挟其富贵，鲜有不轻其夫而傲其舅姑者。
胡安定曰：嫁女必须胜我家者，娶妇必须不若我家者。嫁胜我家，则女之事人，必钦必戒；娶不若我家，则妇之事舅姑，必持妇道。此真千古至言。颜氏家训：娶必须不若吾家者。盖言娶贫以有益，非谓迁就族类，娶卑陋之女以胎祸也。温公日：凡议婚姻，当先察婿与妇之性行及家。法何如？陆静亭日：泽妇须观头角，语皆至理，类记于此。
古语云：教子婴孩，教妇初来。王士晋曰：教妇在初来，择妇必世德，同此。
朱子曰：读书起家之本，循理保家之本，勤俭治家之本，和顺齐家之本。
训子书曰：勿妄与人接，只是勤俭。循之而上，有无限好事，吾不敢言，而窃为汝愿之；反之而下，有无限不好事，吾不欲言，而未免为汝忧之。
家范日：妻妾无妒则家和，嫡庶无偏则家兴，奴仆无纵则家尊，嫁娶无奢则家足；农桑无休则家温，宾祭无堕则家良。
袁君载曰：人言治家莫善于忍，然知忍而不知处忍之道，其失尤多。盖忍或有藏蓄之意，其犯我而不发，不过一再而已。积之既多，其发也如洪流之决，不可遏矣。不若随而解之，曰：此其不无尔，曰：此其无知尔，曰：此其失误尔，曰：此其所见者小尔。曰：此其利害宁几何，不使入于吾心，虽曰犯我者千数，亦不知形于言色，然后见忍之功效甚大。此所谓善处忍者。
高年之人，作事有如婴孺，喜得钱财微利，喜受饮食果实小惠，喜与孩儿玩狎。为子弟者，能知此而顺偙其意，则尽其欢矣。
父母见诸子中有独贫者，往往念之，常加怜恤。子之富者有所献，则转以与之，此乃父母均一之心，而富者或反以为怨，此殆未之思也。若使我贫，父母亦移此心于我矣。
同母之子，长者或为父母所憎，幼者或为父母所爱，此理殆不可晓。窃尝细思其由，盖人生一二岁，举动笑语，自得人怜，他人犹爱，况父母乎？至五六岁，恣性啼号，多端乖劣，易招人恶，又多痴顽，不受训戒，故虽父母亦或恶之。方其长者可恶之时，正值幼者可爱之日，父母移其爱长者之心，而更爱幼者，其憎爱之心从此而分。最幼者当可恶之时，下无可爱之者，父母爱无所移，遂终爱之，其势或如此。为人子者，知父母之所爱，长者宜少让，少者宜自抑，为父母者又须觉悟，稍稍回转，不可任意。
朝廷立法，于分析一事，非不委曲详悉，然有果是窃众营私，却于典买契中，称系妻财置到，或诡名置产。又有果是起于贫寒，不因祖父资产，自能奋立，营置财业；或虽有祖父财产，而其实不因于众，别自置立私财，其同宗之人必求分析，至于起讼，累十数年，各至破荡而后已。若富者能反思，果是因众成私，不分于贫者，于心岂无所歉？果是自置之财，分与贫者，明则为高义，幽则为阴德，又岂不胜如连年争讼，妨废家务及资粮嘱托贿赂之费耶？贫者因此自思，宁不自愧？苟能知此，则所分虽微，必无争讼。
陆象山曰：人家之兴替，在礼义，不在贫贱、富贵。富贵而无礼义，正是家替；贫贱而有礼义，正是家兴。
人家要有三声：读书声、孩儿声、纺织声。盖闻读书声，觉圣贤在他口中，在我耳中，不觉神融。闻孩儿声，或笑或泣，俱自然籁动天鸣，觉后来哀乐情致，较此殊远。闻纺织声，则勤俭生涯，一室儿女，觉有豳风七月景象。最可厌者，妇人谇骂，声也，恶也；饮酒喧呶，声也，狂也；街巷谈说，声也，谲也；妖冶歌唱，声也，淫也。与其闻此，不若聆犬声于静夜，听鸡声于晨鸣，令人有清旷之思。
张闰八世不异爨，家人百余口无间言。日使诸女、诸妇各聚一室为女红，工毕，敛𫎓一库，室无私藏，幼稚啼泣，诸母见者，即抱哺一妇归宁，留其子，众妇共乳，不问孰为已儿，亦不知孰为已母。
梁伯夏常曰：多藏厚亡，为子孙累。每租奉到，及两宫赏赐，便置中门外，未尝入藏，悉分与昆弟。
陈仲醇曰：凡不可与父兄师友道者，不可为也；凡不可与父兄师友知者，不可言也。后生辈胸中落意气两字，则交游定不得力；落骚雅二字，则读书定不深心。
杨椒山遗嘱曰：应尾媳妇是儒家女，应箕媳妇是宦家女，此最难处。应尾要教导你媳妇爱弟妻如亲妹，不可因他是官宦人家女，便气不过，生猜忌之心。应箕要教导你媳妇敬嫂嫂如亲姐。衣服首饰，休穿戴十分好的，你嫂嫂见了，口虽不言，心里便有几分不耐烦，嫌隙自此生矣。四季衣服，每遇出入，妯娌两个是一样的，兄弟两个也是一样的。每吃饭，你两个同你母一处吃，两个媳妇一处吃，不可各人合各人媳妇自已房里吃，久则就生恶了。
居家之要，第一要内外界限严谨。女子十岁以上，不可使出中门，男子十岁以上，不可使入中门。外面妇女虽至亲，不可使其常来行走，恐说谈是非，致一家不和，又防其为奸盗之媒也。
吕叔简曰：孝子之事亲也，礼卑伏如下仆，情柔婉如小儿。进食于亲，侑而不劝，进言于亲，论而不谏，亦是一法。进侍于亲，和而不庄。亲有疾，忧而不悲，身有疾，形而不声。
五伦中，父子君臣、兄弟必友，笃了又笃，厚了又厚，惟恐情意之薄。惟男女一伦，是圣人苦心处。故有别先自夫妇始，本与之以无别也，而又教之以有别，况有别者而肯使之混乎？
闺门之中，少了个礼字，便自天翻地覆，百祸千殃，身亡家破，皆由此起，程汉舒曰：一家之中，老幼男女，无一个规矩礼法，虽眼前兴旺，即此。便是衰败景象。礼之不可失也如是。
家长，一家之君也。上焉者使人欢爱而敬重之，次则使人有所严惮。故曰：严君下则使人慢，下则使人陵，最下则使人恨。使人慢，未有不乱者；使人陵，未有不败者；使人恨，未有不亡者。
儿女辈常著他拳拳曲曲，紧紧恰恰，动必有畏，言必有警，到自专时，尚不可知，若使之快意适情，是杀之也。
子弟生富贵家，十九多骄奢淫佚，大不长进。古人谓之豢养，言甘食美服，养此血肉之躯，与犬豕等。此辈阘茸，士君子见之为羞，而彼方且志得意满，以此夸人。父兄之孽莫大乎是。
一家之中，要看得尊长，尊则家治；若看得尊长不尊，如何齐他得其要在尊长自修愿体集日主人为一家观瞻我能勤众何。敢惰：我能俭，众何敢奢；我能公，众何敢私；我能诚，众何敢伪，亦是自修之道。
子妇事人者也。未为父兄以前，莫令奴婢奉事，长其骄惰之性，当日使勤劳，常令卑屈，此终身之福。
示儿云：门户高一尺，气焰低一丈。华山只让天，不怕没人上。
慎言之地，惟家庭为要；慎言之人，惟妻子仆隶为要。门户可以托父兄，而丧德辱名，非父兄所能庇；生育可以由父母，而求疾蹈险，非父母所得由。为人子弟者不可不知。
居宠则思分而推之以均众，居尊则思和而下之以相忘，人何妒之有？缘分以安心，缘遇以安命，反已而不尤人，何妒人之有？
责善之道，不使其有我所无，不使其无我所有，此古人之所以贵友也。
隔之一字，人情之大患，此字不去，而不怨叛者，未之有也。
卑幼有过，慎其所以责让者。对众不责，愧悔不责，暮夜不责正，饮食不责正，欢庆不责正，悲忧不责，疾病不责。
传家两字曰读与耕，兴家两字曰俭与勤；安家两字曰让与忍，防家两字曰盗与奸；亡家两字日淫与暴。
颜光衷曰：凡家世茂盛者，以仁厚谦恭立教，故能保世滋大，不为造物之忌。但处世用宽，而律家用严，其于教训子孙，方始得力。
顾亭林曰：张公艺九世同居，高宗问之，书忍字百余以进，其意美矣，而未尽善也。居家御众，当令纪纲法度，截然有章，乃可行之永久。若使姑妇勃溪，奴仆放纵，而为家长者仅含默隐忍而巳，此不可一朝居也，况九世乎？浦江郑氏对太祖之言日：臣同居无他，惟不听妇人言耳。此格论也，虽百世可也。
生日之礼，古人所无。颜氏家训曰：江南风俗，儿女一期，男则用弓矢纸笔，女则刀尺针缕，并加食物、珍宝服玩，置之儿前，观其所取，以验贪廉愚智，名之为试儿。亲表聚集，因成宴会。自兹以后，二亲若在，每至此日，常有饮食之事。无教之徒，虽已孤露，其日皆为供顿，酣畅声乐，不知有所感伤。梁孝元少时，每载诞之辰，尝设斋讲。自阮修容元帝所生母。薨后，此事亦绝。是此礼起于齐、梁之间，逮唐、宋以后，无不崇饰。此日开筵召客，赋诗称寿，而于昔人反本乐生之意，去之远矣。魏环溪日：我之生日，乃母难之日也。若受人祝，开筵扮戏，餽遗杀生，于心安忍？凡我之生日，当斋心以报亲。范石湖诗：老境增年是减年，读之良可畏也，何乐之有？附录于此。
陆桴亭曰：孝经：王者合万国之欢心，以祀其先王。此语最妙。吾谓士庶人亦当合一家之欢心以事其父母。古人亲在，叱咤之声，未尝至于犬马，正识得此意。教子须是以身率先。每见人家子弟父兄未尝著意督率，而规模动定，性情好尚，辄酷肖其父，皆身教为之也。孟子于我何哉？注云：自责，不知已有何罪。妙甚。人子不能得亲顺亲，只是不知寻讨自已过失。若识得于我何哉之意，将自已不得亲心处，反复搜求，一毫未尽，必要尽情攺换，如此久之，断无不得亲顺亲之理。
人所最不可解者，是兄弟嫉妒。彼秦越之人，漫不相关，尚或喜其富，慕其贵，惟兄弟之间，一富一贫，一贵一贱，则顿起嫉妒，彼其心以为势相形，名相轧耳。不知以闎墙御侮之诗观之，则贫贱之兄弟，尚于我有益，而况其为富贵者乎？若能以父母之心为心，则何富何贵，何贫何贱，总之同气连枝也。
张杨园曰：子孙祇守农士家风，求为可继，惟此而已。男子服用固宜俭素，妇人尤戒华侈，勤纺织，供馈食，若金珠绮绣，求其所无。慢藏诲盗，冶容诲淫，一事两善，莫过于此。程 舒曰：教子弟不使之守本分，识道理，田产累万，适足助其淫邪之具。即读书万卷，下笔滔滔，亦不过假以叹饰之资，有识者所当深省。
学者平日在家中一言一动，轻率荀且惯了，一入衣冠礼法之塲，便觉耳目无所加，手足无所措，岂不可耻！
蔡梁村曰：吾家子弟，最宜常勖以立大规模，具大识见，不可沾沾焉贪目前，安卑近。
魏叔子曰：人骨肉中，有一悭吝至极，人我宁过于施济；有一残忍至极，人我宁过于仁慈；有一险诈至极，人我宁过于坦率；有一疏略至极，人我宁过于周密；有一烦琐至极，人我宁过于简易；有一贪淫至极，人我宁过于廉正；有一放肆至极，人我宁过于谨慎；有一浮躁轻薄至极，人我宁过于谦厚。正须矫枉过正，乃为得中。如此方能全身远祸，并可解此人于厄。此中有含容之意，又有感化之意，总缘骨内与外人不同。
家政当宽平整饬，故事不乱而人不怨，亦不能欺也。
王朗川曰：胡安国子弟或出宴集，虽夜深不寝，以候其归，验其醉否，且问所集何客，所论何事，有益无益，以是为常。林退斋退终，子孙长跪请训：先生别无他言，若等只要学吃亏，从古英雄只为不能吃亏，害了多少事。
罗文庄公由蒙宰归养，庭训甚严。仲子谒选，乞书帖，当路图仕南方，以便省问。公曰：数字不足惜，惜认义命二字欠确耳。平生训汝，为何而有是言？卒不与书。
唐翼修曰：张安世家僮数十人，皆有技业；虞悰治家，亦使奴仆无游手，此绅宦之最有家法者也。至于邓禹，身为帝师，位居王侯，富贵极矣。有子十三人，读书之外，皆令各习一艺。推邓禹之心，盖欲拘刺子孙身心，不使其空闲放荡。即或爵除禄去，子孙亦有以资身，不至饥寒潦倒，其为子孙谋何深远也。
涉世镜曰：金帛多，祗是博得，临死时子孙眼泪少，不知其他，知有争而已。金帛少，祗是博得，临死时子孙眼泪多，亦不知其他，知有亲而已。妻虽贤，不可使与外事；仆虽能，不可使与内事。
三姑六婆，勿令入门。此辈专一传播新闻，以悦妇女，魇魅刁拐，种种不一。

[book_title]处事
陆象先曰：天下本无事，庸人自扰之耳。夏忠靖曰：处有事当如无事，处大事当如小事。若先事张皇，则中无主矣。中有主，乃能息心处事。
薛文清曰：闻事不喜不惊者，可当大事。处大事不宜大厉声色，付之当然可也。
王文成曰：凡处事，宜视小如大，又须视大如小，视小如大，见小心；视大如小，见作用。视小如大，乃无卤莽之患；视大如小，乃无畏葸之情。
切莫为力量所不能为之事，亦是治生一诀。吕叔简曰：应万变，索万理，惟沉静者能之。是故水止则能照，衡定则能称至理。只一事不留心，便有一事不得其理；一物不留心，便有二物不得其所。留心于前，乃不至忙乱于后。
君子应事接物，赢得心中有从容闲暇时便好。若应酬时劳扰，不应酬时牵扯，极是吃累底。
当急遽冗杂时，只不动火，则神有余而不劳，事从容而就理。一动火，种种不济可箴可佩。
事见到无不可时，便斩截做去，不要留恋。儿女子之情，不足以语办大事者也。
义所当为，力所能为，心所欲为，亲友挽得回，妻孥劝得止，只是无志。非独无志，亦见不明也。
先众人而为，后众人而言，只一个耐烦心。天下何事不得了，天下何人不能处？干天下之事者，智深勇沉，神闲气足，有所不言，言必当；有所不为，为必成。
事到手，且莫急，便要缓缓想；想得时，切莫缓，便要急急行。此即周公不合思得则待旦之意。
处天下事，只消得安详二字，虽兵贵神迹，也须从此二字做去。
天下无难处之事，只消得两个如之何；天下无难处之人，只消得三个。必自反。
只拿定一个是字做，便是建诸天地而不悖，质诸鬼神而无疑底道理。拿一个是字大难，必须见得真，然后拿得定。
高宗宪曰：天下事常败于邪见之小人，无见之庸人，又败于偏见之君子。君子见一偏，直与小人、庸人等耳。欲去偏见，非精心察理不能。
陈明卿曰：一念不及物，便是腐肠；一日不做事，便是顽汉。
陆桴亭曰：昔人有言：天下甚事，不因忙后错了。世仪道：天下甚事，不因怒后错了。气一动时，不可不即时检点。如何检点，宜息心，宜平心。
捄已败之事者，如驭临崖之马，休轻策一鞭；图垂成之功者，如挽上滩之舟，莫少停一棹。语最警，惜失姓名，姑附于此。
赠言录曰：处事不以聪明为先，而以理势为断，凡事必使有可加，酒饮微醺花半开。此言足法。
张杨园曰：一家中琐事无如米盐，习处无如妻子，悉以道心处，无非道矣以上叶玉屏先生原辑本。
晏子曰：谋度于义者必得，事因于民者必成。
战国策曰：前事之不忘，后事之师。
淮南子曰：能欲多而事欲鲜。
刘先主曰：勿以恶小而为之，勿以善小而不为。
冯道曰：凡蹈危者，虑深而获全，居安者患生于所忽。
公孙鞅曰：疑行无成，疑事无功。
朱子曰：天下事坏于懒与私。
凡事须小心寅畏，仔细体察，思量到人所思量不到处，防备到人所防备不到处，方得无事。
于天下之事有可否，则断以至公，而勿牵于内顾偏听之私；于天下之议有从违，则开以诚心，而勿误于阳开阴合之计。
见事贵乎理明，处事贵乎心公。
会作事人，必先度事势有必可作之理，方去作，不然则谨守常法。
凡事不可着个且字，鲜有不害事。
袁君载曰：凡人谋事，或几成而败，既败而复成，然后其成也，永久平宁，无复后患。若偶然易成，后必有不如意者。静思此理，可以宽怀。
人之处事，能常悔往事之非，常悔前言之失，常悔往年之未有知识，其德之进，所为日加益而不自知也。
刘元城曰：称停二字，最吾辈处事所宜致力。
张无垢曰：快意事孰不喜为？往往事过不能无悔者，盖于他人有甚不快存焉，岂得不动于心？君子所以隐忍详复，不敢轻易也。
许鲁斋曰：士人怀智挟诈，而欲事之善，岂有此理？必尽去人伪，忠厚纯一，然后可善其事。死生祸福，则一归之天命而已。
汲汲焉无欲速也，循循焉无敢惰也。非止学问如此，日用事物之间，皆当如此，乃能有成。
前人谓：得便宜事莫得再作，得便宜处不得再去，休说莫得再，只先一次，已自错了。既已多取了他人底，便是欠下他底，随后却要还他。世间人都有合得的分限。每临事，且勿令人见喜。既令人见喜，必是偏于一处，随后便有弊。既不令人喜，亦不令人怒，便是得中。
薛文清曰：事才入手，便当思其发脱。所为能发能收也。吕叔简云：才下手便想到究竟处。
论事不可趋一时之轻重，当思其久而远者。凡所为当下即求合理，勿曰今日姑如此，明日攺之。一事苟，其余无不苟矣。
邵文庄曰：凡利人济物，事独为之，不如使人共为之。然事由心出，则行之力，须是以心感心，岂能以心使心？
黄陶庵曰：人必在小事上札定脚，做大事始无失。今人只思做一两节好事，目前当为者，漫不检点，则并此一两节亦做不成矣。
吕叔简曰：事无巨细，都有古人留下法程。诵读时便想曰：此可为我某事之法，可药我某事之病。如此，则临事时触之即应，不待思索。
实见得是时，便要斩钉截铁，脱然爽洁，做成一件事。不可拖泥带水，靠壁倚墙。
做天下好事，既度德量力，又审势择人，专欲难成，众怒难犯。此八字不独妄动人宜慎。虽以至公无私之心，行正大光明之事，亦须调剂人情，发明事理，俾大家信从，然后动有成，事可久。
干天下事，无以期限自宽，事有不测，时有不绐，常有余于期限之内，有多少受用处。
任难任之事，要有力而无气；处难处之人，要有知而无言。
昏暗难谕之识，优柔不断之性，刚愎自是之心，皆不可与谋。天下之事，智者一见即透，练者触类而通，困者熟思而得。三者之所长，谋事之资也。
事必要其所终，虑必防其所至，若见眼前快意便了，此 无识。故事有当怒而君子不怒，当喜而君子不喜，当为而君子不为，当巳而君子不已者，众人知其一，君子知其他也。
天下之事，有速而迫之者，有迟而耐之者，有勇而劫之者，有柔而折之者，有愤而激之者，有喻而悟之者，有奖而歆之者，有甚而淡之者，有顺而缓之者，有积诚而感之者。要在相机，因时舛施，未有不败者也。天下之事，只定了便无事。物无定主而争，言，无定见而争事，无定体而争除天相曰：欲事至不惑，须穷理；欲事至不惧，须养气。欲物来不扰，须主敬，欲物来不欺，须存诚，其道备矣。
疑心最害事，二则疑，不二则不疑也。圣人祇认得一个理，因理以思，顺理以行，何疑之有？
君子与小人共事必败，君子与君子共事，亦未必无败。何者？意见不同也。今有仁者、义者、礼者、智者、信者五人焉，而共一事。五相济则事无不成，五有主，则事无不败。仁者欲宽，义者欲严，礼者欲文，智者欲巧，信者欲实，事胡以成？此无他，自是之心胜，而相持之势均也。善天下之事，亦在乎通者当权而已。天下事有两可之事，非义精者不能择，若到精处，毕竟止有一可耳。
圣人处事，有变易无方底，有执极不变底；有一事而所处不同底，有殊事而所处一致底，惟其可而已。
使气最害事，使心最害理。君子临事平心易气。
处天下事，前面常长出一分，此之谓豫，后面常余出一分，此之谓裕。如此则事无不济，而心有余乐。
士君子当大事时，先人而任，当知慎果二字；从人而行，当知明哲二字。
君子处事，主之以静镇有主之心，运之以圆活不拘之用，养之以从容敦大之度，循之以推行有渐之序，待之以序尽必至之效，又未尝有心勤效远之悔。
腐儒之迂说，曲士之拘谈，俗子之庸识，躁人之浅见，谲者之异言，𪫺夫之邪语，皆事之贼也，谋断家之所忌也。智者之于事，有言之而不行者，有所言非所行者，有先言而后行者，有先行而后言者，有行之既成而始终不言其故者，要亦为国家深远之虑，求以必济而已。
干天下大事，非气不济，然气欲藏不欲，露，欲抑不欲。扬掀天揭地事业，不动声色，不惊耳目，做得停停妥妥，此为第一妙手。
卤莽径直，是处事大病痛。当紧要处，虽细微亦要检点；事出于意外，虽智者亦穷，不可以苛责也。
当事有四要：际畔要果决，怕是绵；执持要坚耐，怕是脆；机括要深沉，怕是浅，应变要机警，怕是迟。
君子动大事，十利而无一害，其举之也必矣。然天下无十利之事，不得已而权其分数之多寡，利七而害三，则吾全其利而防其害，又较其事势之轻重，亦有九害，而一利者为之。所利重而所害轻也；所利急而所害缓也；所利难得而所害可救也；所利久远而所害一时也。此不可与浅见薄识者道。
当需莫厌久。若愤其久也而决绝之，是不能忍于斯须，而甘弃前劳，坐失后得也。此从事者之大戒也。
有备，当事之妙道也。故万无可虑之事备十一，难事备百一，大事备千一，不测之事备万一。
在我有余，则足以当天下之感。识有余理，感而即透；才有余事，感而即办，力有余任，感而即胜，气有余变，感而不震，身有余内，外感而不病。
处天下后世事，最不可草草，当深思远虑。众人之识，天下所同也。浅昧而狃于目前，其次有众人看得一半者；其次豪杰之士与练达之人得其大槪者；其次精识之人，有旷世独得之见者；其次经纶措置，当时不动声色，后世不能变易者。至此则精矣尽矣，无以加矣。此之谓大智，此之谓真才。
天下掀天揭地事业，只管做，只是不费力；除害去恶，只管做，只是不动气；蹈险投艰，只管做，只是不动心。当大事要心神定，心气足。
世间无一处无拂意事，无一日无拂意事，惟度量宽宏，有受用处。
处天下事，先把我字阁起，千军万马中，先把人字阁起。君子处事，要我就事，不令事就我；其长民也，要我就民，不令民就我。
冲繁地顽钝，人纷杂，事迟滞，期拂逆时。此中最好养火，有进用，有退用，有虚用，有实用，有缓用，有骤用，有默用，有不用之用。此八用者，宰事之权也，而要之归于济义。手段不可太阔，太阔则填塞难完；头绪不可太繁，太繁则照管不到。
事前忍易，正事忍难，正事悔易，事后悔难。
事有可以义起者，不必泥守旧例；有可以独断者，不必观望众人。先事体怠神昏，事到手忙脚乱，事过心安意散，此事之贼也。
见事易，任事难。当局者只怕不能实见得。果实见得，则死生以之，荣辱以之，更管甚一家非之，一国非之，天下非之。
人事者，事由人生也，清心省事，岂不在人？士君子要任天下国家事，先把本身除去，所以说策名委质，言自策名之后，身已非我有矣，况富贵乎？
将事而能弭，当事而能救，既事而能挽，此之谓达权，此之谓才。未事而知其来，始事而要其终，定事而知其变，此之谓长虑，此之谓识。
魏叔子曰：人作事，极不可迂滞，不可反复，不可烦碎。代人作事，又极要耐得迂滞，耐得反复，耐得烦碎。
冯氏曰：事之初起，往往甚小，因分人我而渐大，因争小利而益大，事已观之，又甚小。故善处事者，大事当使之小。
熊勉庵曰：文潞公处大事以严，韩魏公处大事以胆，范文正公处大事，曲尽人情。三公皆社稷臣也。
凡事涉闺阃者，不轻言，不落笔；凡事属阴私者，不攻发。不猜疑。
愿体集曰：做人无成心，便带福气；做事有结果，亦是寿征。
凡作事，第一念为自已思量，第二念便须替他人筹划。若彼此两利，或于己有利，于人无损，皆可为之。若利于已者十之九，损于人者十之一，即宜踌躇。若人与已之利害正半，便宜辍手。况利全在已，害全在人者乎？若损已以利人，尤上上事，愿共为之。吉人遗铎曰：事未至先一着，则临事无错；事既至后一着，则已事无悔。
无事如有事隄防，方可免意外之变；有事如无事镇定，方可消局中之厄。
四本家训曰：大聪明人，小事必朦胧，朦胧正聪明之窟；大朦胧人，小事必伺察，伺察乃朦胧之根。
张饱帆于长江，驰骏马于平陆，天下之至快。反思则忧，处不争之地，乘独后之马，人或我强，乐莫大焉。常有小不快事，是好消息。
涉世镜曰：凡人伤巧则可悔之事多，伤拙则可悔之事少。

[book_title]处人
王昶曰：人或毁已，当退而求之。身已有可毁，彼言当矣；无可毁，彼言妄矣。当则无怨于彼，妄则无害于身，又何报焉？自是平情之论，闻毁而怒者，宜味此言。
卫洗马曰：人有不及，可以情恕；非意相干，可以理遣。南文子曰：无功之赏，无力之礼，不可不察也。赏以无功，异日必有。挟制我处，礼出无力，异日必有要求我处。
王文正曰：为人不当收恩避怨。
尹师鲁曰：恩欲归已，怨将谁归？
邵康节曰：人非善不交，物非义不取，亲贤如就芝兰，避恶如畏蛇蝎。
君子与小人处，为小人侵凌，则必恐惧修省，动心忍性以预防之。如此不但可以全身，且益以进道。
朱晦庵曰：朋友之交，责善所以尽我诚，取善所以益我德。
赵忠肃曰：自古欲去小人者，急之则党合而祸大，缓之则彼将自挤此卓识也。抑又思去小人者，急则生变挤，缓则或恐难图，亦审其势何如耳。且几事，不密则害成。去小人尤宜慎密。
李文定曰：人不必待仕宦有职事，才为功业，但随力到处，有以及物，即功业也。仁者立达，圣人安怀，皆是此意。
吴明卿日：韩魏公说到小人忘恩负义欲倾已处，词气和平，如道寻常事。
陈龙川曰：已。无他，心，而防人之疑是。自信不笃也。深论。
子犹曰：理外之事，亦当以理外置之。语最直捷。
夏忠靖曰：某幼时有犯，未尝不怒，始忍于色，中忍于心，久则自熟。薛文清曰：觉人诈不形于言，乃有余味。不形于言，则诈或自息。
待下谦和而无节，反纳其侮，所谓重巽，吝也。惟和而庄，则人自爱而畏。
君子。以庄敬自持，则小人自不能近。
小人有功，当优之以赏，不可假之以柄。远虑。
在古人后，议古人事易；处古人地，为古人事难。
吕叔简曰：临事肯替别人想，是第一学问；为人辨冤白谤，是第一天理。
称人之善，我有一善，又何妒焉？称人之恶，我有一恶，又何毁焉？称人之善，使人喜而益勉于善，则人之善皆我善矣。称人之恶，使八怒而益张其恶。则人之恶即我恶矣。
听言观行，是取人之道；乐其言，不问其人，是取善之道。
柔而从人于恶，不若直而挽人于善；直而挽人于善，又不若柔而挽人于善之为愈也。柔则易从，直则易忤。
论理要精详，论事要剀切，论人须带二三分浑厚。厚德之士，能掩人过；盛德之士，不令人有过。
责人要含蓄忌太尽，要委婉忌太直，要疑似忌太真。责人而太尽，太直、太真，是激之使怙其过也，可不戒哉！
流俗污世中真难做人，又跳脱不得，只是清而不激。就好清而不激，乃非同流合污。
与小人处一分计较不得，须要放宽一步。外面须放宽一步，里面更须谨严一步。
祸莫大于不仇人，而有仇人之辞色；耻莫大于不恩人，而作恩人之状态。上句言险诐之人情可畏，下句言柔媚之世熊可羞。造语奇警。无用之朴，君子不贵，虽不事机械变诈，至于德慧术知，亦不可无。语最确当。
两人相非，不破家亡身不止，只回头认自家一句错，便是无边受用。两人自是，不反面稽唇不止，只温语称人一句是，便是无限宽舒。事之有关大节者，不辨是非，而公是公非自在，至无足重轻之事，正不妨人是我非也，夫何争焉？
余行年五十，悟得五不争之妙，不与居积人争富，不与进取人争贵，不与矜节人争名，不与简傲人争礼，不与盛气人争是非。
余少时曾泄当密之语，先君责之，对曰：已戒闻者，使勿泄矣。先君日：子不能必子之口，而能必人之口乎？且戒人与戒己孰难？小子慎之，人有应讳之事而一时失言者，其后必悔。驷不及追而兴戎由乎此。戒之戒之！
陈眉公集曰：士君子尽心利济，使海内人少他不得，则天亦少他不得。此是极难事，然人生世间，正不可无一二有济于人之事。看中人，看其大处不走作；看豪杰，看其小处不渗漏。袁了凡曰：一事而关人终身，纵实闻；不可开口。一言而伤我忠厚，纵闲谑亦宜慎言。妄言者宜知之。
尤翁曰：凡非礼相加，其中必有所恃，小不忍则祸立至矣。
王懋曰：君子之治小人，不可为已甚，击之不已，其报必酷。郭开符曰：小人当远之于始。
冯梦龙曰：能为不近人情之事者，其中正不可测。
高道淳最乐编曰：人用刚，吾以柔胜之；人用术，吾以诚感之；人使气，吾以理平之，天下无难处之事矣。
急中好救人，难中好救人，一时济人以德，百世济人以书。
尤西川曰：让古人是无志，不让眼前人是无量。
昨非庵曰：富贵之家，常有穷，亲戚往来，便是忠厚。
赠言录曰：见人好学，多方赞成；见人差错，多方提醒。见人丰显，则谈其致福之由；见人苦难，则原其所处之不幸。此不费钱功德也，而功德却不小。
李文贞曰：以父母之心为心，无不友之兄弟；以祖宗之心为心，无不和之族人；以天地之心为心，无不爱之民物。语极大，而意却甚常。须知此心本广且大也，人自小之耳。
史搢臣曰：小人固当远，亦不可显为敌仇；君子固当亲，亦不可曲为附和。
容得几个小人，耐得几椿逆事。过后颇觉胸次豁然，眉目清爽。临事不能容耐，过后必有悔心。
一座中有好以言弹射人者，吾宜端坐沉默以消之，此谓不言之教。
攻人之恶，毋太严，要思其堪受；教人以善毋过高，当谅其可从。
天下事未有合理全在我，非理全在人者。但念自已有几分不是，即我之气平；肯说自已一个不是，即人之气亦平。此真一副清凉散。
见人作不义事，须要劝止之。知而不劝，劝而不力，使人过遂成，亦我之咎也。对失意人，莫谈得意事。
唐翼修曰：面赞人之长，未必深感，惟背后称人长，则感之深；面责人之短，未必深恨，惟背地言人短，则恨之深。
彭定求曰：临事让人，一步自有余地；临财放宽，一步自有余味。以上叶玉屏先生原辑本。
管子曰：善气迎人，亲于兄弟；怒气迎人，惨于戈兵。
家语曰：以富贵而下人，何人不与？以富贵而亲人，何人不亲。
老子曰：吾闻富贵者送人以财，仁人者送人以言。
聪明深察而死者，好议人者也；博辩广大而危身者，发人之恶者也。
文子曰：赠人以言，重于珠玉；伤人以言，甚于剑戟。
曾子曰：狎甚则简，庄甚则不亲。是故君子之狎足以交其欢，庄足以成礼而已矣。
吾闻受人者常畏人，与人者常骄人。
庄子曰：刻核太至，则必有不肖之心应之，而不知其然也。
荀子曰：以仁心说，以学心听，以公心辩。
战国策曰：人之憎我也，不可不知也；吾憎人也，不可得而知也。
韩诗外传曰：无内疏而外亲，无身不善而怨他人，无患已至而后呼天。
张霸曰：人生一世，但当畏敬于人，若不善加已，直为受之。
崔骃与窦宪书曰：交浅而言深者，愚也；在贱而望贵者，惑也；未信而纳忠者，谤也。皆所不宜。
陆逊谓诸葛恪曰：在我前者，吾必奉之同升；在我下者，则扶持之。今观君气陵其上，意本乎下，非安德之基也。
胡端敏曰：信而未孚者，多言也；正而未谅者，多戏也。周而若比者，好称人之善也；恕而若刻者，多发人之奸也。过有甚于此者，轻浅粗率也。
程子曰：君子于人，当于有过中求无过，不当于无过中求有过。
责善在诚有余而言不足，则于人有益，而于我无辱。
邵康节曰：善人固当亲，未能知，不可急合；恶人固可疏，未能远，不可急去。
黄山谷曰：百战百胜，不如一忍；万言万当，不如一默。
司马温公我箴曰：诚实以启人之信我，乐易以使人之亲我，虚已以听人之教我，恭己以取人之敬我；自检以杜人之议我，自反以免人之罪我，容忍以受人之欺我，勤俭以补人之侵我，量力以济人之求我，尽心以报人之任我。
袁君载曰：处已接物，常怀慢心、伪心、妒心、疑心者，皆自取轻辱于人，君子不为也。
大抵忿怒之余，最不可指人隐讳之事，而暴其祖父之恶。前辈有言：戒酒后语，忌食时嗔，忍难忍事，顺自强人。
吕氏曰：听人说话，或有不中节者，亦无都不答应之理。许鲁斋曰：以众人望人，则皆可；以圣贤望人，则无完人矣。
教人使人，必先使有耻，又须养护其知耻之心，督责之使有所畏，荣耀之使有所慕，皆可以为教。
凡在朋侪中，切戒自满，满则无所容。人不我告，不能曰益也。故一人之见，不足以兼十人，我能取之十人，是兼十人之能矣。取之不已，至于千百人，则在我者可量哉！
薛文清曰：宁人负我，无我负人。此言当留心。
闻人毁已而怒，则誉者至矣。
大扺常情责人太详，自责太略，是所谓以圣人望人，以众人自待也，惑之甚也。程汉舒曰：说他人是非处，当时时将自已一一勘验。人当大着眼目，则不为小小者所动。如极品之贵，举俗之所歆重，殊不知自有天地来，若彼者多矣，是足动吾念耶？
王阳明曰：权者，天下之大利大害也。小人窃之以成其恶，君子用之以济其善。故君子之致权也有道：本之至诚以立其德，植之善类以多其辅，示之以无不容之量，以安其情；扩之以无所竞之心，以平其气，昭之以不可夺之节，以端其向；神之以不可测之机，以慑其奸；形之以必可赖之智，以收其望。坦然为之下以上之，退然为之后以先之，是以功盖天下而莫之嫉。善利万物而莫与争，凡攻我之失者，皆吾师也，安可以不乐受而心感之乎？
颜光有曰：大约化一曲谨人，不如化一豪杰人；化一卑贱人，不如化一权贵人；化近人不如化远人。在在言善言，行善行，交游善人，要得此善脤满世界，则福德亦满世界矣。
天下至广，万世至远，虽万手万段，以救济斯世，而犹未足也。故最急度人。劝人做好人，行好事。谓必圣贤而后度人，非也。闻善则喜，见善则乐，时时述善事，谈善言，说善报，则度已多矣。中间转移之机，自有愈进愈精处，极至变化洽合而不自知也。然度众人之人，又不若度度世之人。有救世之权者。得其一焉，以旋乾转坤，以守先待后，人复生人，则度成普度圣贤经世传世，皆此一大事在。
迪吉录云：凡施济人定要受嗔怒，为人谋定要受恨责，任事定要任怨，劝化定要受讥谈，宽厚定遭笑侮，此是挟以俱来的。不辨此根，非能善者也。
杨椒山遗嘱曰：与人相处之道，第一要谦下诚实。干事则勿避劳苦，同饮食则勿贪甘美，同行走则勿择好路，同睡寝则勿占床席。宁让人，勿使人让我；宁容人，勿使人容我；宁吃人亏，勿使人吃我亏；宁受人气，勿使人受我气。
吕叔简曰：辨学术，谈治理，直须穷到至处，让人不得。所谓宗庙朝廷便便言者，盖道理古今之道理，政事古今之政事，务须求是乃已。我与人皆置之度外，非求伸我也，非求胜人也，何让人之有？只是平心易气，为辨家第一法。才声高色厉，便是没涵养。
朝廷法纪，做不得人情；天下名分，做不得人情；圣贤道理，做不得人情；他人事，做不得人情；我无力量，做不得人情。
姑息依恋，是处人大病痛。当义处，虽处骨肉，亦要果断方严，是处人大病痛。圣贤处世，亦离温厚不得，只恁踽踽凉凉，冷落难亲，便是世上一个碍物。即使持正守方，独立不苟，亦非用世之才，祗是一节狷介士耳。
心平气和而有强毅不可夺之力，秉公持正而有圆动不可拘之权，可以语人品矣。
养定者，上交则恭而不迫，下交则泰而不忽。处亲则爱而不狎，处疏则真而不厌。
对忧人勿乐，对哭人勿笑，对失意人勿矜。察言观色，度德量力。此八字处世处人，一时少不得底。无谓人唯唯，遂以为是我也；无谓人默默，遂以为服我也；无谓人煦煦，遂以为爱我也；无谓人卑卑，遂以为恭我也。
凡听言，先要知言者人品，又要知言者意向，又要知言者识见，又要知言者气质，则听不爽矣。
人有言不能达意者，有其状非其本心者，有其言貌诬其本心者。
君子观人，与其过察而诬人之心，宁过恕以逃人之情。王镜水曰：论人之过，当原其心，不可徒泥其迹；取人之善，惟据其迹，不可深求其心。与此义同。
祸莫大于不体人之私，而又苦之；仇莫深于不讳人之短，而又讦之。
责善要看其人何如，其人可责，又当自尽。长善捄失之道：无指摘其所忌，无尽数其所失，无对人，无峭直，无长言，无累言。犯此六戒，虽忠告，非善道矣。
固可使之媿也，乃使之怨；固可使之悔也，乃使之怒；固可使之感也，乃使之恨。晓人当如是𫆀。
圣人妙处在转移人不觉，贤者以下，便露圭角，动声色。伊尹看人，无一个不是可怜的；伯夷看人，无一个不是可恶的；柳下惠看人，无一个不是可与的。各有妙理。恕人有六，或识见有不到处，或彼听闻有未真处，或彼力量有不及处，或彼心事有所苦处，或彼精神有所忽处，或彼微意有所在处。先此六恕，而命之不从，教之不攺，然后可罪也已。故君子教人而后责人，体人而后怒人。又曰：恕心养到极处，祗看得世间人都无罪过。
人之情有言然而意未必然，有事然而意未必然者，非勉强于事势，则束缚于体面。善体人者，在识其难言之情，而不使其为言与事所苦，圣人所以感人，而人乐为之死也。
处世只一恕字，可谓以已及人，视人犹己矣。然有不足以尽者。天下之事，有已所不欲而人欲者，有已所欲而人不欲者，这里还须理会，有无限妙处。
人到无所顾惜时，君父之尊，不能使之严，鼎鳠之威，不能使之惧，千言万语不能使之喻，虽圣人亦无如之何矣。圣人知其然，每养其体面，体其情私，而不使至于无所顾惜。
我益智，人益愚，我益巧，人益拙。惟有道者，智能谅人之愚，巧能容人之拙，知人各有能不能也。
君子不受人不得已之情，不苦人不敢不从之事。
我不能宁耐事，而令事如吾意，不则烦躁；我不能涵容人，而令人如吾意，不则谴怒。如是，则终日无自在时矣。雨悔无不释之怨；两求无不合之交，两怒无不成之祸。直友难得，而吾又拒以讳过之声色。佞人不少，而吾又接以喜谀之意态，欲不日入于恶也，难矣！与禽兽奚择？与禽兽何难？此是孟子大排遣。初爱敬时，将安排这念头，再不生气。余因扩充排遣横逆之法，此外有十：一曰与小人处，进德之资也。彼侮愈甚，我忍愈坚，于我奚损哉？诗曰：他山之石，可以攻玉。二曰：不遇小人，不足以验我之量。书曰：有容德乃大。三曰：彼横逆者，至于自反而忠，犹不得免，其顽悖甚矣，一与之校，必起祸端。兵法云：求而不得者，挑也，无应。四曰：始爱敬矣，又自反而仁，礼而忠，我理益直，我过益寡，其卒也，乃不忍于一逞，以掩旧善，而与彼分恶，智者不为。太史公曰：无弃前修而崇新过。五曰：是非之心，人皆有之，彼固自昧其天，而责我无已，公论自明，吾亦付之不辩。古人云：桃李无言，下自成蹊。六曰：自反无阙，彼欲难盈，安心以待之，缄口以听之，彼计必穷。兵志曰：不应不动，敌将自静。七曰：可避则避之，如太王之去邠；可下则下之，如韩信之跨下。古人云：身愈绌，道愈尊。又曰：终身让畔，不失一段。八曰付之天。天道有知，知我者其天乎？诗曰：投彼有昊。九曰委之命。人生相与，或顺或忤，或合或离，或疏之而亲，或厚之而疑，或遇遭而解，或久搆而危。鲁平公将出而遇臧仓，司马牛为弟子而有桓魋，岂非命耶？十曰外宁，必有内忧。小人侵陵，则惧患防危，长虑却顾，而不敢侈然有肆心，则百祸潜消。孟子曰：出则无敌国外患者，国恒亡。三自反后，君子之存心犹如此。彼爱人。不亲礼人，不答而遽怒，与夫不爱人、不敬人，而望人之敬爱己也，其去横逆能几何哉？陈几亭曰：横逆之来，若一味不较，而无自反之功，久之渐成顽钝，故必如孟子之自反，而后可以语颜子之不校也。陆桴亭曰：横逆之来，圣凡不免，然所以待横逆之道则有间。出乎尔，入乎尔，此凡庸所以待横逆也。恶声至必反之，此侠烈所以待横逆也。宽柔以教，不报无道，此君子所以待横逆也。禽兽何难，此孟子所以待横逆也。天生德于子，桓魋其如予何？此孔子所以待横逆也。荀有志圣贤，则数者之间，可不知所以自处乎？以上两说，皆圣贤至理，类记于此。
人流品格，以君子小人定之，大率有九等：有君子中君子，才全德备，无往不宜者也；有君子，优于德而短于才者也。有善人，恂雅温朴，仅足自守，识见虽正而不能自决，躬行虽力，而不能自保。有众人，才德识见，俱无足取，与世浮沉，趋利避害，碌碌风俗中，无自表异。有小人，偏气邪心，惟已私是殖，苟得所欲，亦不害物。有小人中小人，贪残阴狠，恣意所极，而才足以济之，敛怨怙终，无所顾忌。外有似小人之君子，高峻奇绝，不就俗检，然规模宏远，小疵常颣，不足以病之。有似君子之小人，老诈浓文，善藏巧借，为天下之大恶，占天下之大名，事幸不败，当时后世皆为所欺，而竟不知者。有君子、小人之间，行亦近正而偏，语亦近道而杂。学圆通便近于俗；尚古朴则入于腐，宽便姑息，严便猛鸷，是人也，有君子之心，有小人之过者也，每至害道。学者戒之。处人之道，先在知人。此条论人品极详，故附录之。
鲍曼殊曰：人行一善事，只于本身增一功德。若劝化得一人为善，则世界遂多一善人；若化得一恶人为善，则世界上少一恶人，反多一善人。其人舌以传舌，又可转相劝化，以至于千百人。若笔之于书，直可劝化千百世。如是善根流转，永无穷尽。故太上以语善为三善之首。管宁与人子言孝，与人臣言忠，与人弟言悌，因事导人于善，此独善以善人之事也。先辈云：见人须化一气字，浮气、客气、腐气、道学气一概消除，方为真实学问。
陆桴亭曰：或谓与倾险人处，甚有害，而不知甚有益，正使人言语动作，一毫轻易不得，岂惟过失可少，于敬字工夫上亦甚增益。世途甚险，常宜存此。
钱纯中曰：凡待人接物，须自家作主，不可因人起见。人薄我，我亦薄之；人慢我，我亦慢之。甚至人谤毁我，我亦谤毁之，则与彼同一见识，有何差别？
魏环溪曰：一味疾人之恶，小人之祸君子者十有八九。终曰扬人之善，君子之化小人者十有二三。
魏叔子曰：遇疾恶太严之人，不可轻易在他前道人短处，此便是浇油入火，其害与助恶一般。
毋毁众人之名，以成一已之善；毋役天下之理，以护一己之短。
人最不可轻易疑人。今如误打骂人，人可回手回口。若疑人，则此人一举一动，我有十分揣摹，他无一毫警觉，终身冤诬，那得申时。此逆亿所以为薄道也。
凡人皆不可侮，无用人尤不可侮。
我不识何等为君子，但看曰间每事肯吃亏的便是。我不识何等为小人，但看曰间每事好便宜的便是。凡作好人，自大贤以下，皆带两分愚字。至于忠臣、孝子、贞女义士，尤非乖巧人做得。予尝论朋友知已，若无些愚意在，终到不得十分至处。
与人处财一分定要十厘，便是刻。与人一事一语，定要相报，便是刻。治人罪应十杖，定一杖不饶，便是刻。处亲属道理上定要论曲直，便是刻。刻者不留有余。之谓，过此则恶矣。
凡性情烦琐，刻急猜察，最能驱忠信之人为欺诈。盖不相欺诈，则人无以容身也。
史搢臣曰：凡有望于人者，必先思已之所施；凡有望于天者，必先思已之所作。
事事顺吾意而言者，小人也，急宜远之。
凡权要人声势赫奕，我不可犯其锋，亦不可与之狎，敬而远之，全身全名之道也。
君子不迫人于险，危急之际，操纵在我，宽一分，则彼受一分之惠。若扼之不已，鸟穷则攫，兽穷则搏，反噬之祸，将不可救。又曰：锄恶除奸，要放他，可条去路。即此义也。
待有余而后济人，必无济人之日；待有暇而后读书，必无读书之时。唐氏曰：人处心行事，均须以利人为主，利不在大小，但以吾力量所能到处行方便之事，即是惠泽及人。
事系幽隐，要思回护他，著不得一点攻讦的念头。人属寒微，要思矜礼他，著不得一毫傲睨的气象。又云：好说人隐讳事，及闺门丑恶者，必遭奇祸。
唐翼修曰：古人所以重侠烈者，非无谓也。人当危迫之际，呼天地不应，呼父母不应，忽有人焉，出力护持，不及于难，济天地、父母之不逮，故知侠烈不可及也。搢臣曰：近见一种自了汉，生平未尝代人挑一担，解，一事，及到有事，未必不求人。若人人似我，又当何如？阅此益知侠烈。之足重矣。
观人者看其口中所许可者多，则知其德之厚矣；看其口中所未满者多，则知其德之薄矣。涉世镜曰：闻人善则疑闻。人恶则信，此满腔杀机也。
息允真诠曰：凡与人共事不难，同过为难。好洁已者常不顾人，此天下之大恶，鬼神所不祐也。
劝戒全书曰：持身不可太皎洁，一切污辱垢秽，要茹纳得。与人不可太分明，一切贤愚好丑，要包容得。
澹园醒语曰：凡人正当盛气，若遽阻他，反不投机，是增人之过也。待气平时，方从容与言，尚可冀攺。
涉世镜曰：立身当高一步，处人当下一步。轻财足以聚人，律己足以服人，量宽足以得人，身先足以率人。
吾不知所谓善，但使人感者即善也；吾不知所谓恶，但使人憾者，即恶也。
说人所必不从，求人所必不与，强人以甚不便，制人以必不甘，皆是欠絜矩工夫。
盛喜中不可许人物，盛怒中不可答人简。
四本家训曰：游大人之门，謟固可耻，傲亦非分。
奸人难处，迂人亦难处。奸人诈而好名，其行事有酷似君子处；迂人执而不化，其决裂有甚于小人时。我先别其为何如人，而处之之道得矣。
苏子与人相处，不问贤愚贵贱，和气霭然，常曰：我心平易，上可陪玉皇，下可陪田夫、乞儿。
人欺未必是辱，人怕未必是福。
说朋友失德，过举，不如述前人嘉言懿行。
受人之侮，不形于色，此中有许多意味。
困天下之智，不在智而在愚；穷天下之辩，不在辩而在讷；服天下之勇，不在勇而在怯。
处富贵之地，要知贫贱人的苦恼；在少壮之时，要知老年人的辛酸；居安乐之塲，要知患难人的景况；当旁观之境，要知局内人的痛痒。
我戒毁言则人得清净，我戒，嗔怒则人得和乐我戒。横取则人得保守；我戒挑逗，则人得安常；我戒邪色，则人得完名；我戒争竞，则人得顺畅。
泛交则多费，多费则多营，多营则多求，多求则多辱。君子择而后交，故寡尤；小人交而后择，故多怨。
观人于临财，观人于临难，观人于所忽，观人于酒后。轻言动之人，不可与深计；易喜怒之人，不可与远谋。轻言者多悔，轻动者多失，轻诺者少信，轻合者易离，轻喜者易怒，轻取者必争，轻听者必疑。
熊勉庵功德例曰：节孝之名，不论低微，虽传闻必为表扬，不言人祖父卑微，不谈人闺阃，不讦人阴私，不毁人成功，不污人名节。
私窥人笥中字迹，及书信，皆大不可。

[book_title]居官
马廖曰：百姓从行，不从言一语得政本。
隽不疑曰：为吏太刚，则折，太柔则废。的论。
龚遂曰：治乱民如治乱绳，不可急也。
卓茂曰：律设大法，礼顺人情。
诸葛武侯曰：治世以大德，不以小惠。
方膺曰：事不辞难，罪不逃刑，臣之节也。
胡威对武帝曰：臣不如父，父清恐人知，臣清恐人不知。
文中子曰：闻谤而怒者，谗之囮也；见谀而喜者，佞之媒也。
魏郑公曰：兼听则明，偏听则暗。
崔仁师曰：凡治狱当以仁恕为本。仁恕二字，括尽政本。
徐有功曰：失出人臣之小过，好生圣人之大德。
刘晏曰：论大计者，不可惜小费。
辛元驭曰：儿子从官者，有人来云：贫乏不能存，此是好消息。若闻赀货充足，衣马轻肥，此恶消息。此中消息，未易与俗。人言。
欧阳公曰：凡治人，不问吏才能否，设施如何，但民称便，即是良吏。民咸称便，岂易得此于民？是必能同民好恶者。
论相道，当以持重安静为先。
程明道曰：职事不可以巧免。
刘安礼问临民先生曰：使民各得输其情。间御吏曰：正已以格物。
罗从彦曰：士之立朝，要以正直忠厚为本。正直则朝廷无过失，忠厚则天下无嗟怨。
吕正献公曰：为政去其太甚者，人才实难，当使之自新，岂宜使之自弃。
吕本中曰：事君如事亲，事官长如事兄，与同僚如家人，待群吏如仆从，爱百姓如子孙，处官事如家事，然后能尽吾之心。
当官先以暴怒为戒，事有不可，当详处之。暴怒，无一而可，何况居官。
范蜀公曰：仕宦不可广求，人知受恩多，难立朝矣。
朱晦庵曰：民虽众，毕竟只一个心，甚易感。众人一个，亦必以我一个心与之，才易感。
古之名将，皆慎重周密，终日钦钦，常如对阵。要做大功名底，越要谨密，未闻粗鲁阔略而能有成者。
吕东莱曰：当官大要直不犯祸，和不犯义。
士能寡欲，安于清淡，不为富贵所淫，则其视外物也，自然进退不失其正。
李文定曰：仕宦至卿相，不可失寒素体，君子无入不自得者，正以磨挫骄奢，不使居移气，养移体也。
真西山曰：忠臣必廉，廉者必忠，六事以廉为本。想古今事未尝无所本。诸葛武侯平生所立事业奇伟，然求其所以，则开诚心，布公道，集众思，广忠益而已。盖此四者乃武侯事业之本，而诚之与公又其本也。
王伯厚曰：延平先生论治道，必以明天理，正人心，崇节义、厉廉耻为先。
忘鱼烦则碎，治民烦则乱，故以丛脞为戒。器久不用则蠹，政偶不修则坏，故以屡省为箴。多事非也，不事事非也。数语最为警切，居官者当勒之座右。
熊勉庵曰：催科不扰，催科中抚字；刑罚不差，刑罚中教化。
邵伯温曰：常闻之先辈曰：凡治人有未经杖责者，宜谨之，恐其或有所立。厚道。
许鲁斋曰：人要宽厚包容，却要分限严。分限不严，则事不可立，人得而侮之矣。魏公素宽厚，及至朝廷大事，懔乎不可犯也，所以为当世名臣。今人宽厚者易犯，威严者少容，于事业之际皆有病。
吴草庐曰：县之于民最近，令之福惠所及最速，莫是官若也。县令为亲民之官，惠及最速，害及亦最速。
方以勤曰：近名必立威，立威必殃民。近名者立威，其患犹浅；近利者立威。其患更深。
薛文清曰：为政通下情为急。
为官最宜安重，下所瞻仰，一发言不当，殊愧之。不之当，非独可愧也，且恐贻害无穷矣。
守官最宜简外事，少接人，谨言语。
正以处心，廉以律己，忠以事君，恭以事长，信以接物，宽以待下，敬以处事。此居官之七要也。
居官常知不能尽其职，则过人远矣。
刘忠宣曰：居官以正已为先，不独当戒利，亦当远名。
王文成曰：用兵何术？但能养得此心不动，乃术耳。凡胜负之决，不待临阵而卜，只在此心动与不动之间。
杨一清曰：当今为政之务，在省事，不在多事，在守法，不在变法，在安静，不在纷扰，在宽简。不在烦苛。只是在省事，不在多事。一语已了，下俱申明此意。
吕叔简曰：为政以维持世教为主，世教不明，风俗不美，只是策励士大夫。
居官非乐事，为官是苦人。官职高一步，责任便大一步，忧勤更增一步。变民风易变士风难变，士风易变，仕风难，仕风变，天下治矣。深识名言。
善用感者不轻怒，善用恩者不妄施。
为政之道，以不扰为安，以不取为与，以不害为利，以行所无事为，兴废起敝，有公平正大之体，必有纲纪法度之施，非清静足以为治。
有三代以前见识而不迂，就三代以后家数而不陋，可以当国矣。有治法，必有治火，三代以后，法自在也。举而措之，存乎其人。
无以小事动声色，亵大人之体。
守令于民，先有知疼知痛，如儿如女一副真心肠甚。么爱养事业做不出。
只将和平仁厚念头行政，则仁民爱物，自然各得其所。不然周官法度，以具文行之，非徒无益，且以害民。居官只一个快性，自家讨了多少便宜，左右省了多少负累，万民省了多少劳费。快性极难，非忠信明决者不能也。
见利向前，见害退后，同功专美于已，同过委罪于人，此小人恒熊，而丈夫之羞行也。
情有可通，莫于旧有者，过裁抑，以生寡恩之怨；事在得已，莫于旧无者，妄增设，以开多事之门。不过裁抑而于病民。者必裁抑之，不妄增受，而于便民者必增设之，更见作用。
一人入狱，中人之产立破；一时受刑，终身之玷莫赎。法至于平尽矣，君子又加之以恕。平者，圣人之公也；恕者，圣人之仁也。彼不平者加之以深，不恕者加之以刻，其伤天地之和多矣。加以深刻，亦有许多劳心处。不若移此心而用之公。与仁。
因偶然之事，立不变之法，惩一夫之失，苦天下之人，法莫不良于此矣。
邹忠介曰：凡为政，能言者为次，惟默默调停为上。显而有名者，从名根起念；隐而济事者，从苍生起念。
邱琼山曰：刑狱者，求其出而不得，然后入之；求其生而不得，然后死之。在我多苦心，则在人少屈事矣。后世农不必劝也，能无扰之足矣。此语殆有为而然，其实农民乌可不劝也。惰农自安，古今通病，居官者当劝民竭作三时，暇则濬沟渠，通水道，恊力同事，无少怠也。
陆树声曰：禄位，势分也；官守，职分也。士人量而后入，其视势分也甚轻，而视职分也甚重。
蒋楚珍曰：清、慎、勤居官三字符也。然必以仁为本。
安民者何？无求于民，则民安矣；察吏者何？无求于吏，则吏察矣。无求则必有求者存，非置一切时事于不间也。居官惟清慎勤，而清居慎勤之先，故安民察吏，必自无求始。
陈眉公集曰：士大夫当有忧国之心，不当有忧国之语。任事者当置身利害之外，建言者当设身利害之中。坚确。
王文禄曰：有官守者，必念人之望我者众，如望岁望慈父母然，何可一日不勤？
颜光衷曰：天下最亲者惟守令。大约教化为上，宽仁次之，综核又次之。严于御吏而宽于御民，亟于扬善而勇于去奸，庶几得蒙至治之泽云。数语简括，真通达政体之言。
彭执中曰：住世一日，则做一日好人，居官一日，则行一日好事。
陈德言曰：遇事宁纡缓，无急遽，宁容忍，无激昂，万事俱从忙里错。昔人谓居官于清慎、勤之外加一缓字，真药石之言也。缓非失之需，慎之汉慎，乃不以卤莽坏事。
钱蔚宗曰：天下事皆当顾曰后，不当狥目前。惟救荒只当顾目前，不当虑曰后。救荒的论。
读书要有进步，做官要有退步以禄位言，要有退步，以官守言，亦须有进步。
昨非庵曰：事有急之不白者，宽之或自明，毋躁急以速其忿。人有操之不从者，纵之或自化，毋操切以益其顽。深于物情世故之言，非徒居官然也。
潘府曰：居官之本有三。薄奉养，廉之本也；远声色，勤之本也；去谗私，明之本也。六语可作官箴。
荐贤当惟恐后，论功当惟恐先。
魏环溪曰：俭，美德也。仕路诸君子崇尚尤急。去一分奢侈，便少一分罪过；省一分经营，便多一分道义。
熊勉庵曰：今日居官受禄，须思当日做秀才时，又须思日后解官时。思前则知足，思后则知俭。
士大夫不贪官，不爱钱，却无所利济以及人，毕竟非天生圣贤之意。
风俗，天下之大事，廉耻，士人之美节。为政者当以扶纲常，正名分，重道义为第一。
朝廷立法不得不严，有司行法不可不恕。
刑罚当宽处即宽，草木亦上天生命。财用可省时便省，丝毫皆下民脂膏。用刑惟命案最难，先在详于研鞫，得其实情，毋但用严刑也。
为政者一日不勤，下必有受其弊者。一日不勤，下必有受其弊；日日不勤，则其弊积而不可捄，吏治之坏，大半由此。
积德累功，莫若居官为易所谓顺风之呼，响应自捷，往往有一善而可当千百善者。罪过之积，亦居官为易，非尽有也也。事或无如何，情尝不及察，能谨慎小心，毕竟少些罪过。
前辈教人居官廉不言贫，勤不言劳，爱民不言惠，锄强不言威，事上致敬，不言屈已，礼贤下士，不言忘势，庶于官箴无忝。
做官想到去之日，做人想到死之日，便当留一二好事于人间。
蔡文勤曰：诚以治民，而民信之，则民必应我矣；诚以事天而天信之，则天必应我矣。无望应于民，望应于天，当思民不信，必无爱我之情；天不信，必无佑我之理。
王朗川言行汇纂曰：清贵容，仁贵断，清而不能容，患生于矫激；仁而不能断，弊中于优柔。
居官不可作受用想。天之生我，异乎众与。以治世之职，是造福于世之人，非享福之人也。
人到富贵，不独天道忌盈，一身受用太过，亦减子孙福泽。
王戆恩曰：仕宦人不可无官体，不可有官气。为民表而过于亵越，踞高位而妄自尊崇，其失均耳。即居乡亦然。以上叶玉屏先生原辑本。
国语曰：善人在患，弗救不祥；恶人在位，弗去亦不祥。
文子曰：爵高者人妒之，官大者王恶之，禄厚者患处之。夫爵益高者意益下，官益大者心益小，禄益厚者意益薄。
语云：西门豹为政，人不能欺；郑子产为政，人不忍欺；宓子贱为政，人不敢欺。
韩非子曰：吏者，民之本纲也，圣人治吏不治民。
孔丛子曰：古之善为政者，其初不能无谤。
陆贾曰：君子之治，混然无事，寂然无声，官府若无人，亭落若无吏。
刘向曰：治官事则不营私家，在公门则不言货利，当公法则不阿亲戚，奉公举则不避仇雠。忠于事君，是之谓公。位尊者德不可以薄，官大者治不可以小；地广者制不可以狭，民众者，政不可以苛。
何武为司空时，问文吏必于儒者，问儒者必于文吏，以相参检。欲除吏，先为科例，以防请托。
武侯曰：吾心如秤，不能为人作轻重。
任延为守，帝戒曰：善事官长，无失名誉。延曰：忠臣不和，和臣不忠，上下雷同，非陛下之福。徐仲车曰：欲其和，莫若分，过而不掠美。
王涣之尝言：乘车常以颠坠处之，乘舟常以覆溺处之，仕宦常以不遇处之，无事矣。
荀勖曰：省吏不如省官，省官不如省事，省事不如省心。张琼每语人曰：凡人官爵，莫若处中。
唐太宗谓戴胄曰：尚书者，天下纲维，百司所禀，若一事有失，天下必有受其弊者。
李素曰：三尺之法，与天下共之，法一动摇，则民无所措手足。
贾敦实曰：政在养人，伤生过多，虽能不足贵也。
柳仲郢曰：辇毂之下尚弹压，郡县之治本惠养。
周子曰：公生明，廉生威。士大夫若爱一文，不值一文。周蓼。洲日试官而能杜绝私门，则文章之风气必振。学臣而能不事交际，则士子之孤寒立起。夫一念怜才则天地鉴之，鬼神临之，子孙攸赖之矣。
程子曰：为人上者，只淡无嗜好，静不多事，便是生民无限之福。
或问心远之义，胡文定举上蔡语曰：莫为婴儿之态，而有大人之器；莫为一身之谋，而有天下之志；莫为终身之计，而有后世之虑。此之谓心远。
欧阳公曰：以纵为宽，以略为简，则政事废弛，而民受其弊。吾所谓宽者不为苛急，简者不为繁碎耳。
凡人材性不同，用其所长，事无不举；强其所短，事必不逮。时有以包孝肃之政励公者，公故云云。公政简易，包政严威。昔范纯仁知齐州，多尚宽，曰：宽出于性，若强以猛，则不能持久，猛而不久，以治凶民，取玩之道也。
韩魏公喜愠不形，尝自谓：才器须足周八面，入粗入细，乃是经纶好手。又尝论王安石曰：为翰林则有余居。辅弼则不足。或问其故，曰：尝见其奏议，只为一已而不为天下也。
或请公无亲小事，公曰：已惮烦劳，吏民当有受弊者。且曰：俸万钱不事事，何安哉？又镇大名时多谍诉，或劝委人，公曰：两词在官，人之大事，生死予夺，一言而定，可委人乎？
吴正肃治先豪滑，曰：吾有何以及斯人，去其为害者而已。
朱子曰：某尝劝人不如作县丞，随事犹可以及物。宋新法行，居州县者皆遗书访邵雍，曰：此贤者所当尽力之时。新法固严，能宽一分，则民受一分之福。
廖德明尝语人曰：德明自始仕以至为郡，惟用三代直道而行一句而已。
李若谷曰：某守官，尝持四字曰：勤谨和缓。
王旦为相，兄子欲举进士，旦曰：吾常以太盛为惧，其可与寒士争进取耶？
李文靖对真宗曰：公事则公言，何用密启？人臣有密启，非谗即佞。
吴芾曰：视官物当如已物，视公事当如已事。
何西畴曰：凡居人上，惟恕乃可以容下，故行动必先謦欬，步远必有前导，燕坐则无帘窥壁听。故君子不发人阴私，不掩人之所不及也。又云：法示防闲，非必尽用；职存临莅，安用逞威？但使条教章明，则易避而难犯。
张严之声，行宽之实，政有纲，令有信，使人望声肃畏者，声也。法从轻，赋从薄，使人安静自适者，实也。
初政莫若一仍旧贯，如行之宜，何必攺作。或节目未便，熟察而徐更之，人徒见上下相安而泯不知其所自，不亦善乎？故君子视俗以施教，察失而后立防也。冠昏丧祭，民生日用之礼，不可苟也。考古酌今，著为二典，颁之以革猥习，是今之急务。
事上当度已量力，以肃恭王命，则无败事。
吕东莱官箴曰：凡事涉权贵，须平心看理之所在，若其有理，固不可避嫌，故使之无理；若其无理，亦不可畏祸，曲使之有理。政使见得无理，只须作寻常公事看。
舍人官箴杂说附曰：司马子微坐忘论云：与其巧持于末，孰若拙戒于初。此当官处事之大法，用力少而见功多，无如此言者。
当官处事，常思有以及人。如科率之行，既不能免，使就其间，求所以使民省力，不使重为民患，其益多矣。当官之法，直道为先，其未可一向直前，或直前反败大事者，须用冯宣徽所称惠穆称停之说，此非特小官为然也，为天下国家当知之。
当官既自廉洁，又须关防小人，如文字历引之类，皆须明白，以防中伤，不可不至谨也。
前辈尝言：凡事祗怕待，待者详处之谓。盖详处之，则思虑自出，人不能中伤也。王朗川曰：居官或乘其聪明，或乘其火气，或乘其忙错，皆能枉人，亦不详处之谓也。
畏忌文法，固是常情，然自私者率以文法难事，委之于人，殊不知人之自私，亦犹已之自私，以此处事，其能有济乎？
忍之一字，众妙之门，若能于清、慎、勤之外，更行一忍，何事不办。王沂公尝说：吃得三斗酽醋，方做得宰相。盖言忍受得事也。耐琐屑，习烦苦，不轻喜，不易，怒，不激不随，皆忍字之妙，故居官以此为尚。
凡听讼，不可先有所主，平心去看，便不偏于一。
凡人有所干求，可不可须便说，不可含糊。与人交际。若直以言语牢笼人情，岂能感人？须是如与家人父子说话，则情自通。
百种奸伪，不如一实；反复变诈，不如慎始。防人疑众，不如自慎；智数周密，不如省事。
士大夫喜言风俗不好，风俗是谁做来？身便是风俗，不自去做，如何得会好？
仕宦须脱小规模，一、仰羡官职，二、随人说是非，三、乘空接响，揣量测度；四谓求知等事为难为之事。
事有当死不死，其诟有甚于死者，后亦未必免死；当去不去，其耻有甚于去者，后亦未必得安。世人至此，多惑乱失常，皆不知义命轻重之分也。此理非平居熟讲，临事必不能自立。
困学纪闻曰：李元衡俭说云：贪饕以招辱，不若俭而守廉；干请以犯义，不若俭而全节；侵牟以聚仇，不若俭而养福；放肆以逐欲，不若俭而安性。啬于己不啬于人，谓之俭；啬于人不啬于无，谓之吝；啬于人并啬于己，谓之爱。俭者，君子之德也；吝与爱，小人之事也。期言出晏于吴子，真能俭者也。
耶律楚材为相，每曰：兴一利不若除一害，生一事不若减一事。
徐阶为相，书三语于直庐曰：以威福还主上，以政务还有司，以用舍刑赏还公论。
张侗初曰：士大夫当为子孙造福，不当为子孙求福；士大夫当为此身惜名，不当为此身市名。士大夫当为一家用财，不当为一家伤财；士大夫当为天下养身，不当为天下惜身。
薛文清曰：自家一个身心尚不能整治，更论甚政治？为政须通经有学术者，不学无术，虽有小能，不达大体，所为不过胥吏法律之事。中者，立法之本，信者，行法之要。勉庵日：立法贵乎必行，立而不行，适以启下人之玩。
不可假公法以报私仇，不可假公法以报私德。为政当以公平正大行之，是非毁誉，皆所不恤。必欲曲狥人情，使人人誉悦，亦失公正之体。
为官者切不可厌烦恶，又云：天下事事莫非分所当为，苟可用九，无不尽以，则民受惠多矣。耿恭简曰：耐烦是为令要领。熊勉庵日：耐烦受诉，使两造各尽其情，皆不厌烦之义。
临属官，公事外不可泛及他事；待吏卒辈，公事外不可与交一言。当官不接异色人，最好，巫祝、尼媪皆是。即匠艺久留于家，皆能变易听闻，播弄是非。吕大中日要以清心省事为本，即此义也。
吕新吾谕太原属日：大抵今之为吏，品格不同。第一等人，有这一点真心，由不得自家，如亲娘之于儿女，忧饥念寒，怕灾愁病，曰思夜虑，吊胆提心，温存体爱，百计千方，凡可以使儿女心遂身安者，无所不至，此谓率其自然。第二等人，看得天地万物一体，是我性分；使天下万物各得其所，是我职分。不存此心，便有愧于形骸；不尽此心，便不满其分量，此谓尽其当然。第三等人，看得洁已爱民，修政立事，则名誉自章，否则毁言日至，是为名而为善者也。第四等人，守能洁已而短于才，心知爱民而懦于政，可谓善矣，然毫无益于郡邑，安能为有亡哉？第五等人，志欲有为，而动不宜民，心知向上，而识不谙事，品格无议，治理难成。第六等人，有欲心而守不敢肆，有怠心而事不敢废，无爱民之实，亦不肯虐，无向上之志，亦不为邪，碌碌庸人而已。第七等人，实政不修，粉饰以诈善，持身不慎，弥缝以掩恶。要结能为毁誉之人，钻刺能降殃祥之灶，地方军民之事，毫发不为，身家妻子之图，殷勤在念，此巧宦也。第八等人，嗜利躭躭，如集膻附腥，竞进攘攘，如驰骑逐鹿。多得钱而好官，我为笑骂，由他笑骂耳。此明王之所不赦，明神之所必殛者也。
吕新吾刑戒曰：五不打，老不打，幼不打，病不打，衣食不继，不打，恐无人将养，必死。人打我不打。或与人斗殴而来，或别官已打。
五莫轻打，宗室莫轻打，官莫轻打，生员莫轻打，上司差人莫轻打，非徒畏势含忍。妇人莫轻打。
五勿就打，人急勿就打，彼方急迫无聊，打则适速其死。人忿勿就打。愚民自执己见，打则愈忿，气逆伤心，易于殒命。宜多方警谕，自知理屈再打。人醉勿就打；人随行远路，勿就打；人跑来喘息，勿就打。
五且缓打，我怒且缓打；盛怒之下，刑必失中。我醉且缓打，我病且缓打；病中用刑，多带火性。我不见真，且缓打；事才入手，未见是非。我不能处分，且缓打。遇有难处之事，难犯之人，必先虑其所终，作何结局，方好加刑。
三莫又打，已拶莫又打，语曰：十指连肝心。已来莫又打，要枷莫又打。
三怜不打，盛寒酷暑怜不打；佳辰令节怜不打，人方伤心怜不打。或新丧一切伤心事后。
三应打不打尊长该打，为与卑幼讼，不打大关伦理世教。百姓该打，为与衙门人讼，不打。工役铺行该打，为修私衙或买办自用物不打。
三禁打，禁重杖打，禁从下打，皂隶所欲不遂，每重打腿，致伤筋骨，易为残疾。禁左贰非刑打。盖正官犹有忖量，而佐贰首领将势要送来，百姓私衙任意酷打，替人出气，正宫全然不知。
颜光衷曰：居官长吏，以礼节喜怒人，低昂人者不少，孰知皆为客气所使乎？此意不除，害人仍自害。士大夫先能受言，而后可以纳谏望人主。穷措大谬膺一官，辄已予圣自雄，则奏疏必不婉挚，论事必不透彻，国家何赖焉？
苏绰爱人如慈父，训人如严师，是真用世之豪杰也。今人谓末俗浇漓，不严酷不治者，恐亦力量未及，不可厚诬民心也。
能吏多以教化为不足为，不知其日计不足，月计有余也。
有以清真见忌者，皆由立心愤激，以气凌人所致。此等人虽未纯正，然不可抑倒他，盖留其名节，亦足维世也。官长又当禁下僚之贪，不独以清白自了也。清畏人知者，上也；畏人不知者，次也；贪畏人知，又次之。贪不畏人，贿赂公行，斯为下矣。
王阳明曰：问词讼，不可因其应对无状，起个怒心；不可因其言语婉转，生个喜心。不可恶其嘱托，加意致之，不可因其请求，屈意从之，不可因自已事务烦冗，随意苟且断之，不可因旁人谮毁罗织，随人意思处之。此许多意思皆私。
同民好恶固为政大要，同贤者好恶，尤同民大要。昔人有言：事之无害于义者，从俗可也。君子岂轻于从俗，独不以异俗为心耳。
贺相国致亲友书曰：救得一物是一物，救得一事是一事。先正有言：孝子一步不忘亲，积之成大孝；忠臣一事不顾私，积之成纯忠；廉官一株不苟拾，积之成清白；烈女一笑不闻音，积之成贞节。天下事皆起于微，成于慎。微之不慎，星火燎原，蚁穴溃隄，吾畏其卒，故怖其始也。
李九我曰：前辈言莅官有三：莫：事来莫放，事去莫追，事多莫怕。
徐甫宰为令，尝语人曰：妄念一起，辄以指画其心，务令克去。
唐音为令，尝言于太守曰：上司各行所见，未尝亲睹民之疾苦，故多操切为事，所赖以调停其阎者，在吾有司耳。若上司知操切，而有司不知调停，则民无所措手足矣。
于训为令，数日不笞一人。曰：古之人视民如伤，今之人每欲伤之者，何也？
袁了凡曰：督抚所谓小事，至府县则为大事；府县所谓小事，至本家人则为莫大之事。稍有疏忽，贻累匪浅。
金文通公诫子弟曰：我在官日，汝辈少做一件得意事，则吾休官日，汝辈便省。得一件失意事。冯琢庵曰：凡吾辈十分如意，则旁人决有十分不如意。此皆善居权势之论也。
顾亭林曰：今曰所以变化人心，荡涤污俗，莫急于劝学奖廉二字。
唐柳氏家法曰：居官不奏祥瑞，不度僧道，不贷赃吏，此今日士大夫居官者之法也。宋包拯戒子孙曰：有犯赃者，不得归本家，死不得入大莹，此今日士大夫。教子孙者之法也。
汤潜庵曰：儒者不患不信理，患在信之过而用法过严。天地间法、情理三字并行不悖。
或谓：得百姓心易，得僚属心难。先生曰：吾于属吏，不惟不取其财，且彼有善，吾力成之，故人或不以为苦。同列曰：无所取于彼，何所应于上？先生曰：无所取于彼，亦无所应于上。
魏环溪曰：仕宦中必能立定脚根，不为一切夺去者，乃可谓真人品，乃可谓真学问。
执法如山，守身如玉，爱民如子，去蠹如仇，诲属吏如师之教弟，阅招详如弟之亲师，荐贤举众，如读古人得意之书，庶君命可以不辱矣。以处女之自爱者爱身，以严父之教子者教士，士风文运，实嘉赖之。
小臣先大臣而任劳，大臣先小臣而任过，体也。
居大臣而德不纯，才不粹，不如下僚；居下僚而政不平，刑不中，不如素士；居素士而理不明，学不正，不如庶民。吴芾云：与其得罪百姓，不如得罪于上官。李衡云：与其进而负于君，不如退而合于道。二公皆宋人也，合之可作出处铭。刘玺云：与其得罪于赤子，不如得罪于乡土大夫。此其令鸟程时，禁投私书告条也。枢云：与其得罪于寒门素士，不如得罪于要路朝绅。此枢与陜西督学王功成书也。合之亦可作教养铭。文侯择相，李克曰：居视其所亲，富视其所与，达视其所举，穷视其所不为，贫视其所不取，五者足以定之矣。
人君以天地之心为心，人子以父母之心为心，天下无不一之心矣。臣工以朝廷之事为事，奴仆以家主之事为事，天下无不一之事矣。
见居官者，不问职掌尽否，兴利除害几何，百姓安危奚似？辄问何时升转，何曰出差，地方好否？宦甍有无？迁移者有谁照管，淹滞者是谁阻抑？凡问及此，即为薄待天下之人。
督、抚有隙者，彼此相寻，则弹劾属员以快吾意；道、府、州县有隙者，彼此相寻，则鞭扑衙役以快吾意。嗟乎！以人之功名性命，为我泄忿之资，天理安在哉？
于文端自省曰：此心自在，即于万分中体认一分，亦百姓受福处。昔人云：于不得已中求一分担当，即人民。利益处也。
郑侠语云：无功于国，无德于民，若华衣美食，与盗何异？
熊勉盖居官格言曰：官虽至尊，不可以人之性命佐已之喜怒；官虽至卑，不可以己之名节佐人之喜怒。
郑氏云：我辈读书博一第，裒然居四民之上自谓朝。廷，倚荷生灵利赖。孰知日日行的是害人事，件件行的是折福事。非违心则悖理，辜负朝廷，贻害民物，岂不可羞，岂不可惧！
封赠父祖，易得也，无使人唾骂父祖，难得也。恩荫子孙，易得也，无使子孙流落伶仃，难得也。居官而思其难者，则父祖之泽长，子孙之祚远矣。
为国家用人，不当为官择地，当为地择官。若徒以地苦其人，而曾不顾其人之苦其地也，则误矣。
居官有最易蹈者六：一多事，二迁怒，三傲人，四有成心，五急功名，六嗔人。有炎凉。
居官行法，不能一槪去杀，独不曰留意开释，尝存生意乎？一在疑似勿杀，二在株连勿杀，三在贿托勿杀，四在为人胁从勿杀，五在已经降顺勿杀。
眉公言：热审寒审，在当事者，一动念，一动口，一举笔间，便造无量大福。
居官之法，尽心则无愧，平心则无偏。
以一人可以一日，行万善者，莫捷于居官。
王朗川曰：昏官之害甚于贪官，以其狼藉及人也。居官者，职业是当然的，每日做他不尽，莫要认做假；权势是偶然的，有日还他主者，莫要诏作真。
清乃官箴之始基，犹贞乃女德之始基，不足恃也。居官者以廉之一节自满，而种种乖戻，粃政伏焉，则是妇人无淫行，而遂可骂翁姑，压夫子，叫噪于妯娌间矣。清而不理民事，清而不合人情，清而不防流弊，皆粃政也。薛文清日以已之廉病人之贪，取怨之道也，亦以廉自满之弊。
朱胜云：吏书贪吾词不妄准，隶卒贪吾不妄行杖，狱卒贪，吾不轻系囚。即吕舍人关防小人之说。
林氏言荒政有二难，曰：得人难，审户难。有三便：曰：极贫民便赈米，次贫民便赈钱，稍贫民便赈贷。有六急，曰：垂死贫民急𫗴粥；疾病贫民急医药，病起贫民急汤米；既死贫民急墓瘗；遗弃小儿急收养；轻重系囚急宽恤。有三权，曰：借官钱以粜籴，兴工作以助赈，贷牛种以通变。有六禁，曰：禁侵渔，禁攘盗，禁遏籴，禁抑价，禁宰牛，禁度僧。有三戒，曰：戒迟缓，戒拘文，戒遣使，皆切于救民之政。熊勉庵曰：救荒不冯无奇策，只患无真心，真心即奇策也。
涉世镜曰：以保富贵之心事君，则无往不忠。
求治不可太速，疾恶不可太严，革弊不可太尽，用人不可太骤，听言不可太轻，处已不可太峻。
留有余不尽之禄，以还朝廷，留有余不尽之财以还，百姓留有余不尽之功，以还造化，留有余不尽之福，以遗子孙。又云：宦情太浓，归时过不得，皆知足之言。

[book_title]居乡
张湛告归，望寺门而步。主簿曰：明府位尊德重，不宜自轻。公曰：礼下公门，式路马，孔子于乡党，恂恂如也。父母之国，所宜尽礼，何谓轻哉？其居乡详言正色，三辅以为仪表。
杨玢致仕归，旧居多为邻里侵占，子弟欲诣府诉，公批状尾曰：四邻侵我我从伊，毕竟须思未有时。试上含元殿基望：秋风秋草正离离。子弟不复敢言。诗句逸情远韵，如闻清磬数声。
范文正公曰：吴中宗族固有亲疏，然吾祖宗视之，均是子孙，则饥寒者，吾安得不恤？自祖宗来，积德百余年，始发于吾，得至大官。若独享富贵而不恤宗族，异日何以见祖宗于地下？今何颜入家庙乎？于是恩例俸赐，尝均于族人，并置义田宅云。非公不能有此度，非公不能实见之施行。公自政府居乡，搜得绢三千疋，录亲戚及闾里知旧，散之皆尽，曰：宗族乡党见我生长，幼学壮仕，为我助喜，我何以报之！
蓝田吕氏曰：凡乡之约四：一曰德业相劝，二曰、过失相规，三曰礼俗相交，四曰患难相恤。苟能如此，则仁让之风，行于一乡矣。
朱晦庵曰：吾侪无望于复古，则风俗更教谁以变风变俗为已任？非大贤不能为此语。然细思之，确不可易，有志之士当共勉之。
叶梦得曰：钓弋亦何足为乐。人生天地间，要与万物各得其欲，非但适一己已也。
刘宰每月旦必治汤饼会族人，曰：今日之集，非以酒肉为礼也。寻常宗族不睦，多起于情意不相通。今月必会饮，有善相劝，有过相规，其有故相抵牾者，彼此相见，亦相忘于杯酒从容间，岂小补哉。至情至理。
杨翥：邻家搆舍侵其甬，溜坠其庭，公不问，曰：晴日多，雨日少也。又侵其址，曰：普天之下皆王土，再过些见也不妨。
陈几亭曰：士奢民奢，士俭民俭。
鹿太公正：每出入，安步开中，即往返百余里，亦止一仆一骑，无异布衣时。曰：吾幸未惫，庶与里闬故旧遇诸涂，何可使其引避？其词意蔼然，实从肺腑中流出，非矫饰者比。
温节孝曰：但愿亲戚人人丰足，宁我进贫自守。若使一人富厚，九族饥寒，便是极缺陷处，非大忍辱，不能周旋其间。大度，亦真情也。
汤潜庵日：士大夫居乡，兴学立教，变风俗，是第一要务。凡有益于乡者，皆宜一一振起之。若动云无与已事，岂通论哉？
吕慎简曰：古者乡有缙绅，家邦受其庇荫，土民视为准绳。
魏环溪曰：恭谨忍让，是居乡之良法；清正俭约，是居官之良法。
士君子进不能表率一国，退不能表率一乡，皆足贻诵读羞。
史搢臣愿体集曰：疏族穷亲无所归，代为赡养，乃盛德事也。
毋以小嫌疏至戚，毋以新怨忘旧亲。
治家严，家乃和，居乡恕，乡乃睦。
王士晋宗规曰：尊尊老，老贤贤，此之谓三要；矜幼弱，恤孤独，周窘急，解忿竞，此之谓四务。引伸触类，为义田、义仓、义学、义塳，教养同族，使死生无失所，皆豪杰所当为者。
唐翼修曰：富贵居乡，被人侵侮，往往有之，然毕竟是我好处。若使人望影远避，无敢拾其田中一穗者，虽是快事，然其人可知矣。无敢拾其一穗，真快事矣。顾安知其子孙不挥霍千金？
以上叶玉屏先生原辑本。
萧何居乡，必于穷僻不治垣舍，曰：令后世贤师吾俭，不贤无为势家所夺。
司马长卿始不齿于乡人，既以赋得志，未能有所建，以自赎，而创开西夷，逢君之恶，以患苦其父母之邦，乃矜其车服旌旄之美，使邦君负弩矢先驱，岂诗人致恭桑梓，万石君下里门之意乎？
疏广归乡里，以所赐金曰与乡里乐饮，子孙因乡里长者劝，及身在时，为子孙立产业。广曰：此金圣主所赐，以惠养老臣，故乐与乡里共之。
陈实居乡，有争讼，辄求判，正月无怨者，至相谓曰：宁为刑罚所加，无为陈君所短。
王烈义行称乡里，有争田者，将质于烈，或至涂而反。有盗牛者，主得之，曰：刑罚是甘，乞勿使王彦方知。
刘虞常降身隐约，与乡里同乐共恤，等齐有无，乡曲宗之。
高凤居乡，有争财者，持兵而斗，解之不已，乃脱巾叩头请日：仁义退让，奈何弃之？争者投兵谢罪。
陆襄少有大志，与乡里落落不合。或问之，襄曰：世降道衰，人多趋利，是以索居。时多器之。
庾衮携妻子适林虑山，事新乡如其故乡。言忠信，行笃敬。
范叔孙少仁厚，居乡至无有呼其名者。
任旐，傅昌人。汉末，黄巾起，到傅昌，闻旐姓名，曰：夙闻任子𭤰天下贤人，今作贼，那可入其里耶？华秋事母以孝闻。母丧，负士成墙筑庐墓侧。贼起，往来庐侧，咸相戒勿犯孝子。乡德之感人多如是。
季士谦为开府参军，出粟数千石，以贷乡人。值岁歉，召各户设酒焚劵，不索其债。来春，又出粮种，分给贫乏，全活甚众。或曰：子阴德大矣。公曰：阴德如耳鸣，已目闻之，人无知者。今子已知，何为阴德？后寿百岁，子孙皆显。
徐岱世农，于学无所不通，辨论明锐，座人常屈。观察李公钦其贤，署所居为复礼乡，擢偃师尉。又万敬儒三世同居，丧亲庐墓，剌血写浮屠书，断手二指复生。州改所居曰成孝乡。大中时，特表其家。
博陵崔邠兄弟六人，自始仕至贵达，同居光德里一宅。李勚微时，往从韦成、翟让为盗，说之曰：所居乡里，不宜自为剽残。
司马温公自辞枢密归洛，绝口不言时政，乡人钦重之，曰：此真相公也。
邵康节居洛，与人言，必依于孝弟忠信，乐道人善，不及其恶，故贤不肖皆亲之。尝出游，诸亲故家，妇女有争忿不决者，自陈于前，公为逐一分判之，人人得其欢心。
赵清献公家于三衢，所居朴陋，弟侄有欲悦公意者，以厚值易邻居，用搆花园。公闻之不乐，曰：吾与此翁三世为邻矣，忍弃之乎？命速还翁居，不追其值王毅端公见子侄置田宅，皆邻居业，呵而责之日：某、某皆我故旧，岂宜夺之俾远去乎？召之，还以原劵，不问价。又戴𬶨有庠友，以所居室质钱，期满当徙。𬶨慰留之曰：吾宁不得居，必不使汝老而无归也。古人居乡之厚，大率如此。
袁君载曰：士大夫居家能想居官之时，则不至干请把持而挠时政；居官能思居家之时，则不至狠愎暴恣而贻人怨。故现任官每每称寄居官之可恶，寄居官亦多谈现任官之不韪。
居乡及在旅，不可轻受人之恩。方吾未达时，受人之恩，每见其人常怀敬畏，而其人亦以有恩在我，常怀德色。及吾荣达之后，遍报则有所不及，不报则又为亏义。
居乡不得已而后与人争，又大不得巳而后与人讼，彼稍服其不然，则巳之，不必求以快意，穷治其雠。
吕文懿公辞相归里，有一乡人醉而詈之，吕公不动语。其仆曰：醉者勿与较也。闭门谢之。逾年，其人犯死刑入狱，吕始悔之曰：使当时稍与计较，送公家责治，可以小惩而大诫。吾当时只欲存心于厚，不谓养成其恶，陷人于大辟也。初之勿较，后之悔，纯是一片与人为善之心，与含怨怒而快恩仇者迥别。
苏洵曰：匹夫而化乡人者，吾闻其语矣。国有君，邑有大夫，而争讼者诉于其门；乡有庠，里有学，而学道者赴于其家。乡人有为不善于室者，父兄辄相与恐曰：吾夫子毋乃闻之鸣乎？彼独何修而得此哉？
陈白沙先生邻有恶少欲侵其地，扬言于众曰：陈氏子异日他出，必于途辱之。及见，不觉自失。先生日：尺寸地，吾当为若让。其人惭谢而去。
吴康斋应召还山，后有族人盗卖祭田，康斋讼之，官至囚服听断，太守不为礼，君子讥之。
吕叔简曰：山林处士，常养一个傲慢轻人之象，常积一腹痛愤不平之气，此是大病。
不怕在朝廷时无泉石心，只怕归泉石时动朝市心。
颜光衷曰：乡绅，国之望也。家居而为善，可以感郡县，可以风州里，可以培后进，其为功化，比士人百倍，故能亲贤扬善，主持风俗，其上也。即不然，而正身率物，恬静自守，其次也。下此则求田问舍，下此则欺弱暴寡，非所忍道矣。俚语云：刀趁利，炉趁热。此两语误人不浅。夫刀利炉热，用之以赶许多好事，此光阴诚不可错过。又争体面三字最误人。今且以何者为体面？若屈身求官府，此无体面之甚者也。官府即姑从我，而心轻其为人，此无体面之隐者也。得势以豪乡里，而人阴指曰：此翼虎不可犯耳，尚得为体面乎？认得体面真时，便不争体面，而百美集矣。
乡先生能以化俗造士为念，则为善于乡，成就不少。出则为伊尹，处则为孔孟者，惟乡绅为然耳。若乃黑白其心，而雌黄其口，非所谓士矣。
土大夫以化俗为上品，而孝友尤所重，且宗族周其穷乏，而后善念可兴也。但不可有速成心，并以势力为之用耳。
人之力量本参天地，况列于荐绅之中，则经世风世皆所能为，不问其在官与林下也。其有德业令望耸一世者，则利害赖其条陈，善良受其吹嘘，风节关其主持，郡县应其声气，于此福人，宁可计数。
沈文端曰：凡驺从不宜太侈。盖吾辈乡宦皆好省事，而仆从则务喜多事，惟多事，则仆从亦一乡宦也。假令一乡宦使十人，十乡宦使百人，则一邑有百乡宦矣。呜呼！一邑中百乡宦，其气焰岂不薰塞邑里耶？矧复有兄弟子侄，亦皆以乡宦行事，而仆从亦皆称乡宦仆从，于乡人何堪？
张杨园曰：立祠堂以合族属，置公田以赡同宗，敦本厚俗，必以是为先。
先世王考每见亲党中作一善事，辄叹曰：美事宜助成之。闻一不善事，咨嗟不已，戚然曰：劝其不作便好。或谓一族之人，贫贱易至失所，富贵何待保护？不知富贵之失所，盖有甚于贫贱者，教其不知而正其过失，所以安全之也。自好者每因族人富贵，即与之疏，其富贵者亦不知其可忧，疏远族人，以蹈危亡，故及此。
魏环溪曰：谬谓居家居乡，当以父母君父之心为心，人则称说古昔嘉言懿行，令家人环而听之，堂上老亲亦少开颜色，出则从州大夫讲说乡约，明朝廷之教化，启边塞之愚蒙，提出良心，风俗少变。
唐翼修曰：士人穷困时，乡人不知其异日富贵，不加敬重，一旦荣达，则视乡人如仇雠，以为始轻慢我也。殊不知乡人中亦有后日尊贵者，我亦何尝知而敬重之耶？
澹园醒语曰：天与人富，所以周贫者。然其间亦须分别差等。骨肉则论服族亲疏，交友则计情谊厚薄，以次及之，其推恩始为有序。
涉世镜曰：作秀才如处子要怕人；既入仕，如媳妇要养人；归林下如阿婆要教人。
熊勉庵乡绅功德例曰：倡率义举，有利地方事，尽心告白官长；有害地方事，极力挽回上官。民间大冤抑，公行表白，保护善良，公举节孝。
严禁子弟倚势凌人，不以财势傲慢贫贱。宗亲不借端害人，不狥情冤人，不以喜怒作威福，不包管户外事，不图适自已意，妨人便利。
戒人忤逆，止人奸谋，感化人一家好善，鼓励人苦志读书。
愿体集曰：可以一出而救人之厄，一言而解人之纷，此亦不必过为退避也，但因以为利，则市道矣。
邻有丧，不可快饮高歌，至新丧家不可剧谈大笑，对新丧人不可狎亵戏谑。凡亲党中家庭有变，当设身处地，代为谋虑，不可嘻嘻膜视，并无关切，恐竟似幸灾乐祸矣。
颜氏曰：凡宗族亲戚朋友，须知有酌盈剂虚意思，若必视彼所来，为吾所往，则市之道也。

        </div>
      </div>
    </div>
  </div>
</div>
<!--update:2025-08-30 09:36:05-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>