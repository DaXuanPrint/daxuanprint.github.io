<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,仪礼析疑全文在线阅读,仪礼析疑全文在线下载,大玄古籍书库">
<meta name="description" content="十七卷。清方苞撰。方苞《三礼》之学，《周礼》较深，晚年自称“治《仪礼》十一次，用力良勤。《仪礼析疑》旨在举出《仪礼》可疑者录出经文而详辨之，对无疑者则不录经文。发明处不少，如《士相见礼》之辨，用《周礼》以通之；《聘礼》公答再拜之辨，则细心体认，合乎经义。亦有未尽详考者，如《士冠礼》“缁布冠缺项”。然《仪礼析疑》全书析疑《仪礼》考证较为详核，对研究《仪礼》有一定参证价值。版本有《望溪全书》本、《抗希堂十六种》本。_仪礼析疑_全文在线阅读_仪礼析疑_全文在线下载_大玄古籍书库">
<title>仪礼析疑_方苞_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">仪礼析疑</span> <br/>
          作者： <span class="inputVal" id="bkauthor">方苞</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]155701</span> <br/>
          说明： <span class="inputVal" id="bkdec">十七卷。清方苞撰。方苞《三礼》之学，《周礼》较深，晚年自称“治《仪礼》十一次，用力良勤。《仪礼析疑》旨在举出《仪礼》可疑者录出经文而详辨之，对无疑者则不录经文。发明处不少，如《士相见礼》之辨，用《周礼》以通之；《聘礼》公答再拜之辨，则细心体认，合乎经义。亦有未尽详考者，如《士冠礼》“缁布冠缺项”。然《仪礼析疑》全书析疑《仪礼》考证较为详核，对研究《仪礼》有一定参证价值。版本有《望溪全书》本、《抗希堂十六种》本。</span> <br/>
          封面： <span class="inputVal" id="bkimg">Z_4505.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]仪礼析疑
[book_author]方苞
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]155701
[book_dec]十七卷。清方苞撰。方苞《三礼》之学，《周礼》较深，晚年自称“治《仪礼》十一次，用力良勤。《仪礼析疑》旨在举出《仪礼》可疑者录出经文而详辨之，对无疑者则不录经文。发明处不少，如《士相见礼》之辨，用《周礼》以通之；《聘礼》公答再拜之辨，则细心体认，合乎经义。亦有未尽详考者，如《士冠礼》“缁布冠缺项”。然《仪礼析疑》全书析疑《仪礼》考证较为详核，对研究《仪礼》有一定参证价值。版本有《望溪全书》本、《抗希堂十六种》本。
[book_img]Z_4505.jpg


[book_title]提要
钦定四库全书　　　　　经部四
仪礼析疑　　　　　　礼类二【仪礼之属】
提要
【臣】等谨案仪礼析疑十七卷
国朝方苞撰苞有周官集注已着録是书大指在举仪礼之可疑者而详辨之其无可疑者并经文不録苞于三礼之学周礼差深晚年自谓治仪礼十一次用力良勤然亦颇勇于自信如士冠礼缁布冠缺项郑康成读缺如頍弁之頍敖继公则谓以缁布一条围冠为缺项别以一物贯之其两相又以缨属自来讲仪礼者多用其説苞谓既有紒以束髪无为又以缁布围冠据经文乃以青组为缁后属缺项而前系于两相以结于颐下不知郑氏读缺为頍固为改字而别注云项中有疏谓两头皆为别绳穿中结之广韵训为阙类篇曰结也则郑之此注大可依据明是缺项有布为之结然后加绳敖继公説犹有未详苞则去敖氏更逺矣士昏礼纳徴元纁束帛苞云致币之仪不具何也士庶人所通行人皆知之夫经文俪皮以下既曰如纳吉礼则非以人所通行而略之也且束帛为十端详于周礼郑注礼记襍记注十个为束二端向相卷之共为一两苞第云执一两以致辞则一两不知为何语矣有司彻侑俎二字葢总挈羊左肩左肫以下下节阼俎则以起羊肺诸品而苞以前文有侑有俎谓此衍文果如所説则与下阶爼不配皆不详考之故也然其用功既深发明处亦复不少于士相见礼辨注谓宾反见即有燕礼之非辨张侯下纲之文所以见于乡射而不载于大射仪之故皆由周礼以通之于聘礼公答再拜摈者出立于门中以相拜以为待公既拜然后反还振币于觐礼候氏近于惟门之外再拜解使者不答以王命未宣不敢受拜礼皆细心体认合乎经义其他称是者尚伙检其全书要为瑜多于瑕也乾隆四十四年十月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]卷一
钦定四库全书
仪礼析疑卷一
翰林院侍讲衔方苞撰
士冠礼
古者十五入大学九年而后出学冠者不宜有任职之士其用士礼与昬礼之墨车同乃摄盛也盖公卿大夫元士之适子并入成均即士之庶子亦恒为学士舍不帅教而屏之逺方鲜不登于天府者故其始冠俾摄用士礼及三十而娶则有九年出学而升于司徒升于大学升于司马者故摄用大夫之墨车若农工商之子虽能为学士而其父非任职之士冠不得用士礼其室居不足以陈服器亲宾不足以展礼仪也　疏义支离皆縁郑注任职居士位必欲强伸其说谓冠者身为士故援防服小功章大夫为昆弟之长殇以证之丧服小功章大夫公之昆弟大夫之子为其昆弟庶子姑姊妹之长殇以兼公之昆弟大夫之子故不得去兄与姊乃割截经文曰大夫为其昆弟而谓兄为殇则大夫之冠不以二十其谬显然前儒莫辨以未详读经文故耳至小记之文乃丈夫冠而不为殇而疏作大夫则其误又不待辨矣既谓大夫冠不以二十故据大戴礼公冠篇谓公冠四加又据家语冠颂谓王大子之冠拟公不知公冠篇四加元冕不过约此经三加爵弁而意为之说冠颂则又传防公冠篇而为之说耳天子之元子士也天下无生而贵者则其为妄说明矣【如其言士三加用爵弁其上服也公侯当以衮冕鷩冕为四加而以元冕何义乎陈氏祥道又谓天子之冠宜五加皆无稽之言】据左传诸侯十二而冠因援尚书王与大夫尽弁而以大戴记文王十三而生伯邑考证之不知成王之时周邦新造三叔流言多方携贰故礼以权制既葬而冠如家语所云是不可知若千八百国之诸侯上统于天子下监以方伯连帅夹辅以守卿嗣子幼弱正当从容督教以徐观其性行必象贤而后继世不宜定为十二而冠之礼以长其骄惰也秦王政年二十有一而冠载在秦纪则变易周公之典礼者至少可知矣鲁襄公之冠或衰周慝礼晋侯不察而使鲁行焉至文王十三而生伯邑考则理必无之诗曰文王嘉止大邦有子适当其年之谓也周公自述父母之事列于雅歌岂反有不信而可以尨言乱之乎盖汉平帝生九年而嗣立三年而莽以其女配焉故刘歆承其意窜此于大戴记以示文王早防亦年十有二云尔
筮于庙门
凡朝聘飨食及冠昬之礼事皆行于庙堂而筮则于门外何也天子则普天之下莫非先王之臣庶也诸侯则二国之先君固比肩王朝而同方岳者也士大夫之姻亲朋友亦可以祖宗临之卜筮外神故用事于庙门之外以独伸其尊及尝禘郊社尊无二上之义也
主人冠朝服缁带素韠即位于门东西面
主人注谓父兄非也若兄可主则将冠者不宜紒而迎宾二弁非私家所服故用冠门东阈外之东偏也以筮人进受命于此知之
有司如主人服即位于西方
注谓有司主人所自辟除府史以下非也府史胥徒乃庶人在官者岂得与主人同朝服而即客位盖族党内中下士也周官党正职凡其党之祭祀丧纪冠昬饮酒教其礼事掌其戒禁则虽庶人之冠昬亦必使其属监临而教戒之况士之子既冠而得见于君见于乡大夫乡先生者乎【士丧礼公史读遗】所谓筮人宗人即闾胥中明筮习礼者所谓宰即所属之闾胥所谓宾即他族之师也党正掌冠昬之礼事正以有司莅事者可于五族中各择其所知耳敖继公既觉注疏之非而曰宰宗人筮人皆公家所使给事于私家者不知春官所属之筮人仅下士二人岂能及私家礼事而尚书戴记所称宗人则官中之师与司宰则六职中并无此官也惟取于族党中明筮习礼者其人本中士下士故可假以筮人宗人之称亦犹夏官之两司马公司马耳二十五人之长在乡曰闾胥在遂曰里宰故命筮告期皆赞主人以主人则家之尊闾胥则邑之长男女始生必书于闾史故冠昬之礼莅事者必闾胥也惟国中之士宾赞有司或取诸官中及他官之僚属若乡遂公邑县都则舍同党五族之士安所取哉如主人为中士下士之不命者则宰祝宗人当取诸隶子弟之曾为学士而不升于司徒者其礼无传然义不得谓之有司故此经皆就上士之冠其子者而言
筮与席所卦者具馔于西塾
所卦者注谓所以画地记爻似未安土可以木画若地已甓则木画不能成文且可分隂阳而不能别老少又人所践画爻于其上非所以尊筮也少牢馈食礼云卦以木盖以木为小方刻老隂老阳少隂少阳于其上各六方四营成易则释一方六爻备乃以笔别书于大方以占玩耳所卦者谓所以为卦之物也若以木画则当称名如朼毕筹朴之类不宜曰以木曰所卦者盖以木为四象故不敢别为之名
筮人执防
易大传干之防二百一十有六坤之防百四十有四防乃蓍之正名也句中有二筮故实指其物而易以防言之法宜然敖氏谓此传写之误证以特牲少牢皆云执筮按特牲筮人取筮于西塾执之少牢左执筮于丈义皆不必易筮以防则此非传写之误也
卒筮书卦执以示主人
书卦即卦者书之也以紧承上文卦者在左又特牲少牢有明文故不复言卦者书卦耳至此始言书卦则上文所卦者谓刻识隂阳老少之木而非以木画地明矣
苦不吉则筮逺日如初仪
下始云彻筮席明即于是日再筮也不然则当如少牢礼云不吉则及逺日又筮日如初
主人再拜宾答拜主人退宾拜送
乡饮酒乡射主人戒宾宾拜辱主人退宾又拜辱疏谓此篇文不具礼则宜同非也乡大夫兴贤能州长礼先于学士或州之公士自当拜其辱以僚友而请宾以冠其子何为拜其辱哉义各有当也
前期三日筮宾如求日之仪
戒宾于十日之前而前期三日始筮宾何也以三族之不虞近其期庶可保也筮宾已定又至前夕乃宿之者至前夕则知可无夺于国事矣若更出意外而夺于国事则当择于众宾以摄之以事不常见故经不具耳宿宾宾对曰敢不夙兴则以前夕为期明矣
乃宿宾
注云宿进也疏谓义与速同案祭统前期旬有一日宫宰宿夫人似不宜以进与速为义盖先事而与之要也
摈者请期宰告曰质明行事
筮日请命于主人而宰赞焉为期则宰专命而主人不与何也择日以行礼主人之家事可自专也为期则期众宾兄弟有司以时至以里宰命之则俨若承党正之教戒矣【问胥里宰凡事掌觥挞罚使宰命告者亦所以肃礼事】故主人不敢与也昬冠掌于党正国法行焉故筮日宰亦赞命
摈者告期于宾之家
正宾或有国事丧疾不及更筮必以拟筮之次賔摄则次宾亦宜告主人亲宿赞冠者礼同于宾亦宜告独举宾则兄弟有司既告于其位不复告于家矣
陈服于房中西墉下东领北上
赞者立于房中负东墉将冠者房中南面当户近于西故服陈西墉下取之便也凡着衣必挈其领故东领亦取之便也
端裳黄裳杂裳可也
此为缁布冠陈之缁布冠乃庶人所常着始加用之明身本庶人也三加而至爵弁亦宵雅肄三之义黄裳杂裳有司及众宾可用主人正宾冠者必冠裳同色
缁布冠缺项青组缨属于缺缁纚广终幅长六尺下经宾受缁布冠右手执项左手执前则缺项即谓缁布冠后当项处缺之敖氏谓以缁布一条围冠为缺项别以一物贯之两相又以缨属皆非也既有紒以束发无为又以缁布围冠据经文乃以青组为缨后属缺项而前系于两相以结于颐下耳今幽燕士大夫燕居之冠后多两岐以组属之以便或卷而高或垂而下闾巷闲人则出入皆冠之疑上古之缁布冠制类此
爵弁皮弁缁布冠各一匴执以待于西坫南南面东上宾升则东面
待于西坫南宾升自西阶负西序而立取之便也宾未升执匴者南面宾升时面宜乡之也宾既升则东面以宾自筵前降取冠弁在西阶上之东宜东面以授之苦早东面则宾升时背之矣　服可以陈于筵爵可以奠于筵而冠弁必执以待示将冠者以自敬其身之义也
主人端爵韠
不言冠者篇首朝服用冠则端之冠不待言矣
兄弟毕袗
玉藻无君者不贰采谓未仕及去位者衣裳上下同色也此兄弟盖未仕者袗即所谓不贰采也众皆袗即闲有己仕者亦降服以从同故曰毕也敖氏谓尽服端则经文宜曰毕端此经于主人摈者端之中特掲袗而昬礼于从者曰毕端于女从者曰毕袗则异制明矣　伯叔父不与何也不可与主人同位于序端不可与兄弟同立于洗东也
赞者端从之
敖氏谓赞者以下之众宾皆俟于宾之门从之立于主人之门外非也乡大夫兴贤州长习射国政也故羣士承之而有此礼冠则宾赞之外执事者皆私臣也即亲党中有来观礼者亦不宜俟于宾之门
主人揖赞者与宾揖先入每曲揖
主人当与宾让而入故揖先赞者后宾然后每曲与宾揖而赞者从之也
主人升立于序端西面
冠者筵于东序少北则主人惟序之北端可立敖氏谓不立于东序辟子之坐且不参冠礼非也使主人立于东序则廹近冠者之筵而碍执事者之往来立于序北端正临视冠者之礼仪而曰辟其坐义无所处
赞者盥于洗西升立于房中西面南上
赞者一人而云南上故注疏皆谓与主人之赞者序但主人赞者陈衣后更无房中之事则此经南上乃所立之地宜近南非与人列序也【犹下经设篚一物而曰南顺注云北为上】盖冠者在房中南面赞者西面必立于其南乃可相觌如立于北则冠者非侧身不能见又席东乡西乡以南方为上则无席而立者亦宜上南
主人之赞者筵于东序
不举冠者之筵经记有明文也宾赞之事条举之则布冠者之筵陈服执冠弁与彻之不目其人并属主人之赞者可知矣
赞者卒
不言卒缨以兼治其属于缺者统言卒乃可以该之
冠者兴宾揖之适房服端爵韠出房南面
据经文似冠者自服而出盖被服束带纳屦事防且自成童已习为之故不敢以烦赞者敖氏谓皆赞者为之未知何据
服素积素韠容出房南面
宾之容在始加之先示冠者以威仪宜于冠之始也冠者之容在再加之后示众人以威仪宜于服之盛也
服纁裳韎韐
始加举端爵韠而不言裳以陈服时虽列三等之裳而冠者正服必裳不待言也再加三加不言衣以皮弁之色白爵弁之色赤而防黑则衣冠同色不待言也周颂丝衣其紑载弁俅俅则弁服皆丝亦不待言也不言带缁带三加所同也不言屦后有明文周颂孔疏云惟爵弁丝衣后儒从之皆据此经爵
弁纯衣耳但三加皆不言衣以冠则衣用布弁则衣用丝二弁同服不言可知若皮弁衣仍用布宜特文以表之
彻皮弁冠栉筵入于房
初加入房服端爵韠以出则采衣委于房矣次加服素积素韠以出则端爵韠委于房矣三加后彻皮弁冠栉筵以冠者不复入房俟门内之礼终而后易服也而再加三加后赞者捧缁布冠皮弁与栉并奠于筵具见矣
赞者洗于房中
洗在北堂而曰房中者自房中入洗故蒙其称以此推古之庙制北堂宜隔取东夹室之半而厰其北房之东北隅有户以通于堂然后祭之日主妇宗妇女宾可自北堂入于东房郑注北堂房中半以北贾疏房无北壁故得堂名非也栋以北仅两架取一架以为室房复隔房之半以为北堂则祭之日豆铏敦具陈于此主妇宗妇及子妇襄事观礼者毕集于此主人且入献内宾何所容其席位乎况无北壁则严冬凛冽妇人岂能终日待事于此为此说者盖未达于士之庙皆有东西夹室耳室房所取惟一架亦臆说非事礼之实也
侧酌醴
凡尊必有酒惟冠独陈醴故云侧凡酌未有使人助者不宜言侧盖传写误衍
冠者筵西拜受觯宾东面答拜
乡饮酒乡射主人乃乡大夫州长宾其所涖士民也故北面以答此以父之行为宾而答子弟之拜故东面
冠者奠觯于荐东
或醴或醮皆啐而不饮何也未见于尊亲恐不胜饮而或愆于仪即此示以成人之礼也
降筵北面坐取脯降自西阶适东壁北面见于母母拜受子拜送母又拜
冠者无见父之礼何也父为主而亲临之故冠后无庸更见即见赞者而不见宾之义也凡以爵相授受必拜父不可与子为宾主之礼故借手于宾犹燕礼君不可与羣下交献而以属宰夫也祭于庙中则父可以荅子之拜何也弟子之举旅以广神惠故长宾长兄弟答焉嗣举奠尸且答拜故为上而拜酳爵父亦答焉以示宗祊付托之重也父子主恩自孩提以后视其寒燠而加之衣赐以余而使之饮数数然矣使亲以冠加而醴之则习为故常而无震动恪恭之义不若使贤者临之有所感发而是则是效也子未拜送而母先迎拜何也肃拜也礼成于庙中故迎拜以示宗祊之重而拜止于肃则虽无改侠拜之仪而不为过礼也【少仪妇人吉事虽有君赐肃拜其顿首惟见舅姑与祭献爵稽颡惟主夫及长子之丧与临君夫人之丧耳】庶子之冠母答之无异礼何也设长子死舍庶子无从故不容有异也　凡内事主妇位于房中冠则受脯于东壁何也将冠者房中南面尊甒服屦陈于西墉赞者负东墉而立则无地以位之其不可待于北堂何也三加毕赞者将入洗觯男子妇人无礼不相接祭之日主妇出献宾祝佐食主人入献内宾义不容已故礼答焉冠子而母与赞者数相面则义无取而礼与辞亦无可施是以出待于闱门外也其不于内寝何也母丧疾则使人受脯于西阶西阶无受者而母不在东壁则疑于父存而母殁尔
入见姑姊如见母
不目其地何也姊必于母之寝姑必于大母之寝遭变则通焉不目其地然后辞约而义该不言妹文阙也兄弟姑姊妹皆见则伯叔父大父母不待言矣父殁而冠见伯父叔父而大父母无文亦此义也伯叔父或异居则见君之后见于其家然后见于乡大夫乡先生时义宜然
乃易服服冠端爵韠
弁服可摄而不可常也故易之而后出
乃醴宾以壹献之礼
士惟祭备三献乡大夫宾兴州长教射虽国政宾不过一献故冠昬不得逾也　注谓醴当作礼非也与昬礼醴妇于房中同义
赞者皆与赞冠者为介
此赞者谓主人之私臣也赞冠者宾之赞也篇首但列兄弟有司之位而不见众宾盖姻党中行辈或来观礼无多人当与兄弟列序其余执事者皆有司也又于此见冠礼姻党中尊行不与使与则宜特见众宾之位
若不醴则醮用酒
周公制礼以宰制羣众宜定一尊使知所遵循而或醴或醮或杀牲或否并着于礼典疏以为夏殷之礼非也五方之民异性循而习之者异俗修其教不易其俗齐其政不易其宜圣人之道所以曲成万物而平易近民也或醴或醮因其国故焉尔或杀牲或否称家之有无焉尔
若杀则特豚载合升
曰若杀则三醮之干肉折俎非特杀明矣冠重礼也而醮之终乃加干肉总一醴则惟脯醢降及庶人礼物尤杀是以比户可行也若不杀即礼宾止脯醢干肉而酬必用束帛俪皮又以见古人薄于饮食之奉而特重交际之礼也　注云明亨与载皆合升下文离肺实于鼎不宜预阑入载俎事疏云鼎直有升名俎则升载两称不过以经文连载与升曲为之解义无所取敖氏以载为衍文乃定论也吉祭用右体虞祭用左体此合升盖半用于冠者之俎半用于宾俎
三醮摄酒如再醮加俎哜之皆如初哜肺
疏谓再醮之荐不彻三醮因之而加俎敖氏谓不宜相因是也疏盖因再醮不言彻荐三醮不言加豆而臆为是说不知杀牲之再醮未言摄酒经乃遥承不杀之再醮而曰摄酒如再醮则再醮之彻荐三醮之更陈豆皆包于其他如初内矣经文之简而有法类如此
卒醮取笾脯以降
有折俎而取笾脯者执以见母濡肉非所宜且脯非一脡可取其完者牲体则皆所哜之余也
若孤子则父兄戒宿冠之日主人紒而迎宾
周官党正凡祭祀丧纪昬冠饮酒敎其礼事掌其戒禁则有司宜与事者皆官纪之大夫士之子虽孤得用士礼有司皆本族中下士或共党别族之士皆将冠者之等夷俦辈也故筮日筮宾为期可自主之若宾则必其父行不可以不冠而与为礼故戒与宿必诸父诸兄主之直至冠之日然后紒而迎宾以接时而加冠也　父兄可戒宿而不可迎宾何也未与宾接而自往戒不若父兄戒宿为安若为主而命冠则父之事不忍以诸父诸兄摄也故宁使孤子自为主而迎宾犹娶有日而父母死哀痛方深自致命于女氏不若伯父致命为安若飨妇而授之室则父母之事不敢以伯父伯母摄也故宁使老醴妇而飨则废
礼于阼
父在则冠于阼暂筵于主人之位以着代也醴醮于户西暂筵于客位以昭敬也孤子自为主人冠加于阼而复就客位以受礼则义无所处矣故醴醮并于阼礼有父母而宾客之者遣之包牲是也所以重孝子之哀也有子孙而宾客之者冠之醴醮是也所以责成人之礼也
若杀则举鼎陈于门外
注疏孤子尊得伸盛礼非也孤子为主而以盛礼自伸其尊非义所安或谓不忍仍父在之故地亦非也铺筵席设服陈器一仍其故而独不忍于陈鼎乎盖鼎陈于门外宾燕之礼也冠而杀牲本为其子故不敢陈于宾燕之地孤子自主冠则陈于门外示特杀以尽敬于宾而非为己也不于宾燕之地以见情也礼之忠质也于宾燕之地以义起也礼之敬文也其他立于序端拜于阼阶下乃义之不得复仍其故者尔
苦庶子则冠于房外南面遂醮焉
敖氏谓此指父在者父殁则礼同似未安古者期之兄弟未有不同宫者适兄在而庶弟冠于阼其义何居观庶妇之不馈则知庶子不得冠于阼矣必庶子孤而无兄弟然后礼同于适耳
冠者母不在则使人受脯于西堦下
不在或以疾或冠有期而归视父母伯叔父兄弟姑姊妹之疾或出而不肯改适以待夫之命或有期九月之丧未卒哭不得反夫家也疏谓归宁不应廹冠期而归敖继公谓出母如已改适或虽未改适而志有他义不得受子之脯
某有子某将加布于其首愿吾子之教之也
冠加二弁乃摄用有位者之服使冠者自砥于德行道艺然是乃未然不可必之事故礼辞告宾但据缁布冠以为言言不过物且使庶人可通用也故祝醮之辞惟勉以德祈以福夀皆贵贱所同
兄弟具在以成厥德
初加祝辞曰弃尔幼志顺尔成德略以冠而成人之义示之也再加曰敬曰淑曰慎内外交养乐善谨几成德之实事也三加曰兄弟具在以成厥德修身以及家成己以成物所包之义益深以广矣盖必如是而后成人之德备也
始加元服兄弟具来孝友时格永乃保之
注诂格为至与具来义复敖氏云兄弟皆来乃汝孝友之德有以感格之无为不相戒勉而先漫为赞美之辞推经意似言兄弟具来汝必能以孝友相感格乃可永保同气共族之恩耳凡人百行之败多由兄弟恩薄大伤祖考心而睦姻任恤皆推之无其本矣故于始醮即此戒勉而再醮三醮惟祝其承福庆也祝辞则以是终而欲其兼成兄弟之德义更深逺矣
屦夏用葛端黑屦青絇繶纯纯博寸素积白屦以魁柎之缁絇繶纯纯博寸爵弁纁屦黑絇繶纯纯博寸冬皮屦可也不屦繐屦
退屦在后又不言设之之人所陈之地何也与冠事者多羣士主人之僚属也冠可使之执服可使之设以屦烦焉则渎矣必主人之赞者陈服而别使御者置屦其人防不可登于典册也不言其地既加冠适房易服而出则并易屦不待言矣
无大夫冠礼而有其昬礼古者五十而后爵何大夫冠礼之有公侯之有冠礼也夏之末造也天于之元子犹士也天下无生而贵者也继世以立诸侯象贤也以官爵人德之杀也死而諡今也古者生无爵死无諡【记】首言大夫有冠礼之非次言诸侯之有冠礼见于夏之末造则虞夏以来诸侯之子必既冠成人能象贤而后立之以继世殷周圣王革而正之久矣次言天子之元子冠用士礼则诸侯大夫别为冠礼之谬不待言矣然推其所由来则以诸侯世国而不论其贤大夫世官而不论其德故有不安于童稚者而为此慝礼耳继世以立诸侯本为其能象先君之贤故誓于天子然后为世子免丧类见然后命为诸侯安得有诸侯之冠礼乎任官然后爵之以德为等杀初试为士其德未成其业未着故必待五十命为大夫然后有爵有諡今士无爵而有諡其悖甚矣大夫有冠礼士有諡不言周之末造而第言古者无此此圣贤之言语气象也
仪礼析疑卷一

[book_title]卷二
钦定四库全书
仪礼析疑卷二
翰林院侍讲衔方苞撰
士昬礼
亲迎昬以为期盖必既成夫妇而后可见于舅姑若早至而不见所尊则嫌于慢且未成夫妇而坐对一室语言不接面目难施故縁情制节必近夜为宜
下达
敖氏谓自天子下达于庶人纳采皆用鴈非也臣下之贽乃用膳物大国之孤则更以皮帛矣然则惟卿以下宜用鴈耳天子谷圭以聘女诸侯大璋合之以币安用参以食物之细防者下经序纳采之礼自主人筵使者至始则达于媒妁而有成言明矣注不可破即用敖说亦宜谓下达于庶人皆备六礼
纳采用鴈
纳采问名本一事也媒妁通言而未见女之父母故使人执贽以请示已见采择俟受鴈而后问名以渐而进也　鸿鴈性难驯且非时非地不可必得昬礼及大夫所执皆舒鴈耳盖取其洁白而安舒
主人筵于户西西上右几
设几筵以依神而无奠告何也祭礼繁重不可与昬礼并日而行且先嫁之三月教于祖庙宗室既有祭矣女至壻家必三月而后成妇故殆归亦无祭告也传称伍举之辞曰围布几筵告于荘共之庙而来而士昬礼无文何也纳吉之辞曰加诸卜占曰吉则必告于祖祢其节当在问名之后而文略耳冠礼不设筵几何也以冠者立于房西受醴于户西也且礼行于祢庙以着代则不待设席以依神而已洋洋如在矣
使者端至
按周官庶尹为上士则其属有中士下士中士亦然注疏以使者为属士据此但约防非冠子之比不宜以僚友为使又注云下士之属亦有下士更不可通敖继公以为家臣非也士无家臣其室老不过与胥史在官者等耳而可使与僚友执友分庭抗礼乎宜以姻党士友中齿少而分卑者为之
主人如宾服迎于门外再拜宾不答拜
主人再拜致敬于壻之父非拜宾也故不答拜犹诸侯之臣相为国客主君拜逆拜至皆避而不敢答以其致敬于君而非为已也
宾升西阶当阿东面致命主人阼阶上北面再拜授于楹闲南面
注以阿为栋敖氏曰未详盖以主人立阼阶上宾不宜深入堂中以致命疏释今文谓楣前接檐为似得之盖致命于檐前而后进授鴈于楹闲也敖氏谓授当作受盖以主人之受无文然下文主人降授老鴈则北面再拜后进受鴈于楹闲具见矣经所以不言受者鴈非使者之物主人无仪之可展无辞之可致故以下授鴈见之问名之鴈亦但言宾授盖使者受醴取脯以反命则主人受鴈不待言也
主人迎宾于庙门外揖让如初升主人北面再拜宾西阶上北面答拜
前此门外再拜拜壻父之以礼先也阼阶上再拜拜所致之命也至此乃正拜宾之勤故宾答拜
主人拂几授校拜送宾以几辟北面设于座左之授几以安宾主人不自设而授宾使设何也敷筵设几而不授者于丧于祭所以事鬼神也天子诸侯之礼事则有司所以奉君也公食大夫则君之所以礼臣也主人筵宾拟以事神之礼则不伦比于臣之奉君则非受者所安比于君之礼臣则非施者所宜故自傧尸以及宾客之事莫不亲相授受　疏谓冠宾轻故无几非也冠宾与主人敌体岂得反轻于昬宾盖冠宾乃主人朋好犹乡饮乡射及燕宾皆本国之人故礼从简略而几可不设昬宾则来自壻家致舅姑之命犹聘宾来自他邦致其君命礼宜严重而几不可不设也公食大夫内兼本国之臣而有几何也大夫有勲劳德望然后礼食焉【左传晋悼公将使魏绛佐新军与之礼食】故虽设而不授所以别于聘使也
宾即筵坐左执觯祭脯醢以柶祭醴三西阶上北面坐啐醴建柶兴坐奠觯遂拜主人答拜宾即筵奠于荐左受醴于筵前复位于西阶升筵以祭醴反西阶而啐醴奠觯于西阶复即筵而奠于荐东皆易以敬也宾啐醴奠觯而不饮与聘礼醴宾同非饮酒之礼无卒爵也
降筵西北面坐取脯主人辞
辞其坐而取脯也
纳征纁束帛俪皮如纳吉礼
致币之仪不具何也士庶人所通行人皆知之又使者执一两以致辞其余从者执之俪皮陈于庭中不言可知与冠礼不言设屦与着之同也
尊于房户之东无酒篚在南实四爵合巹
四爵合巹为夫妇之酳而设于房户之外何也尊设于室中北牖下正当户妇立于尊西则尊之南正执事者出入往来所由不可置篚以隘之室中有酒示礼有初兼两尊相配也外尊赞以自酢以酳媵御则无取焉
主人爵弁纁裳缁袘
爵弁纁裳纯衣缁带已见冠礼故独举缁袘而系于纁裳见以缁縁裳惟亲迎之服为然犹女之縁袡也
乘墨车
古者三十而娶则宜有升于司徒司马及任官而身为士者矣故得摄大夫之车
妇车亦如之有裧
注以裧为裳帏即周礼所谓容有容则有盖是也敖氏乃谓在上曰裧未知何据妇人出门必拥蔽其面况始嫁加景以御尘乃有盖而无帏乎
姆纚筓宵衣在其右女从者毕袗被顈黼在其后注于宵衣顈黼并以领诂疏曲为之觧似未安敖氏谓皆指衣言是也据少牢特牲宵衣次于褖衣女衣褖则姆衣绡宜也独举领而不言其衣何义乎顈黼曰被示覆于袗外也领而曰被则辞不当物矣
主人端迎于门外西面再拜宾东面答拜主人揖入宾执鴈从至于庙门揖入三揖至于阶三让主人升西面宾升北面奠鴈再拜稽首降出妇从降自西阶主人不降送
记曰古之君子不必亲相与言也以礼乐相示而已仪礼中此类甚多必各求其所以然然后知先王依人性以作仪之意凡主宾初接必有礼有辞惟壻亲迎主人主妇之与壻接则无辞可致故壻至门外使摈者请事传辞而主人出迎宾升堂奠贽主人西面主妇南面相视而不为礼不交一言壻降出妇自从之以明授受养亷耻皆体性而为之仪则也主人不送宾仍立西阶盖俟女出而面戒之又女与壻相从父母不宜参故惟庶母送之及大门以内　稽首非君父无所施以鴈授妇曷为有此礼娶妇以承宗祀奉粢盛供盥馈祖宗父母子姓皆将托焉故重为礼于其祖祢以示待之厚望之深也女不亲受其义有二未成夫妇不可亲授受又以避夫之稽首即舅降洗妇避于房之义也主人之不答其义有三壻出女从不可参也又以示稽首之礼乃致敬于己之祖祢而非己所敢当犹聘礼主君拜逆而使者不敢答也且礼之有报所以相称也纳采以下五礼主人皆拜于门堂者再而使者不答故于壻之重礼一不答亦所以为称也　纳采但言授鴈问名门外言执登堂但言授惟此言执鴈从则余皆使人奉鴈俟于堂下而后宾取以授也【妇见舅姑及庙见皆言下堂取笲而不言执笲以待事者】盖四礼皆宾致主人之命亲迎则壻以为贽于女义不得使人代执【记云执贽以相见敬彰别也】　壻摄盛主人则不可以朝祭之服即私事
壻御妇车授绥姆辞不受
姆为妇辞盖从女而归于壻家也七出中恶疾惟母家可归五者皆身为不义可听其所之惟五十无子者情可矜悯其不肯再适人者或母家贫不能相养则使姆教他人之女而依以终世得自完其从一而终之节凡此皆圣人所以尽人之性赞天地之化育也　姆辞不受壻宜执而拖诸轸闲俾女自取之然后御轮三周而下
妇乘以几
升以渐则体安尸乗以几尊之故欲其安也妇乗以几恐失容于壻前使其升易也
媵布席于奥夫入于室即席妇尊西南面
亲迎以前六礼皆男先于女入寝门之后媵先布夫席妇久立以待则女下于男咸恒之义也媵布夫席沃盥示服事其君之礼也妇入门则壻称主人入室则称夫而闲家之义具矣　妇立于尊西然后设俎豆酱湆黍稷者得自展布即早设对席陈馔者往来非猎席必避席故直至啓防告具而后揖妇即筵也御谓夫家内御者不必改读为讶
赞者彻尊幂
赞者乃姻党中老妇与冠之赞同非内御者之比故主人及妇皆与交拜
举者盥出除鼏举鼎入陈于阼阶南西面北上
丧奠陈鼎于阼阶前将匕载而后除鼏以陈鼎于未敛之前俟敛毕而后载俎时久不可以早除鼏也昬礼则陈鼎与匕载同时旋用之故除鼏而后举少牢亦然少牢鼎陈于洗西当东序以在庙主人子姓兄弟并立于阼阶下也此陈于阼阶南以阶下无立者近堂室便陈馔也二敛将举阼阶亦无立者故鼎可陈
俎入设于豆东鱼次腊特于俎北
特言俎入明别有以入者不言其人盖男不入内内御者以入可知
设黍于腊北
对馔不言豚鱼何也席东西相对夫之豚俎设于菹豆东鱼在豚东腊特于豚鱼之北妇之豚俎设于菹豆西鱼在豚西腊特于豚鱼之南菹醢黍腊之位具则鱼豚二俎可知矣黍豚腊三俎相次黍设于豚北而云于腊北何也腊特于鱼豚二俎之闲南北不正相直故因此以见东西之节也
御布对席
筵席皆不言布之者惟媵与御目其人义存焉尔
赞尔黍授肺脊皆食以湆酱皆祭举食举也
皆食以湆酱为句黍久陈宜温以湆肺味淡宜擩于酱重言祭举嫌前既祭肺食时不再祭也举言食以别于哜也　凡献酬肺脊有哜而无食即公食大夫礼但以湆酱食惟尸食举以祭主于养尸也妇始入室而食举者夫妇之道以直以诚晨而兴至是宜夕食矣故从质也　大羮湆惟饭食用之乡饮酒乡射燕大射皆不设湆以有牲酒而无黍稷也惟昬礼及公食大夫义主于牲黍故食以湆酱士虞特牲湆虽设而尸不尝以将饭已尝铏羮也少牢正祭无湆乃简残文阙宜与士虞特牲礼同傧尸设湆而不尝以正祭既饭时则肺肉及燔皆哜而不食也　馈食礼祭举而后饭尸象神礼多文也此既饭乃祭举与朝夕恒食同从质也
三饭卒食
自朝食待事以至于昬不再食则饥矣而饭止于三縁妇之情不能饫也
三酳用巹亦如之
饮酒之礼虽一献宾主人各既三爵冠之醮昬之三酳皆取义于三爵也酳以安食故祭礼惟主人称酳昬则再三皆称酳承夕食之后非饮酒之礼不可以称献也
赞洗爵酌于户外尊入户西北面奠爵拜皆答拜赞自酢以妇始至未见舅姑不得用主宾常法出户洗爵以酢赞也酌于户外尊示房中之尊专为合巹设也疏云三酳乃酌外尊以自酢乃略贱者非也冠礼亦三醮具举而后主人别醴宾则非轻宾可知矣礼辨于防禓袭不相因校足不袭执赞自酢自不宜酌于合巹之尊以为略贱则赞非贱者
主人出妇复位
复位避彻馔并改筵而布衽也
御衽于奥媵衽良席在东皆有枕北止
奥室西北隅夫衽席在东外方也妇衽在西内方也外内正位之义具焉北趾并南首也卧未有无枕者而曰皆有枕嫌男女共枕也　前布于奥饮食之席也故曰夫此所设寝寐之衽也故曰良其辞弥亲称名之当如此
主人入亲说妇之缨
说妇于房复称主人对媵而言此复称主人示妇之缨非主之者不可说也
媵侍于户外呼则闻
媵习于女异日当与女君分夕而叙御凡隂事所征求无所嫌也
夙兴妇沐浴纚筓宵衣以俟见
妇归之次日即着事舅姑之常服而亲盥馈焉以示昬礼既成即宜操作而无事于容观家人之初闲有家悔亡之义也
席于阼舅即席席于房外南面姑即席
姑之席不敢正对舅即主人席于奥妇尊西南面之义妇馈舅姑同席东面盖并坐则上下已别也
妇执笲枣栗自门入
此言命士父子异宫者不命之士其出自寝室直升西阶与
北面拜奠于席
拜舅不言东面以拜姑之北面见之拜奠于席下遗如初礼三字冠礼母受子脯犹侠拜以其礼重也莫重于始昬而见于姑无不侠拜之义观三月庙见侠拜与舅同则此为阙文无疑
姑坐举以兴拜授人
注授有司非也祭祀助主妇荐彻者必妇人而况受妇之贽乎舅使宰彻则姑举必授内御者妇以脯授人于门外则所授必丈夫送者皆曰授人而不目其人以其人不待目而辨耳
赞醴妇
舅姑不自醴妇而使赞代注以为亲厚之敖氏以为示尊卑之礼皆非也妇未盥馈而舅姑先醴焉非理也故使赞代之且女之父母急望其当于舅姑俟妇既盥馈舅姑飨之而后以受礼归报非情也赞代醴使妇先取脯以授送嫁者然后情安而理得
赞者酌醴加柶面枋出房席前北面妇东面拜受赞西阶上北面拜送妇又拜
妇人相为礼有不侠拜者云妇又拜明赞者止一拜也
北面坐取脯降出授人于门外
以授送嫁之人与飨而归俎同义以安其父母也不言归脯简防故略之问名宾取脯降授人而不出门以礼行于庙从者在阶下庭中也妇取脯授人于门外以礼行于寝送女者在寝门外也
特豚合升侧载无鱼腊无稷
惟夫妇牲牢可共祭祀则神俎尸俎必用右体且设同几各有配享故祖考不可共牲牢也始防则同俎男女初合而亲之妇馈则异俎外内正位而别之亦具咸恒之义　妇始馈而无鱼腊无稷示朝夕盥馈惟在忠养洁敬而无取于备物也卒食一酳无从肝义与此同
并南上
妇见则舅姑别席示男女正位之义也妇馈则舅姑同席循朝夕侍食之仪也
御赞祭豆黍肺举肺脊乃食
先祭醢次祭黍于醢举器于敦举实以豆兼菹醢二者皆祭敦兼黍稷而所食惟黍也【昬之夕赞惟尔黍而不及稷】先列肺于举肺脊之上示别有妇祭之肺而非姑所举之余也姑所举肺脊御并以授妇使哜之而后食食据祭礼者皆祭妇馈舅姑而馂亦祭则曲礼馂
余不祭谓子妇朝夕侍食之馂明矣盖食鬼神之余故可以祭馈则侍食于舅姑之始故礼变于常
姑酳之妇拜受姑拜送坐祭卒爵姑受奠之
妇受赞醴侠拜受姑之酳不又拜者大亲不文不敢以答赞之礼行于姑即受飨不敢辞洗舅降辟于房不敢拜洗之义也
妇彻于房中媵御馂姑酳之虽无娣媵先于是与始饭之错
使媵御馂不敢使媵御彻则凡膳饮百物进于舅姑者必躬必亲毋或疎忽而假手于他人义已见于此矣媵御之卑而姑亲酳之国君燕射献及于庶子有司内小臣上之接下以礼故下之事上以诚也　媵贱无特见舅姑之礼故妇始馈舅姑始饭则使从妇以观错置俎簋湆酱之仪法故曰与也
舅姑共飨妇以一献之礼
昬义云厥明此不言盖既见舅姑受醴妇盥馈则飨为明日之事不言可知
姑飨妇人送者酬以束锦
别有妇人送者而合巹之夕布壻席者媵侍于户外者媵其义益着矣　妇人送者女行时不见于经归犹得飨酬姆与女从者始见于经而飨酬不及则并依女以终具见矣妇人送者主妇及壻犹与为礼而所以待姆者无闻焉何也女与壻合巹之夕主妇必宾而食饮之盥馈之后女必私奉养之以无闗于昬礼之正又虽不言而知其必然故可略也
若异邦则赠丈夫送者以束锦
敖氏谓古者妇人不越疆而送嫁但送女与庆吊异姆及娣侄皆留壻家父母之心必念悲女行之逺使妇人送嫁以察其当于舅姑与否也妇人送者飨与酬宜一同于同国大夫则别加赠币以劳其办防之勤
若舅姑既没则妇入三月乃奠菜
庙见重礼也无鼎俎豆笾而奠以菜何也正祭必夫妇共之庙见妇事也夫不可从而献荐妇又不可以自献荐故惟奠菜为安然则父没而冠何以可祭于祢也孤子免丧而未娶者可自举时祭则虽因冠而特祭可也但已冠而祭已祭而见伯父叔父而后飨冠者则其礼必略或如聘使归之以脯醢释奠或如朔奠之陈三鼎而无献酢可知矣　崔灵恩云若舅姑偏没则厥明馈食于生者三月又庙见于亡者是也注谓舅存姑殁则姑无庙然姑虽无庙必袝于祖姑官司一庙者祖祢共庙而庙见独举舅则姑袝于祖姑而庙见独举姑可也即有继姑与舅同馈食同飨妇而三月奠菜于前姑可也
席于庙奥东面右几席于北方南面
吉祭考妣共席而设同几以不设女尸也庙见不设尸故可别席异面以象其生而姑无几盖祀于庙而设同几旧矣未知神之所在于彼乎于此乎所以防别于生也　妇始见舅席于阼正位乎外也姑席于房外正位乎内也馈食则舅姑同席将授之室则妇为主而舅姑同居宾位故皆东面也合巹夫妇同俎而异席同者情之亲异者位之辨也馈食则舅姑同席而异俎同席者传代之义宜变异俎者夫妇之位有常也至庙见则用生时始见之位舅东乡姑南乡匪是则姑有二三人不可以叙列矣　妇朝馈及庙见夫未有不与之偕者而经记无文何也朝夕侍食于父母春秋致享于祖祢子之事而妇从焉宜也殆防而朝馈庙见而释菜妇之事而子从之则非宜故虽与之偕而不与其事其义与舅没姑老子妇承祭姑未有不在庙者而经记无文以无事可记耳
祝盥妇盥于门外妇执笲菜祝帅妇以入
祝当为姻党中老妇习礼事者或巫女也周官王后有女祝则民闲祷祈宜有女巫在礼男女不同巾栉祭礼夫人荐豆执校执醴授之执镫尸酢夫人执柄夫人受之执足使祝非妇人岂可与妇共洗而盥相随以入乎
某氏来妇敢奠嘉菜于皇舅某子
某子注举姓敖氏举諡士无諡宜举姓若大夫则宜称諡
妇拜扱地坐奠菜于几东席上还又拜
妇始见拜奠笲舅抚之妇还又拜此事死如生若舅抚其奠而侠拜也庙见拜扱地而生见舅姑拜不及地何也犹祭礼隂厌及尸传神嘏主人皆再拜稽首而事尸不稽首至敬之中又有差焉幽明之体异也此独表扱地则凡祭祀及父母舅姑生时拜皆顿首也【左传晋襄公夫人穆嬴顿首于赵宣子盖过礼以逼之】父母舅姑而不稽首盖不敢用拜君之礼犹大夫之臣不稽首不敢同于国君也而隂厌受嘏则稽首庙见则拜扱地幽明之体异也丧拜则稽颡吉凶之体异也同等之拜皆空首所谓拜手也君答臣拜亦然妇人吉事则肃拜余可以类推之【戴记妇人吉事虽有君命则不手拜肃拜虽宜作非文譌】
妇降堂取笲菜入
以是知庙门之外娣侄与御者各执笲以俟妇既盥执一笲以入则笲者皆从立于堂下以俟再取厥明见舅姑于寝之礼亦然始见及盥馈礼事甚繁非合巹之比媵不能独供故送女者不一人
敢告于皇姑某氏
注谓以舅尊于姑未安生时妇始见奠笲舅抚之姑举以兴授人从姑言之不敢自同于舅则义之宜若礼辞有轻姑之意是导妇以悖也同时而告于舅既曰敢奠嘉菜则于姑从略而曰敢告乃设辞之法宜然非有所轻重也
老醴妇于房中如舅姑醴妇之礼
男女之辨严矣而使老醴妇何也赞醴妇以舅姑之命父母没若使伯叔父母诸姑主其礼是以他人代已之父母心不安义不可也惟使老摄则俨若考妣之灵临之在上故妇受醴于赞者舅姑不与焉而正其名曰舅姑醴妇之礼也胡不使妇赞者若女祝之类掌之也舅姑存亲飨妇重礼在后故可使妇赞者先之赞者赞舅姑也舅姑没则无所赞矣故亲飨之礼废而醴则使老摄焉所以重其礼也王后不与祭祀宾客之祼不使春官世妇摄而使大宗伯摄即此义也不曰宰而曰老何也容下士无宰则以隶子弟之老者任之不受醴于堂上何也赞醴妇在寝寝门内惟赞及媵御有事焉则受醴于堂可也奠菜于庙有司皆待事于堂阶则醴妇于房中为宜
受诸祢庙【记】
举祢示具二庙三庙者昬冠之礼必行于祢又以见官师以下庶人无庙者虽举昬冠之礼而不得傋其仪物也
腊必用鲜
兽难于鲜犹为必然之辞则鱼不待言敖氏之说非也
祖庙未毁教于公宫三月若祖庙已毁则教于宗室宗室即别子庙也【诗于以奠之宗室牖下谓大宗之庙】以此记推之则别子之子为百世不迁之宗别子之庙亦宜百世不毁盖虽天子诸侯之子孙有亲未絶而列于庶人者矣如宗子为庶人而无祖庙则卿大夫士之女当教者其家可久舍乎又或有同时而教者其家能兼容乎惟大宗之庙不毁然后可各止于旁舍而并教于宗室耳内则曰若富则具二牲献其贤者于宗子夫妇皆齐而宗敬焉终事而后敢私祭乃大宗之法也若别子之庙毁岂惟宗子为庶人卿大夫士之牲鼎无地可陈即宗子为卿大夫不过私立三庙以祀其祖祢而上祖之宗祏无存安得受族人之宗敬哉疏以宗室为宗子之家敖氏遂云别子之庙必三四世而毁不亦蔽于理乎
问名主人受鴈还西面对宾受命乃降
问名主宾之面位及亲迎摈者出请入白主人出迎经皆无文盖虽防记按事之节可知其必然
祭醴始扱壹祭又扱再祭宾右取脯左奉之乃归执以反命
疏谓赞醴妇之礼非也再扱三祭即纳采问名后醴宾宾以柶祭醴三也右取脯左奉之即尔时宾降筵取脯之仪耳是以所记节次上承问名下接纳征如谓醴妇之祭则不宜闲厠于此且与宾取脯不相属
执皮摄之内文兼执足左首随入
摄之而内文以便致命时释外足而文见也
主人受币士受皮者自东出于后
执皮币随宾者不目其人人防不足言与布筵席设几陈屦之不目其人同也受皮者称士其在乡邑则比长里宰之属其在官中之士则如卜师卜人所属下士十有六人否则隶子弟始尝为学士而未升于司徒者故以礼之重者任焉异于羣隶也
父醴女而俟迎者母南面于房外女出于母左父西面戒之必有正焉若衣若笄
不言父出以女出父西面戒之则与母同出不待言矣女出于母左就父位以便戒而正之也于时母先至西阶上俟女至乃戒焉
母戒诸西阶上不降
母不降以既戒之后于女更无辞之可申也庶母则送至门而申父母之戒则礼意之仿偟周浃也使女降阶至门惟妇人送者从则于父母之心犹若有歉焉耳
赞者彻尊幂酌酒三属于尊弃余水于堂下阶闲凡宾祭齐酒牲体黍稷无虚陈而竟不一荐者故记曰明水涚齐又曰祭齐加明水则祭之时以明水注于五齐之尊此曰酌酒则注于饮酒之尊明矣如注疏所云则记文宜曰赞者彻尊幂以外器新涚水三注于酒之尊其事乃明凡酌酒以爵就尊而承之故无余沥淋溅酌明水以注酒尊亦必有小器以承之故弃其余沥注疏盖疑明水不宜弃于阶闲故曲为之觧独不思隋祭尚可措诸地扫而埋之尊中之明水终岂能不弃于地哉
笲缁被纁里
笲有被有里枣栗腶脩皆恶尘也妇执此以进象父母舅姑晨兴朝馈以前子妇所进以待先尝者自饘酏酒醴至滫瀡脂膏皆非新妇所能猝治故惟用其中枣栗而佐以腵修也
妇席荐馔于房
醴妇飨妇之席与荐皆预馔于房中待事至而后设于户牖间荐脯醢于席前犹特牲少牢豆笾铏敦并预陈于房中及时而后荐设耳
妇洗在北堂直室东隅
与室东隅遥相对兼明房之开户于东北以通北堂也言东而不言北何也房东南之墉立者负焉曰隅则北已见矣不以户识所直何也东房有二户也
妇入三月然后祭行
注助祭谓入庙观礼习事耳疏曰舅在无姑或舅没姑老非也古者宗子虽七十无无主妇非宗子无主妇可也则艾耆鲜不更娶者若舅没姑老则子妇承祀不得曰助祭矣敖氏谓夫家之祭待妇入三月而后行尤谬礼过时不祭设妇以正月二月入则春祭可迟至孟夏仲夏乎
问名曰某既受命将加诸卜敢请女为谁氏
请问女为谁氏必辨其伯仲及夫妇之所生或妾妇之子又或兄及弟之孤女也春秋传晋请继室于齐公孙虿尚以其子更公女故昬礼必谨焉卿大夫以下所主及兄弟之女而止诸侯则上兼先公遗姑姊妹以伯叔父皆人臣不敢上干也
吾子有命且以傋数而择之某不敢辞
女所自出及行次年齿或别书于方或口对而记者略之耳注疏皆曲义不可通
吾子有贶命某加诸卜
有贶谓受鴈而许嫁也问名之辞曰将加诸卜女父以名告是命壻父加之卜也注以下记曰赐命因以贶命断句未安
父醮子
醮子乃昬礼大节而不见于经何也古者记事记言多分而为二春秋传曰先王之礼辞有之或别有一书其事已见于昬辞其义又见于冠醮故略之耳敖氏云注谓昬醮在寝果尔则事异于冠经记宜特着之疏谓醴女之礼重故于庙醮子之礼轻故于寝益失之迎妇以延先嗣主庙祭乃轻于遣女乎礼辞云承我宗嗣先妣之嗣似皆命于庙中之辞
若则有常
若顺也顺家则而有常也家人象传顺以则也又曰失家则也春秋传曰不若于言者人絶之
吾子命某以兹初昬使某将
将训不一无将大车扶持也仲山甫将之奉以行也又奉而出也此将与将军将子将雏同义谓奉持以行
勉之敬之夙夜毋违宫事
父戒以毋违命顺于舅姑之大纲也母戒以毋违宫事服勤忠养之细目也虽命不敢违而盥馈洒扫缝纫事违其节亦将失舅姑之意而遗父母之忧为妇之道傋于此矣命之违多由于不戒事之违多由于不勉而不戒不勉皆起于不敬是谓言近而指逺守约而施博也
视诸衿鞶
父戒掲其大纲母戒详其细目人情不忘于大者易而不忘于细者难故独举衿鞶为时取以傋用可触目而警心也若筓闗于首衣被于身如曰视诸衣筓转不若衿鞶之切着耳
支子则称其宗弟则称其兄
此谓无伯叔父则使者致命称小宗之兄又无宗兄则众兄属亲者皆可称也曾子问昬礼有吉日而父母死伯父为致命则叔父视此矣宗子无父母命之则无父母有大父者可知矣经记无文不待言也冠礼言见姑姊妹而不言祖父母伯叔父母义亦如此【曾子问已孤而冠扫地而祭于祢既冠而见伯叔父母】
若不亲迎则妇入三月然后壻见
不亲迎必已及期父母暴疾子不敢离也【大父母及母之父母疾笃礼亦宜然】盖二姓□姻皆集事难再举父母之心亦望子妇昬礼早成故使人迎亦礼之可以权制者女当趋舅姑之所与子同齐而养亲迎女在途而壻之父母死女改服布深衣缟总以趋丧亦此类也父母疾愈而昬礼事必每简焉以既见于舅姑也齐衰大功之丧壻及女各改服以就其次除丧则不复昬礼亦此类也
仪礼析疑卷二

[book_title]卷三
钦定四库全书
仪礼析疑卷三
翰林院侍讲衔方苞撰
士相见礼
所载不独士礼而统曰士相见何也自卿大夫至于士惟所贽之物及受贽还贽辞让之节相与之辞异而所贽之饰执之之仪以及士见于大夫卿大夫交相见卿大夫见于君异国之臣见异国之君凡为臣者燕见于君传言之法相与言之事侍大人侍父言与视之宜侍君子进退之度侍饮食于君之礼自称于君之辞先生异爵者之礼先于士无一不与士同故依类列叙而以士相见名篇
贽冬用雉夏用腒
凡请见皆使人奉贽以从及致辞于将命者及奠贽然后亲执焉但入门升阶必揖让不可以授人又不可委于地岂古之揖止推手而少下之故无妨于执贽耶　鴈与羔皆索维故知雉不用生也曰夏用腒则冬用鲜可知【左传惟君用鲜谓所得上杀之禽非谓生得者】
某子以命命某见
虽有先容主人无愿见之言义不得漫相就故礼辞首掲焉
某也不依于贽不敢见
初辞曰不以贽再则曰不依于贽何也贽以达礼而将其敬不依于贽谓不依于礼也正与不足以习礼相应但正言不依于礼则似以主人为失辞盖言之体宜然
出迎于门外再拜宾答再拜
主宾相见之礼或一拜或再拜各有义存焉冠礼戒宾主人再拜以卑幼之事勤尊长也昬礼主人再拜重先人之遗体而拜其以好来命也【故使者不答以拜非为已】乡射戒宾则宾先再拜长吏以国政而亲临焉故重拜其辱也此篇主人再拜以宾自屈而礼先也特着宾答再拜以见凡答再拜者之通例也故他篇答再拜者第云答拜以既于相见礼举其凡其三拜再拜而答一拜者又特着于经也惟乡饮酒主人为乡大夫其礼先于士再拜者六而士之礼先于乡大夫皆一拜义尤大且深详见本篇
宾奉贽入门左主人再拜受宾再拜送贽出
先言受而后言送与受爵同盖执贽以授必既受而后送者可拜也宾主相见皆受贽于大门内惟士昬礼受鴈于堂以筵几设户牖间临之以先祖与致礼于生人异也聘礼私面大夫亦受币于堂以宾所将乃友邦君之命不可于堂下受也送贽即出待主人之请而后反见者示交有道而不可昵就记所谓小让如伪也
主人请见宾反见退主人送于门外再拜
注谓宾反见即有燕礼非也物不可以苟合裼袭之不相因示民以毋相渎也主人未报礼而以饮食留宾是渎也宾遂留是自轻也康成盖因后有燕见于君之礼而云然不知燕见乃君以事召或有复于君非必有饮食之事也其或燕见而适防君之膳与稍事亦于下赐食赐饮之礼包之贾氏乃多为之征而于君在堂升见亦云兼反见之燕益误矣
主人复见之以其贽
不别用贽以贽本卑者见君长之礼故主人固辞然后暂受而即以其贽还不敢易也聘之享币可易以报礼而圭璋则还亦此义也
宾对曰某也非敢求见请还贽于将命者
已得见矣以不敢更烦主人之接待为恭故设辞云尔
宾奉贽入
注云异日则出迎同日则否贾疏比类推説义皆无当敖氏谓宾不待迎而自入亦近似而非也不迎而入奠贽曾为臣者见其大夫君之礼也主人而以待其旧臣者施于宾宾而以事其故主者下其友无时焉而可同日异日义何所别而以此乱礼之大经不亦悖乎盖迎拜如前仪而简残文阙焉尔
出主人送于门外再拜
以是知古人之交不苟合也以恒情言之宾还贽而出主人宜如初见请宾复入以示眤好乃听其别而不留盖不敢遽相亲附也交接之礼有相趋而不相揖者有相揖而不相问者有相问而不相见者至相见进此则为朋友矣志之同道之合非久与相处不能知其真故有相见而不为朋友者慎之至也
士见于大夫终辞其贽于其入也一拜其辱也宾退送再拜
士与大夫比肩事主而相见不出迎入而拜乃一答送宾不出门不已倨乎盖侯国三卿五大夫兼摄六职凡有聨事他官之士亦相临长平时必使明于等威然后体统肃而教令行观晋先縠不用元帅之命以丧晋师薰隧之盟郑公孙黒矫君之位包藏乱心子产亦无如之何则知礼严于爵等所以大为之坊也大夫于士之见不亲答士朝不坐燕不与所以遏贱妨贵之萌也党正以饮酒正齿位六十者坐五十者立侍以听政役所以妨少陵长之渐也履之象曰君子以辨上下定民志履者礼也礼以消患于未萌盖可忽乎
若尝为臣者则礼辞其贽
敖氏谓因此知士大夫相见用贽不独始见为然非也此乃家臣始升于公而见大夫君之礼犹周官射人职三公孤卿大夫因射而朝则有贽耳若每朝而有贽士大夫每见必有贽不胜其扰矣
宾入奠贽再拜主人答壹拜
尝为臣者乃以一拜答则外此皆答再拜不必言矣
某也命某某非敢为仪也
尝为臣而称名以辞贽何也既升于公则宜以公士待之矣不迎不报谒存故义以循其本而辞贽称名重自下以厚于终主人之辞益恭故宾自谓贱私以効其情礼之所以曲得其次序也
下大夫相见以鴈饰之以布维之以索如执雉
雉不可生服鸿鴈尤难虽布纒其翼索维其足能禁其首之揺喙之啄乎奠授之际何以为仪以是决其为舒鴈也
上大夫相见以羔
记曰诸侯之上大夫卿以周官小宰小司徒类皆中大夫而推之也此云下大夫相见以鴈上大夫相见以羔则王朝侯国之卿大夫士其贽同与后劳诸侯及卿大夫案列惟分二等同义以难一一区别礼穷则同也　春秋定公七年公防晋师于瓦左传范献子执羔赵简子中行文子执鴈鲁于是始尚羔
如士相见之礼
士之类非一国中与乡遂异地已升与修业者异向闻声相慕朋友为合其交故有相见之礼若由士而大夫由大夫而卿则涉公事及以乡党之礼接者非一日矣而复有见礼盖始进为大夫为卿必就见同列之先进也
庶人见于君不为容进退走
古者天子诸侯耕耤廵方省耕省敛大询时田皆与庶人接故庶人有见君之礼疏专以庶人在官者言未安
士大夫则奠贽再拜稽首君答壹拜
觐礼诸侯稽首王皆不答周官司仪土揖庶姓时揖异姓天揖同姓传谓天子于宋有丧拜焉则余无拜礼诸侯于其臣燕食及射皆答拜则执贽以见答拜宜矣旧说君拜以空首盖以敌者顿首而差之　君于士不答拜也而受爵始见则答焉父至尊也而嗣举奠为则拜焉舅至尊也而妇始见飨之则拜焉盖过礼以致敬使卑者震动恪恭以职思其居也
宾对曰君不有其外臣臣不敢辞再拜稽首受
凡敌者之辞让必至再三惟异国之君则曰不敢辞者以事君之礼事异国之君则于礼为过也春秋传季孙宿如晋有加笾辞曰下臣君之隶也其甘自屈辱乃欲固外援以内制其君观此可以知先王制礼之意
凡燕见于君必辩君之南面若不得则正方不疑君疑当作拟立必正方非徒自正亦欲君因而自检也若便辟侧媚之臣必拟君之欲其就已而邪向之此正心术邪正之辨君子小人之分岐也　辩辨别也注训正敖氏训视不若本文切着
凡言非对也妥而后传言
曰传言则义与出言异周官小臣掌三公孤卿之复逆御仆掌羣吏之逆万民之复侯国制亦宜然复者君有询而覆对也逆者已欲有言也所覆对则小臣御仆转达之所欲言则必俟君听政毕安坐无事而后白掌复逆者入告某欲有言或转达其言乃所谓传言也
与君言言使臣
人君治政成民一日万几而要道莫如使臣能使大臣羣臣皆称其职而各尽其材则万事得理而民无不安矣孟子草芥冦讐之喻后世或以为过言不知此正对君之礼经战国诸君之鍼石也
与大人言言事君
事君独与大人言何也始仕者虽有职事尚未得自逹于君故曰出则事公卿必能以忠信自达于其长然后能获上治民故与居官者言但言忠信至于大人则忠信不必言当勉以事君之大义所谓以道事君是也
与众言言忠信慈祥与居官者言言忠信
忠信足以包慈祥居官而偏于慈祥则容奸引恶而反为民害矣非众人之比也
凡与大人言始视面中视抱卒视面毋改终皆若是毋改者毋倐而上下其视也抱谓袷之下带之上盖俯首而听大人之裁度也故卒复视面以观其意色终皆若是谓自进见以至于退即叠言数事仪法终始如是也古文作众岂一人与君言则同见及列侍者视皆以为式与
若父则游目
视父游目以当防察意色所谓视于无形也
凡侍坐于君子君子欠伸问日之早晏以食具告改居则请退可也
或御者告食已具或君子迁坐他所则侍者宜请退也
若君赐之爵则下席再拜稽首受爵升席祭卒爵而俟君卒爵然后授虚爵
燕礼无算爵君赐之爵受爵而后降席拜以急欲传君之赐徧于众人惟恐时之不逮也此偶侍君饮君独赐已爵则降席而后受爵升席而祭然后卒爵可也燕之受赐爵也将传致于众人故不敢先君而饮俾君知宜要节而卒爵此独受君赐则义比于侍食之先尝而君之卒爵则迟速惟君可矣燕则受执爵者以酌行此受虚爵则其事本异非相变也　赐食不祭何也君已祭臣先饭而徧尝膳至食时又祭则防矣酒异爵则祭无嫌馈食礼尸毎献必祭祝佐食主人主妇又各祭酒是也
君为之兴则曰君无为兴臣不敢辞君若降送之则不敢顾辞遂出
古者君臣之礼自一命以上其始见也拜必答其燕见也饮食可共其退也必兴其辞也犹降送士所以守官临难而不敢让其死也故曰体羣臣则士之报礼重非报君之恩赐也上经与君言言使臣即告以使臣之礼　臣不敢辞预以后不敢顾辞遂出之情告也以士之卑而君礼之如此所以厉士节而养人君礼下懿恭之德也　燕礼孤卿与焉而无送法侍食侍饮则士亦降送何也燕虽以示慈惠而为国典专送宾则嫌简于孤卿徧送公卿大夫则非人君之体若侍饮食则君之燕私故可伸存故尊贤之义耳
大夫则辞退下比及门三辞
君臣朋友皆以义合故圣人制君臣之礼坐起揖拜迎送辞让略与朋友同盖必如此然后上下交而其志同言可以尽其诚道不至有所屈自秦变周礼尊君抑臣限隔堂陛专恃爵禄以招延趋势慕利之庸臣是以人臣自视若徒隶罔上行私恬然而不知耻此万事所以堕坏于冥昧之中虽有贤者亦为所掣曳而不得行其志也
辞不得命则曰某无以见辞不得命将走见先见之无以见谓无道术可资诹度也先见之谓不俟辞贽先出门拜见也
非以君命使则不称寡大夫士则曰寡君之老
士当作使以音同而误也春秋传天子之老不得为寡君老皆公卿之辞士安得为此称盖以君命使则摈者称寡大夫以身将命不必称君而知其为君事也若以私事遣使则使者称寡君之老盖其身不在焉必以君统之注引檀弓多之老二字兼失本义
执玉者则唯舒武举前曳踵
展足仅一武而踵又不离于地也
宅者在邦则曰市井之臣
者疑若字之譌
仪礼析疑卷三

[book_title]卷四
钦定四库全书
仪礼析疑卷四
翰林院侍讲衘方苞撰
乡饮酒礼
将兴贤能其德之蓄行之恒艺之习惟乡先生教之乆知之深故就而谋焉若州长习射党正正齿位则宾之爵齿德乆着于众无待于谋注谓乡大夫兴贤能不可易也习射正齿位乃平时所以教士故可遵用其礼敖继公乃谓此士与其同乡士大夫防饮于乡学之礼误矣三者皆国政故有司掌之若大夫士会饮无为着于国典亦不宜行于乡学贾疏谓乡饮酒义乃党正正齿位之法不知通篇皆正解乡大夫兴贤能习射正齿位有宾而无介也中间覆举乡饮酒之礼五十者立侍以听政役特约略党正之正齿位以附之耳至党正职曰饮酒于序乡饮酒义曰主人迎于庠门之外不过字相近而譌或庠序乃乡学之通称羣儒辨説纷纶存而不论可也　此礼不得为士大夫防饮其征有三先生异爵者请见士必终辞而先走见此则礼辞即出迎以兴贤能乃国典上以诚求下以实应无庸辞至再三也乡大夫戒宿再至其门而不往答以宾兴之礼未成不敢预拜其赐也士大夫防饮征惟所欲所征者宜各自其家而至此则介与众宾并集于宾之门而从宾以入正以乡大夫兴贤能乃功令非私招不可或先或后耳注谓专指侯国之乡大夫亦未安盖冠昬士相见乡饮酒乡射乃乡党之通礼王畿与列国宜通用之【士相见礼附载见国君侍食于君周官司士掌摈仕者膳其挚则虽见天子当无异法】惟大射燕聘公食大夫士丧礼祭礼十篇经有明文为侯国之礼耳【王朝之射聘燕食诸侯天子之丧祭仪物数度截然不同当别见邦国礼】若丧服则自天子达于庶人皆具焉觐礼惟王朝有之而先儒臆决谓前五篇为侯国之礼不知事在乡党不独大体略同即仪物数度亦不容有异即如此篇贾疏据有磬无钟决为诸侯之乡大夫不知此非乡大夫之燕饮也兴贤能义起于士士为宾即以天子之乡老乡大夫举之止宜用士礼观燕虽诸侯举之而以大夫为宾乐亦无钟惟大射以有事于宗庙故备金石耳至大夫以上之无冠礼则记已明辨之昬礼摄盛用墨车则虽王朝之大夫亦不容有加矣若孤乡再娶必庙见之后乃请于君而命之其始嫁亦不得遂乘夏缦夏篆也【记曰夫人之不命于天子自鲁昭公始周官外命妇之服亦王官共之】礼经残缺学者宜折衷义理而证以羣经不可以旧説自锢也
主人就先生而谋宾介
先生乡之致仕而教于党庠州序者也周官党正书德行道艺而州长考之以赞乡大夫废兴其法必二十五家之塾岁升其秀民于党而庠之师聚教焉是党正所凭以书其德行道艺而待州长之考者也序之师则时防而问试省察焉是州长所凭以考其德行道艺而赞乡大夫之兴者也故三年大比乡大夫就之而谋宾介即周官所谓使民兴贤出使长之使民兴能入使治之也古者官得其人而事无不治皆由于此　礼终息司正以告于先生君子而始不与君子谋何也乡大夫致仕者及庠序之师乡必有之有大德行而不仕者则未易数觏也即有之亦不敢以谋宾介烦其往来酬应观礼成之后以所兴之贤能告而不敢以燕请则知尊贤之体宜然
主人戒宾宾拜辱主人答拜乃请宾宾礼辞许主人再拜宾答拜
主宾往来无称拜辱者惟此篇戒宿再言拜辱示所举不称恐为举者之辱也宾拜赐主人报礼亦称拜辱示功罪荣辱彼此共之也始出迎宾主各一拜既请而许则主人再拜示为国求贤之重使士进身之始即知不可苟于自待也乡射礼主人戒宿宾不言拜辱而宾拜赐主人答之则称拜辱何也习射国政也以公事相戒非私礼于宾无为称拜辱射礼或公士为宾则非其属也不可不拜其辱而既有此礼即学士为宾亦不容异同盖其德行道艺异日宜与宾兴之选以贵下贤辞过于恭亦所以励士节也
乃席宾主人介
不言所席之地何也自聘飨燕射下及冠昬宾席于户牖之闲乃一定不移之位也下文云众宾之席皆不属焉乡射礼曰众宾之席继而西则位与宾并明矣下文又云尊两壶于房户之闲乡射礼曰尊于宾席之东则尊当房户之中宾席于户西牖东而遵席于尊东具见矣盖以尊为节三宾则继宾而西诸公与大夫则相继而东位正相配地始可容也尊之左右既无地可以席介自当席于西序而与主人相对矣【少牢下篇席主人于东序席侑于西序义亦然】介之位不继于宾所以伸宾之尊也不与三宾同列又所以伸介之尊也
众宾之席皆不属焉
乡射礼众宾之席继而西彼州民习射故席相属以示乡党齿让之风此国兴贤能故不相属以彰朝廷尊贤之义又于此经见乡射之宾席相属于乡射见此众宾之席亦继而西也
尊两壶于房户闲
房户闲东西之度乡射礼曰尊于宾席之东则在户外而南北浅深之度具见矣　疏冠醴子昬醴妇尊皆在房隐见其质冠醮子及乡饮乡射特牲少牢尊皆在显处见其文非也房中户外辨于宾之亲酌与否与酒醴文质何渉乎冠昬洗在北堂故尊于房中以便事也房中北堂皆妇人所有事醴惟一举使赞者洗酌以授宾于户外可耳醮则三洗三酌宾皆亲之使宾数出入于房中北堂则几于渎矣乡饮乡射献酬皆在堂阶自无尊于房中之义特牲少牢则尸祝宾侑主人主妇之笾豆铏羮皆陈于房【尸之黍敦亦陈焉】而主妇宗妇赞者女宾皆立而待事故尊于户外寜使主妇时出而酌献即长宾长兄弟非献尸荐俎不得出入于房户况众宾众兄弟之献酬无算而可使入酌于房中乎凡此乃礼以义起显著而无可疑者不可以曲义汨之　见于经传祭先圣先师及有道有德者皆于国学周官州长以礼防民而射于州序党正饮酒于序以正齿位不闻有祀事【韩氏愈云乡先生没而可祭于社虽未知语所从出而可知乡学无祀事】而堂室房户略同于庙制何也必如此然后习射习乡席位礼器陈设具宜而士之升降揖让及执事于其闲者皆可以预习宗庙朝廷之仪法且州党庠序之师与学士讲习于堂燕休于房而寝息于室亦体严而事便也
宾及众宾皆从之
戒与速注疏言至宾门而不言其所宾介或取于一党一庠之中而众宾散布五州二十五党之内若戒速于其家不惟异党异州之士不能羣萃以待于宾之门如宾介各处一偏则亦不能同日而戒况羮定而后速乎其法必州党之师宾介之当兴众宾之观礼者前期聚于某州之序而后乡大夫就问焉及期则宾介众宾次于近序之庠故可俟羮定乡大夫躬速而宾及众宾皆从之也乡不设学何也乡大夫以六乡摄不能亲教事且以便学子俾各近其家而省劳费耳
主人一相迎于门外再拜宾宾答拜拜介介答拜揖众宾
主宾之礼交摈传辞故聘礼上介问下大夫尚以三介从乡大夫国乡也而一相以宾乃乡民之秀无摈可陈承乡大夫之命而相厌以入无辞可传若陈摈以临之则非降尊以下贤之义故惟用一相也其不曰摈而曰相以主于相礼非接宾也乡大夫不可以独出与贤士接又不可使胥史闲厠故惟以相礼者从　宾主献酬进退拜兴之节防有目视不能及者皆相者诏之故于出门迎宾特着一相以见凡礼皆相赞也冠昬相见无此文其礼皆目视所能给摈者特传辞耳　祭祀之众宾半主人之属吏而主人拜送于门外饮射之众宾终不拜送始则揖之而使自入何也祭者主人之私事故大夫虽尊众宾长之献则交拜焉众宾之出则拜送焉同之于宾所以报其勤也兴贤能教射则国政也宾介乃德行道艺之越众者故特申其敬屈贵贵之礼以尊贤而众宾不得与之侪异之于宾所以厉其德行道艺也然皆得献于堂下而主人汜拜之以其亦后此之贤能又所以别之于有司赞者也　敖氏云主人于介亦再拜非也介于戒速礼壹同于宾故并曰介亦如之惟迎宾再拜而介一拜故特文以着之盖戒速于私家故同之以见用贵下贱之常迎于公所故异之以示为国选贤之序义两行而不相悖也
主人揖先入宾厌介入门左介厌众宾入众宾皆入门左北上
惟乡饮酒乡射宾介众宾有相厌而入之礼何也宾介众宾皆乡大夫州长所治所教之士民也故主人先入而相引以从之非主宾之常礼也宾主献酬交拜无少退之礼亦惟乡饮酒乡射有之何也学士见宾礼以致身故重其礼以答主人主人得贤才以报国故重其礼以厉宾也乡射之礼虽较轻于兴贤能然独立一宾而无介故宾主之交相重不异宾兴亦所以淬砺羣士观示乡民也君臣之礼更严于师长而燕无此仪何也燕礼之主人代君献也若宾见其拜而少退则疑于当君之礼矣宾之拜拜君赐也若主人见其拜而少退则疑于代君受礼矣故主人之无变乃自比于举觯宾之无变乃自比于受酬也既曰介厌众宾入又曰众宾皆入门左见介引手以招众宾而众宾序入不复自相厌也乡饮酒义至于门外主人拜宾及介而众宾自入可与此相证
宾复位当西序东面
但云当西序东面犹未见南北之节也上言宾进东北面辞洗下言主人坐取爵沃洗者西北面则知宾阶下之位在洗之南矣盖主人南面而洗宾宜面向之不宜退立其后也
主人坐取爵沃洗者西北面
沃者西北面以洗者南面也主人南面洗以宾复位当西序东面在洗篚之南也乡饮酒之洗爵别有沃洗者而乡射则无之何也乡射之宾或以公士则州长之匹俦也独立一宾即取诸州之君子及羣士必德行道艺迥出于众者主人执自洗之常礼可也乡大夫则国卿也虽亲洗以下贤能而别有沃洗者使众着于贵有常尊之义也至于冠则赞者洗酌而宾不与以宾乃冠者之父行不惟洗不亲酌亦不必亲也轻重之权衡盖如此
宾西阶上疑立
疑当作凝
宾西阶上拜主人少退
献则主宾皆少退酢与酬皆于拜受爵时少退礼备于初以渐而杀也拜受爵时既少退则拜送爵无庸再退矣
主人阼阶上拜送爵
主人拜送爵转在宾拜受爵之后何也爵既实而以授人非若未洗之先既受之后可因事之闲而奠之也故受者必先拜而后受授者必既受而后拜虽尊如尸贵如君其礼皆同酬则先奠爵而后拜自酢亦然以其爵乃自饮而不以授人也举觯腾爵亦奠于荐侧而不授盖燕与大射乃不敢烦君之受而乡射乡饮酒因用于宾大夫以致异敬故宾大夫必辞而坐受以示不敢当也
宾升席自西方
自西方乃不与主人背
主人阼阶东南面辞洗
乡射燕大射皆宾盥洗而后主人辞惟乡饮酒主人辞于宾盥之先何也燕与大射膳宰以君命礼宾自当待其盥洗而后礼辞乡大夫爲国求贤故宾未盥而先辞过礼以示下士之诚也若州长习射即宾为公士亦州中有位于朝者则循礼之常可矣
宾东北面盥坐取爵卒洗揖让如初升
阶下之位主人在洗北宾在洗南故宾辞洗少进东北面而盥洗亦如之主人辞洗西南面而盥洗亦如之
主人坐奠爵于序端阼阶上北面再拜崇酒宾西阶上答拜
郑注辞意蒙晦敖继公谓宾崇重已酒而饮之既故拜谢之其然则其节宜在宾卒爵主人答拜时无爲拜于宾酢主人之后也周官酒正职大祭三贰中祭再贰小祭一贰注疏五齐以祭不敢副益三酒人所饮故就其尊而益注之义取献酢既毕则尊中酒减而益注以崇之【栁宗元文载肉于俎崇酒于觞则唐之中叶学者已不用注疏所诂矣】惟宾介有崇酒之文正所谓再贰盖比于中祭也宾介献酢所减无几而以此爲崇酒之节者旅酬无算爵皆因宾介而及之耳
卒拜进坐奠觯于荐西
燕大射荐西之酬觯宾时不举而相授受备其仪以观示众人也少牢傧尸之酬爵亦然惟乡大夫兴贤能州长教射则主人奠觯于荐西宾移置荐东而不相授受以当其时不举则略其仪教士以信直也主人已奠觯宾复迁之以此觯终当取酬主人故更奠以示已受耳
主人以介揖让升拜如宾礼
疏言主人与宾三揖至于阶时介与众宾亦随至阶下无庭中三揖非也主人与宾三揖至于阶三让以宾升此时介与众宾尚在门左继乃以介揖让升拜如宾礼则自门左三揖三让皆与宾同可知矣凡宾主同升有让无揖【此篇及乡射主人揖升燕及大射宾揖升皆独升也】使无庭中三揖则曰以介让升拜如宾礼可也乡射无介主人于众宾初无三揖是以与宾献酬既毕然后泛拜众宾
主人介右北面拜送爵
主人献介及答拜皆就西阶何也必正主人之位以拜者惟宾一人故礼介必少异于宾又宾介众宾工笙大师序进为礼而主人徧献酬使一一反其位而拜不胜其劳故自宾以外渐损趋走之节以息主人也
不哜肺不啐酒不告防
示礼为宾设而已不敢当也
介降洗主人复阼阶降辞如初
凡自酢多由受献者自卑而不敢抗敌者之礼以相酢也自酢者皆自洗自酌惟乡饮之介不敢抗礼以酢主人又不敢烦主人亲洗故降洗而后以爵授主人盖燕与大射主人献公而自酢则更爵而自洗宜也特牲馈食礼主人主妇交致爵则仍其爵以自酢宜也宾致爵于主人主妇更爵而自酢亦宜也介之义则宜洗爵以酢主人主人之义则不宜洗爵以自酢故其仪独异焉
介降立于宾南
在礼离坐离立毋徃参焉况乡大夫兴贤能州长教射宾主相为礼而以无事者参其闲则无以为仪故将延介而宾降将延众宾而介降设不降而凝立于堂以视众宾之交拜则近于汰故献酢甫毕即降以自侪于以次而升受爵者
主人西南面三拜众宾众宾皆答壹拜
众宾长而外皆献于堂下故于堂下徧拜之如宾升堂而主人拜其至也
主人揖升坐取爵于西楹下降洗升实爵于西阶上献众宾众宾之长升拜受者三人
主人揖兼堂下不升之宾故实爵后特言献众宾以揭其义既实爵然后宾长三人升拜受耳疏谓一一揖之而升似未安
主人拜送
不言其地介之献犹就西阶而拜于其右则众宾可知　注云于众宾右非也主人在堂众宾在堂下当作宾长
众宾献则不拜受爵
不拜受爵不敢烦主人拜送也献爵而不拜可乎主人之拜众宾众宾皆答一拜正为众宾仪略故总行拜献拜受之礼于阶下主人三拜所以达其意于众宾众宾各答主人所以止于一拜耳　众宾并无拜受爵之礼则上文主人拜送爵乃于三宾之右益明矣
主人以爵降奠于篚揖让升宾厌介升介厌众宾升众宾序升即席
覆言众宾序升犹入门时覆言众宾皆入门左以示众宾不相厌耳
一人洗升举觯于宾
此觯用于乐毕之后而举于工笙未入之前何也工之升降拜兴也艰故歌毕即献所以达情而便事也众宾既献乐宜作矣而宾介与主人酬酢未毕众宾皆未受酬故先举后酬之觯以示工先受献乃礼以权制也
工四人二瑟瑟先相者二人皆左何瑟后首挎越内右手相
左手挎越则自向内矣相瑟者以有荷瑟之仪故着之瞽必有相故于歌者不言
乐正先升立于西阶东
燕及乡饮乡射乐正皆先升大射则从工师而升何也乡饮乡射工与笙之入及献各分先后燕则中有闲事使从升歌之工师而升则似堂下之乐事非其所掌故先升而并监视之大射惟堂上之工师有献则从之而升与之俱降以监视堂下之工可矣所以然者燕及饮射时暇则仪可展大射事殷则节必杀观下管之无献则其义益显矣燕及饮射并称乐正而大射乃小乐正何也大射礼重相工者仆人正仆人师而掌乐事者小乐正则燕不待言矣盖惟宗庙社稷之祭大乐正乃与焉与周官祀五帝及大神示享先王冢宰赞玉币玉爵而余皆小宰赞之义同以事实按之惟乡大夫兴贤或公家之小乐正与焉州长习射必有司假其名以摄事如司马司射司士之类耳况党正之蜡祭乎　献工而不及乐正何也长官不得与工同献也终篇无献乐正之文何也乐正司正凡有司及弟子并包于众受酬者记曰主人之赞者无算爵然后与则公有司弟子皆与酬明矣
工饮不拜既爵授主人爵
祭酒祭荐皆使人相则工执爵而相者以适阼阶可知
大师则为之洗
大师乃为之洗则众工实爵而不亲洗终则使人以爵奠于篚而主人不亲具见矣
主人献之于西阶上
以献笙见献工亦于西阶上以献工见献笙亦于阼阶上拜送爵各举一节以互相备也于笙不言相不言受献不言相祭义同
乃闲歌鱼丽笙由庚歌南有嘉鱼笙崇丘歌南山有台笙由仪
堂上乐歌具存堂下笙歌皆亡何也乐歌乃学士所循诵虽经秦火口授耳熟笙则有声而无辞与陔夏同惟蒙瞽识之周衰畴人子弟散亡其音调不可复识也若本有其辞则当日何不以笙应诗如堂上之瑟而六篇中竟无一为学士所传诵哉
工告于乐正曰正歌备
观此则无算乐不限于闲合之所歌明矣必于正歌中取之则不得为无算如以叠奏为无算则复而厌矣
主人降席自南方侧降
疏谓主人侧降宾介不从以方燕礼轻非也乐以乐宾故主人为大师降洗宾介从遵者为宾兴而至故主人迎宾介从若立司正以监酒仪则主人之事主人自命之可矣与宾无与何为而从降哉
作相为司正
易相为司正者前此虽饮酒而义主于相礼后此虽行礼而义主于谨酒宾筵之诗曰其未醉止威仪抑抑曰既醉止威仪怭怭祭之末尚有跛踦以临者况献酬乐备之后乎故以董正为名使皆震动恪恭以赴礼之节防也
司正洗觯升自西阶阼阶上北面受命于主人
时尚未请安于宾宾尚未许而预洗觯者司正之立本以警怠察仪以罚其不如法者故执觯以请于宾宾既许即实之自饮以为仪法也
司正立于楹闲以相拜
自主人与相迎于大门之外即主宾交拜而至此始言相拜者前此揖让进反拜兴辞对之节繁相者无不赞至旅酬以后则所相惟拜耳　敖氏云凡相拜皆有相之者经不悉见似未安曰立于楹闲则所相惟宾介主人之拜于众宾曰相旅则呼受酬者而进之不相其拜之辞也
司正实觯降自西阶阶闲北面坐奠觯退共少立燕与大射奉君命以紏仪法故司正奠觯皆南面乡饮乡射以属吏共事于长官之前故皆北面也
坐取觯不祭遂饮卒觯兴坐奠觯遂拜执觯兴洗北面坐奠觯于其所退立于觯南
自此以后司正宾主人皆不祭盖主人宾介众宾毕饮而以余酒祭则防矣司正先自饮而拜非为酒谢也如谢主人之酒则主人宜答拜盖自退共少立取觯卒觯奠觯洗觯坐饮拜兴退立皆以为受酬者仪法俾既醉而知其秩故主人义不得答拜耳　奠虚觯于其所欲众无失仪此觯终虚而不用也乡射记射者有过则挞之则饮而失仪罚以觥觯可知矣诗曰既立之监或佐之史必史书其过越日而行法以正日礼殷无暇及此又事分彰瘅不宜相干也周官闾胥掌觥挞罚之事则乡之饮射掌罚者必闾胥经不言行法之地与时必已见于春秋四时所读之法也燕大射掌罚者亦必别见于邦国礼而今皆无考耳祭祀献酬尤繁而不立司正以非德性安重而谨于仪者不得与于祭诗所谓奏假无言时靡有争是也
不洗实觯东南面授主人
宾乡民之为士者也以已所饮觯授乡大夫而不洗何也法之行必自贵者始而后可以畏民志礼之行必自贵者始而后可以感人心度时量事旅酬以后必不能以洗为礼故不洗而授觯自乡大夫始而兴教劝学之诚忾乎上下矣一事之中礼有相反而适相成者宾介相厌以入主人之赞者不与于酬礼之兼乎法以辨名分者也有顺乎情以通和乐者拜无不答酬皆不洗之类是也凡此皆圣人运用天理之实也
司正升相旅曰某子受酬
此专呼受酬者必受之于介无疑也乡射曰某酬某子或大夫或宾长酬者无定故必目其人　众宾工笙毕献主人以一人而俦数十人之拜兴虽强力者亦倦矣故自介以下酬爵必递相致然后众宾有司弟子可徧而主人得自息也后此举觯皆使人代非惟礼杀亦主人之力不能继耳
辩卒受者以觯降坐奠于篚
辩后不言遂酬在下者与乡射礼异也乡大夫国卿也以君命兴贤能则参用朝廷之礼堂下之宾皆贤能之待兴于再举者故得升堂受酬而有司执事者不与以示国之重典非贤能不得与献酬也若州长习射党正正齿位主人位非甚尊而其礼为教法之常其事为少长贵贱所能习故献酬终于沃洗者以洽众情而示礼教之无不徧亦所以兴起之也若谓与乡射礼同而文不具则执事者之受酬与否乃礼之大闲【乡射乡饮酒义馈食记公有司私臣皆献酬】宜详其受酬于此经而乡射从略以见其皆同非若面乡行由之小节可以彼此互见而昭然无疑者以此知宾贤能之礼无遂酬在下者之事也祭之末煇胞翟阍皆有畀焉故主人之赞者无算爵亦得与
使二人举觯于宾介
俎尚未彻而觯先举何也脱屦升堂后拜兴受送之仪皆不可展【惟受爵于公乃拜】故先举觯于宾介以行酬宾介不饮而奠焉至无算爵则仍令二人举此觯也凡举爵而奠之必下事更端使请安彻俎之后举觯而行之于事甚顺而必先举何也君子劝礼则不敢缓求安则不敢急亦三揖而进三让而升之义也乡饮则举觯于宾介射则举觯于宾大夫示主人不敢专惠且递酬而交错主人力不能徧俾得少自休息焉耳二人举觯不于诸公而于介何也此礼为宾介而举诸公虽尊乃为观礼而来自不得主举酬之事乡射无介则大夫与宾各举一觯可矣俎实则特存臑肫以荐公大夫而介荐以胳又以明贵有常尊之义也
宾辞坐取觯以兴介则荐南奠之介坐受以兴
敖氏据乡射礼言介亦宜辞与大夫同特文不具非也乡饮酒之所兴羣士也故凡事不敢与正宾同若乡射则无介大夫之重过于宾无所嫌而并辞故经特着之介不辞所以尊宾也不举觯于遵所以尊介也
退皆拜送降宾介奠于其所
司正所司旅酬之仪也故前此卒受者以觯降奠然后司正可降复位若举觯者则拜送觯而事毕矣故先降而后宾介自奠觯
宾取俎还授司正司正以降
惟宾之俎以授司正乡民之秀者可以出而长之故重其礼以厉羣士也
若有诸公大夫则使人受俎如宾礼
敖氏据乡射礼云人亦谓弟子非也乡射之大夫不过本州中爵列少尊者【一州仕者寡习射礼轻故诸公不与】故俎授弟子与主人同乡饮酒之遵者诸公之下尚有诸卿故使公士受俎特异其文曰使人又申之以如宾礼谓如宾之俎使司士受乃公士而非弟子也若使弟子则一与主人介同更无所谓如宾礼者而经赘设此文义无所处矣
说屦揖让如初升坐
燕大射但言宾诸公卿大夫说屦升则君说于堂上明矣排阖说屦于户内惟长者一人卿大夫爵齿并尊以兴贤能与宾同说屦于阶下盖降爵齿以明尚德之义也
无算爵
此篇为乡礼之首而无算爵之仪乃见于乡射何也恐人疑州长教射不得用乡大夫之礼故于此篇揭其名而于乡射详其事则凡乡之礼事皆举无算爵之礼明矣盖使羣士预习其仪法惟乡射为宜兴贤能三岁而一举秀民之与于众宾者亦希蜡祭岁终而一举以听政役且与众为一日之泽耳惟州射则族党之学士岁再与焉使数与于礼则有所感兴而益厉于德行道艺闾里慕之则风教寓焉矣
无算乐
旧说仍用前歌与闲但叠用数篇周而复始亦比于慢矣疑若春秋传所载宾各赋诗工以瑟与笙应之其不歌者亦听以无定数故谓之无算耳以不出太师所陈十五国之风故曰乡乐
宾出奏陔主人送于门外再拜
主人礼先于宾者十有三其大节六【宾许出迎拜至崇酒立司正拜送】皆再拜一拜者惟献酬耳宾之礼先于主人者十有二皆一拜盖乡大夫兴贤能士当以道自重不敢重拜疑喜于得举而翕翕相附也周公制礼教士以难进易退而公卿为国求贤致敬尽礼以相勖厉者可谓切着矣　戒速宾介礼同至拜送则介不与焉以是知贤能之书所献惟宾也盖介乃德行道艺次于宾而可备后举者故戒速壹与宾同所以异之于羣士也而登于天府者惟宾至于后举则羣士之德行道艺或有先于介者矣故礼终惟宾得拜送而介与众宾不与焉又所以侪之羣士俾介与羣士皆有所观感而兴起也　乡射宾出众宾皆出主人拜送于门外盖习射乃有司之学政凡在列者皆宜加礼不可以分差等此则送宾而不及介以宾乃所兴之贤能而介仍乡之学士也敖氏乃谓此士大夫私饮于学中之礼固哉
主人迎揖让升公升如宾礼辞一席使一人去之遵者宜先次于门外一人举觯相者使人告而公大夫遂入主人乃降而迎迎而不拜以遵有主道也必要其节者使早入则主人之礼不得专于宾介故入于一人举觯之后示众宾之酬爵既奠礼之连而不相及此类是也去席宜公之从者大夫辞加席义与公辞一席同任其委于席端而主人不彻则公自使人彻之可知矣
大夫则如介礼有诸公则辞加席委于席端主人不彻疏谓如宾厌介而入之礼非也乡之学士宜从乡大夫以入盖主人虽敬执宾主之礼而宾介则不敢抗礼也大夫与乡大夫比肩事主不宜使厌而升尤不可使公厌大夫以升如介礼谓不拜洗不哜肺不啐酒不告防送爵崇酒拜皆不于阼阶之类与介同耳盖介不敢正当礼以让于宾大夫不敢正当礼以让于诸公其义正同经乃总言诸公之礼壹如宾大夫之礼壹如介惟加席及辞席有异而疏误以为升阶时礼异又见升阶时主人揖让升降介壹与宾同故转而为宾厌介之説不知其决不可通也
明日宾乡服以拜赐主人如宾服以拜辱主人释服乃息司正
据经文乃特着宾之乡服与乡射之朝服异也主人为国兴贤朝服不言可知故经略焉而记乃详之而宾之服宜辨故特着其为乡服即修业于乡之服端是也盖冠礼可摄盛即乡射亦可摄盛惟乡大夫兴贤能则朝士与乡民之分界也故虽升于司徒未入于国学则仍乡服而乡大夫之拜辱亦如之盖报礼于贤士与之同服示不敢以贵临也【乡射大夫为下耦礼一同于士义正类此】息司正则改朝服以即事示国政以严终也若乡射之宾则宜多公士即闲用学士亦可假以朝服盖春秋学政之常假以朝服亦以驺虞为射节之意耳习射礼轻故端以息司正与乡饮相变义各有当也注谓服乡者所服之朝服似未安宾之服经未前见而以前所服为义则不可通矣记独补主人之服正以宾之乡服已见于经耳　经记端与朝服每分言之士冠礼三加朝服既冠改服冠端以见于君则其别显然矣特牲馈食礼冠端注冠有不端者盖谓朝服则缁衣也六入为七入为缁衣色稍异而冠则同故注疏或混而一之如士冠礼主人冠朝服注谓衣与冠同是也岂对文则有别散文则可通与
无介
据经文以告于先生君子兼召知友盖先生君子既不可屈为司正之介知友又不可为介而先于先生君子故无介为安
以告于先生君子可也
但以告而不敢请来与否听焉敬老尊贤之义也乡先生外别有君子以是知先王兴贤育材有不敢强以仕者必如是而后礼贤之义傋也孟子曰大有为之君必有所不召之臣春秋战国犹有周丰段干木泄栁之俦为时君所不能屈周公之教思可谓无穷矣周之士也肆其此之谓与　遵者亦不告以礼轻不敢复烦尊者
宾介不与
不与者惟宾介示众宾尚有与者上经曰征惟所欲则必德行道艺为主人所心许然后召之非众宾皆与也人情于得失荣辱之界可征其器量使周旋于乡先生君子之前则有不能自掩者矣此与以五物询众庶之义同乡先生君子微辨其德器众庶明征其行艺皆所以振兴羣士以为后举所依据也若宾介已受正礼而又以饮食之道召焉则防矣
乡朝服而谋宾介【记】
注乡人谓乡大夫非也记曰习射尚功习乡尚齿又曰观于乡而知王道之易易盖古者惟饮酒之礼名曰乡以乡大夫兴贤能退而以五物询众庶党正正齿位皆乡礼独言乡乃可以该之【若乡射之得名则以别于大射耳】其不言主人何也以经有明文兼明所就谋宾介之先生亦朝服也
皆使能不宿戒
兴贤能国政也惟其人之可无事宿戒故及期而速之宾惟礼辞
尊绤幂宾至彻之
凡事皆于诸篇互傋此经通例也尊有盖盖上加幂幂上加勺又反之以覆勺【大射礼幂用锡若絺缀诸箭盖幂又反之】此篇及乡射皆宾至即彻自献酌至礼终不再覆祭则陈馔时彻幂酌奠随覆之神事尤宜洁敬也【少牢启二尊之盖幂奠于棜上加二勺于二尊覆之】故酳尸之后献酢相继无复神事则彻而不覆【特牲记明日卒奠幂用绤即位而彻之】宾祭之尊惟有司以时启幂而已燕大射更有执幂者每酌于膳尊旋启而旋覆之敬君之礼不异于飨神也观散尊幂彻则不再覆其义显然矣燕礼至无算爵君命彻膳幂亦不再覆以酌无算不可以旋启而旋覆也
宾俎脊胁肩肺主人俎脊胁臂肺
先脊胁而后肩臂何也鬼神不享味而贵气臭故骨体以次升生人所食惟肺脊故防礼夕食及朝馈舅姑所举惟肺脊从其质也宾礼所哜惟肺而骨体之陈亦以平时所举为先用别于神享也
乐正与立者皆荐以齿
举乐正司正之荐而不及弟子何也此日之弟子即他日可为宾介列众宾者也有司与酬则弟子可知矣不言与酬而言荐何也言荐则酬见言酬则荐不见而或疑于无荐也
凡举爵三作而不徒爵
此谓无算爵也古者于旅也语既受三爵则必以善言相告戒或歌诗以见志如以不徒爵为荐则众宾辩有脯醢立者皆荐安得以献宾献大夫献工为三举爵且又去介而着工乎　又以见爵虽无算而一人受爵亦不过于三故诗曰三爵不识矧敢多又
主人介凡升席自北方降自南方
主人及介升席自北方经有明文而记复举此何也主人之降席无文介之降席虽见于受献而将彻俎宾主介降席皆不目其方故举此以着升降之凡例而宾降席之方亦可于升席自西方比类而得之矣
凡旅不洗
与酬者众每人而洗日不暇给矣注云敬杀未安
主人之赞者西面北上不与无算爵然后与
特牲馈食记公有司献次宾此则与酬而不献何也彼以公有司而助已之私祭义近于宾此以公有司给公事义不得比于宾也特牲私臣献次兄弟此无献并不与酬何也士之私臣隶子弟也义同于兄弟此所兴贤能则将使出长之入治之者也宾兴之日可使私臣与宾介同献酬乎事各异则义从而变也乡饮酒义旅酬终于沃洗者与此经异何也彼所释党正之饮酒于序以正齿位也故曰六十者坐五十者立侍以听政役而豆之数各以年为差安得以混宾兴之礼乎
仪礼析疑卷四

[book_title]卷五
钦定四库全书
仪礼析疑卷五
翰林院侍讲衘方苞撰
乡射礼
乡射及正齿位无介而立三宾与兴贤能同何也教射则考德行道艺正齿位则书德行道艺皆以为乡大夫兴贤能之据故立三宾示将以充后举之选俾羣士有所观感也
主人戒宾
冠之宾赞始汜戒之前期三日筮之既筮而宿之前期一日告之乡饮乡射则并戒宿于即事之日何也冠子私家之事虽前期宿戒尚恐夺于公事兴贤能习射则国政也乡大夫既就先生而谋宾介则众宾之当与诸公卿大夫之来观者预傋之矣春秋习射其法有常其人有定故可以及期戒速同日而毕事也
宾出迎再拜主人答再拜乃请宾礼辞许主人再拜宾答再拜
凡宾主以礼事相见必再拜贵贱同之惟乡饮酒宾出迎一拜俟主人再拜而后答焉比事以观而先王教士以自重教公乡大夫以下贤之义耿着矣　州长教民习射故宾不宿戒不固辞一同乡饮酒但不言拜其辱盖此宾或在朝公士或不仕之君子与乡大夫所举贤能不同即或用庠序中学士亦奉长吏之教令而习礼无所为拜其辱也
无介
注谓义主于射故略于序宾敖氏谓介尊次于宾同于大夫射时难为合耦皆近似而未得其情也谓略于序宾则宾长三人皆得受献而独略于介何义乎谓难与合耦则大夫虽众皆与士为耦介必学士之越其曹者乃不得侪于羣士而与大夫耦乎盖大射乡射公食大夫燕礼皆有宾无介有介者独乡饮酒耳五州之中德行道艺相比次者必有数人故立宾及介而介之礼亚于宾俾众宾观感而益自矜奋焉若州长习射则立宾以与主人行礼而倡众耦足矣无所用介乡射无介则党正之正齿位可知大射燕礼则有位者皆在列贤者众多不可以宾介尽之公食大夫则异国之臣惟正客当此盛礼而介不与礼以义起各有所当耳
乃席宾南面东上
乡饮酒乡射皆不言席宾之地何也燕礼司宫席宾于户西东上昬礼主人筵于戸西西上将醴宾改筵东上则凡宾席皆在户牖闲可知矣注疏谓州射于序序无室故不言户牖非也果尔则宜特着布席之地下经尊于宾席之东则在户牖闲之常位明矣
众宾之席继而西
乡饮酒礼众宾之席皆不属此则继而西盖贤能以献于君将出使长之入使治之故于兴之之日即辨其等列若春秋习射即公士为宾亦宜与乡之学士齿无庸过为区别
乃张侯下纲不及地武不系左下纲中掩束之
凡经文彼此互见者其见之各有所宜如画物者司空之属埽所画者司宫其升降皆自北阶义当于大射见之大射既详则丹墨尺度升降所由不容有异而乡射之画者埽者或州之有司或州长之私人不言而可知侯纲去地之数掩束左下纲之度説束系纲之节义当于乡射见之俾学士私居习射具知其仪法乡射既详则大射惟着三侯之高下与设张者量人与巾车而已圣人制礼审则宜类而使人曲得其情圣人之文随事异形而措之各有其地凡互见者皆可以是推之
乏参侯道居侯党之一
远于堂而与侯近故曰侯党
羮定主人朝服乃速宾宾朝服出迎再拜主人答再拜退宾送再拜
兴贤能国之重典也故戒宾宿宾皆不言所服舍朝服无可服也会民习射疑可以常服故于速宾特举朝服则前此皆常服可知矣乡饮酒戒速宾皆拜辱此不拜辱者以已为贤能将献于君而礼先焉故拜其辱习射乃春秋常法宾或公士或州之学士无为称拜辱也
宾少进
少进而东以独与主人揖让也乡饮酒之宾介礼宜同
主人以宾三揖皆行
主人接宾前后仪法皆与乡饮酒同惟此言皆行乡饮酒主人与宾揖让而升介及众宾徐进至阶下事不相连乡射则众宾皆随宾而行也兴贤能则全用宾主之礼故听其自行教射则兼用有司之法故使之随行党正之正齿位宾入而众宾从之亦此义也乡饮酒之众宾主人不酬而乡射则众宾长亦受酬以大夫不与则长正当介位也敖氏似谓宾与主人同行果尔则宜称并不宜曰皆
及阶三让主人升一等宾升
凡敌者让登主人先登客从之谓举歩少有先后耳【以下文拾级聚足上于东阶则先右足上于西阶则先左足知之】此宾州民也故州长先升一等而后宾升燕礼则宾升公降一等而揖之义亦类此
降席坐奠爵
席南乡北乡以西方为上升席自下宾不宜由西以不欲与主人相背变其常故特着之降席本宜自西故不言
宾坐取爵适洗北面坐奠爵于篚下
注疏主人自内出故南面洗宾自外出故北靣洗非也古者为长之道通于师乡饮酒乡射之主人长也师也宾民也弟子也故虽执宾主之礼而兼存师弟子之义也【有大夫然后以公士为实公士于大夫属吏也大夫为遵则有主道公士亦宜屈】然则主人之献宾西北面宾酢主人东南面何也尊宾之义既明着于户牖闲之面位矣其余仪节又各有时措之宜主人实爵于尊南而进献宾之席前自宜北面宾实爵于尊南而降至主人之席前自宜南面然则燕与大射主人代君赐爵而洗皆北面何也君虽使膳宰为献主而膳宰所执则为宾举觯之礼若南面则嫌以主人自居其升也从宾之后而由西阶亦此义也
宾西阶上拜主人坐奠觯于荐西
宾酢主人主人拜宾少退与乡饮酒同主人酬宾宾拜而主人不少退与乡饮酒异何也习射以明教即公士为宾致敬于州长亦宜与乡大夫同乡大夫为国求贤故于宾介受酬之拜皆少退盖过礼以明尊贤之义也以施于习射之宾则义无所取故无此节
主人西南面三拜众宾众宾皆答一拜
注献宾毕乃与众宾拜敬不能并近似而实非也礼有宜分致者有宜合致者宾主献酢自不宜使无事者立于其侧如谓敬不可并则四时朝觐诸侯旅见天子与天子大合诸侯为坛于国外五等之君传摈将币飨礼同时而卒事君与臣皆为相渎矣
举觯者西阶上拜送宾反奠于其所举觯者降
特牲少牢之礼异者详之同者则互见此篇自献宾至举觯于宾与乡饮酒同而一一复见何也士大夫之祭礼众所习知故可互见若乡饮酒三年而一举士不预教则始与于众宾者或愆于仪【如春秋传郑孔张失位立于县闲之类是也】惟于州长教射详之则进而与于宾兴者可益深于礼意下而与于蜡宾者亦众习其节文矣
大夫若有遵者则入门左
周官以三公为乡老乡之地广兴贤礼重故诸公乐道化之行而临观焉春秋习射即有居是州者亦无为来观故遵者惟大夫耳尊者之礼不详于乡饮酒而具于是篇何也献酬揖让大夫即与宾同诸公虽贵礼无以加故独着其加席辞宾去席之特异者至所自执之礼视宾主人每杀为遵之道则然公大夫一也　乡饮酒礼言遵者之入而不见其方亦末着入之深浅故互见于此以明主人之降正当遵者入门时也
席于尊东
乡饮酒礼尊于房户之闲遵席于宾东或疑继宾席而东此曰席于尊东然后东西之位次显然并遵席与宾正相对而尊之设也少南亦具见矣盖宾与遵之席必偪近于室尊必少南然后出入于房户者可通而酌以献酬亦便耳　乡饮酒遵者之礼缀于后此则与宾及众宾相次何也乡大夫兴贤能三年而一举国之重典也公大夫虽尊特来观礼故正礼既终而后以接之之礼附州长习射乃政学之常大夫即州人也本当在众宾之列可与众宾列序而无嫌以遵有主道故序在众宾之后若诸公而列序众宾之后则非言之体
升不拜洗
大夫之不拜洗与介不拜洗酬而宾不拜洗同恐重劳主人之答拜非以其尊也乡大夫之尊犹拜洗于学士州长与大夫位相近而以尊废礼非所安也工则并不辞洗义可叅观
再拜崇酒
无介则于遵崇酒亦再贰之义也盖惟大祭三贰宾礼虽隆不敢逾中祭故乡饮酒虽公与大夫不崇酒
席工于西阶上少东
乡饮无射位工升自西阶即北面坐故不言少东
乃合乐
独奏合乐不惟志在射也乡饮酒以兴贤能故升歌闲歌备陈君臣相悦上下志同之乐使观感而兴起焉学士习射则歌二南使尽志于修身齐家之要可矣
工不兴告于乐正曰正歌备
乡饮酒之乐四缺其三而曰正歌备何也凡乐歌必与礼事相应乡大夫为国兴贤必为忠为孝使民物安阜上下和乐然后可为邦家之基故必备升歌笙歌闲歌合乐而其义始全修业于乡学之士则所以养其德性而烝于门内者二南备矣故正歌不过合乐也
大师则为之洗
州长习射不应有大师或大师即其州之人会公事之闲乐与于斯礼又或公卿有赐乐而从以工师者使来襄事耳
宾降主人辞降
凡辞而终降者必有对对后必更见降者阶下之事惟主人为工洗宾降则有辞而无对并不见宾阶下之事盖宾以降表意主人辞焉而遂止也使三宾大夫皆不降而宾独降则其升也不可与主人同又不可后于主人与主人同升是与身受主人之献无别也后主人而升则主人无以自安故惟辞焉而遂止为宜
不洗遂献笙于西阶上
示即无大师献升歌之工必洗也
主人以爵降奠于篚反升就席
注谓兼以宾及众宾升非也宾虽欲降以主人之辞而止三宾则并无欲降之文则反升就席者惟主人耳乐以乐宾故大夫三宾不言欲降不敢与宾同受礼也盖宾及三宾之为大夫而降不独以其尊也主人将与大夫为献酢崇酒之礼宾及众宾席位偪介于大夫不宜无事而相叅若献工与笙则宾与大夫三宾位在户牖闲而主人别献工于西阶之上絶不相碍且其仪甚简宾大夫众宾何故又相牵率而辞降让升费时失事以促正射之节使旅酬举觯升堂无算爵之礼皆汲汲若不可逮乎
主人降席自南方侧降作相为司正
惟宾酢主人主人升席自北方用升席之正礼尊宾也立司正及将彻俎主人降席自南方临属吏及弟子乃特变其方以尊主人注皆曰由便似非礼意具乐以乐宾故主人洗献工而宾从降不敢坐视主人之勤而自安也立司正以旅酬则主人侧降而宾不从不敢谓礼专为已也义不宜降而注以大夫尊为义失之矣乡大夫尚为工降洗大夫乃不可从降与主人为礼乎
西阶上北面请安于宾
立司正以紏仪而曰请安于宾盖指不祭立饮不拜卒觯不洗而为言礼辞之体然也而此篇更有隐义焉教射礼严司射执扑以临不胜者以觥代扑宾大夫皆就不胜者之位而饮方是时宾大夫酬主人之礼末备众宾皆未受酬先举罚爵而后举酬所以愧厉之者切矣故先以主人之意请安于宾以示主人急于酬宾而会有司之请射礼之旁徨周浃曲得其次序类如此
未旅
司正所奠旅酬之觯也直待三射事毕然后宾取所奠之觯以行酬故于此曰未旅以明射事未毕而预请安于宾之义　乡饮酒立司正之后即举旅故此言未旅以别之若不言未旅直承以三耦次于堂西则事之节次不明而辞气亦不相贯敖氏之説前后皆失之
司射适堂西
注于相曰主人之家臣于司射曰主人之吏辞未别白以义裁之皆非也周官王朝大礼皆大宗伯相戴记有发则命大司徒教士以车甲司徒搢扑北面誓之州长会民而习射于序亦礼事之大者相与司射必于党正取之主人之吏与家臣可使与宾大夫相揖让且搢扑以涖羣士乎
司马命张侯
司射所掌皆射之威仪节会所以观其德也司马所掌张侯説侯唱获释获之节获者负侯去侯执旌倚旌举旌偃旌之宜至乏无停声唱获应宫商乃以预习师田之事所谓习射尚功也
降自西阶阼阶下之东南堂前三笴西面北上坐乡饮酒礼着工之降而不见所坐之地故互见于此彼注云降立于西方误
有司左执弣右执而授弓
经于前后弟子所有事皆质言之而别言有司获者则非弟子明矣注疏并以为弟子非也礼必有义弟子所有事皆简便而易供若授弓矢唱获必有司习事乃能无愆于仪度使以弟子任之设仓皇失措而取觥挞非所以诱教也
不去旌
注谓以不获敖氏谓不主于中皆非也发而不中尚可以教射乎疑旌之高不揜正鹄倚于侯之中央在正鹄之下惟司射发必中的不失分寸故不去旌以为表仪使人则效是以诱射毕始命获者执旌以负侯三耦射则去之正恐矢或集于旌而贯于侯也
遂适阶西取扑搢之以反位
扑作教刑平时庠序之所用也至习射则必有大过而后挞其不中者饮之而已而司射非有事于堂上必搢扑正以示众射者容体不比于礼节不比于乐皆由平时不尽志于此本当用扑而姑以觥代也而宾大夫主人亦因此各绎己之志矣周官闾胥掌觥挞罚盖功事役事庶人则以挞罚礼事则吏士以觥罚耳
司马适堂西不决遂袒执弓
教射而防乡民仪可略不与射则不决遂执弓而不挟可矣大射则择士以祭君亲临之故不射而决遂执弓而右挟礼宜严也
右执箫南扬弓命去侯
命去侯则扬弓挥之使行故高举以为招也命取矢则揖弓俯拾于地故下指以示意也
司马出于下射之南还其后降自西阶反由司射之南适堂西释弓袭反位
司马升降皆纡道而由司射之南何也升降径由堂东西者惟宾主人大夫不敢上拟又司马位在司射之南三耦众宾卒射而降皆由司马之南适堂西释弓説决拾故司马先为之仪　司马命去侯升由上射之后立于物闲故降还下射之后以适堂西与再射命去侯升自右物之后降还左物之后同理当如此别无深意注疏推説似迂远
获而未释获
州长习射党正以下皆即事司马司射宜取于党正有司获者释获举觯者宜取于族师荐脯醢执爵者宜取于闾胥惟敷席设器乃主人之私臣耳
若矢不备则司马又袒执弓如初升命曰取矢不索必余于所用之数以备钩折不可索尽及时求之而莫给也至此而后发命何也初射惟三耦矢有定数再射则众耦皆辩又初射之矢或有钩折故宜多取以备乏匮也
大夫虽众皆与士为耦
士当为学士之有德行道艺者注疏必以为在官之士非也乡大夫之尊可与所兴之学士为宾主州之良士即异日所宾兴也大夫虽尊而为遵则有主道焉故可与学士耦而为下射若在官之士而居大夫之右则悖矣
众宾将与射者皆降
众宾谓三宾也主人教射宾以德行为表仪三宾亦尚德齿大夫来观礼不欲射者宜听之若羣士则先期师长必稽之诘其不能射者而督责之不使即事于射宫其来集者非适有暴疾不听不与也经记无文盖宜见于州长所读之法而今无考耳
宾主人与大夫皆未降
主人较射宜于堂上监视之宾及三宾为射者表仪大夫来观礼三耦升射无为久立堂下以相待故俟射事及已而后降也此与献工宾大夫不降之义相发盖宾主人大夫之席位与射位亦不相参
顺羽且兴
以兼矢于弣因顺羽而兴从便也大射则兴而后顺羽在君所仪详也
后者遂取诱射之矢兼乘矢而取之以授有司于西方而后反位
古者甲剑多有铭识至弓矢则各因其人之志虑血气以辨安危诱射之矢必别有识非然则与三耦同射何由知其为诱射之矢哉此时司射方比众耦取矢随作射若中辍其事自取矢以反于其所则义无所取而将再射初诱射之矢仍委于楅旁又非所以为义故使最后之下射兼取以授有司盖节文必如是而后称也
众宾未拾取矢
未不字之譌
司射作射如初
射事毕皆以弓矢授有司于堂西诱射之矢三耦之后者以授有司则司射之射事毕矣故再射第举作射如初示不复诱射也三耦三射皆与宾主人大夫与再射三射司射则一射而止何也诱射者教之射也宾大夫主人与焉则不敢教也弟子筋力方进故三射皆与以强教之宾大夫主人三宾则有年长者矣故射止于再而不欲与者亦听焉皆礼之曲尽乎人情也
不贯不释
注谓不中正不释是也而于贯之义尚未切着盖必射甲革椹质而后可贯必矢贯于鹄的而后有白矢襄尺剡注井仪之形故诗曰四鍭如树也王制乡简不帅教者习射尚功习乡尚齿州长之习射党正正齿位正简不帅教者之法也曰尚功则当以贯的为贤尚书传所云贯革之射闲于搜狩者谓甲革也周官圉人充椹质以习射于泽宫州长习射宜用泽宫之礼则所贯者椹质也疑士大夫虽画布为侯必以木为匡蒙以布实草于其中而着于侯之背面以受矢故以剪草之工充椹质也若但画布以为正则数贯之后不可复射且所谓特穿之而过无所为白矢白矢襄尺剡注井仪之式矣
大夫袒决遂执弓搢三挟一个
宾主人大夫皆自取矢不敢如国君使人授也三耦之弓矢则有司授之以共为弟子并教以授弓矢之仪
大夫为下射
大夫虽尊为遵则有主道故于众宾亦逊焉
胜者之弟子洗觯升酌南面坐奠于丰上
注谓耦不酌下无能非也非献非酬本无亲酌之义投壶礼胜者曰敬飬而亦使他人酌则非下无能审矣盖胜者张弓而先升不胜者弛弓而先降彼此相形实有难为情者虽法行于有司而同侪犹略见献酬之意故使子弟洗酌坐奠于丰亦曰敬飬之义耳
司射遂袒执弓挟一个
不言决遂下适阶西释弓矢説决遂有明文也
不胜者进北面坐取丰上之觯兴少退
投壶礼不胜者奉爵胜者跪曰敬飬主宾相欢无所谓荣辱也此则同耦相视絶无礼与辞有司行法私礼无所施
有执爵者
尚有三射弟子多与焉如每耦之弟子皆升洗酌费时而失事矣故别使执爵者代之惟于初升之一耦见其义执爵与获者同称则亦州之属士耳
宾主人大夫不胜则不执弓执爵者取觯降洗升实之以授于席前
虽优尊者实与不胜者同罚盖古者武事莫重于射君臣长幼莫不尽志于此无事则以习礼乐有事则以决战胜所以保国衞民将于是乎在大夫州长即有事时之军帅师帅也故老疾不能射者可辞于请射之初而与于射则不敢寛其罚盖法不行于贵者则无以肃其下也　腾酬爵以奠而不敢授为敬举射爵则反之何也以饮为罚非献酬以将爱敬之比故奠于丰俾自取饮使尊者自降而取饮则义不安故又使执爵者升授也
献获者于侯
获者不宜得献且有俎献于侯示以侯而得献也大射则服不先受献于侯之西北设荐俎而后转以祭侯示不寜侯本不当祭而服不私献之也示获者以侯得献宜于乡人挍射见之明不寜侯本不宜祭宜于诸侯之大射见之礼之变必有义而置之各有其所如此
献释获者于其位少南荐脯醢折俎有祭
未射之先获者传呼至乏举旌偃旌声中宫商以习武节也故受命于司马而献之者亦司马既射之后释获者从容释算所共礼事也故受命于司射而献之者亦司射　宾主人大夫而外众宾荐惟脯醢而获者释获者乃有俎有祭何也以祭侯宜有荐俎也获者释获者有俎而司马司射无俎何也事有所专以主祭侯而有加俎犹大射所先荐者惟司正与射人而司马则与羣士徧献荐燕所先荐司正射人司士执幕者而大射正则与羣士徧献荐也特牲少牢众宾兄弟皆有荐脀何也祭自尸食以后皆与祝侑宾兄弟献酬之时三射礼成余时无多人人皆备祭肺祭酒之节日亦不暇给矣燕礼若射则不献庶子义可类推也　获者释获者皆特受献则皆族师之类而相与司射司正必于党正取之决矣
命三耦及众宾皆袒决遂执弓就位
下文各以其耦进反于射位则此所就为堂西序立之位明矣
主人堂东宾堂西皆袒决遂执弓皆进阶前揖及楅揖拾取矢如三耦
宾主人大夫至三射而后取矢于楅者礼以渐而详义以渐而深与三射而后循声而发不鼓不释同又以优尊者也
大夫进坐説矢束兴反位而后耦揖进
自大夫以上矢有束必矢与其人之志虑血气相应而不可混也脱束以矢当拾取也其自为耦则并行至楅南而脱之以拾取而同升就席也与士为耦则脱束而反位其耦乃进取矢俟耦反其位而后大夫释弓矢以升故取矢时即分先后也大夫先脱束示欲与耦拾取也耦进而兼取乘矢示不敢与之拾也然后大夫亦兼取焉则尊不陵而卑不偪矣
司射与司马交于阶前去扑袭升请以乐乐于宾初射再射欲其容体比于礼也至三射又欲其节比于乐初射再射欲其不失正鹄也至三射又欲其循声而发射之初弓矢未调三射而后乐作俾循序而益致其精也射之终筋力既乏三射而乐始作俾严终而弥敛其气也孔子曰射者何以射何以听其事至难故圣人陶冶羣材而磨礲其德性者如是其曲尽焉其辞曰请以乐宾不敢质言之也宾喻其意故不辞而遂诺
不鼓不释
初射所戒惟射获猎获而已再射不贯不释射之实用在立武也管夷吾曰射不能中与亡矢同实中不能入与无镞同实三射不鼓不释射之精意在飬德也孔子曰循声而发发而不失正鹄者其惟贤者乎
奏驺虞
驺虞天子之射节而士之习射奏之即兴贤能歌鹿鸣之三鱼丽之三之义也天下虽安忘战必危而军政寓于四时之田弧矢之利以威天下习射尚功而歌驺虞所以渐摩天下于仁义者深矣
三耦及宾主人大夫众宾皆袒决遂拾取矢如初矢不挟兼诸弣以退不反位以授有司于堂西
凡射皆因习礼而寓军令兵事以严终故必袒决遂拾取矢兼诸弣而后以授有司也据经文乃并就堂西敖氏谓宾自阶下授有司于堂西主人则授于堂东岂因纳射器时宾与大夫之弓矢陈于西序主人之弓矢陈于东序而此经曰不反位故意为此説与夫初陈于东西序乃因宾主人降阶就取弓矢为便也至三射拾取矢于楅一如三耦射毕受弓矢者俟于堂西必同就堂西以授之于事乃便盖后此尚有旅酬説屦升堂无算乐诸事节文宜省也
大夫降席立于主人之西如宾酬主人之礼
宾就阼阶上酬主人即于阼阶拜送觯主人就西阶酬大夫亦如宾酬主人之礼皆欲节文之径省也
某酬某子
注以字为卑称子为尊称疏曲为之解终不可通不知有司教射自当序宾以齿而射者私家之行軰又各有少而尊长而卑者设以父族母族之尊行次酬卑者而司正代为尊之之称义无所取况以次相酬受酬者必少而转为尊称亦未见其安夫子孙祭告以字呼祖考则不得为卑称明矣盖因众宾姓同者甚多设曰某子酬某子则不辨其谁何惟酬者称字则所酬者虽以姓举而不虑其相混矣但其中有同姓递酬者则宜并称字而记无文盖既明于异姓相酬之称则同姓之不得更称姓者并以字举可知矣
宾与大夫坐反奠于其所
未请安于宾未命弟子彻俎而预奠酬觯何也进退拜送坐兴之礼説屦升堂后不可复行故预拜送坐奠于其所然后升坐而取饮可以不兴不拜也
若无大夫则惟宾
大夫不与众宾长可同于介之受酬而不可同于为介举觯何也乡饮酒之介乃德行道艺亚于宾以待后举者故礼多同于宾而与大夫等乡射之众宾长非必德行道艺远过其曹也主人继宾而酬之乃所以达其意于众宾若特为举觯则义无所取而受者转不能安矣
宾取俎还授司正
乡饮酒主人大夫介之俎皆授弟子惟实俎授司正宾乃乡之学士也司正乡有司尝治教之矣【司正宜取诸党正族长】一旦宾兴而为之传俎所以明朝廷尊贤之义也此乡射之宾或公士若州之君子则隆礼之固其宜也即州之学士亦必异日可兴之贤故礼亦如之
无算爵使二人举觯宾与大夫不兴取奠觯饮
无算爵之仪节若于乡饮酒具之则疑此篇义主于射或从简略于此篇具之则乡饮酒不侍言矣　二人举觯即举宾大夫前奠于其所之二觯也宾大夫不兴而取奠觯饮则命举觯者取之明矣注未分明敖氏之説失之
长受酬酬者不拜
自是受酬者皆不拜矣故酬者以不拜先之非怠于礼不足于日也盖日暮人倦受酬而拜尊者将答焉故转以不拜为敬
执觯者洗升实觯反奠于宾与大夫
卒受者以虚觯奠于篚则无算爵止矣而复实二觯反奠于宾与大夫示饮酒之秩节有终而主人之欢心无已也犹三射既毕复袒决遂拾取矢兼诸弣以授有司于堂西示勤礼则敬心如始至立武则军事以严终也曰执觯者洗示前一觯已奠于篚别于篚取二觯而新之也
宾出众宾皆出主人送于门外再拜
拜送众宾异于乡饮酒礼何也乡大夫国卿也惟既献于王之贤能乃以宾礼宠异之故虽介不拜送若州长教射则概执主宾之礼可矣
明日宾朝服以拜赐于门外
宾为公士则朝服其正也即州之学士而摄用之亦宵雅肄三之义惟隐居之君子不宜朝服但既抱道不仕自不得以乡射之宾强之　别记曰无辞不相接也乡饮酒及射礼既毕更无辞可致故拜于门外而不见士相见礼主人复见以还贽有礼与辞也
使人速
宾即司正无所用戒故速亦不必亲也
不拜众宾
谓无阶下之三拜也正献时众实已不拜受爵敖氏乃云若献则众宾亦拜受爵而主人答之未知何据
无司正
息司正而更立司正则于敬宾之义微若有嫌不若无之为安
以告于先生君子可也
乡饮酒乡射至息司正乃告于君子何也君子抱道不仕宾兴习射自不敢相屈至息司正则闻乡之后进有成有造未必不惠然肯来耳乡先生宜兼大夫以公事不得为遵及乐作而未入者乡饮酒疏谓老人教于乡学者尚未该教于乡学惟士大夫退休者耳
大夫与则公士为宾【记】
注以公士为在官之士似未尽将取于国中上中下士则彼有官中之事不能弃其职业而为乡遂之宾且春秋习射三乡之宾十有五人遂亦如之公邑则又倍焉安得每州皆有六官之士若本州在官者则惟党正族师乃州长之属助主人以涖事者也不可以为宾然则所谓公士者盖乡大夫所兴之贤能升于国学而未升于司马故作以为宾俾羣士取法焉注又谓不敢使乡人加尊于大夫故使在官之士益误矣大夫与众士耦且为下射以遵有主道也乃虑其为宾屈乎敖氏谓记言此明不可用处士大夫尊处士去之远亦非也处士抱道者经所谓君子是也不敢以国法戒宿乃尊贤之道宜然故息司正必以告而至与否听之至则当与大夫之遵者同礼
使能不宿戒
不能则不得与于射不待胜负分而已有所愧厉矣能者始得与于射则乡大夫兴贤能非德行道艺有可观不得与于众宾可知矣州长教射而征学士事有故常无用先期而戒之
其牲狗也
注狗能择人疏燕亦取可与燕者敖氏又云因大射之牲皆未安狗所以养老乡党莫如齿即兴贤能三宾遵者必有耉老故曰习乡尚齿射虽尚功而为乡礼燕与大射则国之老臣必与焉故牲皆以狗
西序之席北上
堂上地狭故宾长之席止于三众宾升受献者宜特设一席而更进以行礼不宜若庭中比耦有东面北上者岂记所述乃西阶下众宾立位而误为席与
三耦者使弟子司射前戒之
诱射乃教射也故使弟子先焉以弟子而能志正体直不失正鹄则凡射者皆自愧厉矣
大夫布侯画以虎豹士布侯画以鹿豕
注谓各画其毛象其浅深纯驳之物色也
无物则以白羽与朱羽糅杠长三仞以鸿脰韬上二寻二寻以上乃韬则所韬五尺也曰韬上二寻其制已明而曰以鸿脰则五尺中必微曲如鸿之脰也
众宾不与射者不降
三宾或有老疾而用为表义者故不能与射则听之非若众宾不能则不使也
取诱射之矢者既拾取矢而后兼诱射之乘矢而取之经云后者遂取诱射之矢则为下射明矣疏谓上射误
大夫降立于堂西以俟射
大夫与士耦则为下射以士方务学故屈贵以示下贤之义也而不与其耦同立于射位以位在司射司马之南贵有常尊不可使有司临之也
大夫与士射袒纁襦耦少退于物
敖氏谓少退于物则与君之耦同礼必无此是也盖春秋以降大夫僭用君礼记者习而不察以为当然耳
歌驺虞若采苹
疑宾主人众宾之射皆歌驺虞有司学士并宜助流王化也大夫则歌采苹以职位既有定耳疏以上下为别义不可通
大夫后出主人送于门外再拜
敖氏谓大夫虽多惟拜送其长盖例以乡饮酒礼宾出主人拜送而介则否不知其义各异乡射众宾出主人皆拜送况众大夫乎　若与众宾同出则无以特伸其敬
箭筹八十
宾主人大夫三耦三宾已近十耦而箭筹止于八十盖更迭用之
君射则为下射
此记有详于乡饮酒者其事本异获者释获者之牲俎是也有与乡饮酒互备者三笙一和而成声之类是也兴贤能三年而一举即事用希故于春秋习射详之射之器物度数仪节不具于大射而缀于是篇职是故也据经遵者惟大夫且或无大夫而记具公卿上至君射之仪使学士少而习之长而安之也若具于大射则侍君射与耦于公卿大夫之仪皆平生所未见一旦就其班而即事欲其从容中节难矣
既发则答君而俟
曰答者如侍于旁而答君之问也如曰对则似南北正相对
君乐作而后就物
敖氏云先言乐而后见君之射仪是燕射再射即用乐行亦变于大射似未安记于乡射附载君射之仪即谓大射之礼三射乐作君乃就物耳燕礼附载燕射语亦甚略然曰如乡射之礼则亦至三射然后用乐何所据而知再射即以乐行乎
士鹿中翿旌以获
士用翿旌如君射于国中而命之射不敢自用其物以侪于卿大夫也
仪礼析疑卷五

[book_title]卷六
钦定四库全书
仪礼析疑卷六
翰林院侍讲衔方苞撰
燕礼
疏所分四类似未安本国之臣入贡献功于王朝出聘于隣国而还劳之一也有大勲劳功伐而特燕赐之【诗吉甫燕喜既多受禄燕劳而受命赐也左传魏绛和戎晋侯与之食礼使佐新军】二也无事而燕羣臣三也燕聘宾四也聘宾则入大门而奏肆夏以主君出迎于大门之内也本国之臣入至庭而奏肆夏以君于是时始降阶而揖之也无事及出聘者不宜以乐纳其诸有大勲劳者与
小臣戒与者
檀弓记朝不坐燕不与则中下士多不与者矣不言戒之之所其在朝者面戒以事未入者则使胥戒于家可也【旅酬胥荐主人则传戒非胥无使】
膳宰具官馔于寝东
官馔谓笾人醢人庖人外饔所共荐羞牲体也不曰命诸官共馔而曰膳宰其官馔见膳宰亲监视而具陈寝东以俟时而进也
乐人县
注宫字疑衍　疏以小臣相工谓诸侯无眂了非也燕与大射使小臣仆人相工所以崇宾祭大射所相不过大师小师上工耳燕礼工四人瑟二人小臣不能徧相非眂了孰任之且小臣授瑟而降相祭者何人乎凡大祭祀声乐傋具即事之工甚多非用眂了不能使有位者徧相小祭祀及学校中乐事君或不亲则小臣仆人未必与且眂了所自共之乐事将孰使代之
设篚洗于阼阶东南
大射先设尊后篚洗乃自上而下此先篚洗后设尊乃由外而内燕先宾筵以终司宫之事大射则先君席而次及于宾乃纪事者各就事绪文势以为先后别无深义可推
司宫尊于东楹之西
注司宫当天子小宰非也乃戴记所称宫宰之属中下士耳小宰则在侯国为小卿席位当次于卿而在五大夫之上乃为宾设席下逮工师又彻宾席与甸人执烛乎
尊士旅食于门西
注谓士旅食庶人在官者非也士有不与燕而府史胥徒乃得与献酬傎矣周官司士职凡防同宾客作士从此经所谓士即司士之所作也盖升于司马而未授官之士虽未受职而已不家食又羣萃而食于公所故谓之旅食也诸子职防同宾客作羣子从下经所献庶子即诸子所谓羣子也防同宾客皆使观礼则燕羣臣大射以择士必使观礼而习事可知矣升于司马入于国学乃异日公卿大夫之选也故虽无执事而得献所以兴起之
司宫筵宾于户西
不言卿大夫之席位具见于大射也祭而择士公卿大夫士无不与者故席位必于是具焉其入门及立位则于燕见之以朝夕出入之常大射无以易也注无加席燕私礼臣屈也疏对公食大夫异国之臣礼得伸似未安大射之宾有加席亦异国之臣乎盖燕以闲暇为须臾之欢故卿重席宾无加一循其常大射辨等威则特加席以致隆于宾示尊贤之义与贵贵同也
公升即位于席西乡
君常南面疑席虽西乡而即席仍南面故再言西乡以着其位
卿大夫皆入门右
臣入君门由闑右嫌燕或有异故着之
小臣师一人在东堂下
天子小臣四人侯国宜半之特标一人明一正一师也大射礼小臣正相君小臣师佐之此篇相上授瑟者小臣二人在东堂下者师则设公席纳卿大夫者必正也无事不升堂故小臣师立于东堂下南面预拟公降立则侍公之右犹大射席孤于阼阶北面而侍公之左也公降小臣正宜从降与师并立东堂下而文略以公升之后小臣自阼阶下北面请事则其位在东堂下可知矣
士旅食者立于门西东上
官中之士既与卿大夫立于庭西而复有此文则当为升于司马而未任官受禄之士明矣
射人请宾公曰命某为宾
燕义曰不以公卿为宾而以大夫为宾为疑也此一义耳才德之大小不限于名位故春秋时子产叔向自始仕而闻望重于诸卿故以大夫为宾尊贤之义彰焉天子之宰夫为下大夫降杀以等则诸侯之宰夫士也使与公卿为敌者之礼则非所安盖贵贵之义寓焉飨食燕射国之大政也君卿实共主之故不以公卿为宾体国之义着焉故曰礼者义之实也
乃命执幂者执幂者升自西阶立于尊南北面东上羞膳者与执幂者同请而无命何也羞膳者有常职而执幂者无定也然则献公士荐脯醢不与执幂者同命何也必膳宰之属士共之亦以有常职无烦特命
膳宰请羞于诸公卿者
君命执幂者而膳宰即请羞于诸公卿者则羞膳为膳宰之常职明矣
宾升自西阶主人亦升自西阶宾右北面
燕与大射但言主人不着其为何职以有常职也周官王燕饮酒膳夫为献主而燕义曰宰夫为献主何也周官宰夫掌宾客膳献饮食之数而此篇羞牲俎者皆膳宰则为献主者舍宰夫无以也王朝与侯国献主所以异者何也王朝之宰夫不惟掌治官之目兼执五官之总凡事必由焉大宾大客燕赐无数必不能供献主之事故惟祭祀乃掌荐羞侯国则治礼事三官各有小卿分职以附于三卿而燕射亦希故宰夫可为献主耳
宾揖乃升主人升
凡宾主之礼主人先升客从之惟燕与大射宾升而主人从盖君虽命为宾不敢以宾自处而与主人序尊卑即膳宰虽为献主不敢以主人自处而升自宾阶之义也
主人酌膳
献公卿酌散献宾独酌膳示献者虽膳宰而君实以主人之道礼宾也
揖升酌膳
宾酢主人亦酌膳者主人代君以献则酌之如酢君不敢用散
主人坐祭不啐酒
乡饮乡射之酒有司及时所造故主人虽无告防之义必啐以尝之燕与大射则公酒无不防之疑故主人不敢啐公卿亦然惟宾受献则啐之不可以不啐而告防也
主人不崇酒以虚爵降奠于篚
崇酒敌者所以致渥洽也君专大惠而膳宰拜崇酒是代君尸惠故不敢且礼大物博异于乡饮乡射亦无庸増益尊中之酒也
主人盥洗象觚升实之东北面献于公
主人献宾宾酢主人并言酌膳嫌不敢酌膳也献公则酌膳不待言矣　敖氏谓经言献酳在席者多矣独此与大射见献公之仪则其他献酳皆正向其席非也乡饮酒乡射主人皆于宾之席前西北面献宾盖宾席在西阶自宜西面公席在阼阶自宜东面而进献自席南故皆北面耳
公拜受爵
天子于羣下舍丧无拜法而诸侯于大夫士皆答拜何也天无二日惟丧则临之以先王苫块之中不敢以至尊自处也古者家臣可以升于公则诸侯之臣有大德大功王亦可以赐国位有尊卑以天子临之则皆比肩而事主者故臣之稽首一同于天子而君则答拜不敢上同于天子然亦惟始见及燕射有拜法其朝夕见惟以揖春秋传三揖在下是也司士所掌朝仪司仪所掌合诸侯之仪皆止于三等揖法古者天子于师保拜手稽首诸侯于羣下受爵必拜燕见而退送之降阶及门以君臣而用师友之礼平
时恩浃义明然后君有过失虽深言而不疑国有大事可正言而立断设仪起教之意盖深逺矣
士荐脯醢膳宰设折俎
私家燕饮之礼主人亲馈故燕礼献宾脯醢折俎皆膳宰荐设正其为宾主也献君则士荐脯醢不敢用宾主之礼而少变之也大射则君及宾之荐设皆使宰胥盖小膳宰皆君之亲臣祭祀有常职焉故息其筋力使得尽志于射自大夫以下皆不献亦此意也宾与公之荐设皆曰膳宰而不曰小膳宰者主人
方献则荐设者非主人明矣但未辨其为膳宰之佐与属故记详之
更爵洗升酌膳酒以降酢于阼阶下北面坐奠爵再拜稽首公答再拜主人坐祭遂卒爵再拜稽首公答再拜自饮而酌膳代君以酢如君自酢无用散之义也公受爵而拜卒爵而拜主人答拜皆不稽首循献礼之常也至代公自酢则宾主之礼臣下所不敢望于君故再拜稽首以比于君赐之爵而不敢以主人自居也
媵觚于宾酌散
代公自酢则酌膳酬宾之爵已所自饮则酌散宾奠而不举之觯乃代公致于宾故亦酌膳时措之宜如此　献为正爵而酬从之如媵之从嫡故以名焉
受爵于筵前反位主人拜送爵
乡饮酒乡射主人酬宾奠爵而不授以此觯不用不烦宾以亲受也燕则君赐故亲相授受以致其严恭
媵爵者阼阶下皆北面再拜稽首公答再拜
主人及媵爵者皆代君行礼而君礼之则异何也膳宰士也且为献主职素定矣故临事无加命媵爵者大夫也小臣作之必进受命于君故答其拜也主人献宾献公酬酢始毕即作媵爵者俾主人得暂息然后献公卿大夫也
媵爵者皆坐祭遂卒觯
乡饮酒乡射媵爵者皆先自卒爵示欲代宾大夫导饮也而宾大夫更卒觯必自致其敬而后安也燕射宰夫代君以献大夫似可代君以酬而公酬宾亦自卒觯以君之于臣不可以献而酬以导饮则无妨也至酬宾以后三举酬不复卒觯则义当有节耳
若君命皆致则序进奠觯于篚
所酬惟宾而或命皆致以后媵酬爵者皆此二大夫故二觯齐举示一以酬宾一以酬公卿大夫也及为公卿举旅则易觯而不相因以渎为嫌也至为士举旅则因宾媵觯于君而及之示君待羣士不异于宾与公卿大夫也
公坐取大夫所媵觯兴以酬宾
注谓就其阶而酬之非也凡献酬主人就宾之阶宾就主人之阶经皆明着之况以君而就臣之阶以酬以拜无不特书之理敖氏谓立于席举觯乡宾而酬之于文义脗合
宾下拜小臣辞宾升再拜稽首
前既下拜矣接时又下拜故及其未拜而辞之止受其升拜后酌膳下拜亦然礼下之恭不欲其仆仆而亟拜也
宾进受虚爵
观此则公不就西阶亦明矣凡经言进体例不一于揖让行趋而言进者各指其事表其地也于受爵而言进者皆至其席前乡饮酒宾拜进坐奠觯于荐西乡射宾进受爵于席前是也于授物而言进者妇见舅姑执笲进拜奠于席是也公酬不言就西阶饮不言降席而宾受虚爵曰进则进受于公之席前明矣
宾以旅酬于西阶上
公卿先受酬而后献何也君不可亲酌以献臣若酬则自饮以相导故可亲也公卿君之所敬故既亲酬宾因借手于宾以酬之士为献主而媵爵者以大夫何也君亲酬宾暨公卿大夫礼重于宰夫之献也
射人作大夫长升受旅
旧说大夫包公卿以周官六卿之贰皆中大夫记又云诸侯之上大夫卿也下经分献公卿及大夫则此大夫包公卿明矣
宾坐祭立饮卒觯不拜
凡旅酬皆不拜卒爵以时不能给筋力亦不能胜也故燕与大射虽君所赐爵不拜以示礼之节宜然而非慢于终也
大夫辩受酬如受宾酬之礼
一如公卿受宾酬之礼而无杀也
司宫兼卷重席设于宾左
宾无加席故卿之席临事乃设辞即彻之不敢以重席临宾也若前与宾席同设则相形而若有所绌矣
乃荐脯醢
大射大夫有脀而燕则卿无脀何也惟食礼有茹牲体飨燕皆祭而不举大射将祭而辨尊卑义近于飨故傋设荐俎以见其文燕示慈惠庶羞毕陈以致滋味故公及宾而外不设荐俎以见其质也
若有诸公则先卿献之如献卿之礼席于阼阶西北面东上无加席
诸公乃天子有加命而礼絶于同僚者也故席于阼阶西所以别于卿大夫而并无加席以示下不敢过于宾上不敢拟于君也
小臣又请媵爵者二大夫媵爵如初
公若命长致则仍有奠而不举之爵而再请媵爵者以此为公卿大夫举酬之始不可仍酬宾未用之爵也曰二大夫媵爵如初见媵爵者始终惟此二大夫也为君行酬则致爵者大夫坐而饮则执爵者士轻重之衡也
降与立于洗南者二人皆再拜稽首送觯
立于洗南者亦拜以同受君命后此君为大夫举旅所举即立于洗南者所奠之觯也
公又行一爵若宾若长唯公所酬
宾前已受酬矣长之中若有诸公及师保之卿则宜先故所酬无定也公举酬爵经文凡三变此不曰举觯而曰又行一爵唯公所酬者前已再卒觯矣能更胜酒则仍亲卒觯若不能胜可竟以此觯授宾若长而使自行酬也
胥荐主人于洗北西面脯醢无胥
主人已三卒觯矣而至是始荐何也诸侯之膳宰士也以为主人故崇之使与大夫班而同受荐其前之不可以荐何也与公及宾酬酢而受荐则于下为汰于上为慢矣公及宾与公卿献荐相随以优尊也大夫则辩献有席而后荐主人荐于献大夫之时士则既献就位东方而后荐皆以便事也自卿以下皆无脀而于主人始言之者乡饮酒乡射主人设俎与宾同疑于有脀故特文以见之也记言荐卿者小膳宰主人与大夫同时而荐则大夫亦胥荐可知也大射礼公及宾皆宰胥荐则士庶子及内小臣之荐不宜同属宰胥而胥以下更无可任岂胥亦分大小荐大夫者乃宰胥而士庶子内小臣则内外饔之胥荐与
辩献大夫遂荐之
自大夫以下皆徧献后同荐省其节以便事也随献而荐则费时多矣
乐正先升北面立于其西
燕与乡饮酒乐正先升大射则后工而升何也此二礼笙入闲歌合乐备举而后乐正告乐备故先升以示并监堂上下之乐也大射惟歌鹿鸣故乐正从工师而升旋随而降以监下管礼略故其辞亦略也乡射惟合乐而乐正先升卒告乐备何也乡大夫兴贤能故笙歌闲歌宜备举以厉羣士州长教射则但举乡乐而乡之正歌亦可云备矣若大射则国政也礼宜备乐而射事殷繁工歌鹿鸣管惟新宫故不得告乐备耳
小臣坐授瑟
敖氏谓周官小臣四人此侯国不宜相工者亦四人窃疑持瑟而相者乃正与师其相工者则官中下士也大射礼仆人正相大师仆人师相少师仆人士相工大仆仆臣之长小臣仆臣之贰府史胥徒并同则燕礼相工而不持瑟者必官中下士也大射注云仆人士其吏岂即谓官中下士与
主人西阶上拜送爵
乡饮酒乡射主人献工于西阶反阼阶上拜送爵宾主正礼也献笙即拜送爵于西阶礼杀也燕大射献工亦拜送爵于西阶工贱代君赐爵不得全用宾主之礼
荐脯醢使人相祭
公及宾与公卿献荐相随而工亦然何也工数少仪略故歌奏献荐同时而毕事同而义异也
公又举奠觯惟公所赐以旅于西阶上如初
上经公又行一爵唯公所酬或亲卒爵或径以授宾若长不定之辞也此曰唯公所赐则惟举奠觯以赐受酬之大夫而公不自饮之辞也盖公既三卒爵矣即能胜亦不宜多饮以自检于威仪故下经宾媵象觯公亦不自卒觯而以赐大夫盖无算爵之始又不可不自饮以导之故不得不预为剂度耳　为大夫举旅不于献后而介于献工献笙之闲何也正礼再献再酢一酬公与宾尚有闲而献主无时休息虽强力者亦倦矣故别使大夫媵觯以休献主自是以后公为宾举旅而主人献公卿公为公卿举旅而主人献大夫皆媵觯者与献主递代而即事献大夫礼略献工尤略故同时而毕然后公为大夫举旅而主人献笙仍与媵觯者事相闲耳
笙入立于县中
曰县中不知其为何所也大射两阶县编磬编钟一建鼓在阼阶之西南一建鼓在西阶之东南面荡在建鼓之南则笙立于县之中央明矣凡仪礼应具而无文及辞略而指不分明者以是推之可八九得也
主人洗升献笙于西阶上
乡射献笙不洗州邑之乐工至笙益贱矣故礼杀燕之笙必官中之士也与膳宰爵等相差故并为之洗至乡饮酒则主人乃国卿即工为大师亦有献而无洗体当然也
君曰以我安卿大夫
立司正恐既醉而号呶俾谨其仪法也而不可以为礼辞故曰君命我为司正乃所以安卿大夫使坐而行酒耳言卿大夫则宾可知矣不及诸公燕礼轻非大射择士以祭之比或不以烦诸公也
卒觯奠之兴再拜稽首
乡饮乡射主人作司正故许诺而主人拜焉司正答焉燕与大射则官事有常故司正自请而不拜也惟卒觯之拜则皆无答而其义各别饮射之觯将纠旅酬者之仪法而先自饮以为式若主人与宾答拜则似与司正共监众宾故不敢答示已亦在所纠之列也燕与大射则有司共其常职君无庸答拜而主人亦不敢答示共禀于君命与众宾同也
升自西阶东楹之东请彻俎
乡饮酒乡射宾请而后主人命彻尊宾也君臣之礼则有司要其节而请于君宜也
公以宾及卿大夫皆坐乃安
乃安摈者以皆安坐告也乡饮酒乡射宾主人虽有尊卑而为乡党朋侪之礼故主人请之而众即升坐燕则以诸臣而升坐于君之堂心必不安故先有安卿大夫之命而对曰敢不安示本不安而以君命不敢不坐也坐定之后摈者复以安告严恭之义即于和乐中寓之
羞庶羞
牲以狗而羞则庶观六月韩奕二诗所陈品味惟嘉惟偕可羞者无不荐也此西周之诗可以证周公之典礼
乃荐司正与射人一人司士一人执幂二人
司正射人也而称司正以特荐宜首庭长也乡射之司正司射司马皆以州之属士摄事而假以是称燕则皆以大射正为之故下经特标若射则大射正为司射以明篇首之射人此特荐之司正皆大射正而同荐之射人则小射正也【周公射人下大夫二人】司射反为司正不见于经何也以乡射作相为司正司正为司马司马反为司正义可互见也大射正为司正又为司射则射毕之后反为司正者非大射正而谁哉燕而射则不立司马而凡礼事皆射人主之何也周官射人掌公卿大夫士之朝位诏相其仪法君行必从则燕射之礼事惟射人掌之为宜
辩献士士既献者立于东方西面北上乃荐士
其文正与辩献大夫遂荐之相对明大夫于献之时遂荐士则辩献毕立于西方而后同时齐荐也
祝史小臣师亦就其位而荐之
献媵爵者无文包于大夫也献无算爵之执爵者无文包于士也惟主人则无受献之礼盖身为献主更无献之之人故惟卒爵于君及宾之酬酢而荐则与大夫之献荐同时也
主人就旅食之尊而献之
得献在庶子之先则为升于司马之士益明矣就其尊而献者在礼侍饮于长者拜受于尊所士旅食者位卑人众而礼不可废故体主人之勤而简其节也凡不拜受爵者以献酬者本不拜士旅食之初受爵者主人亦宜拜献而受者亦拜文不具耳
公坐取宾所媵觯兴唯公所赐
宾尊独伸卿大夫莫与之并故旅酬之终宾媵觯以致敬于君君即取所媵之觯以赐卿大夫使递酬以及于士以示君于羣下一视同仁而宾之敬亦逹于上下矣二大夫媵觯之始君坐取觯至是复坐取觯礼以严终脱屦升堂坐而行爵无算易至怠忽故君先自力于礼以教之肃也
降更爵洗升酌膳
即以象觯赐君之惠也更爵而后行酬臣之礼也所受象觯无卒觯之文盖宾所以献君非臣下所敢饮奠而不用可也饮酒之礼爵有实而终不用者义各有当也
大夫立卒爵不拜实之士拜受
士自酌以相酬故大夫卒受者亦自实以先之而不用执爵者礼之曲当于人情类如此
士旅酌卒
同为士不得使执爵者酌又不得使卑者升堂而代酌也
遂献左右正与内小臣皆于阼阶上
庶子之后惟左右正内小臣得献则知胥以下必无献酬之礼待事终日必别有饮之食之之法以事防不见于经记耳
无算爵士也有执膳爵者有执散爵者
特表其为士以事之终或疑使无位者代其勤也自大夫以上皆得亲与君为礼士则受酬于大夫并不得与公卿接故于礼终使二士执无算爵不惟执膳爵者得径进于公即执散爵者亦先进于公而公亲命之以赐公卿所以作其志气而厉其节行也士位在堂下而献必于阶上亦此义也献执爵者无文何也该于上经辩献士也
执膳爵者受公爵酌反奠之
此爵公终不举而奠之何也奠之而公不举以示饮有秩节而无醉饱之心也
大夫不拜乃饮实爵士不拜受爵
至无算爵士必不能拜辞拜受故卒受爵之大夫不拜而饮以先之若酬者拜则受爵者不得不拜矣于士之酬不拜则似于士太简于大夫之酬先之则知时不逮而上下同之矣
公有命彻幂则卿大夫皆降西阶下北面东上再拜稽首公命小臣辞公答再拜大夫皆辟遂升反坐
公不命升成拜何也此礼终而总拜君之赐也异国之宾明日拜赐君不复见而听其稽首于门外故本国之臣听其稽首于阶下而不复命之升成拜盖以朝夕君所之人而拜赐于明日是自同于国客也故必变其节而后各明其义焉　君命彻幂使羣臣尽膳尊而卿大夫降拜反坐不复行爵士终旅是至此士亦酌膳以相酬也盖宾与卿大夫各受特赐之膳爵脱屦升堂又酌膳坐行以徧故不敢专君之惠而均诸羣士贵臣推贤让能不敢赖宠之义也燕之初卿大夫献酬皆以散至末而羣士皆饮膳示君之驭臣名分则亲贵不敢假恩义则疎贱不敢遗惟严于始乃可以厚终也礼之起教于防渺类如此
士终旅于上如初
士受爵西阶上终旅于上而别记曰燕不与何也古人重礼不得与升堂之坐则不以献荐为荣
宵则庶子执烛于阼阶上
乡饮酒之礼朝不废朝暮不废夕而燕则至于宵何也乡大夫兴贤能公卿大夫相饮自不宜废朝夕之官常国君无事而燕羣臣及以宾燕必君臣之职业皆于正书毕之而后休其余闲故诗曰厌厌夜饮不醉无归且烛不见跋亦未至于怠荒也春秋传所谓未卜其夜者乃齐桓贤陈敬仲就其家而饮公非典礼也燕荐庶羞而不设黍稷则日必下昃而后举之可知矣
宾所执脯以赐钟人于门内霤
工笙并受献不宜独遗于金奏故宾以荐脯赐之九夏皆以钟鼓奏而所赐惟钟人以鏄师掌金奏之鼓别无鼓人也宾及门内霤则奏陔者尚未离庭中之位所受特其党之立于门内者耳盖以为礼也非饮食之道也一人受则与众同之矣　凡荐之实皆不举则既彻府史胥徒皆取分焉故以宾脯赐钟人见其凡
公不送
士大夫侍食侍饮君降送及门而燕则不送何也侍饮食必民之望或君之故旧也私致其隆礼可已燕毕而汜送卿大夫则非国体也主人拜至而不送何也燕既终则仍宰夫耳岂惟不敢代君而为主人亦不敢与卿大夫为敌者之礼
宾为苟敬席于阼阶之西北面【记】
苟当作耉简编剥蚀或传写譌也虞夏殷周莫不敬老故尚书以耉长夀耉称齿德兼隆之旧臣故用为国客之称以尊异之古者五十为大夫班至上卿而天子加命以比王臣非耉老焉能跻此席宾于诸公之位而加以耉老之称所以昭其敬也在宾则不敢更受主君之献而必欲自同于诸臣在主国则待之如加命之孤而不敢使侪于献主此以介为宾以宾为苟敬之义与
不哜肺不啐酒
诸臣哜肺啐酒国客乃无此二节何也国家闲暇君臣同乐而因以谨礼故其节不可废国客则聘享飨食恪恭以将事屡矣至于燕则加劳以示昵好故简其仪　注似若遵者然也字误为尊遂不可觧乡饮酒礼虽公卿为遵礼无哜啐
与大夫燕亦大夫为宾
既着为典礼则遣聘之国以中大夫为正使必以下大夫为上介凡燕外臣与本国之臣皆不以卿为宾者古者五十为大夫累日积久以至孤卿年必过耆七十不与宾客之事亦量其筋力难胜【春秋传赵孟欲一献亦若多献之烦】疏以为畏其逼过矣飨之献宾既亲即事则于燕可息之矣如畏逼则聘宾之受飨本国公卿之礼食君亲与为宾主之礼何以不畏逼乎燕义曰为嫌义己未审又易以逼则失之愈逺矣
羞膳者与执幂者皆士也
羞膳者明着于经非补记或疑执幂者非命士
羞卿者小膳宰也
特着小膳宰明羞膳与宾者皆膳宰正也卿惟脯醢而曰羞祭义荐其荐俎盖义可通用
惟公与宾有俎
公与客燕礼辞称须臾焉而宵设烛则举之必于日下餔君有稍事羣臣亦各食于官次明矣故惟君与宾有俎以为仪而羣下则无之从其质也
凡公所酬既拜请旅侍臣
大射礼惟宾有请而此记曰凡公所酬以下为卿大夫士三举旅经文皆曰如初则皆有请也士之请亦曰旅侍臣以至是又献庶子及左右正与内小臣也
几荐与羞者小膳宰也
周官膳夫之属内饔掌宗庙之割烹凡燕饮食亦如之外饔掌外祭祀宾客之事则小膳宰即内外饔也经不见执幂者之爵或疑庶子士旅食者可供故记着其为命士经不见羞卿者或疑与宾同故特着其为小膳宰既于卿曰小膳宰或疑大夫以下复易人故特着凡荐与羞同之凡献必有荐士旅食庶子及内小臣皆使小膳宰荐何也荐羞乃膳夫本职为君展事无择于所致之贵贱主人可通献而况荐羞乎
有内羞
燕礼惟宾与公有俎哜而不食余皆祭荐而已故具内羞恐或有饥而欲食者与
若与四方之宾燕媵爵曰臣受赐矣臣请赞执爵者但具礼辞余皆与本国之臣为宾者同也其异者本国之臣不拜赐聘宾则拜赐耳其礼已总见于聘礼又见于公食大夫礼故无庸备举

✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:35:54-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>