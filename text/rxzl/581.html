<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="左氏古经説汉义补证十二卷序。注,左传汉义证二十卷序,左氏古经説读本二卷序,春秋左氏古经説义疏卷一。注,春秋左氏古经説义疏卷二,春秋左氏古经説义疏卷三,春秋左氏古经説义疏卷四,春秋左氏古经説义疏卷五,春秋左氏古经説义疏卷六,春秋左氏古经説义疏卷七,春秋左氏古经説义疏卷八,春秋左氏古经説义疏卷九,春秋左氏古经説义疏卷十,春秋左氏古经説义疏卷十一,春秋左氏古经説义疏卷十二,春秋左氏古经説续篇附,春秋左氏古经说义疏全文在线阅读,春秋左氏古经说义疏全文在线下载,大玄古籍书库">
<meta name="description" content="是书又名《左氏古经説》、《春秋左氏古经説疏证》，是廖平于经学“二变”时改《左传》为“今学”后的著作。成于光绪三十四年（一九〇八），同年由成都府中学堂刊刻。全书十二卷，以鲁十二公为次序，各为一卷。廖平初治《左传》，分为两端，其从《汉书·艺文志》中的《左氏微》得到启发，将《左氏春秋》分为义例的“説”和记事的“传”，沿着先“説”后“传”的次序，依次著成了《左氏古经説读本》、《左氏古经説汉义补证》（又名《春秋古经左氏説汉义补证》）、《左传汉义证》、《左传汉义补证》，而《春秋左氏古经説义疏》经、传同载，与《左氏古经">
<title>春秋左氏古经说义疏_廖平_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">春秋左氏古经说义疏</span> <br/>
          作者： <span class="inputVal" id="bkauthor">廖平</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]214828</span> <br/>
          说明： <span class="inputVal" id="bkdec">是书又名《左氏古经説》、《春秋左氏古经説疏证》，是廖平于经学“二变”时改《左传》爲“今学”后的著作。成于光绪三十四年（一九〇八），同年由成都府中学堂刊刻。全书十二卷，以鲁十二公爲次序，各爲一卷。廖平初治《左传》，分爲两端，其从《汉书·艺文志》中的《左氏微》得到啓发，将《左氏春秋》分爲义例的“説”和记事的“传”，沿着先“説”后“传”的次序，依次著成了《左氏古经説读本》、《左氏古经説汉义补证》（又名《春秋古经左氏説汉义补证》）、《左传汉义证》、《左传汉义补证》，而《春秋左氏古经説义疏》经、传同载，与《左氏古经説汉义补证》、《左传汉义证》之经、传别行不同，是廖氏集其《左氏》学诸成果而成之作。原书每卷下标有“井研廖氏学”。全书旨在阐发经义，广引二传、《礼记》、《论语》、《国语》、《史记》等以相印证，博采贾、服、许、班等汉儒师説，以匡杜説之失。其间采杜説较刘文淇爲严，多推传例、师説以补古注所无。主要版本有光绪三十四年（一九〇八）成都中学堂刻本、民国八年（一九一九）重刻本、民国十年（一九二一）四川存古书局《六译馆丛书》重印成都中学堂刻本。兹据成都中学堂刊本整理。</span> <br/>
          封面： <span class="inputVal" id="bkimg">Z_4982.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]春秋左氏古经说义疏
[book_author]廖平
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]214828
[book_dec]是书又名《左氏古经説》、《春秋左氏古经説疏证》，是廖平于经学“二变”时改《左传》爲“今学”后的著作。成于光绪三十四年（一九〇八），同年由成都府中学堂刊刻。全书十二卷，以鲁十二公爲次序，各爲一卷。廖平初治《左传》，分爲两端，其从《汉书·艺文志》中的《左氏微》得到啓发，将《左氏春秋》分爲义例的“説”和记事的“传”，沿着先“説”后“传”的次序，依次著成了《左氏古经説读本》、《左氏古经説汉义补证》（又名《春秋古经左氏説汉义补证》）、《左传汉义证》、《左传汉义补证》，而《春秋左氏古经説义疏》经、传同载，与《左氏古经説汉义补证》、《左传汉义证》之经、传别行不同，是廖氏集其《左氏》学诸成果而成之作。原书每卷下标有“井研廖氏学”。全书旨在阐发经义，广引二传、《礼记》、《论语》、《国语》、《史记》等以相印证，博采贾、服、许、班等汉儒师説，以匡杜説之失。其间采杜説较刘文淇爲严，多推传例、师説以补古注所无。主要版本有光绪三十四年（一九〇八）成都中学堂刻本、民国八年（一九一九）重刻本、民国十年（一九二一）四川存古书局《六译馆丛书》重印成都中学堂刻本。兹据成都中学堂刊本整理。
[book_img]Z_4982.jpg


[book_title]左氏古經説漢義補證十二卷序 注
吴縣潘祖蔭序曰：《春秋》三《傳》，《左氏》立學最晚，因出孔壁，漢儒謂之「古文」，然其禮制大旨與博士異議，崇尚古學，所引與《周禮》同類，非也。《左氏》授受無人，《移太常書》亦不言其有師，則《漢書》所有《左氏》傳授，與曾申六傳至賈誼云云，皆後人僞撰淵源，未可據也。從來言《左氏》者皆喜文采、詳名物，引以説《經》者少。治二《傳》者疑解經爲劉附益，輒詆諆之。案博士謂《左氏》不傳《春秋》，《左》與《史記》文同者，凡解經之文《史》皆無之；《史》《漢》皆以《左氏春秋》爲《國語》，則解經爲後人所增無疑。然《魯世家》「魯人共令息姑攝位」，不言「即位」，正用隱元年《傳》文；《陳世家》「桓公病而亂作，國人分散，故再赴」，正用桓五年《傳》文，如此者數十條，則史公所見《左氏》已有解經語，疑不能明也。門下士廖季平進士精敏賅洽，據《漢書·五行志》於《左氏》經傳後引「説曰」有釋經明文，在劉氏説前；又《藝文志》有《左氏微》，謂左氏事業具於《傳》，義例出於《説》。今《傳》事、説雜陳，乃先秦左氏弟子依《經》編年。漢時《國語》通行，《傳》與《説》、《微》藏在秘府，獨史公得見之。《年表》爲《春秋》而作，故仿其式，與《傳》文曡矩重規。因仿二《傳》之例，刺取《傳》中經解、釋例之文附古《經》下，引先師舊説注之，爲《春秋古經左氏漢義補證》十二卷，與《傳》别行，意在申明漢法，刊正杜義。更爲外編若干種，説詳首卷。觀其鉤沈繼絶，著於「長義」、「補例」二門。至「異禮」、「異例」諸表，不蹈争門户者專己守殘之故智，以本《傳》爲主，亦不至膚引二《傳》。又據《史記》以左氏爲魯君子，在七十子後，不用國史史文之説，其書乃尊。以解經皆爲師説，與二《傳》一律，尤足釋劉申綬「附益」之疑，至以《左氏》禮同《王制》，歸還今學，不用漢説，其論雖創，其理則易明也。季平謂史公引董子説，是漢師説《左氏》不求異於二《傳》。余謂史公治《左氏》，實兼通《公羊》，其論述大旨主《左氏》而兼用《公羊》。如《宋世家贊》推美宋襄公，與《叙傳》引壺生所述董子《春秋》説是也。《孔子世家》所言「素王」義與王魯、宗周、故宋，筆削頗同，諸例又季平所云《左氏》與《公羊》同者矣。今古相争勢同水火，皆在劉歆以後。西漢十四博士道一風同，諸儒多兼習數經，小夏侯采歐陽與諸經義自成一家，與大夏侯同立學官，其明驗也。劉文淇《左傳正義》申明賈、服，抉擇甚嚴，其言曰：「《五經異義》所載《左氏説》皆本《左氏》先師，《説文》所引《左傳》亦是古文家説，《五行志》劉子駿説皆《左氏》一家言。《周禮》、《禮記》疏所引《左傳注》不載姓名，而與杜注異者，亦是賈、服舊説。」今閱是書，多所甄録。惟劉書與古注所無，皆以杜注補之，此則不用杜説，推《傳》例師説以相補，惟杜氏用二《傳》説者乃引之。鉤輯之功，無愧昔賢。季平謬以余爲知《春秋》，挾書求序，略爲述之，恐不足張之也。案此書期月已成，加十年之功，當必有進於此者。改官廣文，正多暇日，季平勉乎哉！
注 　案：此序據光緒《井研縣志·藝文二》補入。

[book_title]左傳漢義證二十卷序
唐人設科，以《左氏》爲大經，固以卷帙繁重，亦因晚出，師法闕亡，貫通者稀，故與《戴記》同號難治。范升謂《左氏》授受無人，孝平以後乃暫立學，不如二《傳》師説詳明，其難一也。太常指爲不傳《春秋》，《傳》中義例閒説史事，與《經》例不同，二也。史稱「左氏《春秋國語》」，《劉歆傳》云：「引《傳》解《經》，由是章句理解 注 備焉。」近人遂疑解經爲歆附益，三也。古文博士各立門户，《傳》爲劉立，《異義》引爲古學，而禮説不同《周禮》，或古或今，疑不能明，四也。三《傳》同説一《經》，自異則嫌於迕《經》，隨同又疑於反《傳》，五也。全《經》要例，《公》《穀》文詳，本《傳》多僅孤證，欲削則疑於本有，補之則近於膚引，六也。古先著作惟存杜氏，通塞參半，高下在心，未可依據，七也。漢師根據《周禮》，間乖《傳》義，一遇盤錯，皆没而不説，八也。六朝以來，辨難皆在小節，不究《經》義，無所采獲，九也。《公》《穀》既已紛争，攘臂助鬬，更形轇轕，十也。積兹十難，久爲墜學。季平素治二《傳》，近乃兼治《左氏》。庚寅成《經説》十二卷。舟車往反，相與辨難，因得盡悉其義。季平經營《左氏》已久，倉卒具草，固無足奇。然巨經墜學，隱議難通，卒能犯險攻堅，拾遺繼絶，不可謂不偉矣。綜其長義，凡有廿端：《傳》爲解《經》而作，以《經》爲主，《經》例著明，則三《傳》皆在所統，一。先成二《傳》，洞澈異同，補治《左氏》，故舉重若輕，二。以《左氏》歸還今學，理古學牽引之失，考《王制》合同之妙，一貫同源，門户自息，三。以編年解《經》出於先師，非《左氏》之舊，則《傳》義與博士舊説皆明，四。據《史記》爲始師，則《傳》非古學，説非劉羼，不待詳辨，五。於《傳》《經》立異，《經》見義一例，《傳》不合《經》者，可借以見筆削之旨，反爲要例，六。據《傳》不以空言説《經》爲主，推考事文，多關義例，雖同二《傳》，非由竊取，七。三《傳》大綱皆同，小有參差，不過百一，别立異同諸表，既喜大同，又免揉雜，八。取《戴記》爲舊傳，六藝子史，莫不同條共貫，闢國百里，如日中天，九。無《傳》之《經》説多詳於别條，鉤沉摭佚，具見詳備，十。杜氏通塞相防，周孔錯出，盡刊新舊之誤，不遺斷爛之譏，十一。據《五行志》所引劉氏諸條，皆不見《傳》，知劉無附益，「莊公篇」寧闕毋補，尤見謹嚴，説皆舊文，乃足尊貴，十二。於《傳》中推出新例，確爲授受微言，《傳》專傳《經》，不爲史文，二《傳》不書諸例皆得證明，十三。别出《經説》，附《經》而行，與二《傳》相同，則《傳》本三家，可以共用，古《經》易於誦習，二《傳》事實易明，十四。據《移書》不言授受，僞撰淵源，無從附會，十五。同盟赴告，《公》舉諸義例，皆以爲史法，今據本《傳》證爲《經》例，然後知《傳》非紀事之史，十六。三《傳》事、禮、例舊説以爲不同者，今考證其互文、參差、隱見諸例，不惟不背，反有相成之妙，十七。《傳》例不全，今就《傳》文爲之推考等差正變，作爲「補例」，每立一義，皆從《傳》生，不苦殘佚，又無嫌膚引，十八。筆削爲《春秋》所重，二《傳》但詳其筆削，説則略焉，今將不見《經》事依《經》例編成一書，删削乃詳，因其所棄，知其所存，十九。賢者作《傳》，祖述六藝，故不獨傳《春秋》，凡所引用，多屬六藝微言，今搜考群經佚説，並可由《傳》以通群經，廿。有此廿長，故足以平兹十難。余初學《公羊》，用武進劉氏説，以爲《左》不解《經》，今觀所論述，凡余之素所詬病者，皆非《傳》義。且旌旗既改，壁壘遂新，不惟包舉二《傳》，六經亦藉以愈顯。吁，何其盛也！自來説三《傳》者，皆有門户之見，入主出奴，不能相通。季平初刊《凡例》，亦屬分途，乃能由 注 疑而信，深探本原。禮樂刑政本屬故物，爲注誤者所蒙蔽自絶者二千年，一旦歸依故國，復覩冠裳，此非季平之幸，乃《傳》大幸也。鄭盦師既爲之序矣，時余方治《周禮》，力申本經，與季平宗旨小别，然通經致用，詳制度而略訓詁同也。二《經》皆爲世詬病，歸獄劉歆，今正前失、搜佚義，彌縫禦侮，以期存亡繼絶者，又相合也。既歎季平之勤，自感著述之苦，故論其難易之故以歸之，殊未足自盡其意也。宋育仁序。
注 　理解：《漢書·楚元王傳》作「義理」。
注 　由：原作「山」，據光緒《井研縣志·藝文二》改。

[book_title]左氏古經説讀本二卷序
見光緒《井研縣志·藝文二》。
後世習《左氏》者，高則詳典章，考事實，下者獵辭采，評文法，《左氏》經説遂爲絶學，不能與《公》《穀》比。緣傳繁重，循覽一周，已屬不易，何有餘力精考義例？今欲闡明《左氏》經説，必先求卷帙簡要。故平刺取全傳解經之説，别爲一書，名曰《古經説讀本》。且别録經説，凡屬事傳，三《傳》可以從同，不惟昌明《左氏》，並有裨《公》《穀》，一舉而三善得，此書之謂與！

[book_title]春秋左氏古經説義疏卷一 注
隱公
元年， 周平王四十九年。 春，王正月。 無事必書，謹始也。元年、春、王、正月、公即位，爲五始。○史文當有「公即位」，《經》乃削之不書。
元年，春，王周正月。 「王」即謂時王，不必更出「周」字。「周」當爲王之記識字，誤入正文，如「郭公盟於召陵」之比。 不書即位， 繼立變文。 攝也。 《經》例于元年首書即位，以明世及，所謂父死子繼、兄終弟及之辭，非因行禮不行禮。攝者，從隱公之意言之，即二《傳》之「成公意」。
三月，公及邾儀父盟於蔑。 蔑，二《傳》作「昧」。三月以首事，明用夏正。
三月，公及邾儀父盟於蔑， 以内及外，内爲主。 邾子克也， 邾子名克，儀父其字。 未王命，故不書爵。 賈、服以爲北杏之會乃得王命。 曰「儀父」，貴之也。 董子説：附庸字者三十里，名者二十里，人氏十五里。邾在春秋前爲二十里附庸。
夏，四月，費伯帥師城郎。 此史所書。 不書， 謂《經》削之。○元年《經》書七事，不書者七事。《傳》於《經》書七事皆有解説。不書七事亦皆言其所以不書之故。發凡起例，以爲全書筆削綱領。以此推之，凡見《經》之事皆必有説，不見《經》者，當詳其所以不書之故。《經》《傳》各言七事，又以此相起也。 非公命也。 《經》例不得稱費伯、夷伯、單伯，均爲天子大夫。○《傳》惟隱三言「非公命」，從不書即位推之，公自以爲攝，故不命大夫。
夏，五月，鄭伯克段于鄢。 鄭，豫州方伯。豫州王畿，不置諸侯，故從寰内諸侯例稱「伯」，如召伯、毛伯。後晉爲二伯，乃以鄭補冀州方伯。《經》以次國待之，故有使、有監者、有湯沐邑。
書曰： 凡言「書曰」皆《春秋》加損之文。 「鄭伯克段于鄢。」段不弟，故不言「弟」。 《經》母弟稱弟。不弟，以貶段。 如二君，故曰「克」。 如《尚書》克商之「克」。又《傳》言「得巂曰克」，「巂」當爲「獲」。大夫生死皆曰「獲」，故《穀梁》以爲能殺。 稱鄭伯，譏失教也， 《穀梁》：「殺世子母弟，目君。」 謂之鄭志。不言出奔，難之也。 史本書鄭伯之弟出奔衛，《經》言鄭伯克段于鄢，克爲難辭。《穀梁》所謂「處心積慮以成于殺」，與「克葬」、「克納」不同。在《春秋》爲一見例。其義甚于書「殺」。○此事二《傳》釋之詳盡，本《傳》言簡而該，其意均同。
秋，七月，天王使宰咺來歸惠公仲子之賵。 孝惠娶于商，此仲子卒在春秋前，當從《穀梁》，以爲惠公之母。繫母于子，如僖公成風之例。杜以爲桓母，未允。
秋，七月，天王使宰 《公羊》以爲宰士，與宰周公之冢宰不同。 咺 繫名于官，與宰渠伯糾氏字并見者不同。 來歸惠公仲子之賵。緩， 議不及事。 且子氏未薨， 言死不書「薨」。成風舉謚書葬，此不舉謚，知死不書「薨」。不書「薨」則爲妾，王不宜來，非謂仲子未死。 故名。 貶咺不氏。《穀梁》：賵人之母則可，賵人之妾則不可。 天子七月而葬， 此下爲《經》通例，不專説此事。 同軌畢至；諸侯五月，同盟至； 「同盟」爲《傳》中大例，謂以同盟待之。十九國惟滕、薛、杞發不同盟之例，以三國皆卒正下等。 大夫三月，同位至； 大夫内則天子大夫、元士，外則卒正、連帥二等，故曹以下用大夫禮，不以五月爲期。 士踰月，外姻至。 士指中士、下士，外則屬長，此類通不見《經》。 赠死不及尸， 杜云：「尸，未葬之通稱。」 弔生不及哀， 杜云：「諸侯以上，既葬則衰麻除，無哭位，諒闇終喪。」 豫凶事，非禮也。 杜誤解「未薨」句，以「豫」爲凡事豫之豫。《説苑》引《穀梁傳》文與《傳》同。「豫凶事，非禮也」，解葬期所以必數月之故。衾絞衰麻，死而後制，爲「不豫」。
八月，紀人伐夷。 此史所書。 夷不告。 紀夷，不在十九國内，不專記事，故《經》例爲不告。 故不書。 《經》削例，凡外事不書者從此。
有蜚，不爲災， 不入《經》災例。 亦不書。
九月，及宋人盟于宿。 卑盟之始。
九月，及宋人盟于宿， 「及」者，内卑者；「宋人」，外卑者。卑者例不見《經》，凡見《經》，皆命大夫以上。 始通也。
冬，十月，庚申，改葬 繼嗣不明，釀成弑禍，故不書葬。 惠公。公弗臨， 葬惠公，隱無不臨之理。謂隱志在讓桓，不敢主喪。 故不書。 此《春秋》嗣子嫡庶有亂不書葬通例。葬者臣子事，不書葬，以爲無臣子也。 惠公之薨也，有宋師，太子少， 太子指桓公，繼嗣不明之證。 葬故有闕，是以改葬。 因繼嗣不明不書「葬」例。與二《傳》相同。
衛侯 《經》以爲兖州方伯，齊爲二伯後，即以補之，與魯同等。 來會葬， 史所書。 不見公， 禮，諸侯相見曰「朝」，不見猶言「不朝」，謂非來朝之國也。來朝之國來會葬。 亦不書。 《經》例衛不會葬。凡非山東國君，統無來文，惟使大夫往來，所以别尊卑。
鄭人以王師、虢師伐衛南鄙。 《經》惟魯言「鄙」，詳内也，外伐不言鄙，略之也。 請師于邾，邾子使私于公子豫。豫請往，公弗許，遂行。及邾人、鄭人盟于翼。 《傳》邾在鄭上，《經》則邾在鄭下。 不書，非公命也。 本爲公許，爲内諱惡，託于非命，使其罪若專在下者然。
新作南門， 史書。 不書， 經削之。 亦非公命也。 新作有所譏乃書之，此託之非公命。
冬，十有二月，祭伯來。 祭伯爲監大夫。氏祭，與祭公同見爲王臣。伯與仲、叔同爲字。
十二月，祭伯來， 天子大夫來爲魯監，故不繫事。《公羊》以來爲奔，《穀梁》以來爲朝，因《經》無明文，故各以己意立説。 非王命也。 謂非奉命來使，故不書「使」。
公子益師卒。 益，不氏公子，書「卒」，爲卿不日，知貶之。
衆父卒， 後爲衆氏，衆仲其子。 公不與小斂， 禮，卿與小斂，大夫則否，此禮待降等。不與小斂，謂不以卿禮待之。 故不書日。 此明日月例。卿卒例日，大夫卒不日。此以卿從大夫禮，與公子彄大夫加等與小斂書日事相反。《穀梁》以爲惡，事在春秋前不見。一説：氏公子，譏世卿，故貶之。
二年，春，公會戎于潛。 潛，内邑，戎爲齊，隱、桓不見外州國。西方曰戎，不能遠來會公。《國語》「返其侵地棠潛」，以齊取潛，知爲齊也，不可言齊，故託之戎。
春，公會戎于潛，修惠公之好也。 外取我邑，諱言「會」。魯不與戎好，謂齊也。非修好，託言之。 戎請盟，公辭。 《春秋》之戎多非真戎，當據事實求之。
夏，五月，莒人入向。 向爲國，故言「入」。莒滅之，爲邑，後爲内邑。不言「滅者」，《春秋》初諱滅言入。
夏，莒人入向，以姜氏還。
無駭帥師入極。 極，魯屬小國，内諱滅言入。無駭不氏公孫，貶之同微者。内外連書，比而譏之也。
司空無駭入極，費庈父勝之。
秋，八月，庚辰，公及戎盟于唐。 戎作齊，則「唐」當爲「棠」。
秋，盟于唐，復修戎好也。 齊前取潛，此復取棠。一説唐晉地，戎即晉，如貿戎爲晉之比；晉未爲二伯，故初見避之，託于戎。
九月，紀裂繻來逆女。 紀稱侯，爲小國之大者，故于其來接内一見。不氏大夫，如邾、莒。不言「使」，紀小國，不言使也。○杜以下「子帛」爲裂繻字，非。
九月，紀裂繻來逆女，卿爲君逆也。 《穀梁》：「逆女，親者也；使大夫，非正也。」按春秋以前無親迎之禮，《經》乃定爲娶婦必親迎。《公羊》「譏始不親迎」，爲依《經》立説。託之于古，以見徵信。
冬，十月，伯姬歸于紀。 伯、仲、叔、季爲字例，男女均同，《經》爲此 注 。
紀子帛、莒子盟于密。 「帛」與「伯」爲古今字，子、伯并見，以明非爵。杜氏以爲裂繻字，誤。卒正中杞亦稱伯稱子，與此同非本爵。
冬，紀子帛、 讀作「伯」。子在伯上，亦明子貴于伯之義，非以五等爵言。 莒子盟于密，魯故也。 二國皆朝内，爲魯屬臣，不能在君上。小國大夫無字例，更不能稱子。
十有二月，乙卯，夫人子氏薨。 孝惠娶于商，譏娶母黨。隱以前皆宋女，桓始娶于齊。「子氏」《傳》無明文，二《傳》各以意立説。據三年《傳》「聲子卒」爲隱母，則此當從《穀梁》以爲隱妻。
鄭人伐衛。 專伐之始。
鄭人伐衛， 《傳》引《經》文有直録，有加損，各有取義。 討公孫滑之亂也。
三年， 春，王二月，己巳， 日 句。 有食之。 日食有吞吐之状，如鼷鼠食郊牛之食。「之」指日。○日食在春秋一隅爲異，在全球則爲常，記之以爲驗小推大之基礎。○《公羊》：「日食則曷爲或日或不日？或言朔或不言朔？曰某月某日朔，日有食之者，食正朔也。其或日或不日，或失之前或失之後。失之前者，朔在前也；失之後者，朔在後也。」
三月，庚戌，天王崩。 《穀梁》：「高曰崩，厚曰崩，尊曰崩。天子之崩，以尊也。」《公羊》：「天子記崩不記葬，必其時也。諸侯記卒、葬，有天子存，不得必其時也。」
春，王三月，壬戌，天王崩。 實日。 赴以庚戌， 赴到之日，非崩日。 故書之。 《傳》之過緩例。託之赴告，故因赴到日書之，以懲臣子之過，非承赴誤文。
夏， 四月，辛卯，君氏卒。 「君」當依五年《傳》「尹氏、武氏」連文讀作「尹」，與二《傳》同，譏世卿。
補五年《傳》曲沃莊伯以鄭人、邢人伐翼，王使尹氏、武氏助之。 《經》尹氏、武氏連書，故《傳》亦尹氏、武氏連文。 翼侯奔隨。 本《傳》亦作尹氏，君爲字誤可知。尹氏、武氏連文，所以譏世卿。王臣尹氏以辛卯卒，魯君氏以四月卒，尹氏有經無傳，君氏有傳無經。
夏，君氏卒， 此史例所書。 聲子也。 惠公繼室。子，宋女，媵辭也。 不赴于諸侯，不反哭于寢，不祔于姑， 三者皆妾母禮。 故不曰「薨」； 妾母書卒，不書薨。 不稱夫人，故不言「葬」，不書姓。 繼室不得用夫人禮，從媵辭。故禮節減殺。 爲公故，曰「君氏」。 禮：妾母以子氏，《經》書皆在孫世，故以子謚氏，如惠公仲子、僖公成風。此在子世，稱君而已，當曰 注 君子氏；不言姓，則只曰「君氏」。必在《傳》乃有此稱，《經》例氏上必爲姓，無稱「君氏」之例。 《傳》以爲隱公母， 《公》《穀》皆不言。《經》有隱母，故此事見《傳》不見《經》。《經》之「尹氏卒」則有經無傳，後師誤據《傳》之「君氏」以改《經》之「尹氏」，以致二《傳》男女不同，爲世詬病。皆杜氏不知《經》《傳》之分所致。
秋，武氏子來求賻。 言「武氏子」，二氏連文，同爲譏世卿。王未葬，故不稱「使」，且以見其未命。
武氏子 武氏子，父死在喪之稱。如諸侯在喪稱「宋子」、「陳子」。 來求賻，王未葬也。 《穀梁》：言求者，交譏之。「歸死者曰『賵』，歸生者曰『賻』。」《説苑》：「賵禭所以送死也，賻賵 注 所以佐生也。」
八月，庚辰，宋公和卒。 卒爲生者事。公在先，故《穀梁》曰舉上。○諸侯曰「薨」，以「卒」言者，以君夫人曰「薨」，故辟之。與内大夫同者，不嫌也。
八月，庚辰，宋穆公卒，殤公即位。君子曰：「宋宣公可謂知人矣，立穆公，其子饗之，命以義夫。」 此爲魯隱發也。宋宣以兄讓弟，其子得立，魯隱以兄讓弟，爲弟所弑；但以知人許之，不論其事之得失。《公羊》「大居正」又别一義，不可據以相難。
冬，十有二月，齊侯、鄭伯盟于石門。 外大國盟之始。外盟例時，月者謹始。
冬，齊、鄭盟于石門，尋盧之盟也。
癸未，葬宋穆公。 葬爲臣子事。公在下，故《穀梁》曰「舉下」。○不曰「宋葬穆公」者，《春秋》葬之，《經》于諸侯有不葬者，絶其臣子也。
四年，春，王二月，莒人伐杞，取牟婁。 取者易辭。爲莒牟夷以牟婁及防、兹來奔張本。《穀梁》：「諸侯相伐取邑于是始，故謹而志之。」
戊申，衛州吁弑其君完。 不氏公子，當國也。○杜誤用宣四年弑君稱臣例，州吁弑賊，有罪何待言！
春，衛州吁弑桓公而立。 弑桓公而立爲當國，所以釋不氏公子之意。
夏，公及宋公遇于清。 《曲禮》：「不期而會曰遇」，又「不及期相見曰遇」。清，内地，故内主之。
公與宋公爲會，將尋宿之盟。未及期， 釋遇之義。 衛人來告亂。 衛，常記事之國。○不言不告不書，一言「告亂」。以下不告。
夏，公及宋公遇于清。 宋公出而公要之，志相得也。
宋公、陳侯、蔡人、衛人伐鄭。 爲公在侯上，一定之次。州吁弑君，諸國助逆，稱「人」貶之。不「人」宋、陳，明非微者，「人」蔡、衛，即所以「人」宋、陳也。
于是陳、蔡方睦于衛，故宋公、陳侯、蔡人、衛人伐鄭。圍其東門， 不書「圍」者，隱、桓不言「圍」。 五日而還。 《春秋》初記内四州國，魯、衛、陳、鄭爲四方伯。宋爲王後，鄭則卿士。
秋，翬帥師會宋公、陳侯、蔡人、衛人伐鄭。 會伐不再叙，此會伐之始，故謹而叙之，且以見翬之專也。《經》凡書「帥師」，皆惡專兵。
秋，諸侯復伐鄭。宋公使來乞師，公辭之。羽父請以師會之，公弗許，固請而行。 此與公子豫事同，豫不書者，見爲《傳》之託辭。 故書曰「翬帥師」，疾之也。 將尊師衆曰「帥師」，非可以微者當之，故知有所疾。二《傳》以爲貶，與此同。翬終隱世不氏公子，于桓世逆女稱公子，明賊隱而親桓也。專兵即弑君之漸，所謂非一朝一夕之故。書此以爲弑君張本。
九月，衛人殺州吁于濮。 濮 注 ，陳地，陳助衛討之也。○稱「人」以殺，爲衆詞，討有罪也。與諸侯稱人爲貶詞、大夫稱人爲微者不同。州吁不氏公子、不繫國，如鄭人殺良霄、晉人殺欒盈，純爲討賊詞。氏公子，則嫌與楚比同；繫國，則嫌與鄭忽同，故僅書名以絶之于本國。
九月，衛人使右宰醜蒞殺州吁于濮。石碏使其宰獳羊肩蒞殺石厚于陳。 以不書于《經》，故别言之。 君子曰：「石碏，純臣也。惡州吁而厚與焉。 與弑也。 大義滅親，其是之謂乎！」 石厚助弑，《春秋》之法所必誅，大義滅親，明不以私害公。立説本無偏頗，後人假此言以作亂，則堯舜禪讓之事，魏晉以下襲爲故常，豈能謂堯舜之過？宋以後多此偏執之説，不足計也。
冬，十有二月，衛人立晉。 稱「人」以立，爲衆辭。雖爲衆所欲立，而非王命，故晉不氏公子以惡之。《公羊》：「立者不宜立。」所謂不與父死子繼、兄終弟及之辭。董子：「《春秋》常于嫌得者見不得，以明尊王之義。」
衛人逆公子晉于邢。冬，十二月，宣公即位。書曰「衛人立晉」，衆也。 《穀梁》：「得衆則是賢也，賢則其曰不宜立何？《春秋》之義，諸侯與正而不與賢也。」○按：宜立則不書，書之者，必有所見。
五年，春，公矢魚于棠。 「矢」讀作「觀」，二《傳》作「觀」，本《傳》亦言「觀」，矢當爲觀字變文。
遂往陳魚而觀之。 《傳》作「觀」，知《經》矢字之誤，非訓射。 書曰「公矢魚于棠」，非禮也， 常事曰「視」，非常曰「觀」。 且言遠地也。 與「公如齊觀社」同譏游戲。
夏，四月，葬衛桓公。 葬，臣子事，去年不葬，賊未討，以爲無臣子。賊討，晉立，乃有喪主，故十五月 注 而葬也。諸侯月葬爲正。此不以渴葬言者，從有喪主以後言之也。
夏，葬衛桓公。衛亂， 因有亂，故不書葬。 是以緩。 緩謂過時不書葬，其事不明者緩書。《春秋》緩之，非本國緩。董子「《春秋》書事時詭其實」是也。
秋，衛師入郕。
衛之亂也，郕人侵衛，故衛師入郕。 《經》言衛入郕，而削郕侵衛之文，有末無本，《傳》乃詳之。《春秋》見者不復見，有見其始者，有見其末者。立武宫言，立桓、僖不言，立以見災，則知復立也。此爲本末例，賴《傳》得以明之。
九月，考仲子之宫。 考猶入室也。仲子爲妾母，始未入廟，隱乃别爲立廟。
九月，考仲子之宫，將萬焉。 萬舞也。仲子爲桓母，正合妾母于子祭之例。《公羊》：「隱爲桓立，故爲桓祭其母。」《穀梁》以爲惠母者，非。
初獻六羽。 八佾行 注 八風，爲帝王典禮，魯舊用之，故三家亦八佾。《春秋》正名器，乃以爲始僭諸公，當時不以爲僭。
于是初獻六羽，始用六佾。 「始用六佾」，見先之用八佾也。魯爲諸侯，當用四佾，故于妾母立廟以爲僭諸公。《公羊》：「僭諸公，猶可言；僭天子，不可言也。」
邾人、鄭人伐宋。 邾主兵，故叙二伯上。此主客一見例。
宋人取邾田， 外取田邑不書。 邾人告于鄭曰： 如邾、莒愬于晉。 「請君釋憾于宋，敝邑爲道。」鄭人以王師 鄭時爲伯，故以王師。 會之， 言「會」者，邾爲主。不言王師，諱之也。 伐宋，入其郛， 《經》書「伐曹入郛」，此仿之。 以報東門之役。
螟。 蟲災也。反常爲異，有害爲災。《經》凡三記螟，隱二莊一。
冬，十有二月，辛巳，公子彄卒。 字臧，其孫乃以臧爲氏。
冬，十二月，辛巳，臧僖伯卒。 氏臧者，從後追稱之。 公曰：「叔父 臧氏世爲大夫，非卿大夫稱叔父，如天王稱方伯曰叔父。 有憾于寡人，寡人弗敢忘。葬之加一等。」 加等，葬加卿禮。衆父卒，公不與小斂，爲降等；此日又稱「公子」，爲加等。加等則與小斂。○善則加禮，惡則降禮；加則大夫從卿，降則卿從大夫。二《傳》據善惡爲説，《傳》據禮爲説，其實一也。
宋人伐鄭，圍長葛。 「圍」爲國辭。伐國不言圍邑，以其久，故志之。
宋人伐鄭，圍長葛，以報入郛之役也。 《春秋》大國乃言「圍」，以其强也。宋稱「人」，爲貶辭。上文邾人、鄭人伐宋。亦爲貶辭。當時諸侯交惡。禍亂已亟，故并貶之。《孟子》：「春秋無義戰，彼善于此，則有之矣。」
六年，春，鄭人來渝平。 渝，二《傳》作「輸」，渝平猶言墮成。四年魯會伐 注 鄭，内與鄭人未有平也。無平而曰「渝平」，明非實也。不言其人，爲内諱也。《傳》曰：「諱莫如深。」因其恥大，故諱深也。
春，鄭人來渝平，更成也。 《公羊》：「狐壤 注 之戰，隱公獲焉。」鄭初與魯交惡，至此乃會和。《經》諱前事，故反以爲非結盟，乃渝盟。
夏，五月，辛酉 注 ，公會齊侯，盟于艾。 齊地。
夏，盟于艾，始平于齊也。 此類必以史事相證乃有義。
秋，七月。 《春秋》編年首時，過則書，天道不可缺。《詩》有四始之義，《正月》、《四月》、《七月》、《十月》四篇是也。
冬，宋人取長葛。 終去年伐圍事。不言鄭者，因上文「伐鄭」可知。二《傳》：「外取邑不書，此何以書？久也。」
秋，宋人取長葛。 直録《經》文，下必有説，此本無之。 《公》《穀》二本漢師各有異同增損，《傳》在當日亦非一本。
七年，春，王三月，叔姬歸于紀。 爲伯姬之媵。《白虎通》引《公羊》：「叔姬歸于杞，明待年也」。○待年爲經制，當時不必有此禮。
滕侯卒。 小國初「卒」以不名爲正，曹以上無之。○滕雖稱侯，不嫌其爲小國。《穀梁》以無名爲狄道，與本《傳》以杞人用夷禮則夷之同。《曲禮》「夷狄雖大曰子」，滕、杞并稱「子」，故以夷狄説之。
春，滕侯卒。 凡見《經》皆百里侯國。《經》方伯乃稱侯，以伯、子、男爲卒正以下之稱，故見《經》小國多非本爵。滕于此及十一年來朝見本爵，以後見《經》皆稱「子」，與薛同爲本爵託號并見之國。以二國皆卒正下等。于此見義，其餘可知。 不書名，未同盟也。 滕小國，不以同盟之禮待之，如今小國不入公法，非爲大國言，故三發傳在滕、薛、杞，均小國。 凡 此「五十凡」之一，杜以爲周公舊例。 諸侯同盟， 二伯、方伯及卒正上等乃待以同盟。 于是稱名，故薨則赴以名， 就《經》例言之。 告終稱嗣也，以繼好息民，謂之禮經。 此爲大國定例，惟滕、薛、杞在卒正下等。三發此凡，杜注誤據以説大國。
夏，城中丘。 《穀梁》：「凡城之志，皆譏也。」不譏則不書。
夏，城中丘，書不時也。 書城各有所取，此于夏書，上下無起文，以見不時。
齊侯使其弟年來聘。 母弟稱弟。
齊侯使夷仲年來聘，結艾之盟也。 諸侯之弟正辭不稱「弟」，因來魯，舉其親。
秋，公伐邾。 邾與内交惡，《經》獨詳記之，以見近魯之國皆有兵事。其不書者，有所諱也。
秋，宋及鄭平。 外平不書。 七月，庚申，盟于宿。 外盟不書，有所見乃書。 公伐邾，爲宋討也。 欲以求宋好。
冬，天王使凡伯來聘。 凡伯，天子大夫。許叔重《異義》「《公羊》説『天子不下聘』」，《穀梁》：「下聘非正。」《傳》及《周禮》則均言下聘。今定爲方伯以上得下聘，從《左氏》；卒正以下不下聘，從二《傳》。考《經》于朝魯之卒正言魯下聘，公孫兹如牟，則連帥亦有聘，下行二等而止。則知天子亦得聘二伯、方伯也。 戎伐凡伯于楚丘以歸。 戎，《穀梁》：「衛也。」楚丘，衛地，以地知爲衛。「伐」爲國辭，一人而曰伐者，天子之大夫受地視子男，故得以國辭言之。
初，戎朝于周， 朝王。 發幣于公卿， 王引之説：「發幣，猶致幣也。」 凡伯弗賓。 與衛有隙。 冬，王使凡伯來聘，還， 從魯還。 戎伐之于楚丘以歸。 執之歸于衛也。衛篤從中國，《經》有内衛之例。伐王使不可言，故託之戎，如《公羊》以貿戎爲晉，以爲此非中國所爲，戎狄則或有之爾。《傳》及《公羊》以此爲真戎，乃緣《經》立説。《經》多託辭， 《傳》則各詳一義，須并通之。○當時諸侯與今世界相同，然無君臣統一，《春秋》乃以王法撥正之，定爲天子、諸侯各等級。執王使不可言，故避之稱「戎」，以時局推之自得。
八年，春，宋公、衛侯遇于垂。
春，齊侯將平宋、衛， 如外國居間調和。 有會期， 期兼地言。 宋公以幣請于衛，請先相見， 未及期。 衛侯許之，故遇于犬丘。 犬丘，垂也，一地两名。○《曲禮》：「未及期相見曰遇。」爲《春秋》舊傳文。
三月，鄭伯使宛來歸祊。 二《傳》作「邴」。宛言「使」，爲卿不氏，貶之。貶宛即所以貶鄭伯。《公羊》以爲微者，就不氏立説。
鄭伯如二伯之辭。 請釋泰山之祀， 二《傳》云天子不巡狩。 而祀周公， 許田有周公廟。 以泰山之祊易許田。 祊爲鄭之湯沐邑，在泰山下。許田爲魯之朝宿邑，近許之田，各就所近易之，以見天子不復巡狩，詣侯不復朝覲。 三月，鄭伯使宛來歸祊，不祀泰山也。 《鄭世家》：鄭莊公怒周弗禮，與魯易祊田。 〇 鄭二伯從天子巡狩，每岳貢兩伯之樂，非東諸侯不會泰山下。
庚寅，我入祊。 入者，拒之之辭，義不得入，故上有來歸之文，而猶言入者，以諸侯不得專地也。邑而以入言者，大天子之邑也。上文歸祊貶鄭，此書「入祊」，並以惡内也。
夏六月，已亥，蔡侯考父卒。 《穀梁》：諸侯日卒正也。 〇 隱、桓世，陳、蔡、鄭、衛經皆以内州國待之，故記蔡卒文詳。蔡後篤從楚，乃狄之。
辛亥，宿男卒。 書卒者當名，不名者不卒之國。宿爲青州連帥小國，不日卒，日者亦明不卒。經非十八國不記卒，史所卒者經皆削之，一卒宿以明削例，與諸卒不同，爲小國一見例。
秋七月，庚午，宋公、齊侯、衛侯盟于瓦屋。 參盟之始，齊尚未伯，故序王後下。
齊人卒平宋、衛于鄭，秋會于温，盟于瓦屋， 經有盟無會，舉重也。 以釋東門之役，禮也。
八月，葬蔡宣公。 三月而葬，不及時。經于時葬皆以五月乃書有故，則或遲或早，因其遲早以見意，不必爲實事。 〇 葬不書日者，諸侯五月而葬，以月決者不以日計。
九月，辛卯，公及莒人盟于浮來。 書「及」，有内及外、尊及卑、大及小、主及客之别，此爲以尊及卑。人爲小國人夫在盟會之稱，所謂小國無大夫，專就盟會稱人而言，與大國之君及大夫稱人爲貶辭者不同。
公及莒人 人者，莒大夫。公不與大國大夫盟會，小國則不嫌。 盟于浮來，以成紀好也。
螟。
冬，十有二月，無駭卒。 公孫無駭也。卒始請族，其後以展爲氏。
無駭卒，羽父請諡。 諡當作氏，音之誤。 與族 此爲其子請氏，非無駭終身無氏，卒乃賜之也。又公孫以公孫爲氏，無待于請。杜氏以不書氏爲未賜族，大誤。公子、公孫豈待請耶？ 公問族于衆仲，衆仲對曰： 單問族氏已明，此傳因事見禮説。 「天子建德， 建德者，因其九德錫命以國土，《尚書》所謂錫土姓，指封諸侯之事。 因生以賜姓， 因所生地，謂若舜生于嬀汭，陳爲嬀姓。 胙之土而命之氏， 姓者，所以統繫百世使不别也，氏者所以别子孫之所出。姓如姬姓之國皆姓姬，氏如尹氏、武氏，又以所封之國名其氏以别之，如畿内所封國名。 諸侯 謂諸侯子孫，公孫之子。 以字爲諡。 諡讀作氏。《史記·五帝本紀》集解引《駁五經異義》作「諸侯以字爲氏」，謂以王父字爲氏，如三家之仲、叔、季。 注 因以爲族。 如宋之戴、武、宣、穆、莊之族。 官有世功，則有官族。 以官爲氏，如司馬、司空及晉之籍氏、士氏之類。 邑亦如之。」 以邑爲氏，如韓、趙、魏之類。 公命以字爲「展氏」。 《公羊》：「展無駭也」，同《傳》。○上言請族，此言爲氏，氏族互文，大夫則一也。此因無駭爲公孫，于卒明請族之制，非爲未賜族，亦非貶之，特《經》託爲未賜族。君前臣名，以不稱氏爲正，此爲正例，一見明之。
九年，春，天王使南季來聘。 南，采。季，字。王大夫。
三月，癸酉，大雨，震電。 記異也。不時，故爲異。○段玉裁云：「左氏《經》如此，《傳》作『癸酉，大雨霖，以震。』以霖釋大雨。以震賅電也。」
春，王三月，癸酉，大雨霖， 爲霖， 《經》乃書「大雨」。 以震，書始也。 杜云：「書癸酉，始雨日。」此以日月疏數見義。
庚辰，大雨雪。 此類日月不爲例，因本事必假日月而後見義。惟同屬人事，或日或時，乃爲日月例。
庚辰，大雨雪，亦如之。 八日之間再有大變。 書時失也。 杜云：「夏之正月微陽始出，未可震電，既震電，又不當大雨雪，故皆爲時失。」 凡雨，自三日以往爲霖。 《經》不言霖。一説霖爲大雨之誤。 平地尺爲大雪。 雪有言大不言大之分。
挾卒。 微者，故不氏，不日月，《穀梁》以爲所挾。○《經》惟卒三卿，大夫以下不書「卒」。此微者，一見以示例。
夏，城郎。 此類當于上下文求之，屬辭以見義，如凶年不修舊，或爲兵戰防守。
夏，城郎，書不時也。
秋，七月。
冬，公會齊侯于防。 外爲主。凡齊、晉大國多言會。
冬，公會齊侯于防，謀伐宋也。 防，宋地。
十年，春，王二月，公會齊侯、鄭伯于中丘， 石門齊、鄭離盟，此有公。○杜云：「《傳》言正月會，癸丑盟。《釋例》推《經》《傳》日月，癸丑是正月二十六日，知《經》二月誤。」
春，王正月，公會齊侯、鄭伯于中丘。癸丑，盟于鄧，爲師期。 書會不書盟，略之，不舉重者，爲内諱。
夏， 翬帥師會齊人、鄭人伐宋。 翬不氏，終隱之篇貶也。貶翬故亦貶齊、鄭，避公在師之辭也。何以知公在師？上下有公，是公在師也。公在師而目翬，翬不臣也。見翬强無君，以爲弑君之先見也。
夏，五月，羽父先會齊侯、鄭伯伐宋。 雖先會亦當目公，《傳》緣《經》爲説。
六月，壬戌，公敗宋師于菅。 内魯，不言戰，直敗之而已。
六月，戊申，公會齊侯、鄭伯于老桃。 會，《經》無日例。 壬戌，公敗宋師于菅 注 。 不書會師，書敗宋，爲舉重。
辛未，取郜。辛巳，取防。 郜、防均宋邑，此後屬魯。言「取」，易辭也，明取自鄭。○此藉日月以見疏數。如上辛大雩、季辛又雩之類，《春秋》此爲一專例。《公羊》：「取邑不日，此何以日？一月而再取也。」
庚午，鄭師入郜；辛未，歸于我。庚辰，鄭師入防；辛巳，歸于我， 記取不書「入」，録末以包本。不言鄭歸于我者。内實欲之， 且不許諸侯專地。
秋，宋人、衛人入鄭。 此入鄭時，下入郕有日月，此就人事以見日月例。
秋，七月，庚寅，鄭師入郊。猶在郊，宋人、衛人入鄭， 乘虚入之。 蔡人從之伐戴。
宋人、蔡人、衛人伐戴，鄭伯伐取之。 《公羊》：「其言伐取之何？易也。其易奈何？因其力也。」《穀梁》：「不正其因人之力而易取之，故主其事也。」○《春秋》守土之君自致削亡與併人土地，皆在譏貶之例。撥亂反正，以禮樂征伐歸之天子，各守封域，禁絶兼併，然後天下可治。
八月，壬戌，鄭伯圍戴。 三國之師在戴，故鄭伯合圍之，不復言圍者，鄭後滅戴，舉重言之。 癸亥，克之，取三師焉。宋、衛既入鄭，而以伐戴召蔡人，蔡人怒。故不和而敗。 見鄭敗之之易。
冬，十月，壬午，齊人、鄭人入郕。 《穀梁》曰：「入，惡入者也。」郕，魯同姓。
冬，齊人，鄭人入郕，討違王命也。 不會伐宋也。
十有一年，春，滕侯、薛侯來朝。 稱侯，不嫌也。《春秋》貴賤不嫌同號，相嫌則異號。來朝不嫌，故可見本爵；若盟會，則分别尊卑，故託之伯、子、男，以異于次國稱侯。○《經》序滕常在薛上，後稱滕子、薛伯。有子貴于伯，且以明子、伯非爵。
春，滕侯、薛侯來朝，争長。 服云：「争長，先登受玉也。」○穀、鄧來朝各言之，此屢數者，《經》欲明同姓在先之旨，故因屢數來朝以見其義。本《傳》不以空言説《經》，託之争長，其説深切著明，不能移易。若在二《傳》，則但云「《春秋》之序同姓在上」而已，此《春秋説》所以云「不如見之行事之深切著明」也。 薛侯曰：「我先封。」 以年爲次，《穀梁》所謂年同。 滕侯曰：「我，周之卜正也； 同姓。 薛，庶姓也， 異姓。 我不可以後之。」 經制如此。 公使羽父請于薛侯， 不必有其事，據《經》立説耳。 曰：「君與滕君辱在寡人， 王引之説：「杜注不解『在』字，按《爾雅》：『在，存問之也。』」 周諺有之曰：『山有木，工則度之；賓有禮，主則擇之。』 《禮經》，賓之器物、位次，皆主人制之。 周之宗盟，異姓爲後。 周爲天子，晉爲二伯，則以姬姓爲先。齊則先姜，楚則先羋 注 。 寡人若朝于薛， 設爲此辭。 不敢與諸任齒。 任，薛姓。此從主君之姓而分，各國不同。 君若辱貺寡人，則願以滕君爲請。」 班序之説，如晉楚、晉吴之比。 薛侯許之。 六卒正爲魯屬，故曹、滕在四異姓之先。 乃長滕侯。 分别等級，所以息争，故曰惟禮可以已亂。○先同姓爲《春秋》特制，舉滕、薛立説，則薛可以包杞，曹爲滕比，邾、莒又爲薛比，晉爲滕比，齊、楚又爲薛比，此全《經》大例所關，非止一時之升降也。
夏，公會鄭伯于時來。 二《傳》作「夏，五月」，據《傳》亦五月事，當是本《經》脱文。
夏，公會鄭伯于郲，謀伐許也。 《春秋》之許、曹，如《詩》之鄶、曹。
秋，七月，壬午，公及齊侯、鄭伯入許。 許，《春秋》以爲鄭之卒正，故盟會常叙鄭下，且以界鄭伯曹伯次國小國之分。内不言「入」，言「入」則滅，下「許叔入許」乃復立也。
秋，七月，公會齊侯、鄭伯伐許。 當時實不僅三國，《經》惟見三國耳。 庚辰，傅 注 于許。 杜云：「傅于許城下。」 壬午，遂入許。許莊公奔衛。 不書者，隱公之世不言「奔」、「滅」。不書「出」者，國已滅。此緣《經》立説。○諸侯滅國出奔不書者凡七：虞、虢、頓不專記事，莒去疾、郊公見不再見，萊共公國滅略之。
冬， 十月，鄭伯以虢師 鄭、虢如二伯。 伐宋。 如王師討宋。 壬戌，大敗宋師，以報其入鄭也。宋不告命， 下方見蔡、衛、陳從王伐鄭，故此避不言。不必告不告。 故不書。 史有，《經》削。○宋大國，得專記事，偶有不書，《傳》以不告言之。至于晉，初則例不書，故不言不告；于例書之事，則以來告言之。此以筆削爲赴告例也。 凡諸侯有命，告 十八國例得記事，則以爲告。 則書。 爲《經》之筆削。 不然則否。 在十八國亦多從削，有所見乃書之，《傳》以爲告命。 師出臧否，亦如之。 侵伐戰敗從同。此專説兵事。必以告命爲據。 《傳》中兵事不見《經》者多，且兵事有勝敗克獲，《經》則或言侵伐或言勝敗而已，與《傳》詳略相反。若專以史例説之，必不能通。 雖及滅國， 滅多矣，《經》書者不及十一，故《傳》滅多不見《經》，有所見乃書。 滅不告敗， 被滅之國不必因告命乃書，不過《傳》據以爲例。 勝不告克， 戰勝與克國， 《經》取以備卒正、連帥之數者則書之，以爲告命。 不書于策。 如楚滅漢陽諸姬。晉多數折滅國多矣，無所見則削之，以爲不告不書。按二《傳》之言筆削，直言書不書，本《傳》之言筆削，則以告不告爲説。孔子修《春秋》，豈尚考當日之赴告？如不告，史既不書矣，又何從而知有是事？此《傳》不以空言説《經》，不以辭害意可也。
冬，十有一月，壬辰，公薨。 公薨當地，不地，非正卒。《穀梁》：「公薨何以不地？隱之不忍言也。」不書「弑」者，《春秋》爲親者諱，不可以言弑也。不書「葬」者，二《傳》云：「君弑，賊不討，不書葬。」以爲無臣子也。
羽父請殺桓公，將以求太宰。 太宰官魯不再見，當即「百官總己以聽」之冢宰。羽父時已爲卿，故更求此職。 公曰：「爲其少故也，吾將授之矣。使營菟裘，吾將老焉。」 隱立已久，不自正，而曾以讓桓爲言，所由殺身也。 羽父懼，反譖公于桓公，而請弑之。十一月，公祭鍾巫齊于社圃，館于寪氏。壬辰，羽父使賊殺公于寪氏， 不言弑，内大惡諱。 立桓公而討寪氏，有死者。 諱莫如深，故并不言討事，且非真弑賊。 不書葬，不成喪也。 二《傳》以爲無臣子，無臣子故不能成喪，與本《傳》同。
注 　案：本書書名，稱謂不一。宋育仁序稱《左傳漢義證》，潘祖蔭序稱《左氏古經説漢義補證》。而本書各卷標目，亦有稱《左氏春秋古經説》、《春秋左氏古經説疏證》者。今據光緒三十四年成都中學堂刊本書首范溶題檢，定名爲《春秋左氏古經説義疏》。
注 　「此」下疑有脱文。
注 　曰：原作「白」，據文意改。
注 　賵：原脱，據《説苑·脩文》補。
注 　濮：原作「衛」，誤。據經文改。
注 　十五月：原作「五月」，誤。衛君完于四年春遇弑，至此已十五月。
注 　行：原作「平」，誤。《左傳》隱公三年：「夫舞所以節八音而行八風。」據改。
注 　伐：原作「代」，據文意改。
注 　壤：原作「壞」，據《公羊傳》改。
注 　辛酉：原脱，據《左傳》經文改。
注 　案：本段前有缺文。
注 　菅：原作「管」，誤，據《左傳》改。
注 　羋：原作「芋」，誤。
注 　傅：原作「傳」，據《左傳》改。

[book_title]春秋左氏古經説義疏卷二
桓公
元年，春，王正月。 《穀梁》：「桓無王，其曰『王』，何也？謹始也。其曰無王何？桓弟弑兄、臣弑君，天子不能定，諸侯不能救，百姓不能去，以爲無王之道，遂可至焉耳。元年有王，所以治桓也。」○《穀梁》：「國之大事日，即位大事，何以不日？以年決者不以日決也。」按，「國之大事日」一語爲日月例之根本。《釋例》云：「重事例日，輕事例時」云云，以二意，何君之説紛繁，使人駭怪；杜氏立説不多，而深得其旨。
元年，春王正月，公即位。
元年，春，公即位。 繼弑君不言「即位」，繼弑而言「即位」，如其志，以見桓之弑也。杜氏以爲實不即位，乃不言即位，全以史例説《經》，非也。
三月，公會鄭伯于垂。 垂爲内邑，杜以爲衛邑，非。此與隱八年遇垂相起。
修好于鄭。
鄭伯以璧假許田。 假不言以，言以非假也。非假而曰假，辟以地與人也。
鄭人請復祀周公，卒易祊田， 下言結祊成，祊即許田之邑名。 公許之。三月，鄭伯以璧假許田， 近許之田，與許國之許不同。 爲周公、祊 祊爲朝宿邑名，爲天子邑，故辟而繫之許田。 故也。
夏，四月，丁未，公及鄭伯盟于越。 未易先會，已易又盟。公弑兄自立，欲結鄭以自固。
夏，四月，丁未，公及鄭伯盟于越，結祊成也。 祊爲邑名。故云結成。 盟曰：「渝盟， 渝盟即鄭之渝平。 無享國。」 盟辭如今之密約、公法條約。
秋，大水。
凡平原出水爲大水。 《公》《穀》：「高下有水災曰大水。」即本《傳》「平原出水」之變文。
冬，十月。
二年，春，王正月，戊申，宋督弑其君與夷，及其大夫孔父。 督，大夫，不氏者，爲下華氏爲卿再見也。《春秋》之法，弑賊不再見，有其末，故其始辟之。華孫來盟，即督之孫，《傳》曰：「先臣得罪宋殤公。」因後見華氏，此辟不見。
宋華父督 公子督字華父，後以華爲氏。 見孔父 亦字，名嘉。 之妻于路。目逆而送之，曰：「美而豔！」 此文從《宋語》録之。 二年春，宋督攻孔氏，殺孔父而取其妻。 同爲公子兄弟也。殺兄奪嫂，蠻野之習。 公怒。督懼，遂弑殤公。君子 《春秋》之義。 以督爲有無君之心而後動于惡，故先書弑其君。 先書者。加損例也。本弑事在後，乃先書之，與荀息、仇牧後死不同。此《春秋》加損變易事實，非如俗説據事直書而已。
滕子來朝。 不稱侯，一見已明，故此從正辭。
三月，公會齊侯、陳侯、鄭伯于稷，以成宋亂。 「成」者，未成而成之之辭。桓與宋督同爲弑賊，相助，故不諱内惡。
會于稷，以成宋亂。爲賂故，立華氏也。 不討賊而立華氏，華氏不可見，故不氏也。
夏，四月，取郜大鼎于宋。戊申，納于太廟。 有日無月，無王也。
夏，四月，取郜大鼎于宋。戊申，納于太廟。非禮也。
秋，七月，杞侯來朝。 「杞」當作「紀」，魯屬也。稱侯者，與滕、薛相同，不嫌也。
秋，七月，杞侯來朝，不敬。杞侯歸，乃謀伐之。
蔡侯、鄭伯會于鄧。
蔡侯、鄭伯會于鄧，始懼楚也。
九月，入杞。
九月，入杞，討不敬也。 二《傳》以「紀朝」、「入杞」爲二事，《傳》以爲一事。
公及戎盟于唐。
公及戎盟于唐，修舊好也。
冬，公至自唐。
冬，公至自唐，告于廟也。凡公行，告于宗廟；反行，飲至，舍爵，策勳焉，禮也。 公還必行飲至禮。《傳》因書「至」言其禮，不謂行禮乃書，不行禮則不書。杜以爲史因行禮乃書之，以禮節定書法，非也。 特相會，往來稱地， 所謂離不言會。 讓事也。 除公外只一國，則不得言會。 自參以上，則往稱地，來稱會， 必外有二國乃可言會。 成事也。 人三成衆。
三年，春，正月，公會齊侯于嬴。
會于嬴，成昏于齊也。
夏，齊侯、衛侯胥命于蒲。 《穀梁》：「胥，相也。相命而信諭，結言而退，以是爲近古。」
公會杞侯于郕，杞求成也。
秋，七月，壬辰，朔，日有食之。既。 既，盡也。
公子翬如齊逆女。 翬于隱世不氏，于桓世氏公子，明爲桓之徒。
秋，公子翬如齊逆女。脩先君之好， 公子繫于先君。 故曰「公子」。 《傳》于一事再見者稱不稱皆有説。餘皆稱公子，爲正例也。
九月，齊侯送姜氏于讙。 當時女多爲人所奪，故《春秋》立送迎之禮。
齊侯送姜氏，非禮也。凡公女嫁于敵國， 敵國謂尊卑相同，如魯爲方伯，則衛、陳、鄭、蔡、秦、楚、吴七國爲敵國。 姊妹則上卿送之，以禮于先君； 姊妹與女子不同。 公子則下卿送之。于大國， 大國，尊于我者，謂二伯，王後，齊、晉、宋是也。 雖公子亦上卿送之。 尊尊之義。 于天子，則諸卿皆行， 三卿同行。 公不自送。 使人不親，惟親迎乃言親。 于小國， 小國謂卒正以下，如莒、邾之類。 則上大夫送之。 禮能化争已亂。
公會齊侯于讙。
夫人姜氏至自齊。 《春秋》昏禮爲新制，撥亂反正之用，故全與《經》説合。
冬，齊侯使其弟年來聘， 年，無知之父。弟，同母弟。舉其親貴，爲内辭。
冬，齊仲年來聘，致夫人也。
有年。 《春秋》不書有年，惟桓、宣書。弑君之賊，惡之也。
四年，春，正月，公狩于郎。 狩，冬田之名。于春言「狩」，明用夏時也。
春，正月，公狩于郎。 《王制》：「歲三田。」無事，夏不田也。劉子政説《穀梁》，而《説苑》亦言夏不田。惟董子説《公羊》，而《繁露》有四時田文，雖異而實同。許、鄭以此爲異，非也。 書時，禮也。 于此言禮，明《春秋》改制用夏正，故曰「禮」。
夏，天王使宰渠伯糾來聘。 「渠」當爲采，伯爲字，糾爲名。杜以「渠」爲氏，以「伯糾」爲名，非也。
夏，周宰渠伯糾來聘。父在，故名。 《曲禮》：「父前子名，天子大夫不名。」如召伯、毛伯是也。此《傳》當言渠伯足矣。因其父在，故名之。譏世卿也。
秋，七月。 據《傳》，秋有秦師侵芮事，不書者，莊以前不見秦國，外夷狄也，
冬，十月。 據《傳》，冬有王師執芮。○桓公無王而行，天子不能誅，反下聘之，故去二時以貶之。
五年，春，正月，甲戌，己丑，陳侯鮑卒。
春，正月，甲戌，己丑，陳侯鮑卒，再赴也。 《經》書二日，如再赴者然，不書其亂，以二日見，非謂實再赴乃書二日。 于是陳亂，文公子佗殺太子免而代之。公疾病而亂作， 二《傳》不言亂事，當以《傳》補之。 國人分散， 二《傳》以爲陳侯病狂。以甲戌日亡，己丑日得；參之本《傳》，非病狂也，公有疾而亂作，非全以疾卒。國人分爲二黨，甲戌，太子奉公以出，敗後，己丑乃得公尸。不知死于何日，如齊桓公故事。 故再赴。 不知實日，舉終始以見之。《傳》託于再赴，以見其争國。
夏，齊侯、鄭伯如紀。
夏，齊侯、鄭伯朝于紀。 外相如不書，此書，非如也。非如而曰如，襲紀未成也， 欲以襲之，紀人知之。 其謀已洩，未成也。
天王使仍叔之子來聘。
仍叔之子，弱也。 武氏子不言之，此言之者，繫之于其父，是幼弱未及年也。天子使仍叔，老不自行，遂以弱子代之。較武氏子尤失禮，故《春秋》開選舉，譏世卿也。
葬陳桓公。
城祝丘。
秋，蔡人、衛人、陳人從王伐鄭。 王與四國同在豫州。「從」，如「天子出，二公從」之「從」。鄭爲二伯，今反在三國之下。
王奪鄭伯政，鄭伯不朝。秋，王以諸侯伐鄭。 《經》言「從王伐鄭」，此三國受命伐之，王不在師之辭也， 鄭伯禦之，蔡、衛、陳皆奔。王卒亂，鄭師合以攻之，王卒大敗，祝聃射王中肩。 王中肩不可言，諱莫如深也。故爲王在師之辭不言「征」言「伐」，亦諱在王師也 注 。
大雩。
秋，大雩， 言「雩」者，旱，雩而得雨也。與記災同例，所以重民也。 書，不時也。凡祀，啟蟄而郊， 《穀梁》：「自正月至于三月，郊之時也。」夏四月五月郊，不時也。郊祀祈農事，魯無冬至大郊之事，降殺于天子，與啟蟄之月祈穀于上帝不同。 龍見而雩， 龍，角亢也。謂四月昏龍星體見，萬物始盛，待雨而大，故雩祭以求雨也。 始殺而嘗， 始殺，秋也，自始殺以往皆可嘗。 閉蟄而烝。 凡冬三月皆可烝。自閉蟄爲始，非惟一月乃可烝。《春秋》四時祭只言嘗烝，據以立説，舉秋冬可以包春夏矣。 過則書。 常事不書，有所見乃書。故時祭惟書嘗烝， 以外皆不書。此爲過則書，當時則不書，非史例君舉必書矣。
螽。
冬，州公如曹。 州公者，青州國公，失地寓公之稱也。如曹，朝曹也。連帥事卒正，如卒正事方伯之儀。
冬，淳于公如曹，度其國危，遂不復。 國君死社稷，國危而逃，所以譏之也。
六年，春，正月，寔來。
春，自曹來朝。書曰 「寔來」， 本來朝，不書「朝」書「來」者，直來曰「來」，如祭伯爲監之比。 不復其國也。 留魯爲寓公也。禮，諸侯不臣寓公。
夏，四月，公會紀侯于成。 《春秋》見《經》皆侯國，故統稱諸侯。此義久失，故董子以紀稱侯爲欲尊天子后父故加封其國，杜氏遂爲時王進退之説，誤矣。
夏，會于成， 二年來朝，不敬。入之三年，來求成。《經》書「六月，公會紀侯于郕」，此亦當從三年作「郕」。 紀來諮謀齊難也。 成爲内邑，故云「來」。
秋，八月，壬午，大閱。
秋，大閱，簡車馬也。 夏之六月無事而修戎。如用兵臨敵，所以譏之。與祠兵相起。
蔡人殺陳佗。 佗一名五父。《經》云「殺陳佗」，《傳》又云「蔡人殺五父」。本《傳》以佗爲五父，與《世家》同。《公羊》何《注》以躍爲佗子，誤。本《傳》厲公名躍。
九月，丁卯，子同生。 《釋例》云：「季友與莊公同生。」按，《公羊解詁》：「其雙生也，文家據見立先生，質家據本意立後生，皆所以防愛争立也。」
九月，丁卯，子同生。 《公羊》以子同爲莊公。按，莊公之名不見《經》，史亦不得直指其名，杜氏以爲莊公與季子同生是也。 以太子生之禮舉之：接以太牢，卜士負之，士妻食之，公與文姜、宗婦命之。
冬，紀侯來朝。 紀侯賢者，又與内爲昏姻，親魯而不能救亡，故詳録之，閔其亡也。
冬，紀侯來朝。請王命以求成于齊，公告不能。 朝聘不繫事，惟盟乃言之，内外相同。
七年春，二月，己亥，焚咸丘。 咸丘，魯地。焚者，火田也。周二月，夏十二月。以火焚取，非禮也。
夏，穀伯綏來朝。 穀爲魯邑，猶稱伯者，尚食采邑，如紀季入酅事。雖取其國，不廢其君。禮，諸侯皆有采地。○又如海洲滅國食租税事。
鄧侯吾離來朝。 蔡侯、鄭伯會于鄧，《傳》以懼楚爲言，此豫州之鄧也。此言「來朝」，與穀伯相比，則鄧爲青州國可知。
春，穀伯、鄧侯來朝。名， 《曲禮》：「諸侯不生名」。 賤之也， 凡言「來朝」者不名，此名者，失地也。《公羊傳》曰：「貴者無後，待之以初」是也。
秋，七月。 據《傳》，秋有鄭人、齊人、衛人伐盟向事，不書。
冬，十月。 據《傳》，冬有曲沃伯誘殺晉小子侯事，不書。○是年又不書秋、冬，與四年相比。桓弑君自立，無王而行，天子不征而反聘之，諸侯不討而反朝之，不成爲年，故又去秋、冬。
八年，春，正月，己卯，烝。 烝，冬祭也。正月烝，正也，因正以見其不正也。○《春秋》祭祀田獵用夏正，故獲麟亦曰狩。
天王使家父來聘。 《春秋》八記下聘。隱二，莊、僖、宣各一，成以下無之，王室愈微也。桓獨三記，譏禮惡人也。
夏，五月，丁丑，烝。 已烝矣，何爲再言「烝」，祠，非烝也。僭天子不可言，故託之再烝也。○舊説以冬烝禮文甚備，故亦謂之烝。
秋，伐邾。 不言其人，爲内諱也。言伐者，惡公也。
冬，十月，雨雪。 今八月雨雪，太早。
祭公來，遂逆王后于紀。 後世外戚之禍當以此撥正之。天子不與外戚論婚姻，如王姬下嫁。
祭公來， 天子三公稱公。祭公、周公是也。王臣稱公，以外監者稱字，祭伯、祭仲、祭叔是也。 遂逆王后于紀， 其曰王后者，天子無外，王命之則成矣，不如諸侯至國乃稱夫人。何以不稱使？以我主之也。 禮也。 祭公逆王后，與單伯送王姬相對成文，皆禮也。
九年，春，紀季姜歸于京師。 漢師説王欲昏于紀，先封之爲大國，故稱紀侯，非是。
九年，春，紀季姜 稱「紀季姜」者，自我言紀，猶曰「吾季姜」。與齊侯送姜氏《傳》同，不似後世有父母拜其女如事君之禮者。《春秋》不奪人父子之親，絶歸甯之事，所以各申其尊。 歸 記歸皆譏不親迎，如專行之辭，不使祭公得專逆事。 于京師。 天子行在之地統稱京師，如狩于河陽亦稱京師是也。○此《春秋》存西京之義。 凡諸侯之女行，惟王后書。 諸侯嫁女于天子不書，故歸不書；惟欲示諸侯相敵之禮，以魯爲婚主，故書之。
夏，四月。 據《傳》有楚圍鄾事。
秋，七月。 據《傳》有虢仲等伐曲沃事。
冬，曹伯使其世子射姑來朝。 曹以下不稱「使」，不記災，小國也。《春秋》方伯以上乃稱「使」。内方伯國乃記災。○《穀梁》以爲參譏之，譏曹伯、譏世子，又譏魯。
冬，曹太子來朝， 即《周禮》之「孤」。 賓之以上卿， 次國上卿。 禮也。 世子言朝，是攝其君，禮也。魯不以君禮待之，而待以卿禮，正名定分，故《傳》以爲禮，不使其安居父位也。
十年，春，王正月，庚申，曹伯終生卒。 隱、桓不卒卒正，卒者，明射姑爲父病攝政也。然事須稟命，今君在而行朝禮，是失臣子之道。言此所以禁後世内禪之事，不使有二君也。
十年，春，曹桓公卒。 曹卒何以日？卒正之首，從正卒例，故詳世系也。日、名則與方伯同，貴賤不相嫌，與以下之降之，見爲小國。末國則以漸而升，居首則以漸而降，互文見義也。
夏，五月，葬曹桓公。 内葬無不書日，外葬則因其尊卑以定時、月、日之例。
秋，公會衛侯于桃丘，弗遇。 弗遇者，志不相得也。弗，内辭也。公與衛約會于桃丘，後聽齊、鄭，不會公。與垂之遇公不見宋、衛同。桃丘，衛邑也。
冬，十有二月，丙午，齊侯、衛侯、鄭伯來戰于郎。 衛與齊、鄭相結，故不見公而有此戰。
冬，齊、衛、鄭來戰于郎， 不稱「侵伐」，直言「來戰」。 我有辭也。 我以守周班爲鄭所怒，我無失理，故不使三國得加于我。 初，北戎病齊， 在六年。 諸侯救之， 不書，爲削例。 鄭公子忽有功焉。齊人餼諸侯，使魯次之， 齊以鄭有功，故使先魯。 魯以周班後鄭。 魯以周班，不肯後鄭，卒先鄭。 鄭人怒，請師于齊， 鄭爲主兵。 齊人以衛師助之，故不稱侵伐。 戰不言伐，舉其重也。内侵、伐皆言鄙，遠之也；郎，近邑；言「來」，舉兵深入矣。據《傳》説雖言「來戰」，亦當先言「侵伐」也。 先書齊、衛， 不以鄭序上，言「先書」，加損例也，史文鄭在齊、衛先，《春秋》乃改之。 王爵也。 以主客言。小國主兵，皆序大國上，如虞先晉、紀先鄭、蔡先吴是也。至于尊卑通例，無論孰爲主兵，皆以大統小，故凡有二伯在師中，皆以二伯爲主。論尊卑不分主客。尊二伯也。○此例杜氏以爲班序譜，二《傳》所略，本《傳》甚詳，此當爲左氏長義也。
十有一年，春，正月，齊人、衛人、鄭人盟于惡曹。 此皆君也，稱「人」者，貶也。何貶乎？爲滅紀貶也。
十一年，春，齊、衛、鄭、宋盟于惡曹。 杜以宋不書爲《經》闕。案，宋不與上伐，又序班宋不能在衛、鄭下，此「宋」字當同「來」字。
夏，五月，癸未，鄭伯寤生卒。 鄭爲方伯，卒例日。
夏，鄭莊公卒。
秋，七月，葬鄭莊公。 月者，方伯以上正例也。嗣子有亂，下有所見，故不去葬。
九月，宋人執鄭祭仲。 祭仲，鄭之監大夫也。天子大夫不名，然鄭稱伯、祭稱仲，皆爲字。君臣同以字見何也？因鄭以上大夫加錫爲方伯，祭仲以未加等之下大夫臣于加等之上大夫，故不嫌也。
初，祭封人仲足 隱元年《傳》稱「祭足」，是祭氏名足，字仲。仲足者，名字兼舉。封人者，封于祭者。高哀爲蕭封人，是爲附庸君，與此相比。 有寵于莊公，莊公使爲卿。爲公娶 如翬、遂。 鄧曼， 鄧女，曼姓。 生昭公，故祭仲立之。 禮，監大夫當治方伯事，不與方伯本國私事。《傳》言使娶女，是執鄭國政也。非本國大夫，莊公乃命之爲卿。 《公羊》以爲鄭國大夫嘉之不名者，誤。 宋雍氏女于鄭莊公，曰雍姞，生厲公。雍氏宗有寵于宋莊公，故誘祭仲而執之。 先儒以仲爲字，以爲鄭人，嘉之，故以字告。此用《公羊》與《傳》常例而誤者。
突歸于鄭。 突不稱公子，嫌也。名突者，如段當國之辭也。
祭仲與宋人盟，以厲公歸而立之。 歸爲善辭，此惡事也，而以歸言，不嫌也。
鄭忽出奔衛。 公侯在喪稱子，是鄭稱伯，故不得稱子，與《公羊》説同。《穀梁》以爲貶之，引此爲説明鄭忽不可稱鄭子之意。
秋，九月，丁亥，昭公奔衛。己亥，厲公立。 《傳》言二日，與《世家》同。杜以《經》無日月爲闕略，據此足證其誤。
柔會宋公、陳侯、蔡叔，盟于折。 柔者何？未命大夫也。叔者何？蔡之弟也。言蔡叔者，明蔡季當繼，兄終弟及之辭也。
公會宋公于夫鍾。 爲鄭事，宋求賂于突，突求我請于宋也。詳言宋、鄭之事，以見兵事起于細微也。
冬，十有二月，公會宋公于闞。 宋未許，故再會。此何以月？一年再會，故月之也。
十有二年，春，正月。
夏，六月，壬寅，公會杞侯、莒子，盟于曲池。 公盟例日。杞，二《傳》作「紀」，古今文字小異。
十二年，夏，盟于曲池，平杞、莒也。 杞，王後，稱子、稱伯，不稱侯。紀稱侯者屢見，知作「紀」爲長。
秋，七月，丁亥，公會宋公、燕人，盟于穀丘。 燕者，南燕也。不常叙，叙者一見例。同盟而不卒者，不在十九國内。○句瀆 注 合音爲「穀」，急讀二音，合爲一字。
八月，壬辰，陳侯躍卒。 據《田世家》，淫蔡者乃躍也。《公羊》以爲佗，故校者以「佗」易「躍」，誤。
公會宋公于虚。
冬，十有一月，公會宋公于龜。 一年再會，故月。言會者，宋辭平也。此與去年相起，二年之中四會二盟，可謂親矣。乃宋不肯平，公遂與鄭伐宋。詳録以譏之，公與宋皆失之也。
丙戌，公會鄭伯，盟于武父。 公盟日，正也。
丙戌， 衛侯晉卒。 再日卒，以決其得立也。賈氏以日月蒙上爲説，非也。《經》見二日，以明不蒙上之義，知日月以本條爲斷也。
十有二月，及鄭師伐宋。 凡公出會，月皆變例，正例皆時。杜誤以變例爲正例，與日例不對。
丁未， 戰于宋。 地宋者，深入，故地國不地邑。但言戰于宋，與宋、與鄭，語未詳明，故三《傳》異説。
公欲平宋、鄭。秋，公及宋公盟于句瀆 注 之丘。 七月盟于穀丘。 宋成未可知也，故又會于虚； 八月。 冬，又會于龜。宋公辭平。故與鄭伯盟于武父， 盟會四次，總發一《傳》，此類叙之例也。 遂帥師而伐宋，戰焉。 但言「戰」是内敗，從内言「戰」。 宋無信也。 詳言公與宋、鄭之事，一見例也。 君子曰：「苟信不繼，盟無益也。《詩》云：『君子屢盟，亂是用長。』無信也。」 此《春秋》惡盟，所以許齊、衛胥命于蒲。
十有三年，春，二月，公會紀侯、鄭伯。己巳，及齊侯、宋公、衛侯、燕人戰。齊師、宋師、衛師、燕師敗績。 紀序鄭上者，主兵也。燕稱「人」，微也。戰不叙燕，叙者一見例。戰稱「人」、敗稱「師」者，敗必以衆辭。言「及」者，由内及之也。言「戰」者，由外言之也。○鄭伯下有「伐宋」二字，則文義明白。
宋多責賂于鄭，鄭不堪命，故以紀、魯 謂伐宋也。下年宋人以諸侯伐鄭，報宋之戰，與此相起。 及齊與宋、衛、燕戰。 下年云「報宋之戰」，即此。○二《傳》以此戰爲紀與齊。紀主兵，故序鄭上。本《傳》以宋與鄭主兵，則二國皆不首序。齊之先宋者，二伯在軍，通及天下，不拘主兵也。 不書所戰， 謂不地。 後也。 《公羊》以不地爲近乎國，《穀梁》以不地于紀也，本《傳》以不地爲戰于宋。○據《傳》以爲戰于宋，「後」謂後期，故月下乃見己巳。三國伐宋在前，齊、衛、燕來救而敗之，日月不屬。故《傳》以爲後。
三月，葬衛宣公。 方伯葬例月，衛侯背殯而出，以爲不義之戰，直書其事而罪惡見。
夏，大水。
秋，七月。
冬，十月。
十有四年，春，正月，公會鄭伯于曹。 結魯、鄭以抗齊、宋也。此參會也，曹與鄭與公，而三公會者，惡公也。文世言鄭伯會公，莊以後通不會方伯。○《經》有月，《傳》不言，爲桓公危。
鄭人來請修好。十四年，春，會于曹。 據杜氏説，以詳略二意爲主，大事詳日，小事略時，月在中爲消息，無正例。 曹人致餼， 曹爲主，致餼于二國，此曹會也。 禮也。 按漢説今佚者多，悉本師法推補之，以復其舊。會于曹，爲主，致餼者，主國之禮備。《經》未詳。
無冰。 終春無冰，一時無冰也。于正月言無冰，加寒之詞。正月無冰，則終無冰矣。○此如地文者之言寒暑氣候。
夏， 五。 「夏五」者何？闕疑也。《論語》「吾猶及史之闕文」，又曰「君子于其所不知，蓋闕如也」。《春秋》筆削加損，游、夏莫贊。惡其近于詭也，故特留不改之迹以示信史。此闕疑例也。
鄭伯使其弟語來盟。 「來盟」者何？《穀梁》以爲前定之盟，與内臣蒞盟相同，盟以抗宋也。凡非前定者，聘而後盟。鄭伯突逐兄，桓弑兄，故與交最深。來盟皆不月，知「夏五」爲别條。
夏，鄭子人來尋盟， 前定之盟，與《傳》尋盟相同。○如今之密約。 且修曹之會。 曹會即正月會。專兵者不言「使」，此何以言「使」？使聘，禮也。桓世記諸侯使聘盟皆言「弟」，所以愧桓之不弟。
秋，八月，壬申，御廩災。 《穀梁》：「邑曰火，國曰災。」《公羊》何氏説：「火自出燒之曰災。」本《傳》：「人火曰火，天火曰災。」三《傳》不同，當入異例表。
乙亥，嘗。 四時祭何以獨見烝嘗，以諸侯二者皆祫也。《經》、《傳》記言四時祭，春夏有異名而秋冬無異者，以《經》有明文也。
秋，八月，壬申，御廩災 注 ， 藏粟米以爲粢盛之所。 乙亥， 相去二日。 嘗；書， 一小災常事，例不書。 不害也。 「不害」者，謂粟米未全焚，猶得以嘗。譏其未易災之餘也。○外國無宗廟祭祀者，禮不備，未能行也。
冬，十有二月，丁巳，齊侯禄父卒。 齊大國，日卒，正例。
宋人以齊人、蔡人、衛人、陳人伐鄭。 言「以」者，譏宋求賂結衆以行其意也。
冬，宋人以 以者，如今之聯軍。 諸侯伐鄭， 皆諸侯也，「人」者，貶之。 報宋之戰也。 宋之戰在十二年。○宋以齊者，不爲小大上下之分，此就强弱多寡而説。如魯以楚、蔡以吴、宋以齊，所以者皆强大于本國，不盡關品秩也。
十有五年，春，二月，天王使家父來求車。 家者，氏也。父者，字也。稱字必以伯、仲、叔、季，不言「父」也。父者，如儀父，父與甫通，家父蓋王子也。
十五年，春，天王使家父來求車，非禮也。諸侯不貢車服， 即四方各以其職來貢也。 天子不私求財。 《穀梁》：「周雖不求，魯不可以不共；魯雖不共，周不可以求之。」言「求」，两譏之也。○爲求金發。
三月，乙未，天王崩。 桓王也，桓十五年凡七書，詳之也。以下紀天王事略，僖、莊二王不書崩，王迹甚微。及齊桓伯，然後詳之。
夏，四月，己巳，葬齊僖公。 大國葬例月。齊、晉、宋爲大國，其葬有無時者；曹、邾、滕、薛、杞、許爲小國，其葬有無日者。至于内方伯，則以月爲正例。不用《公羊》何君之説。
五月， 鄭伯突出奔蔡。 諸侯不生名，名者，突不正而逐，正誅絶之也。
夏，厲公出奔蔡。 出奔蔡者，其母蔡女也。諸侯出奔，史作逐其君。《傳》稱「孫林父、甯殖出其君」，名在諸侯之策，是也。《春秋》不以臣加于君，乃以君出爲文。
鄭世子忽復歸于鄭。 君在稱「世子」。忽已立矣，何爲稱「世子」？明其當立也。不可稱子，稱世子則不嫌矣。奔不稱世子者，君初卒，與稱子例相混。
六月，乙亥，昭公入。 《經》言「復歸」，《傳》言「入」者，《傳》多便文，間有緣《經》立説者，須分别觀之。下《傳》當與此合爲一條。
許叔入于許。 許叔何以字？兄終弟及之詞也。
許叔 莊公弟也。 入于許。 此復國也，何爲以「入」言之，許已滅，取國于鄭之詞。蔡季言「歸」，許叔言「入」，季有國，叔無國，故異詞。
公會齊侯于艾。
公會齊侯于艾，謀定許也。 公會齊，助突也。忽入，而許自興，故助許以與忽爲難。《傳》以爲「定許」，是也。
邾人、牟人、葛人來朝。 邾前稱「人」，葛下稱名，此因不奔天王喪而朝惡，故同稱「人」以貶之。
秋，九月，鄭伯突入于櫟。 《傳》例。獲大城曰「入」，爲本國入本國專例。
秋，鄭伯因櫟人殺檀伯，而遂居櫟。 出入皆名，惡之也。入者，内弗受也。自此以下十七年不詳鄭事，略之也。《公羊》所謂「末言耳」。
冬，十有一月，公會宋公、衛侯、陳侯于袲，伐鄭。 此納突也，不言「納」者，惡事不目也。
冬，會于袲， 本《經》與《穀梁》同。《公羊》作「公會齊侯」。 謀伐鄭，將納厲公也。 地而後伐，《穀梁》以爲疑辭，與傳同。 弗克 此仿《經》書「弗克納」之文。 而還。 不加褒貶者，美惡易見，不嫌同辭也。不言「納厲公」者，不以諸侯廢置諸侯也。
十有六年，春，正月，公會宋公、蔡侯、衛侯于曹。
十六年，春，會于曹，謀伐鄭也。 再伐鄭，謀納厲公也。
夏，四月，公會宋公、衛侯、陳侯、蔡侯伐鄭。 伐皆不日，此時例也，亦不當月，月爲變。故至亦月，危之至也。
夏，伐鄭。 伐鄭者，再納突也。
秋，七月，公至自伐鄭。 至不月，月者，因伐正以納不正，故危之也。
秋，七月，公至自伐鄭，以飲至之禮也。 公致不月，此月，故《傳》以飲至爲説。杜氏以爲因行禮乃書，誤。
冬，城向。 向者何？莒之邑也。何爲城之？取莒之邑也。不可以言取，故諱言城也。
冬，城向。書，時也。 按《傳》「時」上當脱「不」字。不時而書者，以見取莒邑。《傳》但就時例言之。
十有一月，衛侯朔出奔齊。 《曲禮》：「諸侯不生名。」朔出入皆名，絶之也。《穀梁》：「朔之名，惡也，天子召而不往也。」
十一月，左公子 注 洩、右公子職立公子黔牟，惠公奔齊。 出奔常例，《傳》無逐君之明文。杜氏以不言二公子逐爲罪之，誤。
十有七年，春，正月，丙辰，公會齊侯、紀侯盟于黄。 黄，内地也。
十七年，春，盟于黄，平齊、紀，且謀衛故也。 謀納朔也。當有兵事，不書者，削之也。至莊世乃克納。
二月，丙午，公會邾儀父，盟于趡。
及邾儀父 此稱字、下稱子何？紀未亡也。紀亡後乃升子，以補卒正缺也。此《春秋》進退黜陟之大法也。 盟于趡，尋蔑之盟也。 蔑盟至此二十八年矣，故以尋盟説之也。
夏，五月，丙午，及齊師戰于奚。
夏，及齊師戰于奚。 《穀梁》：「内諱敗，舉其可道者也。不言其人，以吾敗也。不言及之者，爲内諱也。」 疆事也。 疆事，謂邊陲之事。不如郎之戰舉兵深入也。
六月，丁丑，蔡侯封人卒。
蔡桓侯卒，蔡人召蔡季于陳。 召者，以蔡侯之遺命召之也。有君命爲正，故書「歸」，此《春秋》所謂大受命也。
秋，八月， 蔡季自陳歸于蔡。 前蔡侯在會稱叔，以起此蔡季之宜立也。
秋，蔡季自陳歸于蔡。 蔡季即獻武也，何君以爲别一人，誤。 蔡人嘉之也。 嘉之，謂許以相及之辭。
癸巳，葬蔡桓侯。 葬皆稱公，此稱侯，正也。《春秋》于蔡以明其正，以見其餘稱公之爲假號也。董子云：「生不稱侯，葬不稱公。」因而《左傳》、《史記·蔡世家》于蔡皆稱侯，不稱公，緣《經》立説也。
及宋人、衛人伐邾。
伐邾， 邾近于我，不能保守，乃從外國伐之，自壞藩屏，謀國不臧。 宋志也。 邾與宋近，數有兵事，故言宋志。
冬，十月，朔，日有食之。
冬，十月，朔，日有食之。不書日，官失之也。 此《傳》日月例，不爲例門之例根也。《經》中凡日食星災及冰霜雷電之類，皆以記時事，不爲例者，日食之門皆就本事而見，亦不爲例，惟人事門同一事而所書不同者乃爲例。 天子有日官，諸侯有日御。日官居卿以底日，禮也。日御不失日，以授百官于朝。
十有八年，春，王正月，公會齊侯于濼。 濼，内邑也。
公會齊侯于濼。 此年專記内事，痛公之遇禍也。
公與夫人姜氏遂如齊。 有夫人，此「如」不爲朝。
遂及 《傳》言「及」，《經》作「與」，爲一見例。 文姜如齊。齊侯通焉，公謫之，以告。 不言及者，夫人抗不受命也。如齊非禮 注 。《公羊》無「與」字。
夏，四月，丙子，公薨于齊。 《穀梁》：「其地，于外也。」
夏，四月，丙子，享公。使公子彭生乘公，公薨于車。 爲彭生所斃。
丁酉，公之喪至自齊。 昭公喪至，殯而即位，此何以不言即位？一年不二君也。
秋，七月。 據《傳》有齊侯師于首止，殺鄭子亹、轘高渠彌事，不書者，略之也。
冬，十有二月。己丑，葬我君桓公。 弑君，不討賊不書葬。此葬者，賊在外，不責其于是復仇也。莊元年夫人孫于齊，明賊已討。
注 　在王師也：據前文，似當作「王在師也」。
注 　句瀆：原作「句讀」，誤。據《左傳》改。
注 　句瀆：原作「句讀」，誤。據《左傳》改。
注 　災：原脱，據《左傳》補。
注 　子：原脱，據《左傳》補。
注 　「禮」下原衍一「禮」字，據文意删。

[book_title]春秋左氏古經説義疏卷三
莊公 入此世有伯。自此至昭，合爲一世。
元年，春，王正月。
元年，春， 不稱即位， 二《傳》：「繼弑君不言即位，正也。」 文姜出 「文姜出」即見公弑于齊，非謂因文姜不在國不行禮故也。○據此可見姜氏未歸。 故也。 劉、賈、潁云：「恩深不忍，則《傳》言『不稱』；恩淺可忍，則《傳》言『不書』。」皆非確解。
三月，夫人孫于齊。 内諱奔爲「孫」。孫者討賊之辭，明當屏之于齊。即位即言孫者，又以明莊公首在討母，故《公羊》云「三月以首事」。
三月， 《公羊》「三月以首事」，言莊公之立，首在討母。 夫人孫于齊。 《春秋》之義，以莊當仇絶其母，緩追逸賊，親親之道。故因其在齊而以孫言之。 不稱姜氏， 哀姜殺子不言姜，文姜弑夫不言姜氏，弑夫之罪重于殺子也。 絶不爲親， 董、劉：絶文姜之屬，不爲不愛其母。父尊母親，討母以報父仇，而後私恩絀、大義申。 禮也。 父母尊親無所偏倚，事變非常，不能兩全。《經》藉魯事以示父、母之輕重，又藉衛事以示祖、父之尊卑。決嫌明疑，以爲後世法，非聖人不能定此疑獄。
夏，單伯送王姬。 據天子卿有單子，今又稱字，是天子大夫爲監于魯者。二《傳》作「逆」，從魯至京師之辭；作「送」者，受天子召而使之，從京師至魯之辭也。兩義皆通。○撥正昏禮，從尊卑不相爲禮而出。
秋，築王姬之館于外。 外當地，不地，非外也。非外而曰外，明魯若不與其事者然。
秋，築王姬之館于外。 據主昏，不能在外築。 爲外，禮也。 《公羊》：「于外，非禮也。」《穀梁》：「築之外，變之正也。」然實事築内， 《春秋》變其實而託于外。外王姬以外齊使，若未嘗至國，所以避莊公與齊接也。《公羊》與本《傳》各言一節， 《穀梁》合之乃全。本《傳》「是委君貺于草莽也」，即「于外」之説。
冬，十月，乙亥， 陳侯林卒。 詳《世家》
王使榮叔來錫桓公命， 桓公弑賊，逆天之甚，乃于葬後追錫稱謚，舉必于其重者，故去「天」以惡之。
王姬歸于齊。 歸如專行辭，絶齊侯，不使來逆。言「歸」，明魯主昏，起王不與齊侯爲禮。○王姬雖貴，仍同内女。春秋蓋蠻野之世，貴賤不相爲禮，如東洋男親王與女親王相配者多矣。《經》沿其意而改其法，王女不自嫁，使大國主之，既男女不同姓，又尊卑不相爲禮。此撥正之義，與今時勢正同。
齊師遷紀郱、 、郚。 大國齊、宋乃言遷。遷者，取滅也。《公羊》以二伯例待齊襄，故爲之諱，且張大之。《傳》曰：「遷，亡辭也，其不地，不復見矣。」此遷而復見者，皆人遷之，與自遷不同。
二年，春，王二月，葬陳莊公 注 。 月葬正例。
夏，公子慶父帥師伐于餘丘。 翬伐宋不稱公子，此稱公子者，時慶父幼。禮不貴童子，然公子貴矣，師重矣，而敵人之邑，則公子病矣。公子專兵，不免有無君之心，而卒胎弑逆之禍。帥師不言使，《白虎通義》以爲兵不從内御，今以爲弑先見。美惡各由本事而定。○公伐皆言國，此不言國，公在也。公在而曰不在，且病公已。
秋，七月，齊王姬卒。 内女卒例日，不日者，非内女也。《檀弓》：「齊穀王姬之喪，魯莊爲之服大功，或曰：由魯主，故爲之服姊妹之服；或曰：外祖母也。」前説二《傳》同，後説以爲襄公母，非新逆者。言「歸」、言「卒」，與内女同，即尊卑不相爲禮之義。
冬，十有二月，夫人姜氏會齊侯于禚。 禚，《公羊》作「郜」，内邑也。前討言孫于齊，無歸文，此從内辭，如别一姜氏者然。
夫人姜氏會齊侯于禚。書 元年夫人歸。婦人無外事，宜諱不書。 姦也。 如非文姜，所以辟其姦。○當時齊如海外，多男女自相爲婚，姑姊妹不嫁者七人，皆嫁于桓也。外嫁之姦猶愈于自婚，故特書之，以著撥正之義。
乙酉，宋公馮卒。 馮爲弑賊，例不日卒；日卒者，不以馮主弑，爲宋宣諱也。
三年，春，王正月，溺會齊師伐衛。 内卿翬、柔皆卒，溺不卒，非卿也。所以在外稱師，在内不氏。
三年。春，溺會齊師伐衛，疾之也。 齊師者，齊侯也。不言齊侯、諱與仇伐同姓，故疾惡之也。
夏，四月，葬宋莊公。 宋葬無時例。日葬，正也。月者，危其弑。
五月，葬桓王。
夏，五月，葬桓王， 《穀梁》：「近不失崩。不志崩 注 ，失天下也。」又，云「近不失崩」，謂入莊世爲近代。 緩也。 《公羊》：「改葬也。」《穀梁》：「卻尸以求諸侯。」即謂緩葬，與本《傳》同。○緩，如《公羊》之慢葬。《經》以過時不及時明臣子之志爲經例，非事實。
秋， 紀季以酅入于齊。 稱季，是紀亡季别立之辭，即兄弟相及之例。
秋，紀季 紀小國，大夫不能以字見。故季爲兄弟相及辭，與蔡叔同。 以酅入于齊。 以地適人當言「出奔」。此言「入」與入許、入齊相同，不嫌也。以酅服齊，存紀也。 紀于是乎始判。 言分判爲附庸始于此。○紀季事詳《董子》。
冬，公次于滑。 次，止也，言有畏也。
冬，公次于滑， 二《傳》作「郎」。 將會鄭伯，謀紀故也。 紀已遷，猶言救者，欲復其國。不言救紀，不敢直言救耳。 鄭伯辭以難。凡師， 惟師乃言次。 一宿爲舍，再宿爲信， 古有别名。記此，名學。 過信爲次。 用兵不進，是畏敵逗遛耳。
四年，春，王二月，夫人姜氏享齊侯于祝丘。 享，二《傳》作「饗」。《禮經》鄉飲酒禮。《儀禮》本爲卿相饗禮。○公在，不言，爲公諱也。
三月，紀伯姬卒。 内女已嫁，無故不卒，卒例日。亡國，所以閔其亡國無歸。
夏，齊侯、陳侯、鄭伯遇于垂。 垂，内邑也。三國會，公在可知。不出公，諱與仇人遇也。
紀侯大去其國。 言「去」而其國固存。《公羊》後師以不言滅賢齊襄，故設九世復仇説，借譏公不能報仇，而反與仇人會饗遇狩，甚無人子之心。
紀侯不能下齊，以與紀季。 稱季，兄終弟及之辭， 夏，紀侯大去其國。 《穀梁》賢紀侯爲常，《公羊》賢齊襄爲變。 違齊難也。 如太王避狄故事。
六月，乙丑，齊侯葬紀伯姬， 葬，臣子事，目齊侯，病齊侯也。紀滅，伯姬無主，齊侯同姓，齊故葬之。
秋，七月。
冬，公及齊人狩于禚。 二《傳》作「郜」。自元年至此辟公，狩乃見者，狩事重。餘不復言者，一譏已明也。
五年，春，王正月。
夏，夫人姜氏如齊師。 婦人既嫁不踰竟，如齊師，踰竟也。言師，公在也。不言公，諱也。
秋，郳犂來來朝。 郳犂來與隱元年邾儀父一卒正一附庸，相比見義。
郳犂來來朝。名， 朝不稱名，在名例者，爲二十里附庸。 未王命也。 與《穀梁》「未爵命」相同。
冬，公會齊人、宋人、陳人、蔡人伐衛。 四國皆君，因逆天子命，貶之。貶四國，即以貶公也。
冬，伐衛，納惠公也。 天王立黔牟，諸侯伐之，因辟王，故不言納朔，而言伐衛。
六年，春，王正月，王人子突救衛。 王子貴者，因不勝諸侯，故託微者而繫之以「人」，所以辟恥辱也。○《春秋》避周之號，以王字代；王人，如稱齊人、晉人。
春，王人救衛。 王人，微者也。救者善，足見伐者不正矣。
夏，六月，衛侯朔入于衛。 朔出入皆名，其惡當絶。
夏，衛侯入， 入爲篡辭，與入許、入齊不同。 放公子黔牟于周，放甯跪于秦， 所謂緩追。 殺左公子洩、右公子職， 當時世族政治，《春秋》乃改之。 乃即位。 詳《世家》。
秋，公至自伐衛。 《公羊》以致會、致伐爲説，致伐者，不敢勝天子之意。《穀梁》亦同。但師經四時不致，不致，無以見公之惡、事之成也。
螟。 書蟲災以重民食，足見農學之不明，不能去蟲害。
冬，齊人來歸衛俘。 二《傳》作「寶」。
冬，齊人來歸衛寶， 言齊人來歸，明齊爲主惡，此惡事目外、善事舉内之例。 文姜請之也。 由會防推得之。
七年，春，夫人姜氏會齊侯于防。 防，魯北鄙也。
春，文姜會齊侯于防， 公會而主夫人，不言公，以有辟也。 齊志也。 會，外爲主。
夏，四月，辛卯，夜，恒星不見。夜中，星隕如雨。 不見者，恒星本在天上，目力不及之辭。上「夜」字《穀梁》作「昔」。
夏，恒星不見， 恒星者，經星也。不見恒星，是獨見緯星之辭。恒星遠而行星近，夕時日初入，目力見近不見遠。以此明恒星與行星遠近。 夜 讀作「夕」。 明也。 恒星常居其所，因地轉晝夜，乃有隱見，故明則不見。 星隕如雨， 《穀梁》：「著于上見于下謂之雨，著于下不見于上謂之隕。」亦發于地爲雨，雨螽是也；降于天爲隕，隕星是也。 與雨偕也。 偕，同也，謂星隕同于雨雪之「雨」。
秋，大水。
無麥苗。 不先言苗而後言麥者，待無麥然後書無苗，變亦甚已。
秋，無麥苗，不 讀作「丕」。 害 注 嘉穀也。 水災，壞苗與麥。
冬，夫人姜氏會齊侯于穀。
八年，春，王正月，師次于郎，以俟陳人、蔡人。 言師者，諱公也。
甲午，治兵。 治，《公》作祠。
春，治兵于廟，禮也。 治兵、大閱，皆習戰也，《公羊》云：「吾將以甲午之日治兵于是」，託爲緩兵之詞，上所以言次，下接圍郕之文，與《傳》同；《穀梁》以爲因陳、蔡伐我，嚴兵待之。以《經》無明文，故爲此説。
夏，師及齊師圍郕，郕降于齊師。 公也，内外皆言師，辟之也。
仲慶父請伐齊師。公曰：「不可。我實不德，齊師何罪？罪我之由。《夏書》曰：『皋陶邁種德，德乃降。』姑務修德 注 以待時乎。」
秋，師還。 還爲善詞。因滅同姓，故託之師老，與《公羊》同。
秋，師還，君子是以善魯莊公。 或以「君子曰」爲劉歆所加，考《國語》亦多言「君子曰」，知爲左氏原文。
冬，十有一月，癸未，齊無知弑其君諸兒。 《穀梁》：「大夫弑其君，以國氏者，嫌也，弑而代之也。」
僖公之母弟曰夷仲年， 即來聘之弟年。 生公孫無知，有寵于僖公，衣服禮秩如適，襄公絀之。二人因之以作亂。遂入，殺孟陽于牀，曰：「非君也，不類。」見公足于户下，遂弑之，而立無知。初，襄公立，無常，鮑叔牙曰：「君使民慢，亂將作矣。」奉公子小白出奔莒。亂作，管夷吾、召忽奉公子糾來奔。
九年，春，齊人殺無知。 已立矣。稱殺者，討賊，不與爲君辭，與衛人殺州吁同例。
春，雍廪殺無知。 本雍氏。以私怨殺稱人，討賊，故爲衆辭。
公及齊大夫盟于蔇。 公與齊大夫盟不諱者，齊無君也。○大夫不名例，大國齊宋、小國曹有之。大國大夫尊同卿，不名；小國大夫以爲士，故不名。
公及齊大夫盟于蔇，齊無君也。 《傳》諱公與大夫盟，使若衆者。然大夫不名，亦以無君故。
夏，公伐齊，納公子糾。 二《傳》無「子」字。糾，公子，不稱公子，君前臣名也。
齊小白入于齊。 入，篡詞。氏國者，當國。
夏，公伐齊，納子糾，桓公自莒先入。
秋，七月，丁酉，葬齊襄公。 九月而葬者，賊討乃書葬也。
八月，庚申，及齊師戰于乾時。我師 注 敗績。 《公羊》以不言敗爲與公，《穀梁》以不言敗爲惡内，美惡相反，各言一説。
秋，師及 不言「及之」者，爲内諱也。 齊師戰于乾時，我師敗績。 内不言敗，言戰則敗。恐其文不顯，故特一見以明之。 公喪戎路，傳乘而歸。
九月， 齊人取子糾，殺之。 言取，内辭也。脅我，使我殺之，我方納，不可言殺，故託之齊取。子者，貴也，宜其爲君也。
鮑叔帥師來言曰：「子糾，親也，請君討之；管、召，讐也，請受而甘心焉。」乃殺子糾于生竇。 事與《經》不同，乃見《經》義。
冬，浚洙。 洙，水名。浚，深也。本爲司空平水土之政，因有兵事，兼以防齊耳。
十年，春，王正月，公敗齊師于長勺。 内勝也，内不言戰，故直敗之而已。○據《傳》言，公將戰，齊人三鼓，則齊已陳矣。直言敗爲内外例，杜據未陳爲説，非是。
二月，公侵宋。 不至者，惡事不至也。
三月， 宋人遷宿。 遷者，滅也。不言滅而言遷者，以其地屬他國而不統之也。禮，二伯、王後皆不統國，故特見遷以明之，此《經》例也。
夏，六月，齊師、宋師次于郎。 不言伐者，宋于我無伐文。如齊當言鄙，此已深入，故諱之爲「次」。 公敗宋師于乘丘。
夏，六月，齊師、宋師次于郎。公子偃曰：「宋師不整，可敗也。宋敗，齊必還。請擊之。」公弗許。自雩門竊出，蒙皋比而先犯之，大敗宋師于乘丘。齊師乃還。
秋，九月，荆敗蔡師于莘，以蔡侯獻舞歸。 荆與梁、徐皆爲州舉，不言揚者，因間于徐而略之也。○《經》以前見青、豫二州國，至此乃言南服荆、徐，爲三世例。
秋，九月，楚 《傳》言「楚」，《經》言「荆」，所以爲州舉。 敗蔡師于莘，以蔡侯獻舞歸。 禮，諸侯不生名，凡伯以歸亦不名，蔡侯名者，絶其爲人所獲，恥辱太甚。然不言「獲」者，不與夷狄獲中國也。
冬，十月，齊師滅譚，譚子奔莒。 「奔」當言「出」，不言出者，國已滅矣。
冬，齊師滅譚，譚無禮也。譚子 諸侯失地名。譚已滅，譚子何爲不名？滅已明，故不名。 奔莒，同盟故也。 《傳例》同盟例名，不名者，微國也。
十有一年，春，王正月。
夏，五月，戊寅，公敗宋師于 。 ，紀所遷之邑。不致者，惡事也。
夏，宋爲乘丘之役故，侵我。公禦之。宋師未陳而薄之，敗諸 。 「未陳」即不敢爲敵之辭。二《傳》説内不言戰，言戰則敗，因内諱敗，故以言戰，爲内敗之正例。凡内敗外，故不言戰，直敗之而已，如未陳者然，所以尊内。凡大夷敗小夷亦不言戰。 凡師， 通例，在内外例外。 敵未陳曰「敗某師」， 兩外相敗，未陳，不言戰。 皆陳曰「戰」， 兩軍約期戰。 大崩曰「敗績」， 敗之甚。 得雋 「雋」當作「獲」。《釋例》有得獲門，詳《五十凡考》。 曰「克」， 《尚書》「克商」， 《經》只一見「克段」。 覆而敗之曰 「取某師」， 取，易辭。 京師敗曰「王師敗績于某」。 尊王，不使諸侯得加之，爲自敗之辭。
秋，宋大水。 《春秋》記外災，著尊卑之等差。二《傳》外災不書，如夷狄及卒正以下，無論及我不及我皆不得書。宋大國，又王後，故較諸國尤詳，五記災，三記異。
秋，宋大水，公使弔焉。 記災爲大國禮待，非因有使乃書。《傳》因《經》書災記弔災，師説耳。杜説誤。
冬，王姬歸于齊。 此齊桓娶爲夫人。《春秋》見者不再見，此何以再見？非仇讎、非在喪，元年爲變，此乃爲正者。過我也，過我即主婚之義。○二《傳》皆云：「志者，過我也。」過我即主婚之義。
冬，齊侯來逆共姬。 言歸，有逆可知。此無所避。不書來逆者，譏使卿，不親迎，故王姬有專行之辭。○經不字者，王姬尊，不同内女以伯仲見。
十有二年，春，王三月，紀叔姬歸于酅。 叔姬者，伯姬之娣也。不書者，隱之。《穀梁》：國而曰歸，此邑，言歸者，喜其得所也。○酅，紀季之邑。禮，婦人無主，歸于夫家昆弟，所以伸叔姬之志。
夏，四月。
秋，八月，甲午，宋萬弑其君捷，及其大夫仇牧。 弑事惟大國言「及」，及，累也，以尊及卑也。累數則臣亦得蒙弑名者，所以明殉君之例。
秋，宋萬弑閔公于蒙澤。遇仇牧于門，批而殺之。遇太宰督于東宫之西，又殺之。立子游，群公子奔蕭。公子御説奔亳，南宫牛、猛獲帥師圍亳。
冬，十月，宋萬出奔陳。 言奔，故月。譏失賊也。賊不討，不書葬，失德也。
冬，十月，蕭叔大心及戴、武、宣、穆、莊之族以曹師伐之。殺南宫牛于師， 戰將，故死于陳。 殺子游于宋， 已立爲君，故殺之于都， 立桓公。 討賊立君，義也。 猛獲奔衛；南宫萬 不氏南宫，微者不氏。 奔陳， 如今國事犯。 以乘車輦其母，一日而至。宋人請猛獲于衛，衛人欲勿與。 如外國保護國事犯。 石祁子曰：「不可。 此《春秋》大義，託之時人。 天下之惡一也， 以嚴討賊之義，無此疆爾界。書奔，明亦爲當時所討。 惡于宋而保于我，保之何補？ 《尚書》「逋逃藪」。 得一夫而失一國，與惡而棄好，非謀也。」 言此所以孤亂黨。 衛人歸之。亦請南宫萬于陳， 《傳》曰：有無父之國則可，既爲賊子，人人得誅，《春秋》有許鄰國代討之義。書奔，不終其事，明當如猛獸狾犬見絶于陳。 以賂。陳人使婦人飲之酒，而以犀革 此蠻野之法，雖聖門高弟亦不免此，足見當時程度。 裹之。比及宋，手足皆見。宋人皆醢之。
十有三年，春，齊侯、宋人、陳人、蔡人、邾人會于北杏。 《穀梁》云：「是齊侯、宋公也，其曰人何？始疑之。」因下有伐宋事，此時桓尚未伯，至柯以後信著，乃以伯許之。○西人結密約、改舊章，與《春秋》之盟會相同。
春，會于北杏，以平宋亂。 上年弑君之亂。
夏， 六月，齊人滅遂。 遂者，兖州國。此齊侯也，因其滅，故以「人」貶之。
遂人不至。 此先師屬辭推例之説。 夏，齊人滅遂而戍之。 爲下殲于遂張本。
秋，七月。
冬，公會齊侯，盟于柯。 晉文伐原示信，不書者，惡文也；桓公一匡九合本起于柯，其盟不日者，信之也。
盟于柯， 二《傳》有曹沬盟事，其文不見《左氏》。師説甚多，《傳》不言，略之也。 始及齊平也。 齊桓之信始著，魯國之怨始平。○平者，如今之立和約也。
十有四年，春，齊人、陳人、曹人伐宋。 本齊侯也，因伐宋、疑之，故稱「人」。
宋人背北杏之會。 會時有條約，如葵丘盟辭，宋背約。 十四年，春，諸侯伐宋。 如海外聯軍。
夏，單伯會伐宋。 單伯者，監也。桓公初伯，收監者之權反之天子，此二伯之大義也。以下不言王臣會伐諸侯矣。
齊請師于周 注 ， 大伯代 注 天子征伐，如司馬掌九伐，故請師。 單伯會之。 元年送王姬，二《傳》作「逆」，以單伯從内大夫例故也。又方伯如卿，監大夫專司方伯公事，故齊師請于周。周可，命單伯帥往會。○單伯不列序而言會者，後會也。 取成于宋而還。 取成之「成」與齊平之「平」相同，故《穀梁》曰：「會，事之成也。」
秋，七月，荆入蔡。 荆再見皆爲蔡事。《春秋》所以夷蔡者，以夷狄治夷狄也。
楚子以蔡侯滅息， 滅息不書者，方治中國，故略于南方。 遂伐蔡。秋，七月，楚入蔡。 《經》言荆不言楚者，州舉之也。因春秋初江淮以南無名國，與今赤道以南無名國亦以州舉相同。
冬，單伯會齊侯、宋公、衛侯、鄭伯于鄄。 《穀梁》：「復同會也。」桓伯始于北杏，至此而再，故曰「復同會」。再見監者，爲王事也。
冬，會于鄄。 《經》書王人，尹子、劉子于諸侯先，爲王會諸侯、單伯從内臣例。叙在會上，明爲魯監。因請命于周，亦如王人。 宋服故也。 宋未服，故伐之；已服，故爲此會以定條約。
十有五年春，齊侯、宋公、陳侯、衛侯、鄭伯會于鄄。 桓之大會至此而三，且以同會起同盟也。
十五年，春，復會焉。 與《穀梁》「復同會」相同。 齊始霸也。 此三大會爲桓會之始。《傳》云命齊桓爲卿士。霸即伯。
夏，夫人姜氏如齊。
秋，宋人、齊人、邾人伐郳。 宋叙齊上，尊卑之序，無所嫌也。邾新爲卒正，故末序之。
諸侯爲宋伐郳。 《經》言「人」者，因伐小國，故微之。
鄭人侵宋。 此時桓伯未盛，故二國同會于鄄，而有侵伐事。
鄭人間之而侵宋。 爲下伐張本。
冬，十月。
十有六年。 此年《傳》有晉武公伐夷、殺夷詭諸，周公忌父出奔虢事。夷爲下夷伯傳。
春，王正月。
夏，宋人、齊人、衛人伐鄭。
諸侯伐鄭，宋故也。 討伐宋也。鄭至此從齊，故荆又伐鄭。
秋，荆伐鄭。 鄭受楚禍甚烈，《經》多諱之者，不以夷狄治中國也。
鄭伯自櫟入，緩告于楚。 以緩告爲不禮，《傳》所言赴告緩期皆同此例。借緩急以見意，非實據赴告。 秋，楚伐鄭及櫟， 《經》不書，略之。 爲不禮故也。 有輕楚之心，故緩告。
冬，十有二月，會齊侯、宋公、陳侯、衛侯、鄭伯、許男、滑伯、滕子，同盟于幽。 《穀梁》：「同者，同尊周也。」中國皆在之辭也。許男、曹伯、滕子皆卒正也，何以異稱？《春秋》伯、子、男一也。滑不叙，叙者一見例。○《經》共十二同盟，始此，終于昭，齊四、晉八，故同盟爲伯辭。
同盟于幽，鄭成也。 《穀》以爲同尊周。時楚争鄭，鄭服則伯成。
邾子克卒。 曰「子」，進之也。孰進之？《春秋》進之也。與吴楚同稱子者，貴賤不嫌同號也。
十有七年，春，齊人執鄭詹。 《穀梁》：「以人執，與之辭也。」詹，微者，不志，以逃來志之也。○執君以稱爵，爲伯討；執臣以稱人，爲衆辭。
鄭不朝也。 謂貳于楚。惟大國言執，齊、晉、宋、楚是也。
夏，齊人殲于遂。 此以自殲爲文者，與鄭棄其師、梁亡相同。可見遂已亡而猶存也。○海外亡國圖恢復之事。
夏，遂因氏、頜氏、工婁氏、須遂氏饗齊戍，醉 注 而殺之，齊人殲焉。 遂亡已久，志遂人之殲，在遂爲許之；在齊，譏其輕敵以自敗。○國亡矣，人民能報仇，《春秋》許之。
秋，鄭詹自齊逃來。 佞人逃來不志，志者，譏内受罪人也。○此如海外滅國殖民，受者思恢復，不堪壓制故也。
冬，多麋。 魯舊無麋，今有而且多，故異之。○此動物學，麋有所宜地，則不爲異。
十有八年， 有虢公、晉侯、鄭伯使原莊公逆王后于陳。陳嬀歸于京師，實惠后。 春，王三月，日有食之。 《穀梁》：不言日與朔者，夜食也。夜食在地不可見，故不言日與朔。○記日食以正曆法，所以改太陽曆之誤。
夏，公追戎于濟西。 戎者，曹也。何以知爲曹？因其地濟西。《春秋》不言魯曹侵伐，諱其事，故以追言之。
不言其來， 言追知有來。 諱之也。 《穀梁》：「不使戎邇于我。」其來故不書。
秋，有 。 一有一亡曰有。有者，不常有之辭也。○動物土宜學，以明各地動物之有遷變。
爲災也。
冬，十月。
十有九年，春，王正月。
夏，四月。
秋，公子結媵陳人之婦于鄄。 或曰此媵陳嬀歸于京師，異姓而媵，如齊媵宋共姬。《公羊》：「諸侯一娶九女。」如衛、晉同姓之國來媵是也。○一國媵三女，三國媵九女，合大國爲十二女，宋用王禮，故亦有異姓之媵。
遂及齊侯、宋公盟。 大夫無遂事，此言遂者，因有可以安社稷、利國家者，則專之可也。
夫人姜氏如莒。
冬，齊人、宋人、陳人伐我西鄙。 宋、陳不言「伐我」，言鄙者，從齊言之。齊在西北，莒在東，邾在南。
二十年，春，王二月，夫人姜氏如莒。
夏，齊大災。 二伯乃記災，晉何以不記？西伯也。
秋，七月。
冬，齊人伐戎。 《穀梁》作「伐我」，爲齊桓諱也。去年伐我不諱，今有大災而又伐戎，甚之也。
二十有一年， 《傳》王臣有原伯，爲原仲起例，昭十二年又有原伯、原公。 春，王正月。
夏，五月，辛酉，鄭伯突卒。 鄭稱伯，從天子大夫之例，與小國稱伯不嫌。
五月，鄭厲公卒。
秋，七月，戊戌，夫人姜氏薨。 夫人薨不地，不地爲正，地爲變。與夷薨相起。
冬，十有二月，葬鄭厲公。 七月而葬，緩也。
二十有二年，春，王正月，肆大眚。 《穀梁》：「眚，災也。」災眚謂過失之罪，大眚，過犯之大者耳，書此以杜後世輕赦之風也。○舊以《左傳》詳事，凡可疑事多缺，足見舊説 注 之非。
癸丑，葬我小君文姜。 小君者，非君也，以其爲公配也。不言桓夫人者，元年夫人入齊，此如别一夫人者然。○葬稱謚，明夫人有專謚。
陳人殺其公子御寇。 世子于父世見，公子于父世不見，見者，明爲太子，非公子也。
春，陳人殺其太子御寇。 《世家》同爲世子。
夏，五月。 首時以五月者，明十二月旋相爲本之義，如比月書日食。
秋，七月，丙申，及齊高傒盟 注 于防。 大國大夫尊與公逼，故盟不出公，此《春秋》所以别嫌也。○在内故不至。
冬，公如齊納幣。 納幣當使大夫，親納幣，非禮也。諱與齊女淫也，故目親納幣。納幣、親迎皆《春秋》制。○納幣爲《禮經》新制，何言與齊女淫？當時如鄫季姬皆自由結昏，《經》撥亂，乃制納幣之禮，所以遠恥。蓋納幣即所以撥自由之亂。
二十有三年，春，公至自齊。 桓會不致，此如桓。國致者，危公淫也。
祭叔來聘。 祭氏見三監者，伯、仲、叔皆是也。王臣稱祭公，必以同氏言者，起爲天子監。今言來聘，是爲監而兼爲天子行也。不言使，不得奉使也。
夏，公如齊觀社。
公如齊 三如齊皆繫事者，忘仇事齊，惡之深也。 觀社， 《墨子》有齊社事。 非禮也。 觀者，非常之辭，與齊女淫不可言，故託之觀社耳。 曹劌諫 二《傳》皆直斷，本《傳》託之曹劌。 曰：「不可。夫禮，所以整民也， 如《禮經》所以撥亂之具，或以爲無用。 故會 《經》書諸會。 以訓上下 尊卑。 之則， 如今外交史。 制財用之節， 贄、幣、賦、貢之類。 朝 《經》之諸朝。 以正班爵之義， 今外國班次以到先後爲序，此改良者。 帥長幼之序， 爵同以年。《穀梁》曰年同。 征伐 《經》書兵戰。 以討其不然。諸侯有王， 朝覲。 王有巡守，以大習之。 《經》書其事，所以爲後法。 非是， 會、朝、征伐、巡守之外。 君不舉矣。 《周禮》所無。 君舉必書， 史例如此，非指《經》例言之。 書而不法，後嗣何觀？」 僖二十七年《傳》；「以臣召君，不可以訓，故書曰：『天王狩于河陽。』」
公至自齊。 時致，正也。莊世以下，例往來皆月，危之甚。
荆人來聘。 荆三見直稱「荆」，此爲善事，乃稱「人」，入僖世則稱「楚」。今言來聘，起公貳于楚。
公及齊侯遇于穀。 穀，内地。本齊侯至魯，不言來言遇者，尊卑之義也。
蕭叔朝公。 蕭，宋封附庸也。稱「叔」，知三十里之字者也。朝在外不言來，外朝，《春秋》所不許也。
秋，丹桓宫楹。
丹桓宫之楹。 禮，諸侯不丹。見魯刻桷丹楹，以夸夫人，故書以譏之。
冬，十有一月，曹伯射姑卒。 初卒已日，見其爲侯也，此不日者，降從小國例。《春秋》惟内方伯卒例日，餘皆以日月爲升降也。
十有二月，甲辰，公會齊侯，盟于扈。 扈，晉邑。盟于扈，則晉自在也，不言晉者，晉未伯也。桓盟不日，日者，公貳心于晉，以危之也。
二十有四年，春，王三月，刻桓宫桷。
春，刻桓宫桷，皆非禮也。 丹楹刻桷，皆僭天子，故曰非禮。 御孫諫曰：「臣聞之：儉， 守臣節。 德之共也；侈， 即僭天子。 惡之大也。 僭天子不可言。 先君有共德，而君納諸大惡， 無乃不可乎！」
葬曹莊公。 小國之首，九卒皆葬，特筆以起爲卒正之長也。諸侯于其國内稱公，不論大國小國，從臣子辭也。
夏，公如齊逆女。 公如齊三繫事，以下不繫。納幣、觀社、逆女，三事皆非禮，所以詳女禍也。
秋，公至自齊。 公娶仇國淫女，不正其親迎也。不正而先致之，義不外公，故不使與姜氏同入。
八月，丁丑，夫人姜氏入。
秋，哀姜至。 夫人與公本同至，而一言至，一言入。入者，内拒之辭，内不可拒公，故别書「入」。
戊寅，大夫宗婦覿，用幣， 宗婦者，大夫之妻也。用幣是男女無别，明大夫雖男，見夫人亦當以女贄，不當用幣。
公使宗婦 宗婦即世婦，三夫人、九嬪、二十七世婦、八十一御妻，即外命婦百二十官之妻。 覿，用幣，非禮也。 當時男女無别，《經》乃立此，表坊所以譏之。 御孫曰： 以師説託之時人。 「男贄，大者玉 《周禮》五玉。 帛， 諸侯之贄，孤執皮幣是也。 小者禽鳥， 《周禮》五禽。 以章物也。 各象其德。 女贄不過榛、栗、棗、脩， 《穀梁》：「男贄：羔、雁、雉、腒，女贄：棗、栗、腶 注 脩。」《公羊》：「婦贄棗栗云乎哉？腶 注 脩云乎哉？」 以告虔也。今男女同贄，是無别也。 此宗婦用幣固屬非禮，且明大夫見夫人亦當用女贄，不能以男用幣也。 男女之别，國之大節也， 今海外無别，《經》言此撥其亂。 而由夫人亂之，無乃不可乎！」 以起下弑逆延及二代。男女之事，累生欲弑，延及國家，欲保國延奪，故立此制。
大水。
冬，戎侵曹。 《春秋》善事目諸侯，惡事則戎狄。如十八年公追戎于濟西，戎，曹也。今戎侵曹，戎，魯也。《經》魯與曹實有侵伐之事，而不言者，諱之也。
曹羈出奔陳。 《公羊》：「曹無大夫，其曰曹羈，賢也。」
赤歸于曹。 《公羊》：「曹無赤者，蓋郭公也。」因其名，故以爲失地之君。本《傳》杜解以赤爲曹僖公，未確。
郭公。
二十有五年，春，陳侯使女叔來聘。 女叔者，天子之大夫，爲監于方伯者。陳見二監，女叔、原仲是也。
陳女叔來聘，始結陳好也。 方伯惟陳言聘最早，明陳初從中國也。 嘉之， 謂王臣尊于陳之大夫。 故不名。 《穀梁》：「天子之命大夫。」按陳大夫無不名者。
夏，五月，癸丑，衛侯朔卒。 不書葬者，絶也。前出入皆名，其惡已見。
六月，辛未，朔，日有食之。鼓，用牲于社。 《穀梁》：「言日言朔，食正朔也」，「鼓，禮也；用牲，非禮也」。○西説以救日爲大愚，不知此敬天之主義。既主天，有大變，不得不改常。此屬天學，固非今日程度所知。
非常也。 言鼓牲多在六月，譏之。 惟正月之朔， 舊以正月爲正陽之月。 慝未作，日有食之，于是乎用幣于社，伐鼓于朝。 出文十六年《傳》文。
伯姬歸于杞。 伯姬稱「伯」，明有媵從也。不言逆者，無所見也。
秋，大水。鼓，用牲于社、于門。 《公羊》：「于社，禮也；于門，非禮也。」大水與日食皆爲陰盛，故可言「鼓」，不可言「鼓牲」。鼓牲，故必言用以别之。
亦非常也。凡天災，有幣，無牲， 或據《雲漢》以爲有牲。 非日月之眚，不鼓。 謂鼓于朝。此大水，鼓以動衆。
冬，公子友如陳。 此内臣書「如」之始。陳不言如，因公子友乃言如，如陳，正也。如陳爲正，可見如陳葬原仲之爲變也。
二十有六年，春，公伐戎。 戎者，曹也。不言曹者，諱伐同姓也。自此以後，不託于戎，託于狄矣。
夏，公至自伐戎。 《公羊》：「得意致會，不得意致伐。」因伐同姓故也。
曹殺其大夫。 列國卿爲大夫，惟方伯爲正稱。宋尊則爲卿，曹卑則爲士，故宋、曹殺大夫不名，其餘方伯大夫無不名者。稱國以殺，殺無罪。羈奔，又殺大夫，《春秋》所以狄曹也。
秋，公會宋人、齊人伐徐。 荆、徐、梁，《春秋》三舉州。荆州舉而國楚，徐州舉何以不國？蓋徐州即蔡之國。伐之不主齊者，治夷狄先自楚也。
冬，十有二月，癸亥，朔，日有食之。
二十有七年，春，公會杞伯姬于洮。 婦人無外事。内言夫人會齊侯，外言公會杞伯姬，互見，交譏之。
春，公會杞伯姬于洮， 夫人會齊侯與此成反對。 非事也。 即民事之事，所以譏公。 天子非展 「展」當爲民字之誤，《論語》務民之義。 義不巡守， 詳《白虎通》。 諸侯非民事不舉， 《傳》之言舉不舉據禮而言。《經》例應書，以爲應舉， 《經》所不書，以爲不舉，非偶爾勤惰。 卿非君命不越竟。 《經》言「如」爲君命，不言「如」爲私行。
夏，六月，公會齊侯、宋公、陳侯、鄭伯，同盟于幽。 齊一匡，言同者，天下諸侯皆在；晉分伯，言同指北方諸侯。同盟始此。至桓爲二伯，前猶有疑，至此内外皆從，不復疑也。昭十三年止，爲有伯之世。○齊同盟爲尊周，天下諸侯皆在；晉同盟爲外楚，北方諸侯同在之辭。
夏，同盟于幽，陳、鄭服也。 内得魯，外得宋，陳、鄭至此亦服。《穀梁》曰「得衆」，是也。
秋，公子友如陳，葬原仲。 《穀梁》：如者，諱出奔也。《公羊》：辟内難也。陳不言聘不言如，因女叔乃言聘，此因原仲乃言如，女叔、原仲皆監也。
非禮也。 不卒而葬，明非禮 注 。 原仲， 《傳》有原公、原伯，爲王臣，則此爲監可知。 季友之舊也。 《公羊》「夷伯」傳之「季氏之孚也」，與此同義。○如朋友臨喪之事，故曰「通乎季子之私行」也。
冬，杞伯姬來。 不繫事，歸甯正例。○「七出」之説，後儒頗不以爲然，不知君子絶交不出惡聲，有簠簋不飭之意，故不宜有大惡大害之可言。立此七名，亦使出婦可嫁耳。
歸甯也。 《詩》「歸甯父母」，與此異義。○《尚書》：「其歸，視爾師、甯爾邦。」《儀禮》「歸甯乃邦」，非婦人辭。 凡諸侯之女 謂内女。 歸甯曰來， 直來曰來。 出曰來歸， 絶于夫族，以母家爲家。 夫人歸甯曰如某， 如姜氏如齊。 出曰歸于某。 哀姜大歸于齊。
莒慶來逆叔姬。 莒無大夫，言莒慶者，接内也。逆當言「女」，不言女，不與夫婦之稱也。
杞伯來朝。 卒正事方伯有朝禮。莊世一書朝，譏朝也。杞伯與伯姬同來，非禮，故譏之。
公會齊侯于城濮。 會城濮者，謀伐衛也，故下年春即有伐衛之文。
二十有八年，春，王三月，甲寅，齊人伐衛。衛人及齊人戰，衛人敗績。 及者，有大小主客之分，此衛以主及客也。去年盟幽，衛不至，故伐之。何以不言師敗績？入衛不可不入齊，如二國皆微者之事，爲齊桓諱也。
春，齊侯伐衛，戰，敗衛師。數之以王命，取賂而還。
夏，四月，丁未 注 ，邾子瑣卒。 邾，小國也， 《春秋》進之爲卒正。日者，初稱子，明不嫌也。
秋，荆伐鄭。 荆始見稱荆，繼見稱荆人，今又稱荆，仍爲州舉。因伐爲惡事而狄之也。
秋，子元以車六百乘伐鄭。
公會齊人、宋人救鄭。 善救鄭也，救者善，則伐者不善。人者，功淺不足録也。
諸侯救鄭，楚師夜遁。鄭人將奔桐丘，諜告曰「楚幕有烏」，乃止。
冬， 築郿。 二《傳》作「微」。《穀梁》以爲虞利，與《傳》小異。《傳》先叙饑而後言築，《經》先築，諱以凶年造邑也。
築郿，非都也。凡邑有宗廟先君之主曰都，無曰邑。邑曰築，都曰城。
大無麥禾。 一災不書，于無禾始追録無麥。大者，有顧之辭也。
臧孫辰告糴于齊。 大夫行不言如，則是私行也。因其一年不熟即來告請，故諱之如私行者然。
冬，饑。臧孫辰告糴于齊，禮也。 桓盟「無遏糴」，本傳專言告糴爲古制，故曰「禮也」。
二十有九年，春，新延廄。 延廄者，路馬之廄，名延也。言新，知有舊在。不言作，非新造可知。
春，新作延廄，書不時也。 修舊雖不譏，特不可與告糴并見，故曰不時。 凡馬，日中而出，日中而入。
夏，鄭人侵許。 鄭侵伐許亟矣，故稱人以貶之。
夏，鄭人侵許。凡師，有鐘鼓曰伐，無曰侵，輕曰襲。
秋，有蜚。 《周禮》五土動物各異。蜚非中國所有，有則關夫氣候，所以記物變，即西人之「物産學」也。
秋，有蜚，爲災也。 《公羊》「記異」，與傳小異。 凡物不爲災不書。
冬，十有二月，紀叔姬卒。 不日，紀亡已，且與葬日相起。
城諸及防。 以大及小曰及。城亦有大小也。
書，時也。凡土功，龍見而畢務，戒事也。火見而致用，水昏正而栽， 日至而畢。
三十年，春，王正月。
夏，次于成。 次，止也，有畏也，欲救鄣而不能也。
秋，七月，齊人降鄣。 鄣，紀之遺邑也，本桓之不言取而言降，諱也。
八月，癸亥，葬紀叔姬。 月卒、日葬，不葬者也。不言齊侯，葬有喪主也。
九月，庚午，朔， 日有食之。鼓，用牲于社。
冬，公及齊侯遇于魯濟。 遇者，志相得也。齊約公伐山戎，公不從，故託爲相得之辭。
冬，遇于魯濟， 濟，水名，流經數國。曰魯者，别名之，故《經》無同名之地邑。 謀山戎也，以其病燕故也。
齊人伐山戎。 不言齊侯，愛齊侯，不使近戎。言人非貶，《春秋》所以無達例也。
三十有一年，春，築臺于郎。 魯有三臺。僭天子，不可言，故分爲三，以辟僭天子也。
夏，四月，薛伯卒。 不名者，卒正之末也。不名起不卒，昭世乃名，乃正卒。
築臺于薛。 薛、秦皆内地也，因與薛、秦同音。使若薛、秦别築二臺，則魯僅有二臺矣。
六月，齊侯來獻戎捷。 戎捷者，山戎之所捷也。此言戎者，别種，與山戎不同。
非禮也。 言來者，内齊侯也。《穀梁》：「軍得曰捷，戎，菽也。」 凡諸侯有四夷之功，則獻于王，王以警于夷。中國則否，諸侯不相遺俘。
秋，築臺于秦。 春夏秋三時接續興造，因徭役罷盡民力，《春秋》所惡。
冬，不雨。 雨之多寡視其地之肥瘠。皇帝平天下，膏雨各得其平，故不雨。記異以明造化。
三十有二年，春，城小穀。 小穀者，非穀也。諸侯城之，以封管仲。不言封，不與專地也。
春，城小穀，爲管仲也。 劉向《七略·管子序》録有此説，城之以爲管仲邑，書之，見褒賢也。
夏，宋公、齊侯遇于梁丘。 遇禮近者爲主，外相得曰「梁丘」，内相得曰「魯濟」。外遇三，止于此。
齊侯爲楚伐鄭之故，請會于諸侯。 此有盟地。 宋公請先見于齊侯，夏，遇于梁丘。
秋，七月，癸巳，公子牙卒。 叔牙謀弑，季子討之，不曰刺者，諱之。莊不卒大夫，卒不日，日如正卒者，爲季子諱也。
公疾，問後于叔牙，對曰：「慶父才。」問于季友，對曰：「臣以死奉般。」公曰：「鄉者牙曰『慶父材』。」成季使以君命命僖叔，待于鍼巫氏，使鍼季酖之。曰：「飲此，則有後于魯國，不然，死且無後。」飲之。歸，及逵泉 所謂將則必誅。 而卒。立叔孫氏。
八月，癸亥，公薨于路寢。 路寢者，正寢也。男子不絶于婦人之手，以齊終也。
子般即位，次于黨氏。 除般、閔，弑皆于外，不地，亦所以正之。
冬，十月，己未，子般卒。 不葬者，未踰年之君也。未成君，則不如閔。
冬， 十月，己未， 二《傳》作「乙未」。 共仲使圉人犖賊子般于黨氏。成季奔陳。 二《傳》以如陳葬原仲爲奔陳，本《傳》言奔陳于此，明有二次。 立閔公。 詳《世家》。
公子慶父如齊。 慶父弑子般而言如齊，外之于齊，討賊之義也。不言奔者，爲下再奔地。此奔則罪已明，再入爲亂，則齊桓之縱逆可知已。○齊爲逋逃藪，故《公羊》以爲吾慶父。
狄伐邢。 《春秋》單言戎言狄者，非真戎狄也。此狄爲晉，因近邢而知之。晉初託戎，今又託狄，不惟爲齊桓諱，且晉方爲二伯，故亦諱之。
注 　陳莊公：原作「陳桓公」，據《左傳·莊公二年》改。
注 　崩：原作「葬」，據《穀梁傳》莊公三年改。
注 　害：原脱，據《左傳》補。
注 　德：原脱，據《左傳》補。
注 　師：原作「時」，據《左傳》經文改。
注 　于周：原脱，據《左傳》補。
注 　代：原作「伐」，據《左傳》改。
注 　醉：原脱，據《左傳》補。
注 　説：原作「誤」，據文意改。
注 　盟：原作「明」，據《左傳》經文改。
注 　腶：原作「鍛」，據《穀梁傳》改。
注 　腶：原作「鍛」，據《公羊傳》改。
注 　禮：原作「葬」，據文意改。
注 　丁未：原作「丁卯」，據《左傳》莊公二十八年經文改。

[book_title]春秋左氏古經説義疏卷四
閔公 《藝文志》：《公》、《穀》十一卷，《古經》則十二卷，蓋分閔公爲一卷，故爲十二。
元年，春，王正月。
不書即位，亂故也。 繼弑君不言即位，正也。此時弑賊未討，先君未葬，其國有亂可知。
齊人救邢。 救，善事。人者，因齊桓不早救，待其敗而救之也。
狄人伐邢，齊人救邢。
夏，六月，辛酉，葬我君莊公。 過時乃葬，故也。
夏，六月，葬莊公。亂故， 緩期以明有亂。 是以緩。 《經》緩書之耳。
秋，八月，公及齊侯盟于落姑。 二《傳》皆以爲謀納季子。公與齊盟，是公之立由于齊，可見般之弑亦由于齊，託爲盟者，爲齊侯諱也。
請復季友也。 慶父專政，必無謀納季子之事，此特就《經》書盟之意言之。
季子來歸。 季子以内難奔陳，前奔不言出，再奔則反。以「來歸」言之，爲齊桓諱也。
季子 稱字稱子，貴之。 來歸， 如内女大歸之辭。 嘉之也。 二《傳》「喜之」。據來歸言，《傳》言「嘉之」，指稱季子言。
冬，齊仲孫來。 此齊仲孫湫也，因其來，知爲外臣。不繫事，不名，《經》若以内仲孫之文言之。
齊仲孫湫 無知亦氏仲孫，此非其子孫。 來省難， 因魯亂而來。 書曰 凡言「書曰」 注 ，爲特别例。 「仲孫」， 不名。大國大夫可不名，但稱孫，如宋之華孫。○二《傳》以仲孫爲慶父，特推例之説耳。本《傳》齊有仲孫之難，是齊仲年之後爲仲孫，使爲慶父，則不當繫齊，知本《傳》之説爲實。 亦嘉之也。 「嘉」與「加等」之「加」同，即二《傳》褒進例。
二年，春，王正月，齊人遷陽。 陽，兖州國也。遷，滅也。稱「人」，微也。不言「滅」，爲桓公諱也。○昭世納北燕伯于陽，或以爲即此陽。
夏，五月，乙酉，吉禘于莊公。 禘，四時祭名。當時人尚質，不行三年喪，《經》多主期，亦如今引進泰西，用夏變夷。言吉者，未可以吉也。○《經説》藉夏、殷、周爲三世，符號由質而文，正經則爲準則。郁郁乎文，不能並見亂世昇平之故。《春秋》亦主三年，凡《墨子》夏、殷之别，則見説不見經，如《白虎通》質家三等，故《春秋》亦可曰改質從文。
夏，吉禘于莊公，速也。 當時不言喪服，亦如今西人，《春秋》乃引進之，但爲質家，《傳》據《禮經》主説，則從周尚文之義。○周喪多以期爲斷，鄒、魯先君皆不行三年，《墨子》尤力攻三年爲儒者私造僞禮，爲從先進從質。《經》言吉禘，是未至三年，曰速以譏之，此爲從周説。
秋，八月，辛丑，公薨。
秋，八月，辛丑，共仲使卜齮賊公于武闈。 閔公既立，慶父與哀姜淫益甚，慶父欲自立，又弑閔公。不地，故也。賊已討，不葬者，不討母以葬子。
九月，夫人姜氏孫于邾。
閔公之死也，哀姜與知之，故孫于邾。 文姜以妻弑夫，罪重得討，又實未討，故桓書葬，以成其討。哀姜實討而罪輕于文，故不加葬。以此之不討葬起前之討葬也。然孫亦討葬辭也。 齊人取而殺之于夷，以其尸歸，僖公請而葬之。 此《傳》後《經》舉事，以終其事。此《傳》分年，故時有差誤。
公子慶父出奔莒。 出奔例日，有罪不日。言出者，絶之也，慶父不復見矣。
共仲奔莒。 公與夫人言「孫」，大夫言「出」、「奔」，尊卑異辭。
冬，齊高子來盟。 《傳》「有天子之守國高在」。不名，與仲孫同，謂如漢之守相，亦嘉之。宋有華孫、子哀，齊有仲孫、高子。○《春秋》惟齊大夫稱子，與尹子、單子同，明大國大夫視天子之卿。
十有二月，狄入衛。 據《傳》滅也。不言滅而言入，辟下封國也。狄，晉也，何以知之？因荀寅入于朝歌以叛知之。《春秋》書事時詭其實，不言晉者，晉爲二伯，不可滅人國，故諱也。
冬，十二月，狄人伐衛， 晉師多有狄在。惡事，目外辭。 衛師敗績，遂滅衛。 記實事。
鄭棄其師。 鄭者，狄之也。鄭伯棄一人而兼棄其師，故有夷狄不君之辭。《穀梁傳》：「梁亡、鄭棄其師，我無加損焉，正名而已。」
注 　曰：原作「向」，據文意改。

[book_title]春秋左氏古經説義疏卷五
僖公
元年，春，王正月。
不稱即位，公出 季子上年奉公出奔。 故也。 《公羊》：「繼弑君。」 公出復入， 此爲公舉。 不書， 例書。 諱之也。 與二《傳》同。 諱國惡，禮也。 二《傳》爲内諱。
齊師、宋師、曹伯次于聶北，救邢。 曹獨稱伯，見齊、宋皆君。師者略之，不足乎揚。先言次，而後言救，君也進止自由，故先次後救，與叔孫豹不同。
諸侯救邢。邢人潰， 待其潰而後救之，故次。 出奔師， 不書，爲救者諱。 師遂逐狄人。 足見齊强狄弱。 具邢器用而遷之， 《公羊》：「不言齊侯，不與諸侯專封。」 師無私焉。
夏，六月，邢遷于夷儀。
閔二年傳僖之元年，齊桓公遷邢于夷儀。 此齊遷之也，以自遷爲文，辟專封也，如邢未亡者然。 邢遷如歸。 按，此師説彙舉于閔公篇者。
齊師、宋師、曹師城邢。 夏城不時，不譏者，有爲而然，不拘時刻。何爲復言三國師？不復言，無以知其爲一事也。
夏，邢遷于夷儀，諸侯城之， 《經》但言齊、宋、曹，大國言齊，小國言曹，諸侯皆在之辭。 救患也。 《傳》齊桓存三亡國以屬諸侯。 凡侯伯， 二伯也。 救患、分災、討罪，禮也。 此爲大傳總例，後師乃分以説各條。
秋，七月，戊辰，夫人姜氏薨于夷，齊人以歸。 夷，齊地也，桓公酖殺哀姜于此。實薨在以歸後，避其事，故以爲先薨，齊侯特以喪歸耳。
閔二年傳：閔公之死也，哀姜與知之，故孫于邾。 以上説閔公編孫邾事。 齊人取而殺之于夷，以其尸歸。 與二《傳》同。 僖公請而葬之。 指本《經》。《傳》説具其本末，有先《經》、後《經》之分。
楚人伐鄭。 伐惡事猶稱「人」者，楚漸進也。
鄭即齊故也。 與齊争鄭。
八月，公會齊侯、宋公、鄭伯、曹伯、邾人于檉。 檉者，内邑也。
盟于犖， 犖即檉，一地二名也。 謀救鄭也。 陳不序，從楚也；衛不序，有難也。
九月，公敗邾師于偃。 疑戰不日。邾無師言師者，以公敗録之。○内敗外則直敗之，不言戰；内諱敗不言敗，以戰爲内敗文。此内外例，非魯全以未陳勝外也。
虚丘 魯邑。 之戍將歸者也。 魯有亂，邾使兵戍虚丘，魯、邾無怨，因兵將還，要而敗之，所以惡僖公也。
冬，十月，壬午，公子友帥師敗莒師于酈，獲莒挐。 内不言「獲」，言獲者，一見例也。
冬，莒人來求賂， 此莒伐我，不言莒伐者，戰不言伐也。 公子友敗諸酈。 事實與二《傳》同。 獲莒子之弟挐， 小國大夫不氏，故無稱弟者。 非卿也， 邾、莒無命大夫。 嘉獲之也。 嘉同喜。
十有二月，丁巳，夫人氏之喪至自齊。 夫人不稱姜者，因與弑而貶也。不貶于與弑而貶于以喪至者，從其重也。
夫人氏之喪至自齊。君子以齊人之殺哀姜也 注 ，爲已甚矣， 《穀梁》：其不言姜，或曰爲齊桓諱殺同姓。與《傳》義同。 女子，從人者也。 伯主大義，得討，但殺之爲過。
二年，春，王正月，城楚丘。 楚丘，衛邑也。城者，滅也。孰滅之？狄也。不言狄，滅者爲桓公，諱也。
閔二年傳僖二年，封衛于楚丘，衛國忘亡，諸侯城楚丘 《穀梁》：「國而曰城，此邑也，其曰城何也？封衛也。」 而封衛焉。 按，此《左氏》别一説。○不與桓公專封，實與而文不與也。 不書所會， 據城邢言齊、宋、曹三師。 後也。 《傳》例：凡諸侯會不書所會，後也，後至不書其國，避不敏也。○公後至，諸侯已會，故不列數。諸侯城緣陵，《公羊》以爲離至不可得而序，義亦同。
夏，五月，辛巳，葬我小君哀姜。 哀者，謚也。夫人當從夫謚，此特謚，非禮也。哀，惡謚，亦譏之。○閔二年《傳》：「僖公請而葬之」，終此事。
虞師、晉師滅下陽。 晉至此乃見者，以爲冀州方岳，因避齊桓，故晚見之。
夏，晉里克、荀息 經書師傳言二卿，此世尚不叙大夫專兵，不得爲貶之。 帥師會虞師 以會者，以虞爲主。 伐虢， 小國無師，因其先晉，故言師也。 滅下陽。 此滅同姓也。不見其人者，方譏虞貪賂取亡，不責滅同姓。滅同姓又别見之。 先書虞， 據晉爲主，當先叙，又虞小晉大。 賄故也。 虞，微國也，序乎大國之上者，首惡也。因亡，受賄假道，滅國以取亡也。
秋，九月，齊侯、宋公、江人、黄人盟于貫。 此齊桓大伯，一匡天下，晉、楚分伯，各主北南，蓋用四岳之制，以南北爲綱而略于東西。西方秦不出，會雍不見，故略西岳；東方魯主東岳，見一州；徐已屬南方，爲夷狄，此晉、楚爲北南方岳之事。齊桓爲大伯，一統天下，皆其所屬。故《穀梁》以齊同盟爲尊周，晉同盟爲外楚。江、黄近楚，乃南方國，爲周南、召南所屬者，統來盟會，是爲一匡天下。○小國惟詳卒正。外國常叙許男，此不叙近國而叙荆州之江、黄，江、黄已叙，則其他可知。
秋，盟于貫，服江、黄也。 江、黄者，近楚之小國也。二《傳》皆謂大國言齊、宋，遠國言江、黄，是天下諸侯皆在之辭。
冬，十月，不雨。 《穀梁》：「不雨者，勤雨也。」
楚人侵鄭。 稱楚者，以爲荆州之小國皆在也。何以知之？因會盟見方伯爲一州皆在之辭，餘例從同。
冬，楚人伐鄭。 《經》言「侵」、《傳》言「伐」者，亦略之，避齊桓也。 鬬章囚鄭聃伯。 《傳》四見鄭聃伯，事不書者，略之也。
三年，春，王正月，不雨。 此例本《傳》無文，杜用二《傳》説。
夏，四月，不雨。
徐人取舒。 徐者，州舉之也，明爲夷狄國。《春秋》非十九國不記事。此記徐，與梁亡同。梁爲秦封，徐爲蔡封，雖舉徐、梁，實舉蔡、秦也。○取，言易也。潁氏云：「舒有五名 注 ：舒，舒庸、舒龍、舒鳩、舒城，其實一也。」
六月，雨。 言僖有憂民之志，故每時一書；文無憂民之志，故歷時總書。
自十月不雨至于五月， 歷三時之久。 不曰旱，不爲災也。 僖勤雨，故不成災。
秋，齊侯、宋公、江人、黄人會于陽穀。 齊爲大伯，合八州皆統之，如周、召合統諸侯，不只會北方之國。
秋，會于陽穀， 《穀梁》：「陽穀之會，桓公委端 笏而朝諸侯，諸侯皆諭乎桓公之志。」謀伐楚也。 爲下召陵事。
冬，公子友如齊涖盟。 涖盟例不日。
齊侯爲陽穀之會來尋盟。 尋盟承陽穀言之，是陽穀亦盟也。盟不言盟，成桓公之伯也。 冬，公子友如齊涖盟。 據此可知上之亦盟。《穀梁》：「涖者，位也，其不日，前定也。」
楚人伐鄭。 獨言楚而不言從者，不與從夷狄以伐中國也。
楚人伐鄭。鄭伯欲成， 從楚。 孔叔不可，曰：「齊方勤我， 陽穀齊伯方盛。 棄德不祥。」 明德，伯者之事。○鄭從齊，故下伐楚叙在師也。
四年，春，王正月，公及齊侯、宋公、陳侯、衛侯、鄭伯、許男、曹伯侵蔡。蔡潰，遂伐楚，次于陘。 不以諸侯潰之爲文，重出蔡，與梁亡同，「侵」爲嘉蔡，「潰」爲惡蔡，義各有異。
春，齊侯以諸侯之師侵蔡。蔡潰， 民逃其上曰「潰」。 遂伐楚。楚子使與師言曰：「君處北海， 齊地在兖州，屬恒山。《楚語》：「北正黎司地以居民。」○《莊子》：「北海之帝曰鯈。」 寡人處南海， 荆正南。《楚語》：「南正重司天以居神。」○「南海之帝曰忽」。 惟是風馬牛不相及也。 北海如《書·文侯之命》，南海如《甫刑》，中分天下，不相統屬， 不虞君之涉吾地也，何故？」 《書》分天下爲二，羲爲南伯，主東南；和爲北伯，主西北。此據中分天下制度爲説。 管仲對曰： 《經説》託之管子耳。 「昔召康公命我先君太公曰：『五侯、 《論語》「舜有臣五人」，如五運分剛日柔人 注 ，則各得五人。南四方伯爲四侯，合以楚爲五侯。此言東伯，本屬東南二州。 九伯， 《尚書》：「民獻十夫。」《論語》：「亂臣十人。」除去齊則爲九。○此一匡天下，兼説東西，不止四州。八州八伯，合晉爲九。此兼管西伯事。 女實征之， 楚爲方伯，在九伯内，命齊得征之。○「女實征之」二語詳《世家》。 以夾輔周室。』 猶言一匡天下。 賜我先君履： 「履」謂齊得節制之國，不謂齊實封如此。所言四至據九州爲説，言此以明齊得討楚之故。○五服：冠、衣、帶、裳、履。冠爲京師，履在邊鄙， 《詩》所謂「福履」即指下四至言。 東至于海， 東以海爲境，從兖至揚皆言之，不但言齊東境淮之會是。 西至于河， 河，西河也，葵丘之會是。雍、冀以河爲界。不及雍州者，雍爲王畿，不得言賜履。 南至于穆陵， 《史記索隱》：「今淮南有穆陵門。」此南方以荆、揚爲界，故楚在所履之内。淮南楚境，即此伐是也。 北至于無棣。 《索隱》：「無棣在遼西。」此據九州疆域爲説，不專指齊境。伐山戎是也。 爾貢 九貢，九州之貢。 包茅不入， 《禹貢》：荆州貢苞茅。 王祭不共，無以縮酒，寡人是徵。 求也。 昭王 《經》不書，《傳》詳之。 南征而不復，寡人是問。」 按《本紀》例不説書法，今云「昭王崩，不書，諱也」，疑是《左傳》説，史公引之者。 對曰：「貢之不入，寡君之罪也，敢不共給？昭王之不復，君其問諸水濱 注 ！」
夏，許男新臣卒。 成十三年，曹伯盧卒于師稱師，此不言師者，内桓師也，葬且加等也。
楚屈完來盟于師。盟于召陵。 楚大夫不氏，此氏者，尊屈完也。○此言楚來盟者，楚服也。南方諸侯皆服，此一匡天下。晉則分主南北，不相統屬也。
師進，次于陘。夏，楚子使屈完如師。師退，次于召陵。 《經》言「來盟」，《傳》言「如」，外楚也。
齊人執陳轅濤塗。
齊侯執轅濤塗。 本齊侯也。「人」者，不正其踰國而執人也。
秋，及江人、黄人伐陳。 及者，外之也。外見江、黄，則中國諸侯皆在，舉江、黄以包内，故不言其人。
秋，伐陳。 禮，賜弓矢得專征。齊二伯也，何以不言「征」，無王命也。既曰專征，雖無王命可也，何爲猶以無王命言之？專者急事，惟討賊救難 注 用之，緩事不得專也。《春秋》急事亦不曰「征」何？齊、晉非受命伯， 《春秋》託之也。周制實無二伯、方伯、卒正統制控馭之事，孔子因桓、文建此制，六藝皆同。討轅濤塗之事，《穀梁》不言其人。及之者，内桓師也。
八月，公至自伐楚。 何以致伐？楚叛盟也。《穀梁》：「有二事偶，則以後事致；後事小，則以先事致。以伐楚致，大伐楚也。」
葬許穆公。 許葬皆時，小國正例也。許卒皆日、葬皆時，卒正以下正例也。許有正無變者，因不變以見其變也。○邾、滕、薛葬皆時，亦從此例。
許穆公卒于師， 伯、子、男爲一等。 葬之以侯， 《曲禮》：「九州之牧，于外曰侯。」《春秋》託二伯于公，託方伯于侯，託卒正于伯、子、男。《傳》曰：卿可以會伯、子、男；鄭獻伯、子、男之禮。《公羊》：「小國稱伯、子、男。」又云：「伯、子、男，一也。」侯禮謂方伯之禮，即州牧之侯，非百里之侯也。 禮也。 許本侯爵，此就七錫方伯之侯言之。伯、子、男爲一等，上公爲一等，以侯加一等也。○許以侯禮葬，而書法不異，知不以禮節而變。杜氏因儀文而改書法，自是誤説。 凡諸侯薨 此言追錫之禮，《
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:37:41-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>