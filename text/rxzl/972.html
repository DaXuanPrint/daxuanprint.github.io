<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,原序,条例,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,诗缉全文在线阅读,诗缉全文在线下载,大玄古籍书库">
<meta name="description" content="三十六卷。严粲撰。严粲字坦叔，邵武(今属福建)人。南宋经学家、文学家。曾任清湘令，有《诗集》一部。《诗缉》是南宋时代较有影响的尊序派的代表作之一，与吕祖谦《吕氏家塾读诗记》并称“南宋说《诗》之善本”。正文之前有《诗缉目录》一卷，篇目下标明诗旨，附有林希逸序和《自序》二篇，另有《诗缉条例》若干，为阅读《诗缉》的指南。正文部分以毛诗为底本，对《诗序》和诗篇进行逐章逐节的诠释，诠释时先要言不烦地总结其大意，然后再对音训，词义和章旨进行解释，这种先概括要点的方法在《诗经》注本中并不多见，便于入门和学习，这是其能广">
<title>诗缉_严粲_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">诗缉</span> <br/>
          作者： <span class="inputVal" id="bkauthor">严粲</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]391979</span> <br/>
          说明： <span class="inputVal" id="bkdec">三十六卷。严粲撰。严粲字坦叔，邵武(今属福建)人。南宋经学家、文学家。曾任清湘令，有《诗集》一部。《诗缉》是南宋时代较有影响的尊序派的代表作之一，与吕祖谦《吕氏家塾读诗记》并称“南宋说《诗》之善本”。正文之前有《诗缉目录》一卷，篇目下标明诗旨，附有林希逸序和《自序》二篇，另有《诗缉条例》若干，为阅读《诗缉》的指南。正文部分以毛诗为底本，对《诗序》和诗篇进行逐章逐节的诠释，诠释时先要言不烦地总结其大意，然后再对音训，词义和章旨进行解释，这种先概括要点的方法在《诗经》注本中并不多见，便于入门和学习，这是其能广泛流传的原因之一。该书的特色还有：其一，采集众说而又时出己意。如论述大小雅的区别问题，旧说着眼于政之大小，而他则认为：“雅之大小，特以其体之不同耳。盖优柔委曲，意在言外，风之体也；明白正大，直言其事者，雅之体也。纯乎雅之体者雅之大，杂乎风之体者雅之小。”发前人之未发，也更近情理。其二注重“以诗言诗”(林希逸序语)。严粲早有诗名，解诗主张“涵咏三百篇之性情，则悠然见诗人言外之趣”，是符合艺术规律的。因此，《四库全书总目提要》赞道：“凡若此类，皆深得诗人本意。至于音训疑似，各物异同，考证尤为精核，非空谈解经者可比也。”该书也有不足之处，从总体上看仍恪守“风雅正变”之说及旧的说诗体系，个别地方，还有讹误。《诗缉》影响较大，其说常为朱熹《诗集传》，马瑞辰《毛诗传笺通释》以及当代唐莫尧《诗经全译》等所引用。现存善本有《严氏诗缉》元刻本(残存二卷一册)，现藏北京图书馆。《诗缉》三十六卷十二册原题“朝奉大夫臣严粲撰”，现藏美国国会图书馆。《诗缉》三十六卷十六册，明赵藩刻本，现藏美国国会图书馆。《诗缉》三十六卷十二册，现藏北京大学图书馆。此外还有1978年上海古籍出版社据文渊阁《四库全书》影印本。</span> <br/>
          封面： <span class="inputVal" id="bkimg">Z_5373.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]诗缉
[book_author]严粲
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]391979
[book_dec]三十六卷。严粲撰。严粲字坦叔，邵武(今属福建)人。南宋经学家、文学家。曾任清湘令，有《诗集》一部。《诗缉》是南宋时代较有影响的尊序派的代表作之一，与吕祖谦《吕氏家塾读诗记》并称“南宋说《诗》之善本”。正文之前有《诗缉目录》一卷，篇目下标明诗旨，附有林希逸序和《自序》二篇，另有《诗缉条例》若干，为阅读《诗缉》的指南。正文部分以毛诗为底本，对《诗序》和诗篇进行逐章逐节的诠释，诠释时先要言不烦地总结其大意，然后再对音训，词义和章旨进行解释，这种先概括要点的方法在《诗经》注本中并不多见，便于入门和学习，这是其能广泛流传的原因之一。该书的特色还有：其一，采集众说而又时出己意。如论述大小雅的区别问题，旧说着眼于政之大小，而他则认为：“雅之大小，特以其体之不同耳。盖优柔委曲，意在言外，风之体也；明白正大，直言其事者，雅之体也。纯乎雅之体者雅之大，杂乎风之体者雅之小。”发前人之未发，也更近情理。其二注重“以诗言诗”(林希逸序语)。严粲早有诗名，解诗主张“涵咏三百篇之性情，则悠然见诗人言外之趣”，是符合艺术规律的。因此，《四库全书总目提要》赞道：“凡若此类，皆深得诗人本意。至于音训疑似，各物异同，考证尤为精核，非空谈解经者可比也。”该书也有不足之处，从总体上看仍恪守“风雅正变”之说及旧的说诗体系，个别地方，还有讹误。《诗缉》影响较大，其说常为朱熹《诗集传》，马瑞辰《毛诗传笺通释》以及当代唐莫尧《诗经全译》等所引用。现存善本有《严氏诗缉》元刻本(残存二卷一册)，现藏北京图书馆。《诗缉》三十六卷十二册原题“朝奉大夫臣严粲撰”，现藏美国国会图书馆。《诗缉》三十六卷十六册，明赵藩刻本，现藏美国国会图书馆。《诗缉》三十六卷十二册，现藏北京大学图书馆。此外还有1978年上海古籍出版社据文渊阁《四库全书》影印本。
[book_img]Z_5373.jpg


[book_title]目录
钦定四库全书　　　　　经部三
诗缉目録　　　　　　　诗类
卷一【周南】
关雎【后妃之德】　　　　　葛覃【后妃之本】
卷耳【后妃之志】　　　　　樛木【后妃逮下】
螽斯【后妃子孙衆多】　　　　桃夭【后妃之所致】
兎?【后妃之化】　　　　　芣苢【后妃之美】
汉广【德广所及】　　　　　汝坟【道化行】
麟之趾【关雎之应】
卷二【召南】
鹊巢【夫人之德】　　　　　采蘩【夫人不失职】
草虫【大夫妻能以礼自防】　　　采苹【大大妻能循法度】
甘棠【美召伯】　　　　　行露【召伯听讼】
羔羊【鹊巢之功致】　　　　殷其靁【劝以义】
摽有梅【男女及时】　　　　小星【惠及下】
江有泛【美媵】　　　　野有死麕【恶无礼】
何彼禯矣【美王姬】　　　驺虞【鹊巢之应】
自关雎至驺虞二十五篇谓之正风
卷三【邶风】
柏舟【言仁而不遇】　　　　绿衣【卫庄姜伤巳】
燕燕【卫庄姜送归妾】　　　　日月【卫庄姜伤巳】
终风【卫庄姜伤已】　　　　击鼔【怨州吁】
凯风【美孝子】　　　　　雄雉【刺卫宣公】
匏有苦叶【刺卫宣公】
卷四
谷风【刺夫妇失道】　　　　式微【黎侯寓于卫其臣劝以归】
旄丘【责卫伯】　　　　　简兮【刺不用贤】
泉水【卫女思归】　　　　　北门【刺仕不得志】
北风【刺虐】　　　　　静女【刺时】
新台【刺卫宣公】　　　　　二子乘舟【思汲寿】
卷五【鄘风】
柏舟【共姜自誓】　　　　　墙有茨【卫人刺其上】
君子偕老【刺卫夫人】　　　桑中【刺奔】
鹑之奔奔【刺卫宣姜】　　　定之方中【美卫文公】
蝃蝀【止奔】　　　　　相鼠【刺无礼】
干旄【美好善】　　　　载驰【许穆夫人闵卫之亡】
卷六【卫风】
淇澳【美武公之德】　　　　考盘【刺庄公】
硕人【闵庄美】　　　　　氓【刺宣公之时】
竹竿【卫女思归】　　　　　芄兰【刺惠公】
河广【宋襄公母归於卫思宋】　　伯兮【刺时言君子行役】
有狐【刺男女失时】　　　　木瓜【美齐桓公】
卷七【王风】
黍离【闵宗周】　　　　　君子于役【刺平王】
君子阳阳【闵周】　　　扬之水【刺平王】
中谷有蓷【闵周】　　　兔爰【闵周】
葛藟【王族刺平王】　　　　采葛【惧谗】
大车【刺周大夫】　　　　　丘中有麻【思贤人】
卷八【郑风】
缁衣【美武公】　　　　　将仲子【刺庄公】
叔于田【刺庄公】　　　　大叔于田【刺庄公】
清人【刺文公】　　　　　羔裘【刺朝】
遵大路【思君子】　　　　女曰鸡鸣【刺不说德】
有女同车【刺忽】　　　山有扶苏【刺忽】
蘀兮【刺忽】　　　　　狡童【刺忽】
褰裳【思见正】　　　　　丰【刺乱】
东门之墠【刺乱】　　　风雨【思君子】
子衿【刺学校废】　　　　　扬之水【闵无臣】
出其东门【闵乱】　　　野有蔓草【思遇时】
溱洧【刺荒】
卷九【齐风】
鸡鸣【思贤妃】　　　　　还【刺荒】
着【刺时】　　　　　　东方之日【刺衰】
东方未明【刺无节】　　　南山【刺襄公】
甫田【大夫刺襄公】　　　　卢令【刺荒】
敝笱【刺文姜】　　　　　载驱【齐人刺襄公】
猗嗟【刺鲁庄公】
卷十【魏风】
葛屦【刺褊】　　　　　汾沮洳【刺俭】
园有桃【刺时】　　　　陟岵【孝子行役思念父母】
十亩之间【刺时】　　　伐檀【刺贪】
硕鼠【刺重敛】
卷十一【唐风】
蟋蟀【刺晋僖公】　　　　　山有枢【刺晋昭公】
扬之水【刺晋昭公】　　　　椒聊【刺晋昭公】
绸缪【刺晋乱】　　　　　杕杜【刺时】
羔裘【刺时】　　　　　鸨羽【刺时】
无衣【美晋武公】　　　　　有杕之杜【刺晋武公】
葛生【刺晋献公】　　　　　采苓【刺晋献公】
卷十二【秦风】
车邻【美秦仲】　　　　　驷驖【美襄公】
小戎【美襄公】　　　　　蒹葭【刺襄公】
终南【戒襄公】　　　　　黄鸟【哀三良】
晨风【刺康公】　　　　　无衣【刺用兵】
渭阳【康公念母】　　　　　权舆【刺康公】
卷十三【陈风】
宛丘【刺幽公】　　　　　东门之枌【疾乱】
衡门【诱僖公】　　　　　东门之池【刺时】
东门之杨【刺时】　　　墓门【刺陈陀】
防有鹊巢【忧谗贼】　　　月出【刺好色】
株林【刺灵公】　　　　　泽陂【刺时】
卷十四【桧风】
羔裘【大夫以道去其君】　　　素冠【刺不能三年】
隰有苌楚【疾恣】　　　匪风【思周道】
卷十五【曹风】
蜉蝣【刺奢】　　　　　候人【刺近小人】
鳲鸠【刺不壹】　　　　　下泉【思治】
卷十六【豳风】
七月【周公陈王业】　　　　鸱鴞【周公救乱】
东山【周公东征】　　　　　破斧【美周公】
伐柯【美周公】　　　　　九罭【美周公】
狼跋【美周公】
卷十七【小雅】
鹿鸣【燕羣臣嘉客】　　　　四牡【劳使臣之来】
皇皇者华【君遣使臣】　　　常棣【燕兄弟】
伐木【燕朋友故旧】　　　　天保【下报上】
采薇【遣戍役】　　　　　出车【劳还率】
杕杜【劳还役】　　　　　鱼丽【美万物盛多能备礼】
南陔【孝子相戒以养】　　　　白华【孝子洁白】
华黍【时和年丰宜黍稷】
卷十八
南有嘉鱼【乐与贤】　　　南山有台【乐得贤】
由庚【万物得由其道】　　　　崇丘【万物得极其高大】
由仪【万物之由各得其宜】　　　蓼萧【泽及四海】
湛露【天子燕诸侯】　　　　彤弓【天子锡有功诸侯】
菁菁者莪【乐育材】　　　六月【宣王北伐】
采?【宣王南征】　　　　　车攻【宣王复古】
吉日【美宣王田】
卷十九
鸿鴈【美宣王】　　　　　庭燎【美宣王】
沔水【规宣王】　　　　　鹤鸣【诲宣王】
祈父【刺宣王】　　　　　白驹【大夫刺宣王】
黄鸟【刺宣王】　　　　　我行其野【刺宣王】
斯干【宣王考室】　　　　　无羊【宣王考牧】
卷二十
节南山【家父刺幽王】　　　正月【大夫刺幽王】
十月之交【大夫刺幽王】　　雨无正【大夫刺幽王】
卷二十一
小旻【大夫刺幽王】　　　　小宛【大夫刺幽王】
小弁【太子之傅刺幽王】　　　巧言【刺幽王】
何人斯【苏公刺暴公】　　　巷伯【寺人刺幽王】
卷二十二
谷风【刺幽王】　　　　　蓼莪【刺幽王】
大东【刺乱】　　　　　四月【太夫刺幽王】
北山【大夫刺幽王】　　　　无将大车【大夫悔将小人】小明【大夫悔仕於乱世】　　　鼔钟【刺幽王】
楚茨【刺幽王】　　　　　信南山【刺幽王】
卷二十三
甫田【刺幽王】　　　　　大田【刺幽王】
瞻彼洛矣【刺幽王】　　　裳裳者华【刺幽王】
桑扈【刺幽王】　　　　　鸳鸯【刺幽王】
頍弁【诸公刺幽王】　　　　车舝【大夫刺幽王】
青蝇【大夫刺幽王】　　　　宾之初筵【卫武公刺时】
卷二十四
鱼藻【刺幽王】　　　　　采菽【刺幽王】
角弓【父兄刺幽王】　　　　菀柳【刺幽王】
都人士【刺衣服无常】　　　采绿【刺怨旷】
黍苗【刺幽王】　　　　　隰桑【刺幽王】
白华【周人刺幽王】　　　　緜蛮【微臣刺乱】
?叶【大夫刺幽王】　　　　渐渐之石【下国刺幽王】
苕之华【大夫闵时】　　　　何草不黄【下国刺幽王】
卷二十五【大雅】
文王【文王受命作周】　　　　大明【文王有明德】
緜【文王之兴本由太王】　　　　棫朴【文王能官人】
旱麓【受祖】
卷二十六
思齐【文王所以圣】　　　　皇矣【美周】
灵台【民始附】　　　　　下武【继文】
文王有声【继伐】
卷二十七
生民【尊祖】　　　　　行苇【忠厚】
既醉【太平】　　　　　凫鷖【守成】
假乐【嘉成王】
卷二十八
公刘【召康公戒成王】　　　　泂酌【召康公戒成王】
卷阿【召康公戒成王】　　　　民劳【召穆公成厉王】
板【凡伯刺厉王】
卷二十九
荡【召穆公伤周室大坏】　　　　抑【卫武公刺厉王亦以自警】
桑柔【芮伯刺幽王】　　　　云汉【仍叔美宣王】
卷三十
崧高【尹吉甫美宣王】　　　　烝民【尹吉甫美宣王】
韩奕【尹吉甫美宣王】　　　　江汉【尹吉甫美宣王】
卷三十一
常武【召穆公美宣王】　　　　瞻卬【凡伯刺幽王大坏】
召旻【凡伯刺幽王大坏】
卷三十二【周颂】
清庙【祀文王】　　　　　维天之命【太平告文王】
维清【奏象舞】　　　　　烈文【成王即政诸侯助祭】
天作【祀先王先公】　　　　昊天有成命【郊祀天地】
我将【祀文王於明堂】　　　　时迈【巡狩告祭柴望】
执竞【祀武王】　　　　　思文【后稷配天】
卷三十三
臣工【诸侯助祭遣於庙】　　　噫嘻【春夏祈谷於上帝】
振鹭【二王之后来助祭】　　　丰年【秋冬报】
有瞽【始作乐而合乎祖】　　　潜【季冬献鱼春荐鲔】
雝【禘太祖】　　　　　　载见【诸侯始见於武王庙】
有客【微子来见祖庙】　　　　武【奏大武】
卷三十四
闵予小子【嗣王朝於庙】　　访落【嗣王谋於庙】
敬之【羣臣进戒嗣王】　　　　小毖【嗣王求助】
载芟【春籍田祈社稷】　　　　良耜【秋报社稷】
丝衣【绎尸宾】　　　　　酌【告成大武】
桓【讲武类禡】　　　　　　赉【大封於朝】
般【巡狩祀四岳河海】
卷三十五【鲁颂】
駉【颂僖公】　　　　　　有駜【颂僖公君臣有道】
泮水【颂僖公修泮宫】　　　　閟宫【颂僖公能复周公之宇】
卷三十六【啇颂】
那【祀成汤】　　　　　　烈祖【祀中宗】
玄鸟【祀高宗】　　　　　长?【大禘】
殷武【祀高宗】
右三百五篇【逸诗六篇】
【臣】等谨案诗缉三十六卷宋严粲撰粲字坦叔邵武人尝官清湘令是书以吕祖谦读诗记为主而襍采诸说以明之旧说有未安者则别以已意阐发如论大小雅之别特以其体不同较诗序政有大小之说於理为近又如?之栢舟旧以为贤人自比粲则以柏舟为喻国以泛为喻无维持之人干旌之良马四之五之旧以为良马之数粲则以为乘良马者四五辈见好善者之多中谷有蓷旧以蓷之暵乾喻夫妇相弃粲则谓岁旱草枯由此而致离散凡若此类皆深得诗人本意至于音训疑似名物异同考证尤为精核非空谈解经者可比也乾隆四十三年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
诗缉原序
叙曰六经皆厄於传疏诗爲甚我朝欧苏王刘诸钜儒虽摆落毛郑旧说争出新意而得失互有之东莱吕氏始集百家所长极意条理颇见诗人趣味然踈缺涣散要未爲全书盖诗於人学自为一宗笔墨蹊径或不可寻逐非若他经然其流旣为骚为选为唐古律而吾圣人所谓可以兴观羣怨孟子所谓以意逆志者悉付之明经家艾轩林先生尝曰郑康成以三礼之学笺传古诗难与论言外之旨矣艾轩终身不着书遗言闲得於前一辈乡长老客游二十年未有印此语者华谷严君坦叔早有诗名江湖间甲辰余抵京以同舍生见时出诗缉语我其说大抵与老艾合且曰吾用於此有年非敢有以臆决摭诸家而求其是要以发昔人优柔温厚之意而已余旣竦然起敬遂就求全书而读之乃知其鈎贯根叶疏析条绪或会其旨於数章或发其微於一字出入穷其机综排布截其幅尺辞错而理意曲而通逆求情性於数千载之上而兴寄所在若见其人而得之至於音训疑似名物异同时代之後前制度之纎悉订证精密开卷了然呜呼诗於是乎尽之矣易尽於伊川春秋尽於文定中庸大学语孟尽於考亭继自今吾知此书与并行也然则华谷何以度越诸子若是哉余尝得其旧藳五七言幽深夭矫意具言外盖尝穷诸家阃奥而独得风雅余味故能以诗言诗此笺传所以瞠若乎其後也余曰艾轩惜不见子君曰子又岂容遗艾轩之言故不自揆而为之叙云尔是年十有二月竹溪鬳斋林希逸书
二儿初为周南召南受东莱义诵之不能习余为缉诸家说句析其训章括其旨使之了然易见旣而友朋训其子若弟者竞传写之困於笔劄胥命锓之木此书便童习耳诗之兴几千年於此矣古今性情一也人能会孟氏说诗之法涵泳三百篇之性情则悠然见诗人言外之趣毛郑以下且束之高阁此书覆瓿可也淳佑戊申夏五月华谷严粲序
黍离中谷有蓷葛藟不用旧说独能深得诗人优柔之意其他一章一句时出新意大抵宛转有旨趣再三玩味实?我心坦叔可与言诗也已矣初还别换一册幸无我靳甫再拜上啓

[book_title]条例
诗缉条例
集诸家之说为诗缉旧说已善者不必求异有所未安乃参以已说要在以意逆志优而柔之以求吟咏之情性而已字训句义插注经文之下以着所从乃错综新旧说以为章指顺经文而点掇之【点平声】使诗人纡余涵泳之趣一见可了以便家之童习耳经文及章指并作大字
字训句义及有所发明并作小注以经文为先後说虽异而可取者附注焉
小注毛氏称传郑氏称笺序注元不着姓氏者皆郑氏说今倂称笺郑氏诗谱称谱孔氏称疏尔雅称其篇第【如释鸟释草之类】尔雅疏称释诸家称氏
凡草木虫鱼之类旧一说分明者先着之其辞繁及说不一者称曰以断之
所引诸家诸书皆称曰其诸家诸书所引则称云经文音释注本句之下诸说音释附本说之下直音多假借以便初学不拘本韵其切字以温公切韵指掌图正之
凡上声浊音读如去声俗读作上声清音非【四声皆有清浊唯上声浊音与去声相近如兕字乃上声与去声寺字音相近虽系上声只读如寺不必读作死盖兕乃徐履反徐字属斜字母用????涎切系半浊半清按温公图其四声平为词上为兕去为寺此是重道如读作死乃属心字母用新先切系全清误矣凡上声浊音及半清半浊音皆与去声相近读者多作上声则以浊为清矣】
释文有音切不和者今以韵书为定
凡音不言下同省文也【一诗内皆同】下文音不同者别出古注音义不同者先着所从其不从者附见之题下一句国史所题为首序其下说诗者之辞为後序
别诗及他书字训与本诗字训同者直引以相证不复着语【如蓼蓼者莪直引蓼彼萧斯】
诗缉清浊音图【辩音上浊者读如去声】
全清次清全浊不清不浊为清浊四音
全清　东弓包居逋鸠金顚边宾知
次清　通穹胞胠铺丘钦天篇缤痴
全浊　同穷庖渠酺求琴田騈频持
不清不浊农顒茅鱼模牛吟年眠珉尼
平上去入四声其平声为全清者其上去入皆为全清其次清全浊不清不浊者亦然
全清　次清　全浊　不清不浊
平　东　　通　　同　　农
上　董　　桶　　动【读如去声】□
去　冻　　痛　　洞　　齈
入　督　　秃　　独　　○【有声无字】
四声唯上声全浊者读如去声谓之重道如同动洞独动洞是重道盖四声皆全浊也动字虽是上声以其为上声浊音只读如洞字今人调四声者误云同桶痛秃不知同为全浊其桶痛秃皆为次清清浊不伦矣
动奉棒是兕婢被否市恃士仕俟涘似已祀耜汜姒巨秬虡距炬叙绪屿鱮芧藇伫?杼紵羜辅父腐柱簿部杜户怙祜岵扈陛蟹亥待逮殆怠倍在牝混但缓践俴善赵肇兆旐绍皓昊颢镐浩皥抱道稻皁造坐象丈荡杏荇静靖迥泂舅妇阜厚後甚俭芡簟槛范范犯?
以上之类竝是上声全浊读如去声
温公指掌图又有踪摐从嵩松五音内嵩为全清松为半清半浊今图止为辩上声全浊故但取四音言之

[book_title]卷一
钦定四库全书
诗缉卷一
宋　严粲　撰
周南　　　国风
【谱曰周南者禹贡雍州岐山之阳地名今属右扶风美阳县太王避狄难自豳始迁焉商王帝乙之初命其子王季为西伯至纣又命文王典治南国江汉汝旁之诸侯文王作邑於丰乃分岐邦周召之地为周公旦召公奭之采地武王定天下巡狞述职陈诵诸国之诗以观民风俗六州得二公之德教尤纯属之太师分而国之谓之周南召南周公作乐用之乡人焉用之?国焉或谓之房中之乐者后妃夫人侍御於其君子女史歌之周公封鲁召公封燕元子世之其次子亦世守采地在王官春秋时周公召公是也采音菜○疏曰緜言太王迁於周原召是周内之别名也春秋时周公召公别於东都受采存本周召之名也○朱氏曰国者诸侯所封之域而风者民俗歌谣之诗也谓之风者以其被上之化以有言而其言又足以感人是以诸侯采之以贡於天子天子受之而列於乐官於以考其俗尚之美恶而知其政治之得失焉旧说二南为正风所以用之闰门乡党?国而化天下也十三国为变风则亦领在乐官以时存肄备观省而垂监戒耳○又曰周国名南南方诸侯之国也岐周在今凤翔府岐山县丰在今京兆府鄠县终南山北南方之国即今兴元府京西湖北等路诸州镐在丰东二十五里其言文王之化者系之周公以周公主内治故也其言诸侯之国被文王之化以成德者系之召公以召公长诸侯故也鄠音户○补传曰国风终於美周公二雅终於思召公则圣人删诗之际盖伤衰乱之极非周召不能救也】
关雎【音趋○臣粲曰睢七胥反以温公切韵图正之七字在第十八图属清字母胥字在第三图平声第四等横寻清字得疽字其上声为取去声为覻则平声正音趋也睢疽砠苴皆同音俗读为沮之平声其也後皆类此】后妃之德也【李氏曰后妃太姒也○朱氏曰太姒未尝称后此追称之云耳此诗当时人所作以美太姒之德周公取以为周南之首篇以教天下後世以明凡为后妃者其德皆当如是也故序者不曰美太姒之德而特言后妃之德】风之始也【朱氏曰谓国风篇章之始亦风教之所由始】所以风天下而正夫妇也【疏曰所以风化天下之民而使之皆正其夫妇焉】故用之乡人焉【疏曰令乡大夫以之教其民也仪礼乡饮酒礼者乡大夫三年宾兴贤能之礼其经云乃合乐周南关雎是用之乡人也○补传曰近而用以化六乡之人】用之?国焉【疏曰令诸侯以之教其臣也燕礼者诸侯饮燕其臣子其经云遂歌乡乐周南关雎是用之?国也○补传曰远而用以化六服之国】
右第一节论关雎之化
美后妃之德所以见文王之德也故又言此文王风化之始所以风天下而正夫妇皆主文王言之非专美后妃也治天下自齐家始善则天下隂蒙其福而人不知否则国家潜受其蠧而主不悟夷考千载理乱之故常必由之诗首关雎渊乎哉【释文曰旧说云后妃之德也至用之?国焉名关雎序谓之小序自风风也讫末名大序沈重云按郑诗谱意大序是子夏作小序是子夏毛公合作卜商意有不尽毛更足成之或云小序是东海卫敬仲所作今谓此序止是关雎之序总论诗之纲领无小大之异○苏氏曰大序其文反覆烦重类非一人之辞者凡此皆毛氏之学而卫宏之所集录也後汉儒林传云卫宏从谢曼卿受学作毛诗序善得风雅之旨至今传于世隋经籍志云先儒相承谓诗序子夏所创毛公及卫敬仲又加润益○董氏曰宏固不能及此或以师授之言论着於书耳】
风风也【风并如字徐上如字下去声】教也风以动之教以化之
右第二节论名风之义
风有二义风之优柔以感动其善心教之谆勤以变化其气习【朱氏曰如风之着物鼓舞震荡物无不化而不知为之者】
诗者志之所之也【疏曰之适也】在心为志发言为诗情动於中而形於言言之不足故嗟叹之【叹本亦作叹】嗟叹之不足故永歌之永歌之不足不知手之舞之足之蹈之也
右第三节论诗出於人情之真
此更端泛说诗也诗者志之所适特藴藏在心则为志发见於言则为诗耳名二而实一也盖诗由所感而作不能自已出於人情之真而非伪也举手而舞动足而蹈身为心使不自觉也虚一而静者心也言心之所主则谓之志言心之感於物而有喜怒哀乐之殊则谓之情
情发於声声成文谓之音【疏曰乐记注云杂比曰音单出曰声哀乐之情发见於言语之声於时虽言哀乐之事未有宫商之调唯是声耳至於作诗之时则次序清浊节奏高下使五声为曲似五色成文即是为音此音被诸弦管乃名为乐审声以知音审音以知乐对文则别散则通比音备】治世之音安以乐【音洛】其政和乱世之音怨以怒其政乖亡国之音哀以思【音四】其民困
右第四节论声音与政通
音由人心生也心有感而声自形声相应而音自备所感不同政使然也【黄氏曰凡此不可专以言辞求之若徒观其言辞而不达其声音则大田楚茨之诗不言周政之衰而言先王之盛亦可谓治世之音乎】
故正得失动天地感鬼神【疏曰鬼神与天地相对则唯谓人鬼耳】莫近於诗
右第五节论诗贯幽明
诗出於情之真其感也深故正人事之得失使人舍非而从是与夫动天地感鬼神无有近於诗者吾心有此理在人在天地在鬼神亦同此理以此理之同者止之动之感之何远之有正得失通上下言之【朱氏曰和平怨怒之极又足以达隂阳之气而致灾召祥盖出於自然】
先王以是经夫妇【朱氏曰先王指文武周公成王○疏曰经常也】成孝敬【朱氏曰孝者子之所以事父敬者臣之所以事君诗之始作多发於男女之间而逹於父子君臣之际】厚人伦美教化移风俗
右第六节论先王用诗以化天下
诗首二南故先言经夫妇夫妇之道贵乎有常以诗经之子事父以孝臣事君以敬秉彛之心欲其勿亏以诗成之三纲正则人伦厚故教化美而风俗移诗教皆为人伦设也
故诗有六义焉一曰风二曰赋三曰比四曰兴【去声】五曰雅六曰颂
右第七节论六义
诗之名三曰风雅颂此以风雅颂偕赋比兴言之谓三百篇之中有此六义非指诗名之风雅颂也○孔氏谓风雅颂皆以赋比兴为之非也大序之六义即周官之六诗如孔氏说是风雅颂三诗之中有赋比兴之三义耳何名六义六诗哉凡风动之者皆风也正言之者皆雅也称美之者皆颂也故得与敷陈之赋直比之比感物之兴并而为六也吕氏言得风之体多者为国风得雅之体多者为二雅得颂之体多者为颂风非无雅雅非无颂其说是也若谓三诗之中止有三义则比兴之外余皆为赋然不忮不求何用不臧此於六义为雅不当谓之赋称彼兕觥万寿无疆此於六义为颂亦不当谓之赋【程子曰国风二雅三颂诗之名也六义诗之义也风者谓风动之也赋者谓铺陈其事也比者直比之兴者因物而起雅者正言之颂者称美之六义随篇求之有兼备者有偏得其一二者○张子曰一诗之中有兼见风雅颂之意赋比兴亦然○补传曰国风雅颂盖於六义之中取其体之大者而名之】
上以风化下下以风刺上【风音讽】主文而谲谏【谲音决○臣粲曰谲诡也】言之者无罪闻之者足以戒故曰风
右第八节论风之正变
上之人用此以风化其下谓正风也下之人用此以讽刺其上谓变风也主文者谓主於文辞成章可歌使人玩其辞而乐之盖诗主文而春秋主事也旣使人玩其辞而乐之因以寓其讽谏或托物或陈古言在於此意寓於彼诡辞以谏而不斥言其失言之者所以无罪闻之者亦足自戒上之化下下之讽上皆有优游巽入之义故正风变风皆名为风
至於王道衰礼义废政教失国异政家殊俗而变风变雅作矣【疏曰以其变改正法故谓之变焉】国史明乎得失之迹【疏曰国史者周官大史小史外史御史之等皆是也○曹氏曰小史掌?国之志外史掌四方之志说者云志记也国史既掌邦国四方之图籍则旧章民风无不通习诗采得之後属之国史故楚左史倚相问祈招之诗而不知则右尹子革非之招音韶】伤人伦之废哀刑政之苛吟咏情性【疏曰吟咏已之情性者诗人也非史官】以风其上【风音讽】达於事变而怀其旧俗者也
右第九节论变风变雅之所以作
王道以礼义为大端而政教之所自出也自文武成康之道衰礼义旣废政教遂失王政不行不能一道德而同风俗於是变风变雅始作矣古者有采诗之官其巡守也命太师陈诗以观民风采得之後属之国史国史明得失之迹谓知诗人所言之意也知其意在於哀伤人伦刑政之失发於情性而吟咏之以风刺其上盖通逹古今之变而思其先王之旧也此皆诗人之意唯国史能明之故题其事迹於篇端也【程子曰国史知得失之迹载其事於篇端然後其义可知今小序之首是已其下乃说诗者之辞而後人所附或有失诗之意者或谓国史自作诗亦或有如此者不必尽是自作要之诗皆国史主之也○朱氏曰旧说正风正雅皆文武成王时诗周公所定乐歌之辞变风变雅皆康昭以後所作然正变之说经无明文可考今姑从之○粲曰懿王风始变厉王雅始变今无康昭变诗】
故变风发乎情止乎礼义?乎情民之性也【朱氏曰情者性之动而礼义者性之德也性则天命之在我者也】止乎礼义先王之泽也
右第十节又独论变风
此申说吟咏情性之意变风发乎喜怒哀乐之情以风刺其上出於性也言性动而之情也其言止乎礼义而不失其性之德则由於先王教化之泽沦浃於人心者未冺也夫人之怨怒哀思易为血气所乱往往流於情之过而失其情之正非教化入人者深何以能止於礼义邪
是以一国之事系一人之本谓之风言天下之事形四方之风谓之雅【朱氏曰形者体而象之之谓】雅者正也言王政之所由废兴也
右第十一节论风雅之别
诸侯之诗为风天子之诗为雅风言国俗所渐各不同也雅言天子所以齐正万方使归於一也正之之道有得失故废兴异焉【补传曰风者由其下之俗而知其君雅者由其上之政而知其民○永嘉陈氏曰风诗由下以观上多作於小夫贱隶皆因民俗厚薄推本於一人之善恶也雅诗由上以观下多作於公卿大臣皆以朝政臧否推广而达之四方之理乱也】
政有小大故有小雅焉有大雅焉
右第十二节论大小雅之别
以政之小大为二雅之别验之经而不合李氏以为大序者经师次辑其所传授之辞不能无附益之失其说是也然二雅之别先儒亦皆未有至当之说窃谓雅之小大特以其体之不同耳盖优柔委曲意在言外者风之体也明白正大直言其事者雅之体也纯乎雅之体者为雅之大杂乎风之体者为雅之小今考小雅正经存者十六篇大抵寂寥短简其首篇多寄兴之辞次章以下则申复咏之以寓不尽之意盖兼有风之体大雅正经十八篇皆舂容大篇其辞旨正大气象开阔不唯与国风夐然不同而比之小雅亦自不侔矣至於变雅亦然其变小雅中固有雅体多而风体少者然终有风体不得为大雅也离骚出於国风其文约其辞微世以风骚并称谓其体之同也太史公称离骚曰国风好色而不淫小雅怨诽而不乱若离骚者可谓兼之言离骚兼国风小雅而不言其兼大雅见小雅与风骚相类而大雅不可与风骚并言也咏呦呦鹿鸣食野之苹便会得小雅兴趣诵文王在上於昭于天便识得大雅气象小雅大雅之别则昭昭矣【臣考菁莪毓材棫朴官人所言之事同也然菁莪之诗惟反覆吟咏於菁菁之莪是有风体而不纯乎雅故为小雅至棫朴之诗言左右奉璋髦士攸宜周王于迈六师及之周王寿考遐不作人勉勉我王纲纪四方皆正言其事其辞旨气象与菁莪大有间矣故为大雅此大雅小雅正经之别其余皆可类推也以变雅言之六月采?常武江汉皆述宣王征伐之事而六月采芑其体与采薇出车枤杜不甚相远比之江汉言江汉浮浮武夫滔滔匪安匪游淮夷来求常武言赫赫明明王命卿士南仲太祖太师皇父气象小大自是不同季札观乐至歌小雅曰怨而不言至歌大雅曰广哉熙熙乎此善言二雅之气象者也至以大雅为曲而有直体却正说着小雅小雅兼有风体故曲而有直体若大雅之体安有所谓曲杜预知其说之不通乃曰此论其声盖谓非论其体也】
颂者美盛德之形容【疏曰谓形状容貌也】以其成功告於神明者也【告音梏○粲曰鬼神之理隐而显故曰神明】
右第十三节论颂
盛德先王先公之德也成功先王先公所以创业垂统而授之子孙者也今也德积而至於配天功积而至於太平作颂者美盛德之形状歌其成功徧告神明所以报神恩也此解周颂也诗三百篇皆周诗也鲁商颂附焉耳【疏曰商鲁之颂则异於是商颂虽是祭祀之歌祭其先王之庙述其生时之功正是死後颂德非以成功告神其体异於周颂也鲁颂咏僖公功德才如变风之美者耳又与商颂异也】
是谓四始【李氏曰关雎者风之始也鹿鸣者小雅之始也文王者大雅之始也清庙者颂之始也】诗之至也【曹氏曰四者皆始於文王故谓之四始以其德之不可以复加矣孔子曰周之德其可谓至德也已】
右第十四节论四始
诗之至也犹曰易其至矣乎赞美不尽之意文王之德虽甚盛蔑加矣
然则关雎麟趾之化【朱氏曰言化者化之所自出也】王者之风【陈氏曰岐东之地宗周在焉故为王者之风】故系之周公【曹氏曰周即美阳之周原太王之旧都也】南言化自北而南也【疏曰文王之国在於岐周东北近於纣都西北迫於戎狄故其风化南行也汉广序云美化行乎江汉之域是从岐周被江汉之域也○朱氏解见周南之下】鹊巢驺虞之德【朱氏曰言德者蒙化以成德也】诸侯之风也【陈氏曰岐西之地为召公专主诸侯之国故为诸侯之风】先王之所以教【朱氏曰先王文王也】故系之召公【召音邵○曹氏曰召即雍县之召亭○李氏曰周召之分陕在武王既得天下之後周南召南虽皆文王之风化不可系之於文王故周公所居之地所得之诗谓之周南召公所居之地所得之诗谓之召南周公所得之诗多为文王而作故言王者之风召公所得之诗多为诸侯而作故谓之诸侯之风虽曰诸侯之风其实文王教化之所及故言先王之所以教分陕以东如江汉汝坟即陕之东也分陕以西如江沱即陕之西也○疏曰体实是风不得谓之为雅又不可以国风之诗系之诗不可弃因二公为王行化是以系之二公】周南召南【补传曰文王分岐以为二公采邑至武王克商又分二公为左右】正始之道王化之基
右第十五节论二南分系
诗经首二南见夫妇之伦焉见王道之端焉二南系周召见君臣之伦焉见文王心术之微盛德之至焉
是以关雎乐得淑女【乐音洛】以配君子忧在进贤不淫其色哀窈窕【窈音杳窕迢之上浊】思贤才而无伤善之心焉是关雎之义也
右第十六节论关雎之义
孔子言关雎乐而不淫哀而不伤谓过於乐则淫过於哀则伤后妃求嫔妾之贤而未得则忧而至於辗转反侧哀而不伤也既得之则乐之以琴瑟钟鼔乐而不淫也此序乐得淑女以下经师因孔子之言而增益之耳所谓不淫其色哀窈窕皆非诗之旨也
关关雎鸠【曰关关声也雎鸠鹗也卽郯子所谓雎鸠氏司马也左传睢作瞗见昭十七年○释鸟曰瞗鸠王瞗○传曰鸟挚而有别挚音至亦作鸷○郭璞曰鵰类今江东呼之为鹗好在江渚食鱼○陆玑曰大小如鸱深目目上骨露幽州人谓之鹫鹫音就○山隂陆氏曰阴阳自然变化论云雎鸠不再匹徐铉草木虫鱼图书云雎乌常在河洲之上为俦偶更不移处盖鹗性好跱每立更不移处所谓鹗立义取诸此俗云雎鸠交则双翔别则立而异处是谓鸷而有别传云鸷乌不双是也○杜预注左传曰鸷而有别为司马主法制○苏氏曰乌之鸷者不淫○欧阳氏曰此诗不取其鸷取其别也】在河之洲【朱氏曰河北方流水之通名○释水曰水中可居者曰洲】窈窕淑女【传曰窈窕幽闲也淑善也闲音闲○朱氏曰淑女指太姒也】君子好逑【好毛如字郑去声逑音求○朱氏曰君子指文王○传曰逑匹也】
兴也凡言兴也者皆兼比【兴之不兼比者特表之○诗记曰风之义易见惟兴与比相近而难辨兴多兼比比不兼兴意有余者兴也直比之者比也兴之兼比者徒以为比则失其意味矣兴之不兼比者误以为比则失之穿凿矣毛氏特言兴也为其理隐故也今从毛氏例书兴以别之】鹗鸟性不再匹立则异处是有别而不淫也又性好跱每立更不移处有幽闲正静之象焉故以兴后妃也雎鸠有关关然之声在河中之洲远人之处兴后妃德音闻於外而身居深宫之中也大姒有徽音故以关关兴之此窈窕幽闲之善女足以为君子之良匹也言大姒之贤而文王齐家之道可见矣○车牵思得贤女以配君子亦曰德音来括白华刺襃姒以为鼓钟于宫声闻于外盖宫庭虽奥而善恶流傅於外皆不可掩言关关雎鸠在河之洲犹鹤鸣九臯声闻于野之意也○尔雅家祖郭郭以雎鸠为鹗又云鵰类是雎鸠即鹗也释文於鵰曰鹗属於鹗曰鵰属鹗属即是鵰鵰属即是鹗无别鹗也鵰鹗皆搏击之鸟故曰鸷或见经有河洲之言遂以为疑山隂陆氏云今大鵰翺翔水上扇鱼令出沸波攫而食之一名沸河淮南子所谓鸟有沸波是也以此言之不可谓鸷鸟不近河洲也○郯子五鸠备见诗经雎鸠氏司马此诗是也祝鸠氏司徒鹁鸠也四牡嘉鱼之鵻是也鳲鸠氏司空布谷也曹风之鳲鸠是也爽鸠氏司宼大明之鹰扬是也鹘鸠氏司事【鹘音骨又如字】鷽鸠也【非斑鸠鷽音学】小宛之鸣鸠与氓诗食桑葚之鸠是也欧阳氏以居鹊巢之鸠非鳲鸠则又在五鸠之外也
参差荇菜【参初金反差音?荇音杏亦作莕行之上浊解见条例○传曰后妃共荇菜以事宗庙共音恭○疏曰参差然不齐也天官醢人陈四豆之实无荇菜或殷礼也○释草曰荇接余○郭璞曰丛生水中叶圆在茎端长短随水深浅江东食之○陆玑曰茎白叶紫赤色正圆径寸余浮生水上根在水底大如叙股上青下白?其白茎以苦酒浸之味脆美?音煮○粲曰参差训不齐凡菜皆不齐何独荇也今池州人称荇为莕公须盖细荇乱生有若须然诗人之辞不苟矣】左右流之【疏曰左右嫔妾也○笺曰后妃共荇葅必有助之者○粲曰流流水也流之谓於流水以洁之也水流则清故洁之必於流水释言以流为求今不用】窈窕淑女寤寐求之求之不得寤寐思服【传曰寤觉也寐寝也觉音教○朱氏曰服犹怀也○臣粲曰犹人言佩服不忘之义】悠哉悠哉【王氏曰悠者思之长也○】辗转反侧【辗音展○笺曰卧而不周曰辗○疏曰辗转俱是回动笺独以辗为不周者辨其难明反侧卧而不正也】
赋也【唯二南举赋比以见例余无疑者不书】后妃共俎豆以事宗庙言参差不齐之荇菜必得左右嫔妾於流水洁之以为葅故此幽闲之后妃或寤而觉或寐而寝惟欲求左右之贤也嫔妾不必亲洁荇托言求内政之取以见其不妬忌也方其未得则寤寐思怀之此其所思悠长故终夜不寐其身辗转而不安反侧而不正也○楚庄王夫人樊共姬曰妾备扫除十有一年矣私捐衣食求美人而进於王妾所进九人今贤於妾者二人与妾同列者七人妾岂不欲擅爱专宠哉不敢以私废公也樊姬之求美人即太姒求左右之意说者多谓诗人思得淑女以配君子如车牵之意非也车牵恶襃姒故思得贤女以代之太姒已为文王妃何待诗人思得之乎
参差荇菜左右采之【芣苢传曰采取也】窈窕淑女琴瑟友之【释乐释曰广雅云琴长三尺六寸六分五弦後加文武二弦○又曰礼图旧云雅瑟长八尺一寸广一尺八寸二十三弦其常用者十九弦颂瑟长七尺二寸广一尺八寸二十五弦尽用之○粲曰友之亲之如朋友也】参差荇菜左右芼之【芼音帽○董氏曰芼则以熟而荐之也○粲曰芼之谓为羹也内则云芼美注云菜也疏云用菜杂肉为美又昏义芼之以苹藻毛以芼为择今不从】窈窕淑女钟鼓乐之【乐音洛○臣粲曰金旁从童之钟乐器也金旁从重之锺酒器也聚也古字钟通作锺监本毛诗皆作钟】
求而得之则以琴瑟亲友之以钟鼔欢乐之亦谓不妬也
关雎三章一章四句二章八句【郑作五章章四句今从毛】
葛覃后妃之本也【补传曰王业之本在稼穑后妃之本在女功】后妃在父母家则志在於女功之事躬俭节用服澣濯之衣【澣音缓胡管反】尊敬师傅则可以归安父母化天下以妇道也
本者务本也国史所称此一语而已其下则说诗者之辞如言在父母家则志在女功之事非诗意也【诗记曰讲师以为在父母家殊不知是诗皆述既为后妃之事贵而勤俭乃为可称若在室而服女功固其常耳】
葛之覃兮【传曰葛所以为絺綌女功之事烦缛者覃延也】施于中谷【施音异○传曰施移也中谷谷中也○疏曰施言引蔓移去其根也中谷倒其言者古语皆然】维叶萋萋【传曰蒌蒌茂盛貌】黄鸟于飞【曰黄鸟黄莺也○传曰抟黍也抟音团○释鸟曰皇黄鸟○郭璞曰俗呼黄离留○陆玑云或谓之黄栗留幽州人谓之黄莺一名仓庚一名黧黄一名楚雀常以葚熟时来在桑间关西谓之鹂黄郭云其色黧黑而黄因名之】集于灌木【传曰灌木丛木也○释木曰木族生为灌】其鸣喈喈【喈音皆○传曰喈喈和声之远闻也】
兴之不兼比者也述后妃之意若曰葛生覃延而施移於谷中其叶萋萋然茂盛当是之时有黄鸟飞集於丛生之木闻其鸣声之和喈喈然我女工之事将兴矣黄鸟飞鸣乃春葛初生之时未可刈也而已动女工之思见念念不忘也先时感事乃豳民艰难之俗今以后妃之贵而志念如此岂复有一毫贵骄之习邪味诗人言外之意可以见文王齐家之道矣
葛之覃兮施于中谷维叶莫莫【朱氏曰莫莫茂密也○张氏曰秋时也】是刈是濩【刈音乂濩音获○释文曰韩诗云刈取也○臣粲曰刈从刂刀也谓斩而取之○传曰濩煮之也】为絺为綌【絺音笞綌音隙○传曰精曰絺麤曰綌】服之无斁【音亦○传日斁厌也】又述后妃之意若曰至葛叶莫莫然茂密之时我则刈取之濩煮之又缉绩以为絺綌而服之无有厌斁之心躬亲其事知女工勤劳故服之无厌心也○妇人骄侈之情何有纪极苟萌一厌心虽穷极靡丽耳目日新犹以为不足也味服之无斁一语可见后妃之德性後世妃后以骄奢祸其俗者皆一厌心为之也诗人辞简而旨深矣【补传曰后妃之善莫先於不妬忌其次则能俭节也】
言告师氏【苏氏曰言辞也春秋传云言归于好○传曰师女师也古者女师教以妇德妇言妇容妇功○疏曰昏礼云姆纚笄绡衣在其右注云姆妇人五十无子出而不复嫁能以妇道教人者姆亡候反纚顋之上声山买反笄音鷄绡音消】言告言归【张子曰言告言归犹曰告曰归也】薄污我私【污音乌○芣苢传曰薄辞也○传曰污烦也私燕服也○笺曰烦撋之用功深撋而缘反○释文曰烦撋犹捼莏也○粲曰治污曰污犹治乱曰乱也】薄澣我衣【笺曰澣谓濯之耳衣谓褘衣以下至褖衣褘音挥褖音彖○疏曰澣其用功浅也】害澣害否【害音曷否音缶○传曰害何也】归宁父母此章乃说后妃将归宁之事后妃若曰我告于师氏其告之者为归宁也於是污烦其?服澣濯其礼服又有不澣者问其何者当澣而何者可以未澣乎我将归而问安於父母也举动必告於师氏澣衣犹为之斟酌观此气象其贤可见矣【朱氏曰此诗见后妃已贵而能勤已富而能俭已长而敬不弛於师傅已嫁而孝不衰於父母是皆德之厚而人所难也】
葛覃三章章六句
卷耳【卷音卷】后妃之志也又当辅佐君子求贤审官知臣下之勤劳内有进贤之志而无险詖私谒之心【詖音秘】朝夕思念至於忧勤也
言后妃之志者谓因备酒浆念及臣下之勤劳耳後序以诗之周行为列位遂支离其说非诗之旨也求贤审官妇人何预果若序言开后妃与政之渐矣朝夕思念至于忧勤於义为衍
采采卷耳【芣苢传曰采取也○朱氏曰采采非一采也据本草即今苍耳今人麴糵中多用之○释草曰菤耳芩耳○郭璞曰广雅云枲耳也亦云胡枲江东呼常枲形似鼠耳丛生似盘枲西之上○陆玑曰叶青白色似胡荽白华细茎蔓生可煮为茹四月中生子如妇人耳璫或谓之耳璫草】不盈顷筐【顷音倾○韩诗曰顷筐欹筐也○钱氏曰箱之小而偏者○荀子曰卷耳易得也顷筐易盈也】嗟我怀人【臣粲曰怀矜念也】寘彼周行【今从毛鹿鸣音如字旧音航○传曰寘置也○吕氏曰周行周道也○朱氏曰周行大道也○诗记曰毛氏以为周之列位自左氏以来其传旧矣然以经解经则不若吕氏之说也】
兴之不兼比者也此言使臣在途归必劳之后妃主酒浆之事豫采卷耳以为麴糵故因见采卷耳者而念使臣之劳谓卷耳易得之草顷筐易盈之器今采卷耳者非难且劳之事也采之又采尚不盈顷筐嗟乎我矜念使臣今在道路其跋涉之劳当如何耶【张子诗云闺阃忱难与国防默嗟徒御困高冈觥罍欲解痡瘏恨采耳元因备酒浆】○经有三周行卷耳鹿鸣大东也郑皆以为周之列位唯卷耳可通鹿鸣示我周行破示为寘自不安矣大东行彼周行又为发币於列位其义尤迂毛以卷耳为列位鹿鸣为至道大东无传今取毛鹿鸣音义皆为道也但卷耳大东为道路鹿鸣为道义
陟彼崔嵬【音摧桅○传曰陟升也崔嵬土山之戴石者○释山曰石戴土谓之崔嵬○疏曰传与尔雅正反者或传写误也下解砠同】我马虺隤【虺音灰隤徒回反○传曰虺隤病也】我姑酌彼金罍【音雷○传曰姑且也○释文曰罍酒罇也容一斛○疏曰人君以黄金饰尊刻为云雷之象言刻则用木矣】维以不永怀【今曰怀即上文怀人之怀】
后妃念使臣升崔嵬之山其马亦虺隤而病矣马劳且病人劳可知永怀谓念之不忘也使臣他日竣事而归我酌酒以劳之乃可以释我此念今方在途则我矜念之而不忘也后妃不亲酌酒以主酒浆故以我言之周南着文王之化后妃居深宫之中而能念及臣下之劳者由其君子能体羣臣故夫妇之志同也【解颐新语曰周官酒人之奚为世妇役有女酒女浆则知周家酒浆之用亦内治所当察也注奚今之侍使官婢】
陟彼高冈【传曰山脊曰冈】我马玄黄【传曰玄马病则黄】我姑酌彼兕觥【兕词之上浊觥音肱○传曰兕觥角爵也○疏曰兕一角青色重千斤以兕角为觥古者宴飨之礼必有兕觥成十四年左传卫侯飨苦成叔甯惠子曰兕觥其觩旨酒思柔故知飨有兕觥也昭元年郑人宴赵孟穆叔子皮及曹大夫兴拜举兕爵曰小国赖子知免於戾矣故知宴有兕觥也○朱氏曰兕野牛也周礼有觥罚之事又云觥其不敬者但谓以觥罚之耳不必专为罚爵也】维以不永伤【粲曰伤亦怀也】陟彼砠矣【砠音趋与睢同○传曰石山戴土曰砠○释山曰土戴石为砠】我马瘏矣【瘏音涂○传曰瘏病也】我仆痡矣【痡音敷又浦之平○传曰庯亦病也】云何吁矣仆马皆病而今云何乎长叹而已念其劳也
卷耳四章章四句
樛木【樛音鸠】后妃逮下也【疏曰言以恩意接及其下衆妾使俱进御於王也】言能逮下而无嫉姤之心焉【嫉音疾姤都之去】
读此诗想见文王宫庭之雝穆矣
南有樛木【传曰南南土也木下曲曰樛○笺曰南土谓荆扬之域○疏曰扬州厥木惟乔○臣粲曰左传声子云如杞梓皮革自楚往也见南方木美】葛藟累之【藟音垒累音缧释文曰藟似葛累纒绕也】乐只君子【乐只音洛止　○粲曰只语已辞也如仲氏任只母也天只楚词白日昭止是也乐只君子盖曰乐哉君子也】福履绥之【粲曰视履考祥之履○传曰绥安也】
兴也南土木美葛藟亦茂故以南言之木之乔竦者物不得附托而俱升南土有下曲之木故其下葛也藟也皆得累而纒绕之喻后妃能以惠下逮衆妾无姤忌之心则衆妾得以攀附而上进后妃如此乐哉其夫君子可谓福履安之矣动罔不吉谓之福履【诗记曰汉之二赵隋之独孤唐之武后其祸至於亡国则樛木之后妃诗人安得不深嘉而屡叹之乎】
南有樛木葛藟荒之【传曰荒奄也○吕氏曰芘覆也】乐只君子福履将之【笺曰将犹扶助也】
南有樛木葛藟萦之【萦乌营反○传曰萦旋也○钱氏曰遶也】乐只君子福履成之【传曰成就也】
樛木三章章四句
螽斯【螽音终】后妃子孙衆多也言若螽斯不姤忌则子孙衆多也
螽斯次樛木义相成也後序谓若螽斯不姤忌非也螽斯微虫何由知其不姤忌乎
螽斯羽【曰螽斯蝗也蠜也斯语助也即阜螽也非七月所谓斯螽也蠜音烦】诜诜兮【诜音莘○传曰诜诜衆多也】宜尔子孙振振兮【振音真○杜氏左传注曰振振盛也○粲曰振振共有二训盛也信厚也诗言振振者三此诗当如均服振振之训为盛麟趾殷靁当为信厚】
比也螽蝗生子最多信宿即羣飞因飞而见其多故以羽言之喻子孙之衆多也归其自於后妃曰宜乎尔后妃之子孙振振然而盛也此诗之意全在宜尔二字风人意在言外见后妃子孙衆多但言宜其如此使人自思其所以宜者何故而不明言之谓由不姤忌而致此也○今考尔雅云阜螽蠜李氏陆玑许氏蔡邕之说阜螽即蝗也蠜也螣也【螣音特】同是一物尔雅又云蜤螽蚣蝑【蜤音斯蚣蝑音嵩须】此别是一物蝗之类也螽斯即阜螽非蜤螽也毛氏误以此螽斯为蚣蝑孔氏因之遂以螽斯斯螽为一物钱氏云阜螽羣飞齐一故以为比斯语助犹鸒斯鹿斯也言羽见其飞也春秋书螽即蝗也苏氏谓螽斯一生八十一子朱氏云一生九十九子今俗言蝗一生百子不必以定数言之但以生子多者莫如蝗耳
螽斯羽薨薨兮【薨音轰○朱氏曰薨薨羣飞声】宜尔子孙绳绳兮【苏氏抑解曰绳绳不絶也○粲曰如绳之牵连不絶】
螽斯羽揖揖兮【揖子立反又音戢○传曰揖揖会聚也○吕氏曰螽斯始化其羽诜诜然比次而起已化则齐飞薨薨然有声既飞复歛羽揖揖然而聚】宜尔子孙蛰蛰兮【蛰尺十反徐直立反○传曰蛰蛰和集也】
螽斯三章章四句
桃夭【音腰】后妃之所致也不姤忌则男女以正昏姻以时【疏曰摽有梅传云三十之男二十之女不待礼而行之则男女以正谓男未三十女未二十女自卜五至十九男自二十至二十九也东门之杨传云男女失时不逮秋冬则秋冬嫁聚正时也郑以三十之男二十之女仲春之月为昏是礼之正法也○粲曰昏姻之时当从毛氏解见东门之杨此序男女以正上谓以礼嫁聚昏姻以时谓及盛年耳】国无鳏民也【鳏音关】
经但言男女以正昏姻以时而序者推原於后妃之不姤忌盖知风之自矣【广汉张氏曰乖争之风始於闺门至於使万物不得其所而况昏姻之能以时乎此意盖深远矣】
桃之夭夭【传曰夭夭其少壮也○粲曰棘心夭夭与书厥草惟夭皆少长之意物少则长而末已】灼灼其华【曹氏曰灼灼鲜明貌○臣粲曰毛以为华之盛谓盛故鲜明非训灼灼字为盛也】之子于归【传曰之子嫁子也于往也○释文曰妇人谓嫁曰归】宜其室家
兴也夭夭以桃言指桃之木也灼灼以华言指桃之华也桃之夭夭灼灼其华取相错成文也言桃之少壮故其华鲜明木少壮则其华盛譬妇人盛年则容色丽也此行嫁之子往归于夫家则男有室女有家夫妇皆得宜也
桃之夭夭有蕡其实【蕡音焚○传曰蕡实貌○李氏曰桃之少壮则结实必大其叶亦蓁蓁然盛若非少壮则虽结实不复大虽有叶不复蓁蓁矣此言妇人得盛时而嫁也○粲曰蕡者大也坟为大防鼖鼔为大鼔有颁其首用宏兹贲皆训为大凡蕡同音之字皆为大义则蕡亦桃实之大貌】之子于归宜其家室
桃之夭夭其叶蓁蓁【音榛○传曰蓁蓁至盛貌】之子于归宜其家人不特夫妇相宜而一家之人尽以为宜言其能恊和而使无闲言也闺门雍穆风俗淳美岂非后妃之化欤【诗记曰既咏其华又咏其实又咏其叶非有他义盖余兴未巳而反覆歌咏之耳】
桃夭三章章四句
兔?【音嗟】后妃之化也关雎之化行则莫不好德【好去声】贤人衆多也
诗人因见兔?之人处贱事而能敬便知其材之可用序者因诗人美兔?之贤便知当时多好德之贤又便知其为关雎之化非知类通逹者未可与言诗也能敬即是好德【广汉张氏曰和平之风至於使兔?之人亦兴其好德之彛性则固有不言而信不疾而速者其要特在於修身以齐家而已】
肃肃兔?【传曰肃肃敬也兔?兔?也?者?网也】椓之丁丁【椓音卓丁陟耕反音近争○传曰丁丁椓杙声也杙音弋橜也橜音掘○疏曰此丁丁连椓之○今曰伐木丁丁为声之相应此丁丁亦为连椓也】赳赳武夫【赳音九○传曰赳赳武貌】公侯干城【干如字旧音扞○朱氏曰此文王时周人之诗极其尊称不过曰公侯而已亦文王未尝称王之一验也凡雅颂称王者皆追王後所作耳○笺曰干也城也皆以御难也○孙炎曰干楯所以自蔽扞也○楯食允反○疏曰扞蔽如盾防守如城然】赋也诗人偶见有肃肃然恭敬者乃作?捕兔之人椓伐杙橜其连椓之声丁丁然为贱事而能敬可以知其贤矣遂美此兔?之人赳赳然甚武可为公侯之干与城言勇而忠也【李氏曰冀缺耕於野夫妇相敬如宾胥臣荐之於文公茅容避雨危坐郭林宗见而异之】
肃肃兔?施于中逵【施如字逵音葵　传曰逵九达之道】赳赳武夫公侯好仇【好朱如字郑去声○朱氏曰好仇善匹也○钱氏曰仇与逑通○粲曰公侯好仇与君子好逑句法同善匹犹率由羣匹之匹】
此赳赳之夫可为公侯之善匹言勇而良也
肃肃兔?施于中林【传曰中林林中】赳赳武夫公侯腹心中逵人所见之地肃肃可也以中林无人之地犹且恭敬则其贤可知也此赳赳之夫可为公侯之腹心谓机密之事可与之谋虑言勇而智也【诗记曰其辞浸重亦叹美无巳之意尔】
兔罝三章章四句
芣苢【音浮以】后妃之美也和平则妇人乐有子矣【乐音洛○杨氏曰后妃无嫉姤之心则和平矣惟其和平故天下化而和平则妇人以有子为乐矣】
天下和平为后妃之美家齐而国治国治而天下平矣
采采芣苢【传曰采取也○朱氏卷耳解曰采采非一采也○释草曰芣苢马舄马舄车前○郭璞曰今车前草大叶长穗好生道边江东呼为虾蟇衣○陆玑曰其子治妇人难产○山隂陆氏曰神仙服食法云令人有子亦谓之陵舄列子云生於陵屯则为陵舄屯阜也】薄言采之【程子曰薄言发语辞也○粲曰薄言震之薄言追之薄言采?凡薄言二字皆辞也】采采芣苢薄言有之赋也芣苢宜怀姙故妇人有子则采之采采非一采矣而又采之喜乐之深也有言采而得之为己所有也此诗无形容譬喻之辞读之自见喜意
采采芣苢薄言掇之【掇端之入○传曰掇拾也】采采芣苢薄言捋之【捋銮之入○朱氏曰捋取其子也】
采而聚之於地既为已有於是就地掇拾之既掇拾之则捋取其子
采采芣苢薄言袺之【祮音结○传曰祮执袵也○李巡曰袵者裳之下也】采采芣苢薄言襭之【襭音颉○传曰扱袵曰襭扱音揷】
既捋取其子则以衣贮之而执其袵谓之袺既执其袵及扱其袵於带中谓之襭自采至襭言之序也
芣苢三章章四句
汉广德广所及也文王之道被于南国美化行乎江汉之域无思犯礼求而不可得也
道谓修身齐家之道也男子见游女自无犯礼之思後序言求而不可得非也
南有乔木【南解见樛木○传曰乔上竦也】不可休息汉有游女【李氏曰汉水出兴元府嶓冢山至汉阳军大别山入江○又汉入江解见江汉○曹氏曰汉上之游女非深居於重闺之中者】不可求思【传曰思辞也○项氏曰思语辞或用之句末如不可求思或用之句首如思齐大任】汉之广矣不可泳思【释水曰濳行为泳○郭璞曰水底行也】江之永矣【朱氏曰江水出永康军岷山】不可方思【释言曰方泭泭音孚亦作桴○孙炎曰方水中为泭筏论语注云编竹木为筏小曰桴○今曰江水尤深涧於汉故汉止言不可泳而江言不可方】
兴也南方之木美故以南言之木下蟠则隂广上竦则阴少南有乔竦之木其阴不及下故不可休息兴女之高洁而不可求也汉水之上有游行之女非士君子之族深居闺合之中者也以小家女而在旷僻可动之地见者自无狎?之心於是陈其不可得之辞如汉水之广不可濳行而泳之江水之长不可乘泭而方之见其正洁之意使人望之而暴慢之志不作矣诗人偶见汉上游女人无陵犯之心知纣之淫风已变由文王风化所及故假此游女以起义耳
翘翘错薪【翘音乔○钱氏曰翘翘高竦貌○传曰错杂也】言刈其楚【疏曰楚木名故乐记注以楚为荆王风郑风皆云不流束楚是也楚在杂薪中犹翘翘】之子于归言秣其马【秣音末○传曰秣养也六尺以上曰马○说文曰秣食马谷也】汉之广矣不可泳思江之永矣不可方思
翘翘然而高者错杂之薪也其中之楚木尤翘翘然人所先刈也喻衆女之中其高洁者人所先取也故言此游女之嫁人将有秣马以礼亲迎之者岂可以非礼犯之哉於是复陈其不可得之辞○或谓秣马如所谓虽为执鞭犹忻慕焉如此则敢请子佩已有狎?之想矣
翘翘错薪言刈其蒌【音闾○郭璞曰蒌蒌蒿也生下田初生可啖江东用美鱼也○陆玑曰其叶似艾白色长数寸高文余好生水边及泽中正月根芽生旁茎正白食之香而脆美其叶又可蒸为茹○释草曰购蔏蒌购音构蔏音商○舍人曰购一名蔏蒌】之子于归言秣其驹【传曰五尺以上曰驹○说文曰马二岁曰驹】汉之广矣不可泳思江之永矣不可方思
汉广三章章八句
汝坟【音汾】道化行也文王之化行乎汝坟之国妇人能闵其君子犹勉之以正也
文王三分有二不替事殷之小心故当时化之虽汝坟妇人亦勉其夫以从王事此文王道化之盛也
遵彼汝坟【传曰遵循也汝水名也○李氏曰汝水出汝州鲁山东南至蔡州襃信入淮周南之水也○释丘曰坟大防○疏曰谓崖?状如坟墓】伐其条枚【传曰枝曰条干曰枚】未见君子惄如调饥【惄音溺调音周○传曰惄饥意也调朝也○笺曰惄思也】
赋也君子从役於外其妻为樵薪之事遵循汝水之坟岸伐其枝条枚干念其君子之未见惄然如朝饥之切也亲伐薪则庶人之妻也
遵彼汝坟伐其条肄【音异○传曰肄余也斩而复生曰肄○程子曰伐肄则踰年矣】既见君子不我遐弃
前伐其条枚今生肄而复伐之见行役之久也他日已见君子庶几不远弃我也
鲂鱼赬尾【鲂音房赬音称○曰鲂鯿也鯿音鞭解见陈衡门○传曰赬赤也鱼劳则尾赤○张子曰谓水浅鱼摇尾多则血流注尾故尾赤也○吕氏曰鲤尾赤鲂尾白今鲂尾亦赤则劳甚矣】王室如毁【音毁○曰王室商室也○传曰毁火也】虽则如毁父母孔迩【粲曰妇人指夫之父母从笺疏义也或以为指文王今不从○传曰孔甚也迩近也】
鲂尾本白以劳故赤妇人喻其君子劳苦而容瘁由王室之事其急如火不可缓也是时商王尚存西伯之事皆干蛊王室也妇人从而勉其君子曰王室之事虽急如火不得少休然父母相去不远不必念家而怠王事也鲂鱼赬尾闵之也父母孔迩勉以正也子于役而念父母情之至切其妻乃复权恩义之轻重欲其国尔忘家可谓正矣○旧说以如毁喻纣之酷以父母喻文王之仁刻画如此固非以服事殷者所敢安而亦乌在其为勉以正也韩诗以为思亲列女传以为其妻恐其懈於王事盖近之矣
汝坟三章章四句
麟之趾关雎之应也关雎之化行则天下无犯非礼虽衰世之公子皆信厚【句】如麟趾之时也
应效应也公子指周南国君之子公子生长富贵未尝忧惧况当殷末俗流世败之时宜其骄淫轻佻也今乃信厚岂非关雎风化之效欤公子犹信厚则他人可知【程子曰麟趾不成辞言之时谬矣】
麟之趾【麟者仁兽也瑞兽也○陆玑曰麕身牛尾马足黄色圆蹄一角角端有肉不履生虫不践生草不羣居不侣行不经陷穽不罹罗网王者至仁乃出今并州界有麟大小如鹿非瑞应之麟故司马相如子虚赋曰射麋脚麟谓此麟也注脚谓持其脚也○曹氏曰说文云麒仁兽也麐牝麒也麟大牝鹿也则字当作麐音同○传曰趾足也】振振公子【振音真○传曰振振信厚也○振振有考见螽斯】于嗟麟兮【于音吁○粲曰于古注无音今考韵书于字通作呼注云诗于嗟用此知当音吁也】
兴也有足者宜踶【音第蹋也庄子云马相怒则分背相踶】唯麟之足可以踶而不踶是其仁也今振振然信厚之公子有贵势而不恃遂叹美此公子即麟也此诗之辞寂寥简短三叹而有余音也麟之趾指麟言也于嗟麟兮指公子言也犹楚狂接舆称孔子为凤兮也
麟之定【丁之去○传曰定题也○说文曰题頟也】振振公姓【王氏曰公姓公孙也孙传姓者也】于嗟麟兮
有额者宜抵唯麟之额可以抵而不抵也公室子孙其传弥远而信厚不替也
麟之角振振公族【传曰公族公同祖也】于嗟麟兮
有角者宜触唯麟之角可以触而不触【朱氏曰关雎葛覃卷耳樛木螽斯其词虽主於后妃其实则皆所以着明文王身修家齐之效也至於桃夭兔罝芣苢则家齐而国治之效汉广汝坟则以南国之诗附焉而见天下已有可平之渐矣】
麟之趾三章章三句
诗缉卷一

[book_title]卷二
<经部,诗类,诗缉>
钦定四库全书
诗缉卷二
宋　严粲　撰
召南　　　　国风
说已见周南【释文曰召在岐山之阳扶风雍县南有召亭○朱氏曰今雍县析为岐山天兴二县未知召亭的在何县】
或谓召南诸侯之风为太王王季之化故曰先王之所以教然摽梅野麕驺虞序皆言被文王之化当从朱氏以为文王也
鹊巢夫人之德也【朱氏曰文王之时关雎麟趾之化行於内诸侯蒙化以成其德而其道亦始於家人故其夫人之德如是当时之人咏歌而美之当必为一人而作然周公取以为法明夫人之德皆当如是则其义不主於所指之人故序者持曰夫人之德而已】国君积行累功【行去声】以致爵位夫人起家而居有之【疏曰起自父母之家】德如鳲鸠【欧阳氏曰非鸣鸠】乃可以配焉
言夫人之德亦以见文王齐家之化行於诸侯非专美夫人也
维鹊有巢【笺曰鹊之作巢冬至架之至春乃成○疏曰月令十二月鹊始巢○山阴陆氏曰鹊作巢取在木杪枝不取堕地者故一曰乾鹊淮南子云太阴所建蛰虫首穴而处鹊巢向而为户又曰蛰虫鹊巢皆向太一盖鹊巢开户向太一而背岁故博物志云鹊背太岁也先儒以为鹊巢居而知风蚁穴居而知雨鹊岁多风则去乔木巢旁枝故能高而不危也俗说鹊巢中必有梁见鹊上梁者必贵今二鹊共衘一木置巢中谓之上梁】维鸠居之【曰鸠拙鸠也直谓之鸠者也旧说以为鳲鸠秸鞠布谷戴胜非也秸鞠音戛菊鳲鸠别解见曹风鳲鸠○欧阳氏曰今所谓布谷戴胜者与鸠絶异惟今人直谓之鸠者拙鸟也不能作巢多在屋瓦间或於木上架结木枝初不成窠便以生子往往坠雏今鹊作巢甚坚既生雏散飞则弃而去容有鸠来处彼空巢】之子于归【朱氏曰之子指夫人○归解见桃夭】百两御之【两音亮御音迓○传曰百两百乘也诸侯之子嫁於诸侯送御皆百乘疏曰车有两轮故称两御夫家迎之也】
兴也鹊巢冬架春成用力劳矣而鸠乃居之譬国君之致爵位非一日之故其积累难矣而是子之嫁乃以车百两迎之安然来居夫人之位风人意在言外凡言人之贤但称其服饰之美此言夫人之德亦但称其坐享成业是其有德以称之自见於言外矣非文王齐家之化何以致此【诗记曰夫人坐享成业非有妇德者殆无以堪之也○朱氏曰南国诸侯被文王之化能正心修身以齐其家其女子亦被后妃之化故嫁於诸侯而其家人美之】
维鹊有巢维鸠方之【解颐新语曰方之以为其所也】之子于归百两将之【传曰将送也○疏曰父母家人送之也】
维鹊有巢维鸠盈之【传曰盈满也○笺曰言衆媵侄娣之多也○疏曰公羊传云诸侯一娶九女二国往媵之以侄娣从○补传曰味盈之之言可见夫人不姤忌】之子于归百两成之【朱氏曰成谓成其礼也】
鹊巢三章章四句
采蘩【音烦】夫人不失职也夫人可以奉祭禩则不失职也夫人之职在於奉祭禩言可以者谓有夫人之德也左氏传云苟有明信涧溪沼沚之毛苹蘩蕰藻之菜可荐於鬼神所谓可者不在物而在人也
于以采蘩【传曰于於也○释草曰蘩皤蒿皤音婆○孙炎曰白蒿也○陆玑曰春始生可?香美又可蒸及秋名曰蒿?煮同○山阴陆氏曰蒿青而高蘩白而繁白蒿叶麤於青蒿从初生至枯白於衆蒿今俗谓之蓬蒿可以为菹七月采蘩祁祁所以生蚕也○笺曰以豆荐蘩菹○粲曰祭统云夫人荐豆】于沼于沚【音止○传曰沼池也○释水曰小洲曰陼小陼曰沚陼渚同○疏曰蘩非水菜言沿沚者谓於其旁采之也○曹氏曰采之必於沼沚山涧就以洁之也】于以用之公侯之事【传曰事祭事也○长乐刘氏曰尊祭禩故直谓之事春秋有事於太庙是也】
赋也言於何处采蘩乎或沼池或沚渚於其旁而采之也於何处用之乎於诸侯祭禩之事而用之也此言夫人之职而可以奉宗庙之意自见矣
于以采蘩于涧之中【传曰山夹水曰涧○疏曰涧之中亦谓於曲内采之非水中也】于以用之公侯之宫【传曰宫庙也○曹氏曰庄二十三年丹桓宫楹明年刻桓宫角注云宫庙也】
被之僮僮【音同○曰被首饰也即天官追师副编次之次也副编次解见鄘君子偕老追音堆编音匾又如字○疏曰剔贱者或刑者之发以被妇人之紒为饰因名髲鬄焉紒音计髲音避鬄音第亦作髢○粲曰天官内司服后六服褘衣揄翟阙翟谓之三翟与鞠衣展衣褖衣为六也首饰则有副编次三翟为祭服首皆服副鞠衣告桑之服展衣朝王及见宾客之服首皆服编褖衣进朝於王之服首则服次凡诸侯夫人於其国衣服与王后同王公夫人得禕衣以下侯伯夫人得揄翟以下被即次也夫人祭禩不应服次曹以为此在商时故与周礼异禕音晖揄音摇鞠音菊展音战礼记作襢禒音彖周礼翟音狄○传曰僮僮竦敬也○长乐刘氏曰步虽移而服不动之貌】夙夜在公【朱氏曰公公所也谓宗庙之中非私室也】被之祁祁【传曰祁祁舒迟也去事有仪也】薄言还归【还音旋○粲曰还如字者复也音旋者复返也故还归皆当音旋字亦作旋释文於邶泉水还车言迈云此字例音旋更不重出】
夫人服首饰之被僮僮然竦敬夙夜在公所而助祭及祭毕则又服其被祁祁然舒迟而旋归有余敬也此形容夫人孝敬宗庙周旋中礼其德可见矣【朱氏曰祭义云及祭之後陶陶遂遂如将复入然不欲遽去爱敬之无已也陶音摇】
采蘩三章章四句
草虫大夫妻能以礼自防也
自后妃及夫人自夫人及大夫妻皆文王齐家之化也
喓喓草虫【喓音腰○传曰喓喓声也草虫常羊也○襗虫曰草虫负蠜蠜音烦○陆玑曰大小长短如蝗奇音青色好在茅草中作声○山隂陆氏曰盖草虫鸣阜螽跃而从之故阜螽曰蠜草虫谓之负蠜也】趯趯阜螽【趯音剔螽音终○传曰趯趯跃也○曰阜螽者蝗也蠜也即螽斯也解见螽斯】未见君子忧心忡忡【音充○传曰忡忡犹冲冲也○粲曰击鼓忧心有忡疏引出车忧心忡忡为忧之意】亦既见止【传曰止辞也】亦既觏止【觏沟之去○传曰觏遇也】我心则降【户江反○传曰降下也】
兴也召南之大夫行役在外其妻独居闻草虫喓喓然而鸣见阜螽趯趯然跃而从之感物类之相从而思其君子故言今未见君子则我忧心忡忡然他日亦既见矣亦既遇矣我心方降下而息其念虑也触物感时而谨身以待其归所谓以礼自防也
陟彼南山言采其蕨【音厥○释草曰蕨虌虌音鼈○郭璞曰初生无叶可食○陆玑曰山菜也周秦曰蕨齐鲁曰虌】未见君子忧心惙惙【音辍○朱氏曰惙惙忧也】亦既见止亦既觏止我心则说【音悦】
言有升南山而采蕨者矣感节物之新而思其君子也
陟彼南山言采其薇【音微○陆玑曰亦山菜也茎叶皆似小豆蔓生其味亦如小豆藿可作羮亦可生食今官园种之以供宗庙祭禩也○山阴陆氏曰礼芼豕以薇记云鉶芼十藿羊苦豕薇是也○项氏曰薇今之野豌豆苖也蜀人谓之巢菜东坡改名为元修菜是也豌音剜】未见君子我心伤悲亦既见止亦既觏止我心则夷【传曰夷平也○粲曰风雨传云悦也人喜悦则心平夷其意一也那颂所谓夷悦也】
草虫三章章七句
采苹【音频】大夫妻能循法度也能循法度则可以承先祖供祭禩矣【共音恭】
采苹采蘩之推也王氏谓所荐之物所采之处所用之器所奠之地皆有常而不变所谓能循法度此犹未尽诗之意盖法度者仪物也能循者敬也非敬则仪物之常何足为美乎
于以采苹【传曰苹大?也?本又作萍一本作萍音平○释草曰?其大者苹○项氏曰柳恽所谓汀洲采白苹者水生而似萍者也宋玉所谓起於青苹之末者陆生而似莎者也】南涧之滨【音宾○传曰滨厓也】于以采藻【音早○曰藻水菜也○传曰聚藻也○疏曰左传云苹蘩蕰藻之菜蕰聚也故言聚藻○陆玑曰生水底有二种其一种叶似鸡苏茎大如筯长四五尺其一种茎大如钗股叶似蓬蒿谓之聚藻藻聚生故谓之聚藻也此二藻皆可食熟煮挼去腥气米麫糁蒸为茹佳美荆扬人饥荒可以充食○山阴陆氏曰藻水草之有文者其字从澡自洁如澡也书云藻火粉米藻取其清火取其明也山节藻梲盖藻非特取其文亦以禳火今屋上覆橑谓之藻井风俗通云殿堂宫室象东井形刻作荷菱水草也所以厌火与此同义橑僚老二音○今曰毛郑引昏义云古者妇人先嫁三月教以妇德妇言妇容妇功教成祭之牲用鱼芼之以苹藻言苹藻不特可以为豆菹亦可以芼羹也】于彼行潦【音老○传曰行流也○说文曰潦雨水也】
于以盛之【盛音成】维筐及莒【音举○传曰方曰筐囿曰筥○曹氏曰筐筥皆竹器也】于以湘之【传曰湘烹也○今曰韩退之盘谷歌云盘谷之泉可濯可湘用此湘字】维錡及釡【錡音蚁釜音辅○传曰錡釜属有足曰錡无足曰釜】
于以奠之【传曰奠置也】宗室牖下【传曰宗室谓太宗之庙也○朱氏曰室前东户西牖牖下则室中西南隅所谓奥也○曹氏曰正祭设於奥】谁其尸之【传曰尸主也】有齐季女【齐音斋○传曰齐敬也季少也○朱氏曰少而能敬尤见其质之美而化之所从来者远矣】赋也此诗三章当通作一意看言大夫之祭其宗庙也采苹於南涧之滨厓采藻於流行之雨潦所荐常物耳盛此苹藻於筐莒又烹之於錡釡所用常器耳又奠之於宗庙牖下所谓西南隅之奥亦常仪耳然谁其主此事乎乃齐敬之大夫妻也谓仪物特其常而其人之能敬所以可贵也左传云苟有明信涧溪沼沚之毛苹蘩蕰藻之菜筐筥錡釜之器潢污行潦之水可荐於鬼神言在诚而不在物深得诗人之意也【诗记曰所为者非一端所历者非一所矣烦而不厌久而不懈循其序而有常积其诚而益厚然後祭禩成焉季女之少若未足以胜此而实尸此者以其有齐敬之心也大夫之妻未必果少特言敬持敬则虽少女犹足以当大事云耳】○今考本草水萍有三种其大者曰苹叶圆濶寸许季春始生可糁蒸以为茹其中者曰荇菜其小者曰水上浮萍江东谓之薸毛氏以苹为大萍是也郭璞以苹为今水上浮萍即江东谓之薸是以小萍为大萍误矣苹可茹而薸不可茹岂有不可茹之薸而乃用以祭禩乎左传云苹蘩蕰藻之菜苹藻皆菜则可茹之物非薸也今薸止可养鱼【薸音瓢】
采苹三章章四句
甘棠美召伯也【召音邵○疏曰风雅正经皆不言美此云美召伯者二南文王之风唯不言美文王耳】召伯之教明於南国【诗补传曰甘棠皆以为武王之诗谓文王虽分岐为周召采地实未尝往莅其国至武王克商始分陕召伯聼讼已非文王之世而此诗又作於召伯既去之後抑不知文王化被南国而召伯听讼之日又能推明其教行露既系之文王甘棠虽在召伯既去之後亦未必作於武王之时不若系之文王】
武王分周召为二伯诗称召伯是作於武王之时也作诗虽在後明教前乎此矣二南皆文王诗也
蔽芾甘棠【芾音沸○曹氏曰蔽芾?翳茂盛也○曰甘棠白棠也○释木曰杜赤棠白者棠○樊光曰白者为棠赤者为杜○郭璞曰甘棠今之杜棃○陆玑曰小如指酢味可食酢亦作酣说文曰醶也醶力减反○山隂陆氏曰陆玑以为赤棠与白棠同耳但子有赤白美恶白色为棠甘棠也赤棠子澁而酢无味俗语曰澁如杜是也】勿翦勿伐【今曰翦谓齐断其枝释文云伐斩木也谓斩伐其干】召伯所茇【音跋○笺曰茇草舍也○朱氏曰止於其下以自蔽犹草舍耳非真作舍也】
赋也召公当文王为西伯之时奉命出使於召南之国观省风俗布宣教令尝止於甘棠之下至武王分陕之後召公为伯召南之人思召公往日之教因爱其所止之树故言甘棠蔽芾然茂盛勿翦断其枝勿斩伐其干此召伯尝茇舍於其下不可去之也○召公所历不止一处所憩亦不专在棠下诗人偶因其尝憩之木而起兴耳郑氏谓不重烦劳百姓止舍小棠之下而听断者衍文也
蔽芾甘棠勿翦勿败【音拜又如字○粲曰败谓残坏之】召伯所憩【音器徐音熙之去○传曰憩息也】
岂特不可伐去亦不可残坏之也
蔽芾甘棠勿翦勿拜【钱氏曰拜谓攀下也攀下其枝如人之拜○粲曰谓低屈之挽其枝以至地也】召伯所说【音税○传曰说舍也】
始则相戒不可斩伐而去之中则相戒岂特不可斩伐但残坏之亦不可终则相戒岂特不可残坏但低屈之亦不可爱之愈深护之愈至也
甘棠三章章三句
行露召伯听讼也衰乱之俗微贞信之教兴强暴之男不能侵陵贞女也
召公听讼尚有强暴侵陵之事是纣之旧染犹存而文王之化犹未纯被之日也
厌浥行露【厌浥音叶邑○传曰厌浥湿意也行道也】岂不夙夜谓行多露兴也召南之国有男侵陵於女而女不从男遂诬女以有室家之约而召伯听其讼此诗述女子自诉之辞言厌浥然而湿者行道之露也我岂不欲早暮而行乎以行道多露之濡已故惧而不敢也喻违礼而行必有污辱我所以不从男子之侵陵也
谁谓雀无角何以穿我屋谁谓女无家【女音汝】何以速我狱【传曰速召也】虽速我狱室家不足
谁谓鼠无牙【杨氏曰牙牡齿也鼠无牡齿】何以穿我墉【音容○传曰墉墙也】谁谓女无家何以速我讼虽速我讼亦不女从
此言女子被诬非遇召伯则不能自明也谓犹言也雀有咮而无角【咮音昼○释文曰咮鸟口也】鼠有齿而无牙事有可疑而实不然者唯明者能辨之谁言雀之无角乎雀若无角何以能穿我屋也然雀之穿屋实以咮非以角也谁言鼠之无牙乎鼠若无牙何以能穿我墉墙也然鼠之穿墉实以齿非以牙也人见男女之讼孰不疑其有室家之事犹见雀之穿屋而疑其有角见鼠之穿墉而疑其有牙故谓谁言汝男子於我无室家之事乎若无室家之事何以召我狱讼也然雀实无角鼠实无牙男子乃是侵陵实无室家之事唯召公之明能察其情而决其讼使正女之志得以自伸故继言汝男子虽召我狱而室家之道终不足谓诬我以讼此非室家之道不与汝为夫妇也
行露三章一章三句二章章六句
羔羊鹊巢之功致也【朱氏曰在位节俭正直本於国君夫人正身齐家以及其国之效故曰鹊巢之功致也】召南之国化文王之政在位皆节俭正直德如羔羊也【吕氏曰德如羔羊如羔羊之诗也○粲曰犹言好贤如缁衣】
国君齐家而及国其本由於关雎故曰化文王之政
羔羊之皮【传曰小曰羔大曰羊○疏曰大夫之裘宜言羔而已兼言羊者协句也传以羔羊并言故以小大释之】素丝五紽【音紽○曰紽缝也缝音逢○传曰古者素丝以英裘紽数也又曰总数也○疏曰谓紽总之数有五非训紽总为数紽亦缝也织素丝为组紃以英饰裘之缝中紃亦组之类素丝非线也紃音旬○曹氏曰一裘之功必合衆皮而成故其缝杀不一○补传曰合五羊之皮为一裘循其合处以素丝为英饰也百里奚衣五羊之皮盖仿古制○钱氏曰两皮之缝不易合故织白丝为紃施之缝中连属两皮因以为饰○粲曰疏云韠与裳同色衣与冠同色黑冠朝服冠黑则服亦黑故用黑羔皮为裘而以缁布为衣以裼之袒而有衣曰裼见美也以缁布衣覆之使可裼也必覆之者裘?也其上乃加朝服此缁衣羔裘诸侯日视朝之服卿大夫朝服亦服之其所异者君则纯色臣则以他物饰其褎所谓羔裘豹褎羔裘豹袪是也裼音锡褎音袖】退食自公【朱氏曰自从也公公朝也】委蛇委蛇【音威移○笺曰委蛇委曲自得之貌○广汉张氏曰重言委蛇舒泰而有余裕也】
赋也言召南在位之臣服此羔裘以趋朝有素丝织为组紃於五处缝中【缝中之缝音奉】紽缝而饰之【紽缝之缝音逢】朝毕自公朝退食於私家委蛇然舒泰而自得在公之谨饬勉强可能也退食而委蛇则显微无间也服饰有常俯仰无愧节俭正直之意隐然可见矣
羔羊之革【传曰革犹皮也○疏曰说文谓兽皮治去其毛曰革对文则异散则通】素丝五緎【音域○传曰緎缝也缝音逢】委蛇委蛇自公退食
羔羊之缝【当音奉旧亦音逢】素丝五总【音骢○疏曰总亦缝也缝音逢】委蛇委蛇退食自公
羔羊之缝言其缝中也总缝谓缝之也
羔羊三章章四句
殷其靁【殷音隐靁亦作雷】劝以义也召南之大夫【李氏曰召南之大夫谓西陕诸国之大夫也○黄氏曰文王之时召公未分陕曰召南之国曰召南之大夫皆後世作序者之辞而非当时作诗者之辞也】远行从政不遑宁处【音杼】其室家能闵其勤劳劝以义也
殷其靁【传曰殷靁声也】在南山之阳【传曰山南曰阳】何斯违斯【传曰违去也】莫敢或遑【传曰遑遐也○粲曰或者间或之义不敢或遑则无一时之暇矣】振振君子【振音真○传曰振振信厚也振振有考见螽斯】归哉归哉【钱氏曰哉疑辞】
兴之不兼比者也【传不言兴今从朱氏】召南大夫之妻感风雨将作而念其君子言殷然之靁声在彼南山之南何为此时违去此所乎盖以公家之事而不敢遑暇也所谓劝以义也遂称振振信厚之君子归哉归哉冀其毕事来归而不敢为决辞知其未可以归也从事独贤而无怨唯信厚者能之
殷其靁在南山之侧何斯违斯莫敢遑息振振君子归哉归哉
殷其靁在南山之下何斯违斯莫或遑处【传曰处居也】振振君子归哉归哉
殷其靁三章章六句
摽有梅【摽飘之上】男女及时也【及时解见桃夭】召南之国被文王之化男女得以及时也
此诗述女子之情欲得及时而嫁盖纣之淫风既微而婚姻以正女无异志必待聘而後行所谓被文王之化也
摽有梅【传曰摽落也○粲曰摽本训击邶柏舟寤辟有摽是也此诗谓击而落之】其实七兮求我庶士【笺曰庶衆也】迨其吉兮【笺曰迨及也】
兴也述女子之情言击落之余尚有残梅其实之在木者惟七则其零落者多矣兴女子盛年难久当及时以嫁无使华色之衰落如彼梅也於此衆士之中求择之以为婚姻当及此时日之吉惧良辰之难得而易失也【补传曰诗人但喜其得以及时耳】
摽有梅其实三兮求我庶士迨其今兮【传曰今急辞也】
在者三则向之七又落其四时过而不留不可缓矣故言及今可以成婚不拘时日之吉也
摽有梅顷筐墍之【顷音倾墍音饩○顷筐解见卷耳○传曰墍取也○粲曰墍字从土本训涂今言取者谓取之於地沾地湿也】求我庶士迨其谓之【欧阳氏曰谓相语也】摽落之後有梅在地今以欹筐就地取之盖尽落而无在木者时愈过而女心切矣男当先求於女今反欲遣媒妁以语男家也
摽有梅三章章四句
小星惠及下也夫人无姤忌之行【去声】惠及贱妾进御於君知其命有贵贱能尽其心矣
小星樛木之化也
嘒彼小星【嘒音讳○传曰嘒微貌】三五在东【补传曰毛谓三心五噣噣即柳也天文志星经以柳为八星又心以三月见於东噣以正月见於东诗人言一时所见则五非噣明矣或又以三五喻夫人然夫人一而已不当有三五噣音昼○笺曰在东在天也○粲曰绸缪三星在天传云在天谓始见於东方也列星始见於天则在东方始见於东喻始进御於君也】肃肃宵征【传曰肃肃疾貌宵夜也征行也○粲曰鸿雁肃肃其羽唐风肃肃鸨羽皆疾也】夙夜在公【笺曰夙早也○曰公君所也】寔命不同【寔音植○传曰寔是也】
兴也【传不言兴今从朱氏】言嘒然而微者衆无名之小星也或三或五始见於东方如我衆妾肃肃然夜行之疾以进御或早行或夜往以在公所而不敢当夕者是命之贵贱与夫人不同也○传以三五指心柳三作特三柳本非五不必指心柳也【朱氏曰衆妾进御於君不敢当夕见星而往见星而还故因其所见以起兴】
嘒彼小星维参与昴【参音森○传曰参伐也昴留也○疏曰参白虎宿三星直下有三星锐曰伐其外四星左右肩股也则参实三星故绸缪传云三星参也以伐与参连体参为列宿统名之若同一宿然伐亦为大星与参互见皆得相统故周礼熊旗六旒以象伐注云伐属白虎宿与参连体而六星故言参伐也昴六星留言物成就系留也○补传曰参昴比小星为大盖以喻娣媵也】肃肃宵征抱衾与裯【音俦○传曰衾被也裯襌被也襌音单○诗记曰礼记玉藻注襌无里○笺曰抱衾裯待进御】寔命不犹【传曰犹若也】
参昴虽大星然其星非一亦止可喻娣媵夫人一而已言小星之中参昴为大小星不敢比参昴犹我衆妾不敢比娣媵贵贱有等级也
小星二章章五句
江有汜【音祀】美媵也【媵音孕○疏曰媵妾也古者嫁必侄娣从谓之媵士婚礼云虽无娣媵先言侄若无侄娣犹先媵是士有侄娣但不必备尔】勤而无怨嫡能悔过也【嫡音的疏曰嫡谓妻也】文王之时江沱之间【沱音驼】有嫡不以其媵备数媵遇劳而无怨嫡亦自悔也【程子曰不以媵备嫡妾之数而侍君】
江沱之间以所见起兴董氏以序为失诗旨非
江有汜【释水曰决复入为汜○释水凡水决之岐流复还本水者名汜】之子归不我以【范氏曰以之为言用也○诗记曰不使大臣怨乎不以之以】不我以其後也悔兴也江则有汜兴嫡妻则当有媵也今之子嫡妻之嫁归始不我用其後乃悔也
江有渚【音煮○释水曰小洲曰渚渚作陼○传曰水岐成渚】之子归不我与【诗记曰吾不与也之与】不我与其後也处【音杵○朱氏曰处安也】
江有沱【传曰沱江之别者○释水曰水自河出为灉汉为潜江为沱○释曰皆大水分出别为小水之名也○疏曰禹贡梁州荆州皆有沱潜者盖以水从江汉出者皆曰沱潜所以二州皆有也】之子归不我过【音戈○诗记曰言不我顾也】不我过其啸也歌【笺曰啸蹙口而出声○今考王风字作歗此字作啸○补传曰啸长吟也○朱氏曰啸以舒愤懑之气言其悔时也歌则得其所处而乐矣王风云条其歗矣列女传云倚柱而歗皆悲叹之声也○诗记曰始则悔寤中则相安终则相欢言之序也】
江有汜三章章五句
野有死麕【音君】恶无礼也【恶乌路反】天下大乱强暴相陵遂成淫风被文王之化虽当乱世犹恶无礼也
野有死麕【说文曰麕麞也○陆玑曰青州谓之麏春秋传云麋兴於前是也○山隂陆氏曰崔豹古今注云鹿有角而不能触麞有牙而不能噬麞如小鹿而美语云四足之美有麃即麞也】白茅包之【传曰包裹也】有女怀春【传曰怀思也○粲曰春者天地交感万物孳生之时圣人顺天地万物之情令媒氏以中春会男女故女之怀婚姻者谓之怀春】吉士诱之【曹氏曰吉善良也】比也俗有淫奔者此诗述闻者恶之之辞言野外有死麕人欲取其肉而食之犹以白茅包裹之恐为物所汚有女子怀春而欲嫁善良之士何不以礼娶之乃诱之乎无礼者岂是吉士但美其称以责之言汝本善良何乃为此犹今责人者言谨厚者亦复为之
林有朴【二字音仆速朴又音卜】野有死鹿白茅纯束【纯音豚又徒本反释文曰纯聚也与屯音义同○粲曰束缚也】有女如玉
朴小木可以薪野有死鹿可以食人犹有白茅纯聚而包束之况有女如玉乃不以礼娶之而诱之乎
舒而脱脱兮【脱音退駾音同○传曰舒徐也脱脱舒迟也】无感我?兮【?音税○传曰感动也?佩巾也○疏曰内则子事父母妇事舅姑皆左佩纷?注纷?拭物之巾也】无使尨也吠【尨音忙○说文曰尨犬之多毛者】
此述恶无礼者语淫奔之人汝宜舒徐脱脱然无疾行以近我无感动我之佩巾无惊我之尨其人相近未必便动其?未必便使尨吠但深恶而欲远之所谓与恶人处若将凂焉者也
野有死麕三章二章章四句一章三句
何彼襛矣【襛音戎韵又音浓】美王姬也虽则王姬亦下嫁於诸侯车服不系其夫【曹氏曰春官巾车掌王后之五路自重翟以至辇车凡五等重翟之次即厌翟也内司服掌王后之六服自褘翟以至褖衣凡六等褘翟之次即揄翟也凡妇人车服各系其夫之尊卑惟王姬贵盛故特不系其夫而下王后一等则车用厌翟服用揄翟矣按侯伯夫人皆厌翟硕人所谓翟茀以朝是也今言车服不系其夫下王后一等则所嫁非诸侯故诗称齐侯之子明其非诸侯也厌音叶褘音挥褖音彖揄音摇】下王后一等犹执妇道以成肃雝之德也诗称王姬之车必非文王之女当从毛氏以为武王之女也武王之诗当为雅而不当为风然此诗三章只是风体又诗中专言女德正与二南同科非雅之类当时采诗之官得之於召南之地以为武王之女下嫁召南之国能执妇道成其肃雝之德皆本於文王太姒之化故以其诗列於召南而为文王之风甘棠之诗亦作於武王之世而为文王之风皆推本言之
何彼襛矣【朱氏曰襛盛也○说文曰衣厚貌】唐棣之华【棣音第○曰唐棣薁李也蘡薁也即七月之薁也蘡音婴○释木曰唐棣栘栘音移○郭璞曰今白栘也似白杨○陆玑曰马季云薁李也○山隂陆氏曰其华反而後合诗曰偏其反而凡木华皆先合而後开惟此华先开而後合秦晨风云山有苞棣○粲曰七月疏郁是车下李薁是薁李陆玑以唐棣为薁李则薁李非车下李矣玑又云薁李一名爵梅亦名车下李本草有郁李注亦云一名爵李一名车下李则薁李又有车下之名盖由二者相类故名称相乱也郁薁解见七月】?不肃雝王姬之车【协韵尺奢反又音居】
兴也言何彼襛襛然而盛乎乃唐棣之华也兴王姬下嫁车服之盛美也不系其夫故以为盛美而夸之王姬虽车服之盛美而不以贵盛自骄故言岂不肃敬雝和乎乃王姬之车也王姬不可见唯见其车故指车以言车中之人【朱氏曰夫使人望其车而知其敬且和也则其根于中者深而发於外者着矣】
何彼襛矣华如桃李平王之孙【传曰平正也○疏曰平王文王也德能平正天下○曹氏曰犹书称武王为宁王】齐侯之子【朱氏曰言齐一之侯犹易之康侯礼之宁侯也】何彼襛襛然而盛如桃李之华乎乃文王之孙适齐一之侯之子也桃李亦喻王姬车服之盛故先言文王之孙言文王之孙者以见王姬肃雝之德其源流有自来也故此诗为文王之风
其钓维何维丝伊缗【音民○传曰伊维也缗纶也○朱氏曰丝合而为纶】齐侯之子平王之孙
言钓鱼如何乎维丝维纶也钓者以丝纶而得鱼犹娶者以六礼而得妻此齐侯之子娶平王之孙也钓喻娶者故先言齐侯之子
何彼襛矣三章章四句
驺虞鹊巢之应也鹊巢之化行人伦旣正朝廷旣治天下纯被文王之化则庶类蕃殖蒐田以时仁如驺虞则王道成也【朱氏曰文王之化始於关雎而至於麟趾则其化之入人深矣形於鹊巢而及於驺虞则其泽之及物广矣盖意诚心正之功不息而久则其熏烝透彻融液周徧自有不能已者非智力之私所能及也故序以驺虞为鹊巢之应而见王道之成其必有所传矣】
天下纯被文王之化以大较言之谓所及者广耳其实商王犹在未能纯被也
彼茁者葭【茁则劣反葭音加○传曰茁出也○疏曰草生茁茁然出○曰葭芦苇又名华一物而四名葭苇之初生者○葭解见七月蒹葭薍三物十一名有考见秦蒹葭】一发五豝【音巴○粲曰吉日发彼小豝谓发矢则中之一发言杀一而已○传曰豕牝曰豝】于嗟乎驺虞【于音吁○曰驺虞者驺御及虞人也】
赋也言彼茁茁然而出者初生之葭也於彼草生之时召南国君出而田猎虞人翼五豝以待公之发【翼驱也】发矢则必中然止於一发仁心之至不忍尽杀故也田猎则驺御及虞人咸在作诗者呼驺虞之官而嗟叹之言有尽而意无穷盖三叹国君之仁心而知其为文王之化也【诗记曰彼茁者葭彼茁者蓬记蒐田之时盖曹子桓所谓勾芒司节和风扇物草浅兽肥之时也一发五豝一发五豵兽之多而取之少也反三隅而观之则天壤之间和风充塞庶类蕃殖交於万物有道而恩足以及禽兽者皆可见矣】○月令季秋天子乃教於田猎命仆及七驺咸驾郑氏云七驺谓趣马主为诸官驾说者也【说音税】成十八年左传晋悼公使程郑为乘马御六驺属焉使训羣驺知礼是驺为驺御也朱氏孟子解以虞人为守囿之吏故齐景公田则招虞人是虞为虞人也礼记射义云天子以驺虞为节乐官备也谓驺御虞人皆不乏人则皆备可知毛氏以驺虞为义兽白虎黑文不食生物陆玑山隂陆氏皆和之司马封襌文云囿驺虞於珍羣且谓般般之兽【般斑同】白质黑章晋张华又谓驺虞具五采乘之日行千里皆祖毛氏也今不从汉武帝时建章宫後有异物出焉其状如麋东方朔云此驺牙也或附会此驺虞即驺牙非也尔雅无驺虞
彼茁者蓬【传曰蓬草名○山隂陆氏曰蓬蒿属草之不理者也其叶散生如蓬末大於本故遇风辄拔而旋说苑云秋蓬恶於根本而美於枝叶秋风一起根且拔矣是以君子务本也庄子云夫子犹有蓬之心也夫蓬善转旋非直达者也商子云飞蓬遇飘风而行千里乘风之势也故古者观浮木而知为舟观转蓬而知为车○朱氏曰其华似柳絮聚而飞如乱髪也】一发五豵【音?○传曰豕一岁曰豵】于嗟乎驺虞【朱氏曰鹊巢至采苹言夫人大夫妻以见当时国君大夫被文王之化而能修身以正其家也甘棠以下又见由方伯能布文王之化而国君能修之家以及其国也然文王明德新民之功至是而其所施者溥矣】
驺虞二章章三句
诗缉卷二

[book_title]卷三
钦定四库全书
诗缉卷三
宋　严粲　撰
邶【音倍】　　　　国风
【谱曰邶鄘卫者商纣畿内之地其封域在禹贡冀州大行之东北踰衡漳东及兖州桑土之野周武王伐纣以其京师封子武庚为殷後乃三分其地置三监使管叔蔡叔霍叔尹而教之自纣城而北谓之邶南谓之鄘东谓之卫武王既丧三监导武庚叛成王既黜殷命杀武庚复伐三监更於此三国建诸侯以殷余民封康叔於卫使为之长後世子孙稍并彼二国混而名之七世至顷侯当周夷王时卫国政衰变风始作作者各有所伤从其国本而异之为邶鄘卫之诗焉○疏曰卫云至于顿丘顿丘今为县名在朝歌纣都之东也纣都河北而鄘云在彼中河鄘境在南明矣三国如此次者以君世之首在前者为先顷公三国诗之最先故邶在前也鄘柏舟与淇奥虽同是武公之诗共姜守义事在武公入相之前故鄘次之卫为後也○周南国风疏曰既以卫国为首邶鄘则卫之所灭故以邶鄘先卫也○程子曰诸侯擅相侵伐卫首并邶鄘之地故为变风之首○朱氏曰邶鄘之诗皆主卫事而必存其旧号者岂其声之异与○前汉地理志曰卫地有桑间濮上之阻男女亦亟聚会声色生焉亟音器】
夫妇之经万化之原关雎鹊巢为三百篇纲领风之正也反乎此者变也邶鄘卫皆卫风也卫祸基於袵席覃及宗社居变风之首二南之变也王道盛则诸侯不得擅相并存邶鄘之名不与卫之灭国也邶列其右卫後於鄘世次也【邶柏舟夷王时鄘柏舟宣王时卫淇奥幽王时】
柏舟言仁而不遇也卫顷公之时【顷音倾○疏曰顷侯柏子○今考世家顷侯不记名】仁人不遇小人在侧【曰卫顷公诗夷王时】
卫衰世也而有柏舟之仁人非无贤也不遇合耳虽仕其朝而不得行其志也君子不遇合则小人亲近而得志矣其势相为消长也此诗皆忧国之言身虽不遇而惓惓於国今诵其诗犹想见其蔼然仁人之气象也刘向列女传以邶柏舟为卫宣夫人之诗此鲁诗说也孔丛子载孔子读柏舟见匹夫执志之不可易则非妇人之诗也
泛彼柏舟【泛通作泛○今曰泛浮也】亦泛其流耿耿不寐【耿音梗○传曰犹儆儆也○钱氏曰耿耿小明心有所存不能忘之貌】如有隐忧【传曰隐痛也】微我无酒【朱氏曰微犹非也】以敖以游【敖音遨通作遨】
兴也柏美材也以柏为舟美言之也诗经有柏舟松舟杨舟皆言舟耳义不在柏与松杨也泛谓浮於水流谓听其自流而无以制之此仁人忧国之言谓舟必有人以维楫之而後能有所济今浮舟於水而无其人以维楫之则亦浮泛而流去耳其将何所止泊乎所谓渡江河亡维楫中流而遇风波船必覆矣喻卫国无贤人以维持之则亦听其自为败坏耳其将何所底止乎犹言譬彼舟流不知所届也此仁人所以忧国之将败而儆儆然不能寐如有隐痛之忧也我非无酒可以敖游而此忧非饮酒敖游之所能释也○旧说柏木宜为舟而不用以载物故泛泛然流於水中喻仁人之不见用非也仁人忧在於国不谓已之不用今以柏舟自喻其材美以泛泛喻已之不见用即继之以耿耿不寐如有隐忧则其辞伤於迫切而非仁人之气象矣故舟以喻国流於水中以喻国之靡所底止为此而不寐为此而隐忧然後见仁人之心也采菽言泛泛杨舟绋纚维之棫朴言淠彼泾舟烝徒楫之皆言舟之有待於维楫也鄘柏舟言泛彼柏舟在彼中河止谓舟在河中犹妇人在夫家耳所谓柏木宜为舟与泛泛不载物其说皆不通矣二诗皆卫人所作其言宜不甚相远故知诗人取义不在於柏其用意皆在下句邶柏舟之意在於亦泛其流鄘柏舟之意在於在彼中河也
我心匪鉴不可以茹【音孺○朱氏曰茹纳也○曹氏曰茹者容受之意鉴应而不臧○欧阳氏曰鉴纳影在内凡物不择妍丑皆纳其影我心不能兼容善恶○粲曰柔则茹之为吞纳之意此言鉴可茹与下章言石可转席可卷意同毛以茹为度今不从】亦有兄弟不可以据薄言往愬【传曰愬告也亦作诉】逢彼之怒
鉴虽明而不择妍丑皆纳其影我心有知善恶善则从之恶则拒之不能混杂而容纳之也兄弟至亲亦不可据盖意向既殊则言不相入故往愬以情而反逢其怒谓已为婞直而违衆此女媭申申詈予也【媭音须】
我心匪石不可转也我心匪席不可卷也【卷音卷】威仪棣棣【音第○钱氏曰棣棣盛也○传曰常棣华鄂相承其华繁盛故以棣棣形容威仪之盛】不可选也【选上声○诗记曰选择也】
兄弟见怒欲已改行以趋时仁人於是自誓而言石虽坚尚可转我心非石之比不可转也言其坚之至也席虽平尚可卷我心非席之比不可卷也言其平之至也此不以兄弟之沮而易其守也威仪棣棣然盛自有常度不可有所选择而自贬以苟合也此处羣小之间而雍容不失其常度也
忧心悄悄【锹之上○传曰悄悄忧貌】愠于羣小【传曰愠怒也】觏闵既多【觏沟之去○草虫传曰觏遇也○传曰闵病也】受侮不少静言思之【传曰静安也○苏氏曰言辞也】寤辟有摽【辟音辟摽飘之上○传曰辟拊心也摽拊心貌○今曰摽本训击故摽然为拊心貌】君子见远识微忧先於事小人安其危而乐其所以亡见君子与已异趣则常疾视於君子故君子忧国之心悄悄然反见怒於羣小也君子遇小人谗赞之病既多矣小人反从而侵侮之受侮不少见君子孤而小人衆也静而思之寤觉之中辟拊其心而手摽然痛国事之至此也
日居月诸【疏曰居诸者语助也○笺曰日君象也○李氏曰君犹日臣犹月也日月皆迭微是失其常度】胡迭而微【疏曰迭更也○笺曰微谓不明也日月食则不明十月之交云彼月而微此日而微】心之忧矣如匪澣衣静言思之不能奋飞
日食朔月食望日乎月乎何为更迭而皆微也喻卫之君臣皆昏也我心之忧如不澣濯其衣言处乱君之朝与小人同列其含垢忍辱如此是可以去矣而犹不去故静而思之不能如鸟奋翼而飞去也【笺曰臣不遇於君犹不忍去厚之至也】
柏舟五章章六句
绿衣【緑毛如字郑改作禒音彖】卫庄姜伤已也【笺曰庄公夫人齐女姓姜氏○曹氏曰庄公扬武公之子顷侯之曾孙也】妾上僭【上常之上浊○笺曰谓公子州吁之母嬖而州吁骄】夫人失位而作是诗也【曰卫庄姜诗平王时】
庄公溺爱乱常实胎卫祸圣人存緑衣以明夫妇治道之原申二南之义以垂世戒非取女子之怨也此诗庄姜所自作而属邶风者盖邶人传咏之而采诗者得之於邶耳疏以为邶国之人作之今不从
绿兮衣兮绿衣黄里【传曰绿间色黄正色间音涧○疏曰绿苍黄之间色黄中央之正色诸侯夫人祭服之下鞠衣为上展衣次之禒衣次之鞠衣黄展衣白禒衣黑皆以素纱为里展音战禒音彖○传曰玉藻云衣正色裳间色是间色不当为衣而正色当为衣也】心之忧矣曷维其已【传曰忧虽欲自止何能止也】
兴也言此间色之緑也今乃为衣也犹此本妾也今乃使之嬖宠而尊显也以间色之绿为衣而正色之黄反以为里犹妾上僭夫人为所掩蔽也祸乱之原将在於此庄姜言我心之忧何由得止谓家国可忧之事方来而未巳也○读诗不可卤莽如读绿兮衣兮不可但言是绿色之衣当玩味两兮字诗有黄鸟白华不言黄兮鸟兮白兮华兮唯绿衣曰緑兮衣兮盖绿字衣字皆有意义绿以喻妾衣以喻上僭故以二兮字点掇而丁宁之【点平声】
绿兮衣兮绿衣黄裳【传曰上曰衣下曰裳】心之忧矣曷维其亡【笺曰亡之言忘也○曾氏曰亡失也不须训为忘】
衣在上裳处下绿衣黄里言掩蔽而已绿衣黄裳则贵贱倒置夫人失位矣
绿兮丝兮女所治兮【女音汝治平声】我思古人俾无訧兮【訧音尤○传曰訧过也】
言此间色之绿也本是丝也乃女染治以为緑也女既染此丝以为绿岂可复以为衣而加诸黄色之上乎譬既以为妾则不可僭嫡也我思古人能处嫡妾使尊卑有序而无訧过也
絺兮綌兮凄其以风【凄音妻○疏曰四月云秋日凄凄寒凉之意也○笺曰妻旁二点者从冰也寒也妻旁三点者从水也云貌此凄其以风及郑风雨风雨凄凄四月秋日凄凄皆当从冰】我思古人实获我心
絺綌暑服今当凄然寒风之时喻不适时而见弃犹班婕妤秋扇捐箧之意也我思古人能处嫡妾实得我心言当於人心也女子之情饶怨此诗但刺庄公不能正嫡妾之分其辞温柔敦厚如此故曰诗可以怨
绿衣四章章四句
燕燕卫庄姜送归妾也【曰卫州吁诗桓王时○朱氏曰庄姜作○笺曰庄姜无子陈女戴妫生子名完庄姜以为已子庄公薨完立而州吁弑之戴妫於是大归庄姜远送之于野作诗见已志妫音规卫桓公也○疏曰送归妾明子死乃送之是州吁诗也日月终风击鼓序皆云州吁凯风从上明之皆州吁诗也】
燕燕于飞【曹氏曰燕燕两燕也】差池其羽【差音钗又音雌○李氏曰差池不齐貌○曹氏曰差池言其相先後也】之子于归【传曰之子去者也归归宗也○疏曰之子戴妫也】远送于野瞻望弗及泣涕如雨【涕音体又音替○说文曰泣无声出涕也○陈泽陂传曰自目曰涕】
兴也【传不言兴今从朱氏】燕以春来秋去有离别之义故以起兴庄姜抚戴妫之子平时与戴妫恩信相亲及庄公既没嫡妾相依如双燕之飞其羽差池相为先後而常相随逐也今戴妫大归而已独留不复得如双燕矣我远送于野而与之别稍稍更远瞻望不及令人念之泣涕如雨之倾也风人含不尽之意此但叙离别之恨而子弑国危之戚皆隐然在不言之中矣【广汉张氏曰盖家国之事有不司胜悲者晋褚太后批桓温废立诏云未亡人不幸罹此百忧感念存没心焉如割有合於诗人之情欤○苏氏曰妇人送迎不出门今送于野情不能已也】燕鸿往来靡定别离者多以燕鸿起兴如魏文帝燕歌行云【燕歌之燕平声余竝如字】羣燕辞归鴈南翔念君客游思断膓谢宣远送孔令诗云巢幕无留燕老杜云秋燕已如客是也
燕燕于飞颉之颃之【颉音缬颃音航○传曰飞而上曰颉飞而下曰颃○曹氏曰言其相上下也】之子于归远于将之【笺曰将送也】瞻望弗及伫立以泣【伫除之上浊○传曰伫久立也】
双燕之飞或颉或颃亦常相随逐也
燕燕于飞下上其音【下音暇上常之上浊○传曰飞鸣而下曰下音飞鸣而上曰上音○今考韵元在物下之下上声也自上而下之下去声也元在物上之上去声也自下而上之上上声也二字虽有上声然皆上浊读近去声○曹氏曰言其相应和也】之子于归远送于南【传曰陈在卫南】瞻望弗及实劳我心
言双燕飞鸣上下而相随逐也
仲氏任只【任郑去声毛平声○笺曰任者以恩相亲信也○朱氏曰只语助也】其心塞渊【李氏曰塞实也○传曰渊深也】终温且惠【朱氏曰终言终始如一也】淑慎其身先君之思【笺曰先君庄公也】以勖寡人【勖凶肉反○传曰勖勉也○笺曰寡人庄姜自谓也】庄姜称戴妫之字曰仲氏尔能以恩信相亲又其心塞实渊深终然温和惠顺可谓善谨其身矣於其行也又以思念先君而勉我焉此章皆称戴妫之美以为别辞所以致其爱恋无已之意末又述戴妫相勉之辞虽以见戴妫之贤而意绪黯然矣
燕燕四章章六句
日月卫庄姜伤已也遭州吁之难【去声】伤已不见荅於先君以致困穷之诗也【曰卫州吁诗桓王时】
绿衣作於庄公之时伤已不见荅也日月终风作於州吁之时伤已逢其乱也
日居月诸【李氏曰自古多以日比君月比夫人】照临下土乃如之人兮【笺曰之人是人也谓庄公】逝不古处【音杵○朱氏曰逝发语辞】胡能有定宁不我顾【粲曰说文云宁愿辞也宁失不经之宁】
日月代明照临下土天象之常如君与夫人之相须古之道也有如庄公不以古道相处故养成家国之乱何能有定苟能定则宁不顾我也言忧在於国而不计其身之私也
日居月诸下土是冒【传曰冒覆也○李氏曰亦照临下土之意】乃如之人兮逝不相好【去声】胡能有定宁不我报【曹氏曰报荅也】
日居月诸出自东方【李氏曰言日与月迭出於东方也】乃如之人兮德音无良【传曰音声也良善也○粲曰声音言语也此德音无良及邶谷风言德音莫违皆妇人言其夫待已之意耳故为声音言语解见假乐○朱氏曰德音美其辞无良丑其实也】胡能有定俾也可忘
德音无良言庄公待已其声音言语之间皆无善意也今家国之乱何能有定是可忧也若往日之事则使我可忘不复追咎之矣诗之敦厚如此
日居月诸东方自出【李氏曰始则曰照临下土既而曰下土是冒始则曰出自东方既而曰东方自出但颠倒其辞以便其韵耳】父兮母兮畜我不卒【笺曰畜养也卒终也】胡能有定报我不述【朱氏曰称述也】
人穷则呼父母庄姜自伤父母养我不终而已家国之乱何能有定是我所忧若庄公所以待我者则不欲称述之矣
日月四章章六句
终风卫庄姜伤已也遭州吁之暴见侮慢而不能正也【曰卫州吁诗桓王时】
国史题日月终风二诗止曰卫庄姜伤已不言为何时诗也後序以为作於州吁之时或者以为作於庄公之时且後序有毛公所不及见者固不可尽据然莫往莫来传云人无子道以来事己巳亦不得以母道往加之是毛公以为州吁诗矣姑从毛氏
终风且暴【传曰终日风为终风暴疾也】顾我则笑【传曰侮之也】谑浪笑敖【谑许约反敖去声○朱氏曰谑戏言也浪放荡也】中心是悼【笺曰悼伤也】
兴也庄姜言州吁之暴如终日之风既无休息而又暴疾也彼之气习如此视我则以为笑侮戱谑放浪笑敖不敬我见其如是则亦自伤悼而已无如之何也
终风且霾【音埋○传曰霾雨土也雨音谕○孙炎曰大风扬尘土从上而下也】惠然肯来【传曰惠顺也】莫往莫来悠悠我思【曹氏曰悠悠长也】
终日之风又雨尘土其暴甚矣时有顺心肯来见我然不常来也彼不来则我亦不敢往当不往不来之时我则悠悠然长思之【杨氏曰见侮慢则悼之而已其莫往莫来则又思之可谓极母道矣经解曰温柔敦厚诗教也学者如此则可观可羣可怨矣】
终风且曀【音翳○传曰隂而风曰曀】不日有曀【笺曰有又也○粲曰如春秋书十有一年及孟子圣人有忧之之有】寤言不寐【苏氏曰言辞也】愿言则嚏【音帝○笺曰今俗人嚏云人道我此古之遗语也○疏曰内则云子妇在父母之所不敢哕噫嚏咳哕音越噫於界反咳音慨】终日之风且隂曀矣望其开霁不旋日而又隂曀喻州吁之暴无有休息也庄姜言我为伤悼汝之故寤觉而不寐愿汝嚏也当州吁莫来之时不复省记於母故愿其嚏而知己念之也
曀曀其隂虺虺其靁【虺音毁○朱氏曰虺虺靁将发而未震之声○诗记曰骤雨迅雷其止可待至於曀曀之隂虺虺之雷则殊未有开霁之期也】寤言不寐愿言则怀【今曰犹兴怀之怀言心之感动也】
州吁之为不善如常隂曀曀然其暴若靁声虺虺然将发而未震我为伤悼汝之故寤觉而不寐愿汝思怀我而悔悟也
终风四章章四句
击鼓怨州吁也卫州吁用兵暴乱使公孙文仲将【去声】而平陈与宋【笺曰平成也】国人怨其勇而无礼也【曰卫州吁诗桓王时○朱氏曰伐郑以结陈宋之成也按左传州吁与宋陈伐郑围其东门五日而还出兵不为久而卫人之怨如此者身犯大逆衆叛亲离莫肯为之用耳】
衆仲曰州吁阻兵而安忍阻兵无衆安忍无亲兵犹火也弗戢将自焚观击鼓之诗衆仲之言信矣
击鼓其镗【音汤○传曰镗击鼓声】踊跃用兵【曰踊亦作踊踊跳也跃跳跃也踊跃言喜之之意】土国城漕【音曹○曰漕邑鄘地也在河南】我独南行
鼓以进衆为三军之号令所谓师之耳目在吾旗鼓今闻击鼓之声镗然乃是州吁踊跃而喜於用兵也夫兵者圣人不得已而用之今州吁乃踊跃自喜故国人怨之言卫国之人或役土功於国或筑城於漕邑非不劳苦然犹处境内也今我独南行而伐郑则死亡未可知虽欲为土国城漕之人不可得也内兴工役外事兵争卫人安能无怨乎○载驰传云漕卫东邑盖以定之方中序言东徙渡河野处漕邑知为卫东之邑故疏引郑志荅张逸云漕邑在河南也谱疏又以载驰露於漕邑为鄘风知漕邑在鄘也然则击鼓土国城漕泉水思须与漕皆为邶风者诗得於邶耳
从孙子仲【疏曰仲字也文諡也作诗时未死故不言諡序从後言之故以諡配字也○诗记曰从孙子仲平陈与宋言所从者乃孙子仲也则轻其帅可知矣】平陈与宋不我以归忧心有忡【音充○疏曰忡忡为忧之意出车云忧心忡忡】
王仲宣诗云从军有苦乐但问所从谁今从孙子仲以平陈宋所从非其人也忧其南行而不得以归故忧心忡忡然
爰居爰处【音杵○笺曰爰於也】爰丧其马【丧去声○钱氏曰自知必死也不言死惟言丧马盖婉辞】于以求之【笺曰于於也】于林之下
士卒将行知其必败与其室家诀别曰汝在家居处矣我必死於是行而丧其马矣身死则马非我所有唐人诗所谓去时鞍马别人骑也汝若求我其於林之下乎言死於林下也○旧说不知於何居处乎於何丧其马乎文意亦通然此诗爰居爰处可通至斯干爰居爰处说不行矣诗经爰始爰谋爰衆爰有爰笑爰语之类皆无於何之意惟四月爰其适归言何所适归盖其者未定之辞也爰止训於今以为皆发语之辞爰居爰处言居者之安爰丧其马言行者之苦观下文其意可见
死生契阔【契音挈○今曰汉书间何阔注云久阔不相见则契阔为间阔之义也传以契阔为勤苦今不从】与子成说【今如字旧音悦】执子之手与子偕老【传曰偕俱也】承上章诀别之辞言居者生行者死一死一生自此间阔矣我往者初昬之时与子成其约誓之言执子之手期於偕老不谓今日便为死生之别怨辞也
于嗟阔兮【于音吁】不我活兮【传曰活生活也】于嗟洵兮【洵音绚○传曰洵远也】不我信兮【信音申】
叹从今之间阔不得相依以生活也又叹夫妇相违远不得伸其偕老之志也其怨深矣
击鼓五章章四句
凯风美孝子也卫之淫风流行虽有七子之母犹不能安其室故美七子能尽其孝道以慰其母心而成其志尔【曰卫州吁诗桓王时】
母不复嫁则孝子养亲之志成矣
凯风自南【疏曰凯乐也○释天曰南风谓之凯风○李氏曰南风长养万物物情喜乐故曰凯风】吹彼棘心【曰棘酸枣也○山隂陆氏曰棘性坚强费风之长养者四时纂要云四月枣叶生凯风之时也魏风云园有棘棘酸枣也於果为下○朱氏曰棘难长而心又其穉弱而未成者也○经有二棘考见楚茨】棘心夭夭【笺曰喻七子少长○夭夭解见桃夭】母氏劬劳【传曰劬劳病苦也】兴也棘至夏始生是难长之木故必待凯风吹之而後生凯风自彼南方长养之方而来吹彼穉弱之棘心至於夭夭然少长则风之为力多矣兴母以慈爱之情养我七子之身至於少长则母氏亦病苦矣母之养子於少时最劳苦故於夭夭言劬劳○凯风棘心传笺及疏皆不指为何本唯园有棘毛氏以为枣陆农师以为酸枣又释木枣注引孟子赵岐注云樲棘小枣所谓酸枣也朱氏集解云樲棘小枣非美材也
凯风自南吹彼棘薪母氏圣善我无令人【笺曰令善也】棘心喻子之幼小棘薪喻子之成立凯风吹彼棘心至於成薪可见长养之功而所吹之棘非美材仅堪为薪犹母氏养我七子至於成人可见圣善之德而我七子无令善之人言七子之中苟有一令善之人则母亦不舍之而欲嫁也子之成立由母之德故於棘薪言圣善圣者明达之称善者贤淑之称
爰有寒泉在浚之下【浚音峻○传曰浚卫邑】有子七人母氏劳苦爰有寒泉在浚邑之下邑人赖之以生养有子七人反不能养一母使母劳苦而求嫁是寒泉之不若负罪引慝也【朱氏曰母欲嫁者本为淫风流行而七子乃以劳苦为说可谓几谏矣】
睍睆黄鸟【睍贤之上浊睆还之上浊○传曰睍睆好貌○笺曰兴顔色说也○钱氏曰光鲜貌○粲曰檀弓华而睆睆明貌也睍从目从见亦以色言之俗讹以为黄鸟之声】载好其音【疏曰载则也】有子七人莫慰母心【传曰慰安也】
睍睆然鲜明者黄鸟也犹能好其音以说人而我七子乃不能慰安母心是黄鸟之不若言莫慰母心乃所以深慰之也
凯风四章章四句
雄雉刺卫宣公也【疏曰宣公晋桓公太子】淫乱不恤国事【疏曰宣公上烝夷姜下纳宣姜】军旅数起【数音朔】大夫久役男女怨旷国人患之而作是诗【曰卫宣公诗桓王时】
朱氏以此诗妇人所作非国人所为今从之
雄雉于飞【朱氏曰雉野鸡善鬭】泄泄其羽【泄音曳○传曰鼓其翼泄泄然○今曰泄亦作曳泄泄舒散也】我之怀矣【朱氏曰怀思也】自诒伊阻【传曰诒遗也伊维也遗音位○疏曰伊助语也○朱氏曰阻隔也】
兴也此诗及兎爰雉离于罗皆言从军之人故以善鬭之雉兴之大夫久役其妻怨旷言雄雉于飞泄泄然舒张其羽雉初飞则张其翼喻其夫始往从役之时也雄者飞而雌者留喻其夫从役而已留在家也我今思之乃自取今之阻隔悔不从行也【曾氏曰大夫行役妇人本无可从之理此怨思之切耳】
雄雉于飞下上其音【下音暇上常之上浊○下上解见燕燕】展矣君子【传曰展诚也】实劳我心
上章言奋翼初飞之时此章言但闻其音之下上则飞去渐远矣诚然此君子实使我思之而劳心也○诗人之言不必尽同燕燕言下上其音谓双燕相追逐而飞鸣也此言雄雉下上其音则止是一雉之音或下或上也
瞻彼日月悠悠我思道之云远曷云能来【朱氏曰来归也】视日月之往来则君子之从役积时已久矣使我心悠悠然长思之道路之远如此不知何时能归乎一章言初往之时二章言其去渐远三章言日月之久辞之序也
百尔君子不知德行【去声】不忮不求【忮音至○传曰忮害也】何用不臧
不欲斥国君而呼其夫之同寮告之言我妇人不知如何为德行也我但知人若不忮害不贪求则无往不善讥其用兵非忮则求国人所患也【朱氏曰战国之时诸侯无义战报复私怨所谓忮也贪人土地所谓求也二者之行妇人女子知其不可足以见先王之泽犹在也】
雄雉四章章四句
匏有苦叶【匏音庖】刺卫宣公也公与夫人竝为淫乱【曰卫宣公诗桓王时○疏曰雄雉匏有苦叶序言宣公举其始新台二子乘舟复言宣公详其终则谷风式微旄丘简兮泉水北门北风静女在其间皆宣公诗也○笺曰夫人谓夷姜】
匏有苦叶新台墙有茨君子偕老鹑之奔奔诸诗着卫灭之由也
匏有苦叶【曰匏者苦匏也短颈大腹者也非?也○山隂陆氏曰长而瘦上曰瓠短颈大腹曰匏传云匏谓之?误矣盖匏苦?甘复有长短之殊非一物也孔子云吾岂匏瓜也哉焉能繋而不食繋而不食以苦故也国语叔向云苦匏不材於人共济而已诗云酌之用匏郊特牲云器用陶匏盖取其质古今注云匏之有柄者曰悬?可用为笙】济有深涉【济音祭○传曰济渡也由膝以上为涉】深则厉【传曰以衣涉水为厉○释文曰韩诗云至心曰厉】浅则揭【音器○传曰揭褰衣也】
兴也苦匏经霜其叶枯落然後乾之腰以渡水今匏尚有苦叶则其匏未坚不可用也既无匏可腰而济渡之处又有深涉则未可以渡也今曰深则吾以衣涉水而为厉浅则吾褰衣而为揭不问水之浅深惟欲渡也喻宣公不顾礼义而惟求遂其慾也○墙有茨君子偕老鹑之奔奔皆刺宣姜知此非宣姜者宣姜淫乱在宣公既卒之後此言公与夫人竝为淫乱知非宣姜此时特为公所要耳
有弥济盈【弥音敉○传曰弥水深也】有鷕雉鸣【鷕音杳○传曰鷕雌雉声也】济盈不濡?【音犯凡之上浊○疏曰?车轼前也由輈以上为?○粲曰旧音宄非也音宄者车旁从九谓车辙也法也音犯者车旁从己车轼前也少仪云祭左右范注云范轼前也彼?作范】雉鸣求其牡
涉深无不濡之理今有弥然济水之满而涉者自谓不濡其车?兴宣公惟求遂其慾而不自知其污恶也鸟鸣皆雄求其雌今有鷕然雉鸣之声乃雌雉之求其雄兴夷姜宣淫不知羞恶也○传以为飞曰雌雄走曰牝牡然诗有雄狐书有牝鸡飞走通也小弁雉之朝雊尚求其雌凡鸟鸣皆雄求雌雌不甚鸣
雝雝鸣鴈【传曰雝雝鴈声和也纳采用鴈】旭日始旦【旭许玉反○传曰旭日始出谓大昕之时昕音欣○笺曰自纳采至请期用昕亲迎用昏○疏曰旭然始旦之时旭者明着之名故为日出昕者明也日未出已名为昕生至日出益明故为大昕○释文曰旦早也】士如归妻【笺曰归妻使之来归於已】迨冰未泮【音判○传曰泮散也○疏曰冰未散正月以前○今曰昏姻以秋冬解见陈东门之杨】
此章陈昏姻之正礼以刺淫乱言有雝雝然和声之鴈於日出旭然而明始旦之时行纳采之礼也士之娶妻当及九月霜降之後正月冰未泮散之前士犹以礼而成昏岂可以国君而肆情犯礼乎
招招舟子【疏曰王逸云以手曰招以口曰召舟子舟人也】人涉卬否【卬音昂○传曰卬我也】人涉卬否卬须我友【传曰须待也】
一章二章皆以徒涉喻犯礼此章以待舟喻得礼人皆徒涉我独招舟子而不徒涉既待舟而後济又须待我友而同济喻人必待礼而行又以配耦相从也刺公与夷姜犯礼相求非其匹也
匏有苦叶四章章四句
诗缉卷三

[book_title]卷四
钦定四库全书
诗缉卷四
宋　严粲　撰
谷风刺夫妇失道也卫人化其上淫於新昏而弃其旧室夫妇离絶国俗伤败矣【曰卫宣公诗桓王时○朱氏曰皆述逐妇之辞也宣姜有宠而夷姜缢是以其民化之】
习习谷风【钱氏曰习习连续不断之貌谷风谷中之风也○补传曰谷风者由大谷而起也】以隂以雨黾勉同心【黾音闵○粲曰黾勉犹勉强也力所不堪心所不欲而勉强为之皆谓之黾勉此诗言勉力耳】不宜有怒采葑采菲【葑音封菲音匪○葑曰葑蔓菁也菘类也蔓音万○释草曰须葑苁苁音总○释文曰郭璞云今菘菜也按江南有菘江北有蔓菁相似而异蔓音万本又作芜菁音精○疏曰葑也须也芜菁也蔓菁也葑苁也荛也芥也七者一物也○曹氏曰本草图经云蔓菁生北土四时俱有春食苖夏食心秋食茎冬食根北人将菘子种之北土初一年半为芜菁○菲曰菲葍类也葍音福○陆玑曰茎麤叶厚而长有毛三月中蒸?为茹滑美可作羮尔雅谓之蒠菜今河内人谓之蓿菜?音煮蒠音息蓿音夙○粲曰释草云菲芴郭璞云土瓜也释草又云菲蒠菜郭璞云菲草生下湿地似芜菁是郭以芴与蒠菜为二物也陆玑以为一物即菲也芴也蒠菜也土瓜也蓿菜也五者一物也其状似葍而非葍葍?也郭云根如指正白可啖芴似之芴音勿?音富】无以下体【钱氏曰凡菜茹近地之茎叶多黄腐不可食】德音莫违【德音解见假乐】及尔同死
兴也来自大谷之风大风也【桑柔诗大风有隧有空大谷】盛怒之风也【宋玉风赋大风盛怒於土囊之口注曰土囊谷口也】又习习然连续不断所谓终风也又隂又雨无清明开霁之意所谓曀曀其隂也皆喻其夫之暴怒无休息也我黾勉尽力於家事与尔同心尔不宜以暴怒加我如此也人之处事宁无小小违误如葑菲常食之菜不可以其近地黄腐之茎叶遂弃其上而不采犹夫妇之间亦不当以小过而弃其善当期好音无违至於偕老今尔心有所溺而厌於我则我小有违误无往不逢其怒是以恶而弃其善也○旧说谷风为生长之风以谷为谷固已不安又以习习为和调喻夫妇和同说此诗犹可通至小雅谷风二章言维风及颓颓暴风也非和调也三章言草木萎死非生长也其说不通矣诗多以风雨喻暴乱北风其凉喻虐风雨凄凄喻乱风雨漂摇喻危大风有隧喻贪故风雅二谷风邶下文言以隂以雨喻暴怒犹终风且曀喻州吁之暴也雅下文言维风及雨喻恐惧犹後人以震风凌雨喻不安也
行道迟迟中心有违不远伊迩薄送我畿【音祈○芣苢传曰薄辞也○传曰畿门内也○诗记曰韩愈谴疟鬼诗云白石为门畿盖以畿为门阃也】谁谓荼苦【荼音徒○传曰荼苦菜也○粲曰陆玑云生山田及泽中得霜甜脆而美顔氏家训云荼叶似苦苣而细然则荼虽苦亦可食但非美菜耳】其甘如荠【齐之上浊○诗记曰本草云荠味甘人取其叶作葅及羮亦佳】宴尔新昏【传曰宴安也】如兄如弟
上章言本望与其夫偕老此章述其见弃言我行道迟迟有不忍去之意者念事与心违也故夫之送我乃不远而甚近才至门畿而已无恩之甚谁谓荼菜苦乎比我之见弃其情甚苦则荼犹甘如荠菜甚言已之苦也故夫安其新娶之妻其恩如兄弟以新弃旧矣○经有三荼一曰苦菜二曰委叶三曰英荼此诗谁谓荼苦及唐采苓云采苦采苦緜堇荼如饴之荼皆苦菜也良耜以薅荼蓼之荼委叶也解见良耜郑出其东门有女如荼英荼也解见出其东门鸱鴞予所捋荼传云菼苕疏云薍之秀穗亦英荼之类【薅音蒿薍顽之去声】
泾以渭浊【疏曰汉书地理志云泾水出今安定泾阳县西开头山东南至京兆阳陵入渭沟洫志云泾水一石其泥数斗潘岳西征赋云清渭浊泾开苦见反又音牵○又地理志陇西首阳县注鸟鼠同穴山在西南渭水所出东至船司空入河船司空京兆县也○诗记曰诗人多述土风此卫诗而远引泾渭者盖泾浊渭清天下所共知如云海咸河淡也】湜湜其沚【湜音殖○说文曰湜湜水清见底】宴尔新昏不我屑以【传曰屑洁也○朱氏曰以犹与也】毋逝我梁【毋音无○传曰逝之也梁鱼梁○疏曰毋禁辞有狐传曰石絶水曰梁敝笱云敝笱在梁候人云维鹈在梁鸳鸯云鸳鸯在梁白华云有鶖在梁皆鸟兽所在非人所往还之处皆非桥梁矣盖为堰以鄣水空中央承之以笱】毋发我笱【音苟○传曰笱捕鱼竹器】我躬不阅【音悦○传曰阅容也】遑恤我後【笺曰恤忧也】泾浊而渭清今泾反以渭为浊何不视渚沚之处湜湜然其清见底而诬以为浊可乎喻新昏不善而反以我为不善由夫为其所惑也今其夫安於新昏不以我为洁而与之我虽见弃犹念其家之物谓新昏毋往我鱼梁毋发我鱼笱既而自叹曰我身且不见容何暇忧後事乎
就其深矣方之舟之【方解见汉广】就其浅矣泳之游之【泳解见汉广○朱氏曰浮水曰游】何有何亡黾勉求之凡民有丧匍匐救之【匍音蒲匐白服二音说文曰匍手行也匐伏地也】
弃妇陈其往时治家勤劳之事言已随事难易皆尽心力而为之如水深则或乘方泭或乘舟船水浅则或濳行而泳或浮水而游其於家事不计其有与亡惟强勉求为之耳不特治其家如是又周睦其邻里乡党凡民有凶祸之事则匍匐以救之我於汝家可谓尽力矣
不我能畜【许六反○传曰畜养也】反以我为雠既阻我德贾用不售【贾音古售音授○韵释曰售卖物出手也】昔育恐育鞠【音菊○钱氏曰育养子也○传曰鞠穷也】及尔颠覆【音福○笺曰颠覆尽力於衆事】既生既育比予于毒我於汝家勤劳如此汝既不能畜养我而反以我为仇雠其心既阻絶我之善故虽勤劳如是而不见取如卖物之不售昔者生育男女惟恐生育而贫穷虑食指之衆也故与尔颠覆尽力以营家业今既生育矣乃反比我於毒螫【音释毒虫也】恶而弃之此妇人有子而被弃也
我有旨蓄【传曰旨美也○笺曰蓄聚也○疏曰冬月蓄采也】亦以御冬【御如字徐音御○传曰御御也】宴尔新昏以我御穷有洸有溃【洸音光溃音缋○传曰洸洸武也溃溃怒也○项氏曰说丈洸水涌也其勇如水涌水之溃者其势横暴而四出故怒之盛者为溃○溃考见召旻】既诒我肄【音异○笺曰诒遗也○程子曰肄习也】不念昔者伊余来塈【音饩韵又音暨○传曰塈息也】
我有旨美之蓄菜以御冬月乏无时也至春蔬新美则不食矣今子安尔之新昏亦但以我御穷苦之时至於富厚则弃我矣洸洸然武溃溃然怒既遗我以暴而习以为常矣曾不念我昔者之来息时也怨其忘前日之共艰苦也○旧说追言始时接礼之厚寻绎上下文意不然
谷风六章章八句
式微黎侯寓于卫【笺曰黎侯为狄人所逐弃其国而寄於卫卫处之以二邑因安之○董氏曰晋伯宗数赤狄罪曰夺黎氏地则狄侵黎其亦旧矣○陈氏曰黎在上党壶关县盖卫附庸也故此二诗黎臣所作而得为卫也】其臣劝以归也【曰卫宣公诗桓王时○补传曰以诗作於卫地故编之卫风】
时狄已退黎侯可以归而不归犹望卫之助已也其臣知卫宣之不足赖故劝以归
式微式微【笺曰式发声也】胡不归微君之故【胡氏曰微不有也故犹事也○李氏曰以微视之如无有也】胡为乎中露【粲曰中露犹中林中谷倒其辞也传以中露泥中皆为卫邑今不从○王氏曰言有沾濡之辱而不见芘覆○李氏曰凡人之失国者曰越在草莽】
黎侯为狄所逐寓于卫而又不见礼微之又微者也故言微乎微乎君何不归乎彼以微视吾君之事如无有矣失国大故也卫人以微视之不以吾君之事为事也无望其救患矣君何为处此露中乎言徒取沾濡之辱也
式微式微胡不归微君之躬胡为乎泥中【王氏曰言有陷溺之难而不见拯救○李氏曰卑贱曰辱在泥涂】
卫人不唯轻视吾君之事且轻视吾君之身矣何为处此泥中乎言徒取陷溺之辱也
式微二章章四句
旄丘【旄音毛】责卫伯也【曰牧下二伯也】狄人迫逐黎侯黎侯寓于卫卫不能修方伯连率之职【率衰之去○笺曰卫爵每称侯今云伯者时为州伯也周之制使伯佐牧春秋传云五侯九伯侯为牧也○疏曰王制云五国以为属属有长十国以为连连有帅三十国以为卒卒有正二百一十国以为州州有伯殷之州长曰伯虞夏及周曰牧周谓之牧而云方伯者以一州之中为长故云方伯若牧下二伯不得云方伯也王制虽殷法周诸侯之数与殷同亦十国为连此宣公为二伯非方伯又非连率而责之者以连率属方伯若诸侯有被侵伐者使其连属救之宣公为州伯佐方伯不使连属救之也知宣公非州牧而为牧下二伯者以周之州长曰牧若是当言责卫牧也】黎之臣子以责於卫也【曰卫宣公诗桓王时】
卫世家康叔之後皆称伯至顷侯称侯太史公以为顷侯赂周夷王夷王命卫为侯索隐非之云康诰称命尔侯于东土又云孟侯则康叔初封已为侯也至子康伯即称伯者谓为牧下二伯非至子即降爵为伯也
旄丘之葛兮【传曰前高後下曰旄丘】何诞之节兮【传曰诞阔也】叔兮伯兮【补传曰叔伯尊称也】何多日也
兴之不兼比者也黎臣子之初至卫见旄丘之上有葛初生其节甚密及其後也葛长而节阔故叹云何其节之阔也感寄寓之久也尊称卫臣而问之曰叔兮伯兮何其多日而不见救也君臣一体不斥其君而责其臣婉辞也
何其处也【处音杵】必有与也何其久也必有以也【朱氏曰或有他故】
言何其安处而不来乎必将纠合诸侯而相与同救我也何其时之久乎意其或有他故而未暇也苟无他故何为不见救乎宛转委曲以尽人之情也
狐裘蒙戎【传曰大夫狐苍裘○朱氏曰言客久而裘敝矣○粲曰左传蒙戎作尨茸尨又音蒙杜预注云乱貌言裘之敝也如苏秦说秦不行黑貂裘敝】匪车不东叔兮伯兮靡所与同
始望其有相与同救者既久而不来则姑以为有故而未暇及其终不见救也乃以情责之言我黎之臣子旅寓日久狐裘敝坏蒙戎然杂乱其蓝缕之状可见矣所寓在卫之西非不乘车而东以告于卫而卫之诸臣无与我同其忧者卫人不恤黎患谓利害不切於已耳不知夷狄无厌唇亡齿寒黎实卫之附庸利害同之卫人不思同患之义是以有荧泽之败黎在卫西为狄所逐入卫境而寓亦在西耳故往卫则东旧说越卫国而寓于东非也
琐兮尾兮【王氏曰琐细也尾末也】流离之子【粲曰流移他处离去本国也】叔兮伯兮褎如充耳【褎音又○传曰褎盛服也○曹氏曰汉策今子夫夫褎然为举首顔师古注云褎然盛服貌笺曰充塞也】
言琐细兮尾末兮此黎之君臣乃流离迁徙之人也亦可怜矣而卫之诸臣曾不念之凡盛服则有瑱名为充耳非真塞其耳也此责其不能听已之诉遂讥其褎然盛服如真以瑱塞其耳而无闻也至是然後尽其辞焉
旄丘四章章四句
简兮刺不用贤也卫之贤者仕於伶官【笺曰伶官乐官也伶氏世掌乐官而善焉故号乐官为伶官】皆可以承事王者也【曰卫宣公诗桓王时】
简兮简兮【笺曰简择也】方将万舞【笺曰将且也○诗记曰万舞二舞之总名也干舞者武舞之别名也龠舞者文舞之别名也文舞又谓之羽舞郑康成据公羊传以万舞为干舞盖公羊释经之误也春秋书万入去龠言文武二舞俱入以仲遂之丧於二舞之中去其有声者故去龠焉公羊乃以万舞为武舞与龠舞对言之失经意矣若万舞止为武舞则此诗何为独言万舞而不及文舞即左氏载考仲子之宫将万焉妇人之庙亦不应独用武舞也然则万舞为二舞之总名明矣】日之方中【疏曰祭祀旦明行事不用日中此为教舞也】在前上处硕人俣俣【音语○传曰硕大也俣俣容貌大也】公庭万舞
卫君简择其人方且以为万舞而习之当日之方中在舞位之前列者有硕大之人俣俣然容貌之大在公庭而为万舞也此人气体充伟所养可知又在日中至明之时前列易察之地而卫君终不知其贤况在侧微者乎是可刺也【曹氏曰贤者在稠人之中如珠之在沙玉之在石岂难识哉】
有力如虎执辔如组【音祖○朱氏曰辔今之缰也○如组解见郑大叔于田】左手执龠【音药○传曰龠六孔○释文曰以竹为之长三尺执之以舞○疏曰郭璞云如笛三孔而短小广雅云七孔郑於笙师及少仪明堂位注皆云三孔宾之初筵云龠舞笙鼔公羊传云龠者何龠舞是也】右手秉翟【音狄○疏曰翟羽谓雉羽也】赫如渥赭【音握者○传曰赫赤貌渥厚渍也○笺曰赭丹也○疏曰秦终南顔如渥丹】公言锡爵【笺曰祭有畀煇胞翟阍者惠下之道煇音运胞音庖阍音昏○疏曰皆祭统文彼又云煇者甲吏之贱者胞者肉吏之贱者注云煇周礼作韗盖磔皮革之官周礼韗人为鼓鲍人为甲礼记是诸侯兼官故韗为甲吏也鲍音朴】
此章述贤者才艺之美有力如虎言其才武也执辔如组文之齐比言其艺能也贤者才艺如此今乃左手执管龠右手秉翟羽而舞文舞也此硕人容色赫然而赤如厚傅丹君徒赐其一爵而已以待贱者之道待贤也
山有榛【音臻○陆玑曰榛栗属也字或作蓁木有二种○山隂陆氏曰实如小栗】隰有苓【音零○传曰下湿曰隰○释草曰蘦大苦○孙炎曰今甘草也○山隂陆氏曰一名国老○粲曰即唐采苓也】云谁之思西方美人【粲曰西方西周也左传宣公晋以隐四年即位周已东迁故思西周○笺曰美人贤者○诗记曰江左诸人喜言中朝名臣亦此意也】彼美人兮西方之人兮兴也【传不言兴今从朱氏】西方美人指西周之人物也彼美人兮指卫之硕人也诗人将美卫之贤者先述西周人物以拟之谓山则有榛隰则有苓山泽之生草木犹盛朝之出人物也今我所思者谁乎唯思西周之美人也人物盛衰与世道相为升降唯西周全盛之时乃有厖硕之材东迁以降则人物眇然矣下句乃美卫之贤者言彼卫国之美人真西周之人而非今世之人也西周之时乃有此人物不谓於卫之偏方下国而见之也序所谓可以承事王者也极言贤者人品之高见卫之不用可刺矣
简兮三章章六句
泉水卫女思归也嫁於诸侯父母终思归宁而不得故作是诗以自见也【见音现○曰卫宣公诗桓王时○笺曰国君夫人父母在则归宁没则使大夫宁於兄弟○杨氏曰思归发乎情也其卒也不归止乎礼义也】
泉水竹竿俱卫女思归而分属邶卫者皆采诗者随所得之地而系之也
毖彼泉水【毖音秘○传曰毖然流也○吕氏曰泉水即今卫州共城之百泉也】亦流于淇【吕氏曰淇水出相州林虑县东流泉水自西北来注之虑音庐○疏曰三国之境地相连接故邶云亦流于淇鄘云送我乎淇之上矣卫云瞻彼淇奥三国皆言淇也○曰前汉地理志云河内共国北山淇水所出东至黎阳入河林虑即河内隆虑县改曰林虑也卫氓云送子涉淇竹竿云淇水在右有狐云在彼淇梁卫风言淇不止淇奥共音恭】有怀于卫靡日不思【笺曰靡无也】娈彼诸姬【娈音脔○传曰娈好貌诸姬同姓之女○朱氏曰谓娣侄也】聊与之谋【笺曰聊且略之辞】
兴也卫女思归于卫言彼毖然而流之泉水亦流入於卫国之淇已独不得归于卫是泉水之不如也我之怀念於卫无日而不思矣有娈然美好同姓之娣侄聊与之谋其可归否以其从已同来故与谋之
出宿于泲【挤之上○传曰泲地名○曹氏曰汉地理志东郡临邑有泲庙师古云泲即济水字○王氏曰泲祢盖父母之国地名○朱氏曰自卫来嫁所经之道】饮饯于祢【泥之上○传曰祖而舍軷饮酒於其侧曰饯祢地名軷音跋○軷解见生民】女子有行【曹氏曰行出适也○粲曰列女传鲁寡陶婴黄鹄歌云虽有贤雄兮终不重行】远父母兄弟【远去声】问我诸姑【传曰父之姊妹称姑】遂及伯姊【粲曰姊称伯姊犹兄称伯兄也】
泲祢卫之郊也卫女思归追念其始来嫁之时出宿于卫地之泲饮饯于卫地之祢既以出适於人则与父母兄弟相远不复得至乡国之地矣今父母终唯姑姊尚存问其安否感亲之没而念骨肉之存者也○今考卫成公後迁东郡濮阳泲属东郡则亦卫地也祢无所见与泲竝言亦卫邑可知笺以泲祢皆为所嫁国适卫之道所经今不从不若王氏朱氏为长
出宿于干饮饯于言【传曰干言所适国郊也○朱氏曰适卫所经之地】载脂载舝【音辖○疏曰载则也○释文曰舝车轴头金也○粲曰脂言涂脂也舝言设舝也离骚举干?而竝驰朱氏集注云?毂内之金也一云辖也按广韵鎋舝同释云车轴头铁也韵略十五辖亦作鎋见?即舝也车不驾则脱轴头之舝将行乃设之以脂膏涂其舝使滑泽也?音犬】还车言迈【还音旋○粲曰还复返也○传曰迈行也】遄臻于卫【遄市专反传曰遄疾也臻至也】不瑕有害【笺曰瑕犹过也】干言所嫁国之郊也上章言自卫来嫁之时宿饯于卫地之泲祢此章言复欲归卫则亦宿饯于所嫁国之干言为我涂脂为我设舝回辕而行则疾至於卫矣未为瑕过而有害也何为不可归乎此女子纒緜之情也○泲祢干言非一时宿饯之地泲祢之下以女子有行言之则为嫁时曾宿饯之地也干言之下以遄臻于卫言之则为思归而欲宿饯之地也言向由泲祢宿饯而来嫁今岂不可由干言宿饯而归宁乎东郡有发干县曹氏疑即此干卫後迁东郡则亦卫地然与下文还车意不联属不若毛氏朱氏为长○读诗者但以载脂载舝为以脂膏涂其舝两载字不分明载脂谓未设舝於车之时先以脂膏涂其舝其用在脂故曰载脂也载舝谓涂舝既毕乃设舝於车其用在舝故曰载舝也载脂一事载舝又一事毛氏云脂舝其车以二事言也
我思肥泉【传曰所出同所归异为肥泉○补传曰肥泉同出而异归犹我虽出於卫而不复归】兹之永叹思须与漕【音曹○传曰须曹卫邑也○曹氏曰汉地理志东郡有须昌县故须句国也句音劬○粲曰漕邑鄘地也在河南有考见击鼔】我心悠悠驾言出游以写我忧【传曰写除也○粲曰写谓倾而除之也曲礼云器之溉者不写】
肥泉自卫而来所渡之水也故思此而长叹须与漕自卫而来所经之邑也故又悠悠然长思之安得乘车出游於其地而可以写除其忧乎
泉水四章章六句
北门刺仕不得志也言卫之忠臣不得其志尔【曰卫宣公诗桓王时】
不得志不得行其所志也王事适我政事一埤益我盖皆贤劳猥贱之事非谏行言听也
出自北门忧心殷殷【粲曰殷殷忧之衆也】终窭且贫【窭渠之上浊○释言曰窭贫也○李氏曰窭贫兼言之以见其贫之甚也】莫知我艰已焉哉天实为之谓之何哉
此忠臣行役出自北门言我心之忧殷殷然衆多我仕不得志贫而又贫谁知我远役之艰苦者盖从事独贤之叹也然归之於命故自决云已焉哉天实为之谓之何哉无所归怨也但言其贫窭则不见知於君可知矣非计利禄也
王事适我【笺曰国有王命役使之事○传曰适之也】政事一埤益我【埤音皮○钱氏曰一犹专也○传曰埤厚也】我入自外室人交徧谪我【谪音责○传曰谪责也】已焉哉天实为之谓之何哉
王命役使之事既适於我矣卫国之政事又专埤厚增益於我矣我行役自外而归而室家之人交徧责我见其劳苦而不免於贫家人妇子之情不能无怨也然忠臣归之於命而已夫劳而不辞贫而不怨室人交责之而不易其守非忠臣乎哉【补传曰役使不均上不见知室人交责下亦不见知是莫知我艰也】
王事敦我【传曰敦厚也○释文曰韩诗云迫也】政事一埤遗我【遗音位○传曰遗加也】我入自外室人交徧摧我【传曰摧沮也】已焉哉天实为之谓之何哉
北门三章章七句
北风刺虐也卫国竝为威虐百姓不亲莫不相携持而去焉【曰卫宣公诗桓王时】
程子以此诗为君子见几而作非谓百姓相携而去也
北风其凉【传曰寒凉也】雨雪其雱【雨音谕雱音滂○粲曰自上而下曰雨○传曰雱盛貌】惠而好我【好去声○粲曰以恩惠相与也】携手同行其虚其邪【余徐二音○程子曰虚寛貌邪缓也】既亟只且【亟音棘只音止且音沮之平○传曰亟急也○程子曰只且辞也】兴也卫之虐政如北风之寒凉而又雨下其雪雱然而盛其虐甚矣我将与所亲厚之人以恩惠相好者携手同行去而避之也是尚可少寛乎尚可少缓乎既急也哉不可不速去也其虚其徐则犹有眷恋故国之意既亟只且则暴虐已甚不复可以少留矣至此而後决为去计是欲留者其本心决去者不得已也【李氏曰孔子去鲁曰迟迟吾行也去父母国之道也今必有大不忍於此而夺其情也】
北风其喈【音皆○传曰喈疾貌】雨雪其霏【音非○传曰霏甚貌】惠而好我携手同归【传曰归有德也】其虚其邪既亟只且
莫赤匪狐莫黑匪乌【传曰犹小弁莫高匪山莫浚匪泉】惠而好我携手同车其虚其邪既亟只且
莫赤莫黑言无有赤黑於此者谓最赤最黑也最赤者非狐乎最黑者非乌乎狐也乌也皆贪残不祥之物见其色而可知矣犹卫之无道不难辩也宜速去之【诗记曰同车不必指贵者特协韵耳】
北风三章章六句
静女刺时也卫君无道【疏曰卫君宣公也】夫人无德【匏有苦叶笺曰夫人夷姜也○曰宣公诗桓王时】
当时皆为淫泆之行故曰刺时其本则上所化也
静女其姝【音枢○曹氏曰游女闾阎负贩之女不暇隐屏者也故时出於江汉之上静女则仕族之女常处深闺幽静之中不可得而见者○传曰姝美也】俟我於城隅爱而不见搔首踟蹰【音驰厨○粲曰踟蹰行不进也踌躇犹豫也踟蹰亦踌躇之意】
首章男女相期而未遂也静女仕族处深闺幽静之中宜能正洁自守者今淫风流行有静女其色姝美约我於城隅隐僻之地既而失约不至故爱之而不得见搔其首而意踟蹰然欲去不去也○或谓虽正静之女亦俟我於城隅既已淫奔不得为正静矣
静女其娈【音脔○传曰娈好貌】贻我彤管【彤音同○笺曰彤赤也○李氏曰古者鍼有管乐亦有管不知彤管何物也○解颐新语曰旧说古者后夫人必有女史彤管之法古以刀为笔未有用毫毛者安得有管故书谓之画盖以刀笔刻画於简至秦蒙氏始以毫毛制笔故汉以来始有竹简写之之说左氏所称取彤管焉亦止取赠物之意非有取於女史也○曹氏曰彤漆之管盖乐器之属】彤管有炜【音伟○传曰炜赤貌】说怿女美
此女赠男之物也静女娈然而美遗我赤色之管以结殷勤其管炜然而赤男子谓我非悦此彤管之美乃悦此女色之美也
自牧归荑【音题○张子曰牧牧地也不耕种之牧地则多草木根芽○粲曰归孔子豚之归犹赠也○传曰荑茅之始生也】洵美且异【洵音荀○笺曰洵信也】匪女之为美美人之贻
此男赠女之物报彤管之赠也来自牧地而赠此女以荑此荑信芳美而且异於常荑矣然未足以比女色之美姑以是为美人之赠耳
静女三章章四句
新台刺卫宣公也纳汲之妻【笺曰汲宣公世子】作新台于河上而要之【要音腰○粲曰要勒也遮也犹孟子使数人要于路之要○李氏曰宣公上烝夷姜生汲为娶於齐宣公闻其美欲纳之恐其不从故於河上作新台而要之】国人恶之【恶乌路反】而作是诗也【曰卫宣公诗桓王时】
二南变而为邶犹泰变为否也至新台二子乘舟三纲五常之道尽矣
新台有泚【音此徐七礼反○传曰泚鲜明貌】河水弥弥【音敉○传曰弥弥盛貌】燕婉之求【传曰燕安也婉顺也】籧篨不鲜【籧篨音渠除鲜上声○传曰籧篨不能俯者戚施不能仰者○释训曰籧篨口柔也戚施面柔也○疏曰籧篨戚施本人疾之名故晋语曰籧篨不可使俯戚施不可使仰是也但人口柔者必仰面观人之顔色而为辞似不能俯之人因名口柔者为籧篨面柔者必低眉下人媚以容色似不能仰之人故名面柔者为戚施○曹氏曰说文以籧篨为麤竹席竹席之为用常仰而不能俯也○笺曰鲜善也】
此诗齐人所作也宣公作新台泚然鲜明在河水弥弥然盛之处齐女来嫁至此为公所要故齐人之送女者言我齐女之来本求燕安婉顺之人谓汲也乃得此籧篨不能俯其疾不善之人谓宣公也以恶疾之人称之深恶之辞也○燕婉之求自齐人言之故以籧篨戚施丑诋卫君而无嫌非卫人之辞也
新台有洒【催之上○钱氏曰洒鲜洁貌】河水浼浼【音每○钱氏曰浼浼水浊流貌】燕婉之求籧篨不殄【传曰殄絶也○苏氏曰病而不死者也】
恶之欲其死齐人恚怒之辞也若卫人则非所宜言矣
鱼网之设鸿则离之【粲曰易离丽也注云丽犹着也盖一隂附着于二阳之中】燕婉之求得此戚施
设鱼网者宜得鱼鸿反丽焉言所得非所求也犹我齐女以礼来求世子而得宣公也
新台三章章四句
二子乘舟思汲夀也卫宣公之二子争相为死【为去声○笺曰宣公为汲取齐女而美公夺之生夀及朔朔与其母愬汲於公令汲之齐使贼先待於隘而杀之夀知之以告汲使去之汲曰君命也不可逃夀窃其节而先往贼杀之汲至曰君命段我夀有何罪贼又杀之】国人伤而思之作是诗也【曰卫宣公诗桓王时】
卫自宣公杀汲夀以朔为世子代立是为惠公左右公子怒朔之谗杀太子汲乃作乱立黔牟惠公奔齐其後诸侯复纳惠公黔牟奔周惠公怨周之容黔牟与燕伐周立子颓为王惠王奔温及惠公卒子懿公立百姓大臣犹以杀汲之故皆不服狄乘其衅杀懿公而灭卫呜呼卫之乱极矣父子兄弟君臣之间相戕相贼不惟流毒子孙啓侮啓狄以之杀身亡国其余殃所渐且稔王室之祸盖纲常道尽天地几於倾陷矣推原乱根始於夫妇之不正袵席之祸一至此邪以是知诗首关雎圣人之意深远矣
二子乘舟泛泛其景【如字或音影】愿言思子【笺曰愿念也】中心养养【传曰养养忧不知所定】
自卫适齐必涉河言汲夀二子乘舟涉河以适齐其影泛泛然何所归乎为其将见杀顾其影而怜之也我念而思之中心养养然忧不知所定也汲夀之事其国人实深伤之诗人不言其他而惨然哀痛悲思之意具见矣
二子乘舟泛泛其逝【传曰逝往也】愿言思子不瑕有害言二子泛泛然从此逝矣痛其往而不返也诗人深求其心之无他而恕之故曰不为瑕过而有害也曾子小杖则受大杖则走以二子为不瑕有害恕之之辞也【王氏曰二子死非其所不得为无瑕?父於不义不得为无害虽然其心岂有他哉】
二子乘舟二章章四句
诗缉卷四

[book_title]卷五
钦定四库全书
诗缉卷五
宋　严粲　撰
鄘【音容】　　　　国风
说【已见邶】
柏舟共姜自誓也【共音恭○释文曰共姜共伯之妻也妇人从夫諡姜姓也】卫世子共伯蚤死【蚤音早○笺曰共伯僖侯之世子○疏曰共伯名余共諡伯字以未成君故不称爵】其妻守义父母欲夺而嫁之誓而弗许故作是诗以絶之【曰卫武公诗宣王时○诗记曰史记载僖侯已葬共伯弟和袭攻共伯於墓上共伯入僖侯羡自杀按武公在位五十五年国语又称武公年九十有五犹箴儆于国计其初
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:39:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>