<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,双桥随笔原序,双桥随笔卷一,双桥随笔卷二,双桥随笔卷三,双桥随笔卷四,双桥随笔卷五,双桥随笔卷六,双桥随笔卷七,双桥随笔卷八,双桥随笔卷九,双桥随笔卷十,双桥随笔卷十一,双桥随笔卷十二,双桥随笔全文在线阅读,双桥随笔全文在线下载,大玄古籍书库">
<meta name="description" content="十二卷。清周召(生卒年不详)撰。召字公右，号拙庵，衢州(今浙江省衢县)人。康熙初，官陕西凤县知县。是书为其在耿精忠叛乱期间避兵山中所作。双桥，乃其山中所居之地名。该书卷端标名《受书堂集》，而《双桥随笔》为其子目，可能为全书中之一种。书前有自序，称“老生常谈，诚不足采，而药石之言，原以针砭儿辈，与世无关。所自矜者，集中大意在于信道而不信邪，事人而不事鬼，言理而不言数，崇实而不崇虚。窃以为独立之见，若中流一砥”。虽有自诩太过之嫌，但对于明末士大夫阳儒阴释、空谈性命之弊，所言颇为深切。因该书为随笔记录，意到即书">
<title>双桥随笔_周召_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">双桥随笔</span> <br/>
          作者： <span class="inputVal" id="bkauthor">周召</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,儒学,完结</span> <br/>
          字数： <span class="inputVal" id="bknum">[book_length]88553</span> <br/>
          说明： <span class="inputVal" id="bkdec">十二卷。清周召(生卒年不详)撰。召字公右，号拙庵，衢州(今浙江省衢县)人。康熙初，官陕西凤县知县。是书为其在耿精忠叛乱期间避兵山中所作。双桥，乃其山中所居之地名。该书卷端标名《受书堂集》，而《双桥随笔》为其子目，可能为全书中之一种。书前有自序，称“老生常谈，诚不足采，而药石之言，原以针砭儿辈，与世无关。所自矜者，集中大意在于信道而不信邪，事人而不事鬼，言理而不言数，崇实而不崇虚。窃以为独立之见，若中流一砥”。虽有自诩太过之嫌，但对于明末士大夫阳儒阴释、空谈性命之弊，所言颇为深切。因该书为随笔记录，意到即书，故不免有重复冗漫之处。该书有《四库全书珍本初集》本、《四库全书》 本等。</span> <br/>
          封面： <span class="inputVal" id="bkimg">Z_4589.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]双桥随笔
[book_author]周召
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,儒学,完结
[book_length]88553
[book_dec]十二卷。清周召(生卒年不详)撰。召字公右，号拙庵，衢州(今浙江省衢县)人。康熙初，官陕西凤县知县。是书为其在耿精忠叛乱期间避兵山中所作。双桥，乃其山中所居之地名。该书卷端标名《受书堂集》，而《双桥随笔》为其子目，可能为全书中之一种。书前有自序，称“老生常谈，诚不足采，而药石之言，原以针砭儿辈，与世无关。所自矜者，集中大意在于信道而不信邪，事人而不事鬼，言理而不言数，崇实而不崇虚。窃以为独立之见，若中流一砥”。虽有自诩太过之嫌，但对于明末士大夫阳儒阴释、空谈性命之弊，所言颇为深切。因该书为随笔记录，意到即书，故不免有重复冗漫之处。该书有《四库全书珍本初集》本、《四库全书》 本等。
[book_img]Z_4589.jpg


[book_title]提要
【臣】等谨案双桥随笔十二卷
国朝周召撰召字公右号拙庵衢州人康熈初官陜西鳯县知县是编乃其甲寅乙夘间值耿精忠搆逆避兵山中所作双桥者其山中所居地也卷端标曰受书堂集而以双桥随笔为子目殆全集中之一种欤前有自序称老生常谈诚不足采而药石之言原以鍼砭儿辈与世无闗所自矜者集中大意在于信道而不信邪事人而不事言理而不言数崇实而不崇虗窃以为独立之见若中流一砥云云虽自诩似乎太过而所言皆崇礼教斥异端于明末士大夫阳儒阴释空谈性命之尤言之深切于人心风俗颇有所禆惟其随笔记録意到即书不免于重复冗漫又适逢防乱流离奔走不免有愤激之词往往归怨于天是则其学之未粹耳乾隆四十三年五月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]双桥随笔原序
生平株守戸外罕窥凤岭赋归则益杜门访古以课儿辈为事儿鸿举业外旁治诗歌古文辞侄暨防孙初攻八股容膝数楹焚香篝灯吚唔声丙夜不絶余从枕上听之意甚适也无何闽警陡闻山魈猬起一时讹言腾吓阛阓之众仓皇出城余未尝为动而老稚相向惊啼势不能止遂亦携至双桥僦数椽栖焉双桥在万山中又有清流激湍茂林修竹之胜汲泉扫石尽堪自娱奈田庐榛莽糊口无资又在鱼睨鹿骇时则终朝仰屋而叹不复能唱渭城矣然而结习难抛穷未送一门伧腐非作老蠧鱼消此双丸张口防然欠伸足媿此时图书满架已遭六丁攫去作乌有先生又无可以酬一防者乃搜索枯肠有平时记诵畧皆上口者随意录之参以管见而此身阅歴世故人情可悲可愕之事间亦赘焉自去夏迄今纩绡一周帙遂盈寸嗟乎当此礟火雷轰剑防纷挐之际风声鹤唳一夕数惊每一警闻女哭儿啼奔投无地而余犹恋恋负一破奚嚢防兹数帙风雨踉跄未尝释手盖亦迂痴实甚供人嗢噱者矣惟是老生常谈诚不足采而药石之言原以针砭儿辈与世无关所自矜者集中大意在于信道而不信邪事人而不事言理而不言数崇实而不崇虚窃以为独立之见若中流一砥手畀儿辈以代籯金时置案头胜饮清酒三升壮其胆识则于阐圣教扶进人心之际不无少补焉缀以为编意在乎此
康熈十五年岁次丙辰仲冬月拙庵周召序

[book_title]双桥随笔卷一
凤县知县周召撰
戸枢不转则必腐锁腹不开则必锈人心不用则必灰蘓长公言人心不可纵放闲散既久毛发许事便自不堪笔畴云自小以读书为业除把笔攻文外世故茫然不知才有毛发事则蹙蹙不自宁矣盖懒惰之害也如此陶侃豪杰士也朝运百甓于斋外暮运百甓于斋内岂无所用其心哉正以人心一懒则百骸俱怠百骸俱怠则心日荒而万事废矣训子弟者不得不以读书为急而世情不谙又多防然张口如坐云雾中人况于玩日愒月而不自惜其年者可无猛省
昔诸葛武侯与司马仲达治军渭水克日交战宣王戎服莅事使人视武侯独乘素舆指挥三军随其进止宣王叹曰诸葛君可谓名士矣仲达此评为卧龙写照隽永堪思然必如武侯乃称名士饮酒读离骚輙冐此称谈何容易
诗文皆不厌改杜子美云新诗改罢自长吟欧阳永叔作文先贴于壁时加窜定有终篇不留一字者黄鲁直长年多改定前作张文潜云世以白乐天诗为得于容易尝于洛中一士人家见白公诗草数纸防窜涂抹及其成篇殆与初作不侔是当时所传每作诗令一老妪解之问曰解否不解则又易之故唐末诗近于鄙俚云云乐天之诗实未尝浅易若此也魏菊庄极言冷斋夜话之谬极是
蜀先主临终戒后主曰可读汉书礼记歴观诸子六韬商君书益人意智孙权尝谓吕防及蒋钦曰卿今正当涂掌事宜学问以自开益防曰在军中常苦多务恐不容复读书权曰孤岂欲卿治经为博士耶但当令渉猎见往事耳北魏主问李光何事益人神智对曰惟有读书陈眉公云小儿辈不当以世事分读书当令以读书通世事葢书者神智所由以生而世事所由以达者也世有童而习之迄于白首而问以世务则防然张口如坐云雾者是岂书之过也哉
谈隂阳风水而不为之惑虽贤智之人百无一二焉即先辈集中亦有畅言其非者然所言者理也而世人犹未悟请以情动之可乎今夫父母之于子自懐胎堕地以迄成人其间察其啼笑伺其饥饱其寒暖疾痛疴痒呴噢抱持艰辛万状既离襁褓则又为之延师为之择室在目下既营衣食之谋忧异日又悉田园之计生前之心血为儿孙作马牛已尽枯矣既归黄土似可以息肩矣乃一切得丧荣枯穷通夀天与夫至纎极细者仍无不归其责于就木之人嗟乎父母欲受人子之报生未必能而人子不恤父母之劳死犹不免易不云乎干父之蛊有子考无咎吾身幸为男子戴圆履方不能自立而欲邀庇于塜中之枯骨使有迁徙暴露之忧起讼破家之患不但不仁亦不智甚矣且风水之利听之父母乎父母有知未有不爱其后者也不待风水也听之地理乎则父母既无权矣但覔佳地而供奉之可矣不待葬吾父母也然使风水有灵夫块然之土与人相隔非有手足耳目也何所施为何所营运能使其家独防福利而无枯丧贫殀之忧哉不思及此而致父母不获安于土甚矣世人之愚也子思曰君子居易以俟命孟子曰殀夀不贰修身以俟之不能修己而妄意风水之可以庇人则已近于行险侥幸之计矣考亭而在吾将正言以问之
立心清恕而体质穏重者乃福徳贵人也开卷有益积善降祥常以此八字自勉并以此告知己此司马温公语也欧阳永叔不夸文章蔡君谟不夸书吕济叔不夸棋柯公南李公素不夸饮酒司马君实不夸清约大抵不足则夸也此范蜀公语也学者当以书绅可以陶汰性情变化气质于进徳修业之功所裨不浅
黄金满籯不如贻子一经所可恨者积书与子孙而子孙未必能读且有鬻之以供衣食者矣至于先人手撰之书尤宜惜即不幸而罹兵火之厄必用心设法守之防之勿使遗燬乃有不肖子孙絶无手泽之念覆瓿投溷有若刍灵昔人制作因之不传于世者不知凡几矣更有甚者如宋司马伋畏秦桧有私史害正之语遂言洓水记闻非其曾祖光所论者李光家亦举光所藏书万卷悉焚之嗟乎祖宗何罪且书亦何罪而为之后者止以权奸之焰恐为所累而弃之惟恐不速子孙之不肖抑至于此
秦熺恃其父气焰薰灼手书移郡将欲取王姓之所藏书且许以官其子长子仲信苦学有守号泣拒之曰愿守此书以死不愿官也郡将以祸福诱胁之皆不听熺亦不能夺而止有子若是司马光李光两家儿泉下有知能无愧死
凡书之成帙者必不可纂韩栁欧蘓之文各自为篇拔其尤以便初学犹为近可若夫集有专名另成一种亦各摘其数条攟摭为部以示博综非窥豹斑实截鹤胫蹈此説者无如陶氏説郛草草拈出仅一二则亦标曰某书某书虽云多种但可谓之书目而已其所撰辍耕录则甚佳
彚辑诸家所撰而无割裂冗碎之伤者古今逸史汉魏丛书稗海秘笈秘书九种诸子文归纪録彚编汉魏名家诸刋其经删订而不害为全书则古文互删为最他若陈明卿先生八编纂潜确类书皆足以馈贫拯乱士人案头不可不备
集古今经济要务以成一书惟邱琼山大学衍义补朱子撰古今治平畧所谓一屋散钱而又有绳以贯之者真金科玉律之文也
养生者不足以当大事惟送死可以当大事孟子此言岂愿世人惟务繁文俗套而絶无人子悲哀痛苦之情哉古之为制殓葬有制哭踊有节服制有数祭奠有时子思曰丧三日而殡凡附于身者必诚必信勿之有悔焉耳矣三月而葬凢附于棺者必诚必信勿之有悔焉耳矣人子不幸而丧其亲考之古制酌而行之合天理而审人情富贵贫贱各称其家敛形悬棺可以无恨后世之人不知法古而惑于僧道因果之言隂阳风水之术罔极之哀置之局外以七日为超荐之期奉为玉律以十殿为回轮之地妄语隂司钟鼓嘈杂梵呗纷纭习俗相沿有如儿戯其间以父母起见者十无一二或为体面宜糚支撑勉力发引之前延賔演剧笑语喧哗就道之辰结防旌笙箫鼎沸当是时也吊客之帐少实多文孝子之容有声无泪噫嘻异哉昔乐正子春之母死五日而不食曰吾悔之自吾母而不得吾情吾乌乎用吾情夫过于情而尚自以为悔况乎不用其情者哉余以为居亲之丧宜考文公家礼称贫与富斟酌行之而悉去时人之陋习庶不至遗恨于大事之不克襄耳因语儿辈即以此为余异日归山之盟如背斯言是违父之命不孝莫大焉倘虑有招物议以为俭亲者持此篇约畧数语奉告姻朋乡党诸先生大人可也
周世宗明达英果议论伟然即位之明年废天下佛寺三千三百三十六是时中国乏钱乃诏悉燬天下铜佛像以铸钱尝曰吾闻佛説以身世为妄而以利人为急使其真身尚在茍利于世犹欲割截况此铜像岂有所惜哉由是羣臣皆不敢言即此一事三代以后之君几人能及
太平清话云先秦两汉诗文具备晋人清谈书法六朝人四六唐人诗小説宋诗余元人画与南北剧皆是独立一代余谓秦汉诗文晋人书法唐人诗宋词元画尚矣至于清谈四六小説南北剧开人疎狂靡丽荒诞淫哇之习为厉不浅人有宜束于髙阁而文有当付之冷灰者或但取其言与文供人耳目之翫则可耳
顔之推家训勉学篇文吾七岁时诵灵光殿赋至于今日十年一思犹不遗忘二十之外所诵经书一月废置便至荒芜矣桞子厚云贤者不得志于今必取贵于后古之著书者皆是也宋元近欲务此然才薄力劣无异能解虽欲秉笔覼缕神志荒耗前后遗忘终不能成章往时读书自以不至觝滞今皆顽然无复省录每读古人一传数纸以后则再三伸卷复观姓氏旋又废失秦太虚云予少时读书一见輙能成诵疏之亦不甚失然负此自放喜从滑稽饮酒者游旬朔之间把卷无几日故虽有强记之力而常废于不勤此数年来颇发愤自惩艾悔前所为而聪明衰耗殆不如曩时十一二每阅一事必寻数次终掩卷茫然輙复不省故虽有勤苦之劳而常废于善忘嗟乎羲毂难停桑榆易晚有才之士回忆少年情犹如此中下子弟其何以堪葢老而好学有如秉烛之明往日蹉跎虽悔何及所以禹惜寸隂而吾辈宜惜分隂尚恐坐荒岁月耳
郑自徐州还髙宻道遇黄巾贼数万人见皆拜相戒不敢入县境孙期习京氏易古文尚书家贫不仕事母至孝饔膳莫供乃于大泽中牧豕以资奉养远人从学者皆执经陇畔黄巾贼起适期里陌輙相饬约曰莫犯孙先生舍海冦黎盛犯潮州悉毁城堞且纵火至吴子野近居盛登开元寺防见之问左右曰是非蘓内翰藏图书处否麾兵救之吴氏岁寒堂民屋附近者赖以不毁甚众嗟乎今之弄兵于萑苻者所在见告矣虽如郑康成孙仲彧蘓和仲者甚少然亦岂无好善喜文之人戒不入境犯舍麾兵救火者乎世上如今半是君是所望于挂书投剑出绿林中而独称豪士者
吾子彦书室中修行法心闲手懒则观法帖以其可逐事放置也手闲心懒则治迂事以其可作可止也心手俱闲则写字作诗文以其可兼济也心手俱懒则坐睡以其不强役于神也心不定宜看诗及杂短故事以其易于见意不滞于久也心闲无事宜看长篇文字或经注或史传或古人文集此又甚宜于风雨之际及寒夜也
明胡维庸之狱有诉浦江郑氏与惟庸交通者时四方仇怨相告许凡指为胡党率相收坐重狱郑氏素以孝义闻兄弟六人吏捕之急诸兄弟急欲行其弟郑湜曰弟在乃使诸兄罹刑辟耶独诣吏请行仲兄濓先有事京师暨弟至迎谓曰吾家长当任罪弟无与焉湜曰兄老吾往辨之万一不直弟当服辜二人争入狱太祖闻俱召至廷劳勉之谓近臣曰有人如此而肯从人为非耶即宥之此与孔褒一门争死事同乃濂等幸遇圣明遂防鉴宥而褒生无道之世罪竟坐焉何所遭之异耶东魏髙欢西魏宇文泰并出一时枭雄权谲足以相抵沙苑邙山之战机谋迭见胜负互分泰为彭乐所追身几擒而幸逸欢为破胡所窘刄垂及而旋生至于李檦隐身鞍甲令贵血溅征裳李穆扶主背而追骑不疑蔡祐挟一矢而四面拒敌泰既仗用命之臣彭乐内肠复战髙昂奋首示人兴庆尽百箭而捐躯叚韶射敌马以救主欢亦多死绥之士两虎相争势均力敌所谓棋逢敌手鼠鬭穴中胜败死生之机转在俄顷当异常急迫时槊下之危欢气殆絶而泰亦惊不得睡枕蔡祐股而始安古来两军酣战左传所载秦晋齐楚为竒而此则钜鹿昆阳之后亦令人口呿舌挢者矣
古之用兵者如周瑜赤壁之焚谢淝水之防韩世忠镇江之战虞允文采石之功皆能料敌出竒以少击众然而虽系人谋亦有天幸焉又未若岳武穆兵不满万屡获竒功如以八百人破羣盗王善等五十万众于南薰门以八千人破曹成十万众于桂岭其战乌珠于颍昌则以背嵬八百于朱仙镇则以五百皆破其众十余万王善曹成犹云乌合之众摧之不难乌珠兵精力鋭所向无前而一遇岳家军輙谓撼山犹易用兵之善诚未有如武穆者也
武穆御兵有取民麻一缕以束刍者立斩以徇卒夜宿民开门愿纳无敢入者军号冻死不拆屋饿死不掳掠其严如此然在军中卒有疾武穆亲为调药诸将远戍武穆遣妻问劳其家死事者哭之而育其孤或以子婚其女凡有颁犒均给军吏秋毫不取葢抚循其下不异于家人妇子故能得众心而法令所施毫不忍犯惟恩与威并行故也今之为将者平时不恤士卒刻薄寡恩驱之战鬭人无固志则有纵之剽掠以悦其心而已矣孰肯出死力以赴敌而有不敢草菅民命之心哉东汉人争尚节义后世所难梁冀诬李固下固于狱门生王调贯械上书证固之枉赵承等数十人亦要鈇锧诣阙通诉太后明之乃赦焉及出狱京师市里皆称万岁冀闻之大惊畏固名徳终为己害乃更奏前事遂诛之而露固尸于四衢令有敢临者加其罪固弟子汝南郭亮年始成童防学洛阳乃左提章钺右持鈇锧诣阙上书乞收固尸不许因往临哭陈辞于前遂守丧不去夏门亭长呵之曰李杜二公为大臣不能安上纳忠而兴造无端卿曹何等腐生公犯诏书干试有司乎亮曰亮含隂阳以生戴干履坤义之所动岂知性命何为以死相惧南阳人董班亦往哭固而殉尸不肯去太后怜之乃听得襚敛归葬二人由此显名曹节等矫诏下陈蕃黄门北寺狱即日害之徙其家属宗族门生故吏皆斥免禁锢蕃友人陈留朱震时为铚令闻而弃官哭之收葬蕃尸匿其子逸于甘陵界中事觉系狱合门桎梏震受考掠誓死不言故逸得免此数公者立地顶天目无奸佞千载而后死骨犹香蔡邕才名葢代而知己之感乃付凶人瘐死狱中又何足惜所谓均为一死而有泰山鸿毛之异者非耶又固女文姬预匿其弟燮难作以付父门生王成成将燮入徐州令变姓名为酒家佣而成卖卜于市各为异人隂相往来燮从受学酒家异之意非恒人以女妻燮燮専精经学梁冀伏诛以赦还乡里后王成卒燮以礼葬之感伤旧恩每四节为设上賔之位而祠焉后为河南尹先是颍川甄邰謟附梁冀为邺令有同岁生得罪于冀亡奔邰邰伪纳而隂以告冀即捕杀之邰当迁为郡守会母亡邰且埋母尸于马屋先受封然后发丧邰还至洛阳燮行途遇之使卒投车于沟中笞捶乱下大署帛于其背曰謟贵卖友贪官埋母乃具表其状邰遂废锢终身其他廉方自守不媿其父卒之日时人感其忠正咸伤惜焉
民间之害莫甚于盗盗起而大兵随之荆棘生焉乱离之惨有不可言者昔周世宗与将相食于万岁殿因言两日大寒朕于宫中食膳深愧无功于民而坐享天禄既不能躬耕而食惟当亲冒矢石为民除害差可自安耳防哉斯言九重之上每念及此白波无警天下太平矣葢世宗负英武之姿御军号令严明人莫敢犯攻城对敌矢石落左右畧不动容应机决防出人意表亲冒矢石为民除害诚非虚语宜其登遐之日远迩哀慕也
蜀之富人辇金餽子云乞附姓名于法言而子云不许至于谷口郑子真则津津乐道焉以视索米为作佳传者人品何啻霄壤昔人疑剧秦美新非子云之笔未为无见乃余更于富人有取焉子云一官拓落寂寞自甘其所着撰俗物见之应取以覆酱瓿耳而若人乃慕一儋石不充之人欲乞数字以为荣嗟乎今之守钱积谷翁作夜郎王拥赀自大其视负薪行吟织帘苦诵之辈方且厌而唾之以为不祥尚有若人在其目中哉是今之富人比古之富人其面目肺肠又不堪相对矣子云无剧秦美新事史疑辨之甚悉余咏史诗未免轻訾古人书此以志率笔之悔
昔人谓天下才共一石惟曹子建得八斗乃其与杨徳祖书好人讥弹其文有不善者应时改定丁敬礼常作小文使之润饰自以才不过若人为辞当时目子建者以为绣虎而欿不自足若是李本宁谓其弱志强骨虚心实腹故当时独步鹰擅名振藻发迹髙视之俦无得而逾焉常见少年辈粗能握管或以帖括稍工輙至足髙气不能自主盖天下大矣身在井中而遽谓天在是何异蜩与鸴鸠之见乎常举以戒儿辈稍有此心受病不浅大约多读书广闻见使器量日开性情日厚则神智日生而不入浅狭轻浮之陋习诸葛武侯训子宁静淡泊之言当书之座右时以自儆
司马温公家训云吾记天圣中先公为郡牧判官客至未尝不置酒或三行五行多不过七行酒酤于市果止于梨栗枣柿之类殽止于脯醢菜羮器用甆漆当时士大夫家皆然人不相非也会数而礼勤物薄而情厚防政鲁公为谏官真宗遣使急召之得于酒家既入问其所来以实对上曰卿为清望官奈何饮于酒肆对曰臣家贫客至无器皿肴果故就酒家觞之上以无隠益重之古人居家宴客其俭如此吾乡迩来俗尚日侈祀神演剧之际为费不赀余方以过盛为忧而今岁遂有三山之变城中庐舍荡若丘墟居家器具如焚如洗偶与徐元公谈及此后残喘幸存我辈聚首但有污樽抔饮而实以太羮元酒耳忆曩时设客稍丰真觉无谓东汉明帝时公车以反支日不受章奏帝闻而怪曰民废农业远来诣阙而复拘以禁忌岂为政之意乎遂蠲其制
尧夫自号为安乐先生其西为瓮牖读书其中晡时饮酒三四瓯微醺便止不使至醉喜吟诗作大字书然遇兴则为之不牵强也大寒暑则不出每出则乘小车为诗以自咏曰花似锦时髙阁望草如茵处小车行司马温公赠以诗曰林间髙阁望已久花外小车犹未来尧夫随意所之遇主人喜客则留三五日又之一家亦如之或经月忘返性虽髙洁而对客接人无贤不肖贵贱皆欢然相视自言若至重疾自不能支其有小疾有客对话不自觉疾之去体也后李卓吾亦喜髙洁而肆志不经至取怪民之祸倘以先生为师辞荣履素杜门著书弄月吟风自有乐地奈何读孔孟书博带峩冠为时命吏一旦披缁枤锡蔑弃伦常而又赋资褊急傲物气髙以畔道离经致干国宪愤激自裁又将谁怼嗟乎若此公者真所谓自贻伊戚辜负盛世之民耳以视尧夫之平易近人翛然自得其度量相越何止霄壤陈后山诗云书当快意读易尽客有可人期不来世事相违每如此好懐百岁几回开又云俗子推不去可人期不来世事每如此我生亦何娱后山此语两见于诗其胸中纡鬱甚矣然以余思之此不谙人情世故之语也葢后山端洁人也其家必淡漠而无招权行贿问舍求田经营阿堵之事是其门固俗人之望而却走者乃有人焉推之而不去则其淡于势利爱恋后山而不忍遽别可知矣是后山所谓俗子者余疑其为可人也易不云乎同声相应同气相求以后山之人之文与诗大雅君子应不待谋而自合不待期而自集矣而乃至于费招呼期不来此必趋炎附势之辈奔走不遑而懒与文士亲近者也尚得谓之可人乎是后山之所谓可人者余疑其为俗子也故曰此不谙人情世故之语也惟快意书读之易尽实为苦事虽然处今之时尚有读易尽之书而不可得者其懐抱之恶又当何如哉是欲求如后山之所苦而不能矣岂不可叹
明朱君复有诸子斟淑一书歴数成周鬻熊以至于唐马摠凡五十一家俱有评论虽其间推弹射未必尽确而数行之内古人面目其大畧俱已拈出其论王充之论衡也以为春秋战国以后著书者皆嗜信异理甚舛者胶固前言守弗敢破仲任由千载之下而能独砥狂澜刬虚黜谬即意有过激辞间近琐乃其精鉴卓识自当凌厉千古使在圣门必不居狂狷之后孔子之所必取也中郎子元之识岂其出后儒下而乃以迂腐酸见力诋豪杰甚为之扼腕其论刘向也以为向之忠悃直与三闾大夫后先掩映身为宗臣而数困于谗不改其操可谓社稷臣矣孟坚称为直谅多闻古之益友似不足以尽之此其论又与东海何柘湖甚合其序説苑畧云数千百年之后凡成学治古文者欲考见三代放失旧闻惟子政之书为雅驯今读説苑二十篇自君道臣术而下即继以建本极于修文终于反质葢庶几三王承敝易变之道又岂后代俗传所得究其防要哉余惧学者承误习谬使子政之心不白于天下乃为之辨如此以此序及君复之论论衡者合而观之则君复之自名其书以为快谁曰不可
人但知鬱林石故事而不知江革亦有之革自武陵王长史除都官尚书将还所给一舸舸艚偏欹不得安卧乃于西陵岸取石数片以实之其清贫如此
士君子幸入仕版虽居下僚为百里长身去之后不可使人骂而宜使人思宋王元之韩魏公皆居于黄州黄州之民曰吾州虽小然王元之韩魏公皆辱居焉以夸于四方之人元之自黄迁蕲州没于蕲然世之人称元之者必曰黄州而黄人亦曰吾元之也魏公去黄四十余年而思之不置至形于诗两公去后之思若此窃谓黄州土风厚善其民寡求而不争其士静而文朴而不陋虽闾巷小民知尊敬贤者其私贤人君子以为宠也固宜若夫荒山小邑僻而远僿而不文官此地者虽治行如卓鲁龚黄无由自见仅博地方老防几滴泪垂而已或曰滴泪虽微胜于丰碑髙峙满眼铺张者何啻霄壤因述之以告夫世之愿学王韩二公者
人生在世惟五伦之属乃系天常世人好异佛老外又有神仙荒诞不经惑人非浅东坡云世传桃源事多过其实考渊明所记止言先世避秦乱来此则渔人所见似是其子孙非秦人不死者也又云杀鸡作食岂有仙而杀者乎旧説南阳有菊水甘而芳民居三十余家饮其水者皆夀或至百二三十岁蜀青城山老人村有见五世孙者道极险远生不识盐醯而溪中多枸杞根如龙蛇饮其水故夀从来所谓神仙者大约此等人耳而陈眉公谓道士侯道华喜读书吕洞賔陈贺元施肩吾皆本书生宋谯定雍孝闻尹天民亦皆以儒士得道定百二十岁故在青城山中采药人有见之者读易尚不辍也此则负天姿喜读书而为修炼之説以自竒者世以其踪迹非常遂以神仙诧异之岂真有飞升腾举之术哉虽然当此多故之时人如骇鸟惊鱼栖身无地使有安土如桃源老人村者而托足焉理乱不闻而得以茍全其性命此即陆地神仙矣况以多夀之年优游林壑者欤吾愿世之言仙者皆作此想毋为怪民如左慈于吉之流应以左道伏诛也
世説王子敬病笃道家上章应首过问子敬由来有何同异得失子敬云不觉有余事惟忆与郗家离婚王敬美云此得入徳行者见子敬生平无隠慝耳余谓子敬不如刘真长远甚真长在郡临终绵惙闻阁下祠神鼓舞正色曰莫得淫祠外请杀车中牛祭神真长答曰某之祷久矣勿复为烦如此方是士君子识力若子敬非不自隠惟过信神之説不敢不言耳然首过止此则其为人可知以入徳行未可尽非也
文徴仲先生以布衣徴入史局同事诸公皆以其不由科目滥竽木天而嗤笑之乃江陵之败家奴箧中无非翰林诸公题赠诗扇者而先生处刘瑾宸濠之际超然远引二氏籍没求其片纸只字不可得以视翰苑诸公相去何如哉但以一时之遇为得意而不计其行与品不几为腐鼠之吓也夫
仕途之难惟县令为甚不难于剖繁理剧而难于承事上官昔杜祁公有门生为令者公戒之曰子之材品一县令不足施然切当韬晦毋露圭角毁方瓦合求合于中可也不然无益于事徒取祸耳门生曰公平生以直谅忠信取重于天下今反诲某以此何也公曰衍歴任多年上为帝王所知次为朝野所信故得以申其志今子为县令卷舒休戚系之长吏夫良二千石者固不易得若不相知子乌得以申其志徒取祸耳非欲子毁方瓦合求合于中也余忝凤令五年谬为上台所知以此自恃乃欲稍申所志而厉声色于藩台之走册迟之谗遂蕴于此倘得罪于长吏其取祸又当何如耶祁公所示真歴尽仕途中险恶之语然所谓毁方瓦合者贵合于中耳若尽屈强项吏而为绕指柔亦非公告诫之防矣
文士驱笔纵横而胆气不副遂以毛锥安用为兠鍪所轻东魏髙欢将出兵拒西魏行台郎中杜弼请先除内贼欢问内贼为谁弼曰诸勲贵掠夺百姓者是也欢不应使军士皆张弓注矢按矟夹道罗列命弼冒出其间弼战栗流汗欢乃徐谕之曰矢虽注不射刀虽举不击矟虽按不刺尔犹亡魂失胆诸勲贵人身犯锋镝百死一生虽或贪鄙所取者大岂可同之常人也弼乃顿首谢不及按史弼常为欢作檄移梁淋漓伉爽辞意并工歴数梁室祸败如其所料读者耸听夫既张胆陈言当鼎镬不避复何所惮而至于亡魂失胆战栗流汗乎此言一出豪贵闻之势将益肆是弼助之焰而使滋毒于民也悲夫
诗之恶谗人也曰如鬼余以为人比于鬼尤甚也夫使世果有焉其为物也天定之矣彼虽欲不为鬼焉而不得也犹之蛇与蝎然天与之毒彼虽欲不螫人而亦不得也若夫人天之所赋者仁义礼智其性也君臣父子兄弟夫妇朋友其伦也礼乐诗书其文也衣冠剑佩其仪也一旦而如焉是天命之以人而彼乃自变而为鬼也其罪加于真鬼一等矣魏徴有言若人渐浇诡不复反朴今当为鬼为魅嗟乎此时世界竟多若是之人矣然使为鬼魅者并其形而亦变焉可以知其为而避之矣乃五官四体犹人也声音笑貌犹人也甚而文章议论犹人也犹然人而实则鬼人又乌得而知之而又乌得而避之甚矣天下惟人而鬼者为不可测也鬼神二字世人不解误为妖邪幻异之物在儿童妇女市井村落中人犹不足怪乃读书学道号为正人君子者亦复如是不知何故中庸不云乎神之为徳其盛矣乎程子曰神天地之功用而造化之迹也张子曰鬼神者二气之良能也朱子曰以二气言则者隂之灵也神者阳之灵也以一气言则至而伸者为神反而归者为鬼其实一而已易曰精气为物防魂为变是故知鬼神之情状本义云隂精阳气聚而成物神之伸也魂防魄降散而为变鬼之归也陈紫芝曰天命无妄之理聚于人心者有情有性散于天地者为为神性情者人心之神也神者天地之性情也神之义畧尽于此可谓深切着明矣而人皆梦梦何也然则孔子所谓敬而远之者非欤曰孔子敬而远者谓所当祭之鬼神即天子之天地诸侯之社稷大夫之五祀士之先庶人之寝是也而今之谓鬼者判官狱卒木客山魈之类非孔子之所谓鬼也今之谓神者天尊大王将军夫人之类非孔子之所谓神也葢巫觋僧道禳灾懴过等事初不见于有道之时至于衰世而始盛大约不善之人多而畏祸之心急故惟求庇于彼之所谓神者而跪之拜之耳噫嘻使鬼神果如人所谓而又可市以颠倒其福善祸滛之柄则天且谴而责之不能自保矣又何暇徇人之情以相庇防哉此葢必无之理而倡于惑世诬民者之所为有心世道者当进而希孟夫子反经之意可也余素持无之论而詈人之为鬼是复有矣不可以不辩
士君子身价之重轻有不系于科名者韩退之三子绾衮皆擢第衮为状元退之名若泰山北斗而状元衮当时及后世皆无称焉至于昶止以一字之差传之至今人犹齿冷然则克家之子固有在此而不在彼者哉孟辅明嗜学行輙载书随所坐之处不过容膝四面卷轴盈满时人谓之书窟桞公绰自举进士至方面尝抄书不辍九经三史一抄南北史再抄

[book_title]双桥随笔卷二
凤县知县周召撰
宋赵子固不乐仕进隠居州之广陈镇时载以一舟舟中琴书尊杓毕具往往泊蓼汀苇崖看夕阳赋晓月为事尝到县县令宣城梅黻到船谒公公飞棹而去梅伫立岸上言曰昔人所谓名可闻而身不可见殆谓先生与
王匡刘均合兵十五万击邓禹禹军不利诸将皆劝禹夜去明日匡等以六甲穷日不出禹因得以治军勒众明旦匡悉军出攻禹遂为禹所破皆弃军走禹遂定河东
田单使人每食必祭以致乌鸢又故为神师以事之皆近儿戯无益于事盖先以疑似置齐人心中则夜见火牛足以骇动取一时之胜此其本意也世之巫觋假神以欺愚人者皆然使火牛之筭无人道破必皆以为神兵助阵矣昔王凝之守郡甚信张天师道敌至但闭门不出谓自有隂兵可以击贼而不设备遂遇害殷仲堪信天师道祷请神不吝财贿好为小惠以悦人而短于鉴畧鄼城之奔为桓将马该所杀隋麯棱守冀州其壻崔履行自言有竒术可使攻者自败棱信之履行命守城者皆坐毋得妄鬬曰虽贼登城尔曹弗怖吾将使贼自缚于是为坛夜设章醮然后自衣衰绖枤行登北楼恸哭又令妇女升屋四向振裙窦建徳攻之急棱将战履行固止之俄而城防履行哭犹未已唐越王贞起兵豫州武后命麯崇裕攻之贞使道士及僧诵经以求事成左右及战士皆带避兵符已而兵溃及其妻皆自杀慕容彦超据兖州周主攻之先是术者绐彦超云镇星行至角亢兖州之分其下有福乃立祠而祷之彦超贪吝人无鬭志将卒多出降官军克城彦超方祷镇星祠力战不胜乃焚祠赴井死五代马希广信巫觋及僧语为其兄希萼所攻乃塑鬼于江上举手以却希萼兵又作犬像于髙楼手指水西怒目视之兵败被执临刑犹诵佛书痴人之可笑如此
武人断事明白痛快有出于文吏之上者安重荣为成徳节度有夫妇讼其子不孝者重荣拔剑授其父使自杀之其父泣不忍其母从旁诟夫夺剑而逐其子问之乃继母也重荣为叱其母出而从后射杀之文吏执笔而断岂能如此直截可谓长鎗大防安用毛锥
鸡猪鱼蒜逢着便吃生老死病时至即行此达者居易俟命之言所谓素位而行不愿乎外也世人吉凶祸福横于胸中而星相卜祝堪舆隂阳诸家遂巧为之説以应之已有方寸是非可否不能自决而委其柄于揺唇鼓舌谈天説地之人何其不明于理也如诹日一端更为琐琐事无大小非吉不行焉苏州徐检庵侍郎老而无子晚年一妾懐孕临蓐欲产徐预使日者推一吉时以其尚早劝令忍勿生逾时子母俱毙王莽败张竦客睢阳知有贼当去防反支日不去因为贼所杀二事皆可笑騃痴者当以为鉴
孙莘老以文字问欧阳公公曰无他惟勤读书而多为之自工世人患作文字少又懒读书每一篇出即求过人如此少有至者疵病不必待人指摘多作自能见之东坡谓公以尝试者告人故尤有味然则世之学为文字者可不书公此语朝夕诵味之哉
文有似乎滑稽而于人伦日用之间大有裨益者义山杂纂是也中如教子教女须贫必富有智能失本体数则堪与家训并垂其他虽畧近于谑而可以玩世可以醒世可以警世可以喻世所谓嬉笑怒骂皆成文章也余谓义山诗人耳而不知其透彻世故人情乃能如是至于王君玉之杂纂续蘓子瞻之二续黄允文之三续慧心巧舌愈出愈竒然但可谓风流雅谑而于堂堂正正处似逊一筹
明嘉靖大礼之役张罗峯议论实有当于天理人情而不可易诸贤羣起而攻之义虽严而情未合而又过于激毋怪乎世庙之震怒而眷注罗峯遂邀爰立之典也其后何渊请立世室崇祀皇考于太庙罗峯力辩其非其心事可以白于天下后世矣其他则奉祀孔子之礼易王号而称先师改塑像而为木主尤为卓絶上下数千年谁能见及此者又不可谓非相业之光也王元美先生云公博洽典籍所撰对班班可据其所以合非偶然也天下迫于议礼而口非公者什之九公贵而刺之者什之九久而称公是非公者半公没而思之者更什九矣
有人雌黄黄九烟于海昌张先生之前曰此公无所不佳但微嫌其傲耳先生曰渠岂但傲更有一大病痛在其人然改容急叩之先生徐应曰无他渠病痛在不做官耳任渠伛偻磬折人只以为傲耳其人始怃然而退嗟乎世态炎凉数言道破然悠悠此辈正须白眼视之耳即待之以傲又何足怪
孝经可以止讼兼可愈疾昔王渐作孝经义成五十卷事亦该备而渐性鄙朴凡乡里有鬭讼渐即诣门诵义一卷反为惭谢后有病者渐即请来诵书寻亦得愈有谓但诵孝经而贼自退者虽迂腐可笑然地义天经变薄俗而起沉疴未为不可君子亦论其理而已矣见怪不怪其怪自壊此语极得夫子不语怪之防唐魏元忠未达时一婢出汲方还见老猿于厨下看火婢惊白之元忠徐曰猿愍我无人为我执爨甚善又尝呼苍头未应狗代呼之又曰此孝顺狗也乃能代我劳尝独立有羣防拱手立其前又曰鼠饥就我求食乃令食之夜中鸺鹠鸣其屋端家人将弹之又止之曰鸺鹠昼不见物故夜飞此天地所育不可使南走越北走燕将何所之其后遂絶无怪韦斌闻鸮鸣而流涕李泌笑曰若以好音听之便不足伤请饮酒不闻鸮音者浮以大白斌遂终夕不厌明张庄简公悦元旦拜灶有家犬坐于灶上众大诧公具官服拜灶如故未几犬下灶遂死众又诧公又如故此数公者虽使堕入罗刹国三头六臂之形狞狰满眼亦不过有限伎俩况区区防窃狗偷之类哉长公喜听人説辞以不能则曰姑妄言之然则言怪者大约是妄耳吾有无妄之理存于中邪不胜正不待禳祛而自灭矣又何足畏
明嘉靖间倭乱江南昆山夏生为倭所获自称能诗倭将以竹舆乘之令从行日与倡和竟免害久之夏生乞归厚赠而返此倭将又非殴王毂者可比既知诗能倡和又有厚赠善作诗者岂尽无益然为夏生者应説倭将讽其主悔祸敛军入贡庶不负此畨相遇
叶石林每夜必延诸子女儿妇列坐説春秋听者不悦翁又请余谓与家人言理不如説孝经小学大学论语曲礼内则诸书深切着明人人易晓或不以公为厌耳虽然词义之明白切近未有如
圣谕十六条者乃朔望宣读时有同矍相之圃觯之后与者寥寥如听古乐而惟恐卧奈何哉
赵韩王为枢宻卢多逊为翰林学士一日偶同奏事上初改元干徳因言此号从古未有韩王从旁称賛卢曰此伪蜀时号也帝大惊遽令检史视之果然遂怒以笔抹韩王面曰汝争得如它多逊韩王经宿不敢洗靣翌日奏对帝方命洗去韩王自谓以半部论语佐帝治天下太祖已误陛下岂容再误之语岂亦论语中学来者耶不能佐主齐其家而谓能治天下乎韩王原是花脸一笔之抹为之添糚耳虽命洗去然万世而下终须障以褚渊之扇羞面见人
文人之笔有离经畔道而启人以诞妄邪滛之习者如女仙剑侠述异搜神灵鬼暌车北里平康比红儿小名录之类是也唐李图史补序云言报应叙神述梦卜近帷箔悉去之记事实探物理辨疑惑示劝戒采风俗助谈笑则书之陈眉公云著书上者羽翼圣道次者磨礲身心又次者陶汰俗气又次者资辅聪明又次者摩挱岁月有心撰述者当以二公为法即太平广记艳异等书尚应多削以付祖龙况于连篇累牍其害人心术尤在风云月露之上者哉【王凤州赠人艶异编晚年令人于各处索还亦是善于改过处】
宋真宗东封之谬王旦不能谏止且为帝谋以朱能所献天书令冦凖上之凖依违其间复召入相将发之日门生有劝凖者曰公若至河阳称疾坚求外补此为上防倘入见即发干祐天书诈妄之事此为次也最下则再入中书为宰相耳凖不能从遂为丁谓曹利用所螫成晚节之瑕此不学无术所以取讥当世而旦之披缁剃发亦不足以洗景灵宫使之羞也
宋李全之乱置帅不得其人如许国徐晞稷刘琸姚冲等皆龌龊庸流一筹莫展使贼弄之股掌之上狡诈百出涂炭生灵及用赵湘善赵葵赵范岳珂等遣将用兵始有次第新塘一战遂辟全尸二十年梨花鎗不能撑拄至于贼党请降朝论不可范曰若明谕朝防愈坚贼心不如阳许以误之我自为必讨之计乃谕贼以朝廷已许纳降但令安抚交过北军贼等报谢许献玉带犒军黄金四千两范曰我欲欵贼贼更来欵我乎贼等自知降亦不免始送欵于金至是金遣使来言曰此贼不降能为两国患请与大国夹攻之各勿受降范怪其来无故而难于隂絶遣使报之六月大战于河西三砦贼大败贼先遣妻孥过淮军争欲往斩之不能禁反有起杀头目者复大战淮安遂平得探报云宋师一日不攻城淮安即为金有矣当全之伏诛也露布以闻帝惊喜太后以手加额而史相弥远犹以小冦就平止人入贺嗟乎弥远当朝误任将帅几削宋祚岂止淮阳乃丧师辱国不以为羞而妬功嫉能心犹未死若非范等机权不失调度有方蜂目鋭头助以妖妇疆之事将有不可言者师中大任安危胜负岂不以人哉
蘓子由晋论云刘聪石勒王敦祖约此其奸诈雄武亦一世之豪也譬如山林之人生于草木之间大风烈日之所咻雪霜饥馑之所劳苦其筋力骨节之所尝试者亦已至矣而使王衍王导之伦清谈而当其冲此譬如千金之家居于髙堂之上食肉饮酒不习寒暑之劳而欲以之捍御山林之勇夫而求其成功此固奸雄之所乐攻而无难者也时至承平任事之人久于酖毒一旦多故而欲使肩宏任钜其优游败事未有切于子由所论者此经畧中原所以必属之陶士行祖士雅诸公茍非其人正须束之髙阁耳
唐太宗追宋金刚于鼠雀谷一日八战皆破之俘斩数万人太宗不食二日不解甲三日矣军中止有一羊与军士分食之为将如此那得不胜
友人尝言吾乡一先辈苦学人也而性颇迂有盗穴而入其室发袖中焠室有光其仆乱喊呼有贼则亟止之曰谨闭尔口此魁星下视我故文光闪烁耳主仆遂如瘖而听盗之所为乍明起将市香楮以谢神顾则室尽空矣至今相传以为笑余抚掌曰今日乃疑天禄阁老人得毋为梁上君子友人亦大噱
世杨椒山先生喜鸦而恶鹊以为鹊报喜近于谀不如鸦之示人以祸为甚直也余以为不然盖天之生人与物赋形有定鸟鸣之有异犹人声音之有南北清浊重轻也鹊声清故人闻而好鸦声浊故人闻而恶好之甚而至于喜则必为福之兆也恶之甚而至于惧则以为祸之兆也人心自以喜惧为祸福与鸦鹊之鸣何与哉先生恶鹊而喜鸦是以鸦与鹊果能示人以祸福也必无此事大凡拘忌之人疑而多畏故事无大小必择时日语言文字之稍涉不祥者眼不敢见耳不敢闻门墙篱壁之间必有迎祥戬谷福禄等字若此者谓可以致福耳闻之易曰积善之家必有余庆积不善之家必有余殃书曰作善降之百祥作不善降之百殃未闻终日称祥説瑞拣厯占时可以弥灾集庆者也余一生不信隂阳毫无忌讳事至即行未尝择日多有相笑以为过于矫者余亦株守如故焉
丹徒靳文僖贵之继夫人年未三十而寡有司为之奏请旌典事下礼部而仪曹郎与靳有姻因力为之地礼部尚书吴山曰凡义夫节妇孝子顺孙诸旌典为匹夫匹妇发徳之光以风世耳若士大夫何人不当为节义孝顺者靳夫人既生受殊封奈何与匹夫争宠灵乎防赴直入西苑与大学士徐阶遇阶亦以为言山正色曰相公亦虑阁老夫人再醮耶阶语塞而止冯犹龙曰今日孝顺节义诸旌典只有士大夫之家可随求随得其次则富家犹间可力营致之匹夫匹妇絶望矣若存吴宗伯之説使士大夫还而自思所以求旌异其亲者反以薄待其亲庶乎干进之路稍絶而富家营求之余或可波及卑贱世风稍有振乎
王梅溪见人礼塔呼而告之曰汝有在家佛何不供奉所称在家佛者谓父母耳哀哀父母生我劬劳欲报深恩昊天罔极今之为子者问安视膳之仪未尝少念而欢呼狎昵敬而畏之者酒肉朋友衾裯夫妇与夫黄冠缁衣妄言祸福者也有子若是父母凄凉甚矣而况尚有甚于此焉者安得人人而告之曰汝今子也寻亦为人父母矣即以其人之道还治其人之身汝心必恨然则己所勿欲勿施于人奈何施于吾之父母哉
伯俞受父杖而泣父怪之曰往日杖汝未尝泣今泣何也俞曰往日儿受杖必痛今不甚痛知吾父筋力渐衰是以泣耳嗟乎今有子甘心受杖反以不痛而悲其亲之无力者乎
东坡云王彭尝曰涂巷中小儿薄劣其家所厌苦輙与钱令聚坐听讲古话至説三国事闻刘先主败颦蹙有出涕者闻曹操败即甚喜以是知君子小人之泽百世不斩云云盖好善恶恶人之至性而小儿犹在未雕未琢之时触处皆现每见其观剧未有不快奸邪之受戮而惟恐孝子忠臣贞媛义士之不得其生者春秋满腹发于自然须眉男子有腼面目而违其本性以防好恶之公对此小儿能不增愧
王龄魁天下以书报其弟梦龄昌龄曰今日唱名防恩赐进士及第惜二亲不见痛不可言嫂及闻诗闻礼可以此示之诗礼其子也于十数字中上念二亲而不以科名为喜特报二弟而不以妻子为先孝友之意具见于此而章孝标孟郊辈得第至有时人洗眼春风得意之句王沂公状元及第或夸之以为一生吃着不尽沂公曰平生志不在温饱而宋祁于上元夜防华灯拥歌妓醉饮达旦兄郊令人云相公寄语学士闻昨夜烧灯夜宴穷极奢侈不知记得那年上元同在州学吃斋煮饭否答曰寄语相公不知那年在州学吃斋煮饭为甚麽人之器量髙下不同如此
此王谢家物汝辈不须捉此此言极中纨袴子弟习于闲放之病盖堂前旧燕非不恋巢常为乌衣巷中人挥尘尾逐去耳牧猪奴戱毋怪运甓翁尽投于水使竹头木屑皆有用处也
唐后主有看经发愿文自称莲峯居士宋师攻金陵仓皇中作一疏祷于释氏愿兵退之后许造佛像若干身菩萨若干身斋僧若干万员建宇殿若干所其数甚多梁武帝舍身奉佛当索蜜惟曰荷荷时无佛来救后主读书多岂未之见耶痴獃若此不亡何待
节祠张南轩谓黩而不敬朱子答南轩书云今之俗节古所无有故古人虽不祭而情亦自安今人既以此为重至于是日必具殽羞相宴乐而其节物亦各有宜故世俗之情至于此日不能不思其祖考而复以其物享之虽非礼之正然亦人情之不能巳者但不当専用此而废四时之祭耳夫三王制礼因革不同皆合乎风气之宜而不违乎义理之正正使圣人复起其于今日之义亦必有取矣愚意时祭之外各因乡俗之旧以其所尚之时所用之物奉以大盘陈于庙中而以告朔之礼奠焉则庶合乎隆杀之节而尽乎委曲之情可行于久远至于元日履端之祭礼亦无文今亦只用此例时祭用分至则冬至二祭相仍亦近烦凟改用卜日之制尤见听命于神不敢自専之意
俗节之祭非古礼然汉唐以来士庶不能废朱子谓韩魏公处得好谓之节祠杀于正祭遂依而行之其门人记朔旦家庙用酒菓望日用茶重午中元九日之类皆名俗节大祭时每位用四味请出木主俗节小祭只就家庙止二味朔旦及俗节酒止一上斟一杯晦庵所谓依韩魏公而行之者大约是此类欤南轩欲废俗节之祭晦庵问子端午能不食粽乎重阳能不饮茱萸酒乎不祭而自享于汝安乎陈淳问行时祭则俗节如何曰某家且两存之问莫简于时祭否曰是安得不行须是自家亦不饮酒始得此晦庵不敢死其亲之心也他日淳问先生除夜有祭否曰无祭惟今人逢岁除宗族咸来宴防或当房妻子上夀为乐其隣里亲识亦预有餽献之仪而祖先乃寂寂焉其心亦乌能自安乎淳尝记先生依婺源旧俗岁暮二十六日烹豕一祭家先就中堂三鼓行礼次日召诸生馂焉又记先生以岁前二十六日夜祭先生云是家间从来如此则晦庵于岁除无祭除夜岂得独不饮酒不为乐哉殆前此曾有祭故耳我
国朝亦于嵗除行祫祀礼今士庶家固不应无除夜祭也世俗侈于滛祀以凟神可谓极矣而为祖宗起见者固甚少也右节祠俗祭二议皆合乎天理当于人情録之使知昔贤之所尚者孝子慈孙之意世之妄凟上下神而其心在于邀福而求庇其不为神之所吐者鲜矣洪武二十四年命礼部清理释道二教勅曰今之学佛者曰禅曰讲法曰瑜珈学道者曰正一曰全真皆不循本俗违教败行为害甚大自今犬下僧道凡各府州县寺观虽多但存其寛大可容众者一所并居毋杂处于外与民相混违者治以重罪亲故相隠者流愿还俗者听其佛经翻译已定不许增减词语道士设醮亦不许拜奏青词各遵颁降科仪民有效瑜珈称善友假张真人名私造符箓者皆治以重罪天下僧道有创立庵堂寺观非旧额者悉毁之二十七年榜示天下寺观凡归并大寺设砧基道人一人以主差税每寺观道士编成
班次一年髙者率领除僧道俱不许奔走于外及交搆有司以书册称为题疏强求人财其一二人于崇山深谷修禅及学全真者听三四人不许毋得私创庵堂若游方问道必自备路费毋索取于民所至僧寺必掲周知册验实不同者挐送有司民问充军不许收留为僧违者并儿童父母皆坐以罪年二十以下愿为僧者亦须父母具告有司具奏方许三年后赴京考试通经典者始给度牒不通者杖为民有称白莲灵寳火居及僧道不务祖风妄为议论沮令者皆治重罪永乐六年令军民子弟僮奴自削髪为僧者并其父兄送京师发山做工毕日就留为民种田及卢龙牧马寺僧擅留客者罪亦如之十年又以僧道多不守戒律谕礼部将洪武年中严禁掲榜申明违者杀不赦十六年定天下僧道府不过四十人州不过三十人县不过二十人宣徳八年令天下有司闗津但遇削髪之人捕送原籍治罪如律成化十三年又禁约游方僧人凡持道住持勅建寺观许二人勅赐并在外寺观各止许一人治十三年令凡汉人出家习学畨教不拘军民曾否闗给度牒俱问发原籍各该军卫有司当差若汉人冐作畨人者发边卫充军此余冬序录中所载明初之制以处释道二教者其立法最善并録于此
明杨文贞公遗嘱吾在世已久逾越分愿无所遗憾但官品崇重国恩未报虽死不能瞑目身后数事须示子孙此吾之治命其遵行之不可违也一只用幅巾深衣殓须用绞衾庶几少轻经过闸坝可得稳当一吾平生不曾用过僧道死后亦勿用只依家礼祭祀祭物随时所有不必丰但设我平日所用冠带袍服于中行礼祭告之文亦用家礼不用新作一凡今丧家遇亲朋来吊者皆散孝此是北方风俗南方素无此礼古礼亦无葢吊是常礼孝是凶物岂可进凶物请他人为己持孝大非礼吾死后切不可行或有缙绅大夫来吊待賔者明谢以非礼不敢防凟实非慢也一吾久病数数累公卿大夫垂问感愧甚矣今不能报烦院中一僚友干凂少保先生宰相公三大夫遍叩列位公卿大人一切遗祭遗赙并止不行至叩至叩同院僚友乡里亲交及归途有相知者欲行祭赙皆谢却之此吾之中恳非矫情也力辞力辞一作急作书托徐尚书大人倘有驰驿上广东者寄去报道令急急作坟楮原龙川随择一处干燥平穏无凶祸者便选日兴工切不可求子孙利达如此然后易成盖要利达须力学修徳不在风水也砖石石灰务要坚固于外只作一大馒头必须省费不可吝悭庶得早完若延缓稍迟必累烦乡里重吾过矣一柩到家可且安置于学后正防即择日葬不可久停盖死者复土则安矣一启行回去凡书籍文字并须逐一收拾包裹爱防舟中尤须谨避雨水漏湿片楮只字不可损壊遗落图画亦然
明于忠肃公之先世有显官至其父防孤贫流落虽知家世之贵而不能详所知者黄鹤山有先茔其兄弟名山夀海夀耳忠肃既长为董镛先生壻先生藏书有元黄文献公溍集三山大字本载湖南宣尉于九思行状可考忠肃能知其先以得此文焉耳叶文庄以为人品家世托之名笔其效有如此盖董先生子中书舍人璵与文庄隣居间语及云
有张巡检者夜梦人告之曰明日有十二位佛来见汝可善待之能为汝度先祖佑汝一生富贵迟明果有十二僧来巡检甚喜即语以梦留欵甚厚次日请作醮以度其先祖问之曰舟中更有何人请同斋答曰只二行童留看行李不必请也巡检宻令其子至舟固请二行童告曰我非行童乃浙江天台人也父为某官考满回乡遇此十二和尚刼杀一家留我姊妹二人扮作行童带来至此烦以此情愫达大人为雪此寃也其子告之巡检宻防弓卒约二更醮完擒僧责问取二女证之皆服罪事见百可漫志中昔蘓长公有梦黄衣道士之事此十二僧想亦善为其术者幸巡检以二童起疑宻令其子问之不然必中其计矣世之僧道往往能为幻术以欺人书之以告信邪而不信道者
明宦官覃吉在东宫口授大学中庸等书导以动作威仪开説府部官守天下民情及宦官専权蠧国之一日东宫诵佛经吉适至惊曰老伴来矣急易孝经诵之吉诡曰得毋诵佛经乎曰非也孝经耳治间太监何文鼎以皇亲入禁城观灯诸事极言下锦衣卫杂治究所主者文鼎曰有两人但不可执按曰姑言之曰孔子孟子也此二人者皆以阉而知诵法孔孟以辅导其主乃有名为大儒而沉溺于佛与道之説以背圣人之经者能无汗下
明司礼监秦太监者为子弟访师得举人余洙初不就强而后可秦谒上坐左右惊讶既出秦喜曰此人司礼监太监也不怕况我子弟耶及就塾秦子弟皆袭锦衣职位者而余状貎鄙陋颇防易之既而有惰者輙加跪责多不服余怒求去子弟辈大惧跪留乃止秦闻之叹曰我家子弟不是这个先生如何教得益加敬礼焉后举进士为显官终不屈于人今世师道日衰余尝闻刘上于所述毘陵二师事而记之然余所授者骄贵子弟秦又一寺人也而賔主无不尽其道其事则尤难矣世之为师与延师者谁能若是
毘陵某先生致政里居延师训二子事之甚谨晨起于门门启偻而入命童扫地驱尘手热香入炉中乃请师出揖之坐相对啜茗一瓯然后退以为常久之师谓先生过劳殊不安请以馆童代辞谢再三始从之然亦必于书室傍数武拱立以竢视其童焚香扫地进茶涤溺器毕乃稍前向帘内一揖而去又一某先生亦居林下夫妇老矣仅一子掌上珠也延师训之师颇严一夕与同舍生有所适半晌而至师大恚诮让久之将有夏楚之儆馆童驰报母夫人夫人遣婢传语为匄免师怫然遂不责其子而留一刺为别竟怫衣去夫人急闻于先生踧踖无计则遍倩亲朋为解不可则携其子随两人负荆以请愿受责不可则夫妇皆跪于堂上必面师然后起于是所倩姻若友者相与让曰君以师道自尊固当然奈何苦两老人若是膝且肿矣师乃趋出掖两人起登坐谢罪而后言曰某岂不知为已甚哉顾今日师道陵迟甚矣某所以为此将以愧夫依阿软羙而据人之臯比者某终不可以再往然有某君者耿介方严君子也请以自代某得借手以全在三之体幸甚敢固以辞于是先生夫妇暨其子知师意已决不可强则泪浃于眶久之言别犹逡巡不忍行也药房主人曰记有之凡学之道严师为难师严然后道尊道尊然后民知敬学在三之义师居其一君之所不臣者二当其为师则勿臣也师之尊也如是时至末流而人之所以待师与师之所以自待有不可言者矣两先生事闻之余友刘上于惜不记其姓氏然上于曾道两家师弟皆相继登第去毘陵科名甲海内观其所以尊师若是则蝉聫鹊起之竒岂幸获哉盖吾有子弟不可以无师有师矣不知敬且重之而师亦安焉师若此不如无师之为愈而亦不如不必延师之为愈也余慕两先生风范欲效而未能聊为述之俾观者有所取则焉
明洪武四年太祖于被问管勾宇文桂嚢中得所藏书信百封内有嘉兴登科举人王轸父家书倩其转达平凉任所者帝阅其书语言真切教以忠孝遂下诏畧云薄俗中有善于为人父者如此谁能出其右者劝善惩恶移风易俗实有国之善治令中书遣人赍诏谕往诣其家赐以白金百两附子五枚川椒五斤绢十疋以旌其贤令有司除本戸杂役依旧应当里长其弓兵不须再役轸父具表称谢其诏文谢表家书备载水东日记中今仅録其家书畧云家中上下俱无事倘欲挈家须在彼稍安详度可否然后来取恐川途迢递或迁转不常跋涉劳顿我今稀年又一老景侵寻倘若朝廷容侍亲则上章求归父子相见以尽余年若宛转仕途则相见无日矣人説有分俸之例不审果否如得分禄以养亦足为荣若彼处关支则不必也凡事须清心洁巳以廉自守食贫处俭儒者之常慎勿以富贵为念古人云贫乏不能存此是好消息正当以此言为受用也治民以仁慈为心报国以忠勤为本处已当以谦敬学业更须勤力暇日即以性理之书及诸经留玩自然所思无邪更须熟读新律自然守法不惑饮酒当以康节先生为范不可纵恣分俸之事律许则行否则不可干其纪也此后倘有的便可买附子一二枚川椒一二斤起税而来余物非所觊也云云

[book_title]双桥随笔卷三
凤县知县周召撰
张宗绪戒子书穷通有命读书未必得功名不读书则流为市侩矣手目甚严力行未必到圣贤不力行则趋入禽犊矣吾行后儿辈当时时痛省刻刻提撕念念追忆箕裘步步不忘父母谢絶无益之事屏去损我之友嬉逰笑谑鬬叶呼卢凡世人以为快意陶情者当相戒如冦盗水火之不可近庶几挽回天造感动神父母兄弟欢喜完聚或未可知不然痛哭飘零不知底止不堪回想再不然而伤心风木悲叹羔乌亦复何及也桞靖公与弟书畧我因功名淹蹇致有怔忡之症有时而剧则神魂俱失然究不敢自暇自逸者惧无以慰先人之志而堕厥业也今汝年少无病不务家人生产唯从事于酒盏楸枰不知此皆豪华之公子山林之散人所以优防而永日者岂吾辈所宜哉虚掷岁月得罪于天弗肯播获得罪于父勉之勉之程修来谕侄书云侄艰辛不似我辈而所遇亦同当思何以克绍先人计谋自立唯多读书通大义尽属轻车否则肇牵车牛昔人不废要须粗涉典故庶不至猨狙周公体晦公不自弃之人遵平仲急治生之意云云三公训词甚切为子弟者宜以书绅况当乱离之后陵谷变迁不知何等保身克家之计当有百倍于此者尤在触类引伸形诸梦寐庶几可企生全于万一耳
读书不独变人气质且能养人精神盖理义收摄故也静坐然后知平日之气浮守黙然后知平日之言躁省事然后知平日之费多闭戸然后知平日之交滥近情然后知平日之念刻富贵人宜劝他寛聪明人宜劝他厚待富贵人不难于有礼而难于有体待贫贱人不难于有恩而又难于有礼以上数则皆眉公语也字字药石拈出以为座右之铭
孝子褒城县人以其家甚窭而所业卑既不自称于人人亦少称之者故姓与氏无传焉今称孝子则据其行而名之实无忝云孝子居褒之宗家营以善筑为业为人谨朴自守凡里中之为伍伯驵侩气浇而习不端者遇之輙引避不与交片语诸人视之蔑如也而孝子亦复岸然自得未尝以卑贱迎人无昆季及室独有母老矣僦斗室容膝奉母其中风雨晦明之际依依左右不少离惟受人直而佣势宜往亦必负母以行至则与主人约但受已餐分其半饲母而别懐粔籹餦餭之属以啖之主人弗悭者稍增其糜然孝子甚努力不偷用意沉着细而谨计其所就常浮于他工故人多喜其佣虽有母在傍勿厌也褒有修栈之役每岁必兴孝子与焉孝子应自食与母居两地殊苦则又负母以来行视地髙燥而丛篠其上者架棚居焉是时无主人之督得自便孝子则益市醇酒蔬脯暨餈饴之类可以养老者置岩窦中日旰工休輙班荆掖母坐而出所市者罗于前酌酒盈巵跪而夀母母顔未展则以扇代板执竿而舞摇手蹀足为傀儡状胡诌而唱其俗所尚蓝关调者以娱之母见孝子之跳踉防啧有如婴儿嬉戱时遂为喷饭当是时旁观者皆笑之而孝子亦复岸然自得也嗟乎己不能孝而笑人之尽其孝夫独非人子乎哉余以赴郡过褒斜口遥闻歌声彻林外驻马听之问而知为孝子也泪涔涔下焉盖余幸邀捧檄之荣而蕞尔残疆有官无俸不获迎养二十岁守孤节母以少尽板舆之欢回首倚门情状欲如孝子一夕不可得令人寸肠欲断也褒令为余友刘上于上于每对余异孝子事方欲覈其姓名传之并旌其闾未几上于谢事去而余亦镌级归矣孝子事恐遂无闻者因为作传而其人之始终未悉以俟后人嗟乎世之抱至性砥行立徳于人所不知之地而湮没不传者又岂独一孝子也哉野史氏曰父母之爱其子有不欲其富贵而反欲其贫贱者哉乃妻子备而孝已衰至于陟髙官拥厚赀广厦曲房邀朋昵宠而寝门膝下愈少问安视膳之踪矣若孝子一窭人耳何孝思之曲尽也恳至纒绵笃于至性孝子而在余虽为之执鞭犹颡泚焉
余既为褒城孝子作传因忆亡友余孔林曽述明万厯间某甲事甚异遂并记之甲邑之南鄙柴埠人性麤狠常殴其母母吞声不敢校唯伺其出也呼天而号甲归輙止一日甲返而母不知号如故甲以为詈己大怒瞪目而诟曰妪乃詈我应送若水中饲鱼鳖耳言未竟即挤母出戸外挟之而奔及岸将投诸河母怖甚搏颡祈免不听时方昼天宇澄彻无纎云而日遽防大风四起雷电交作沙砾击人面瞥见火光中捽一人散发裸形绕树数匝而后掷下当是时人人惴恐皆伏地不敢仰视不知其为甲也俄而天霁甲母心悸既殒而苏挣地呼甲不得举头见木杪甲尸在焉燋头烂额血肉淋漓乃知己为迅雷击死矣噫嘻快哉以人子而欲溺其母此人中之枭獍罪不容诛者也而王法未加焉则世之敢逆其亲而悍然不顾者复何所惮观甲之事人心亦可以寒矣虽然五刑之罪固莫大于不孝而不忠不孝如虿如狼纵其身为禽兽行者盖不少也安得尽借雷霆之威大索十日以儆其余也哉
天下无不是的父母人生最难得者兄弟家庭之间此二语宜时时在念而尤以善处妇人为急盖妇人之贤者甚少其性愚而偏抝而不知理须调剂之而不致稍开骨肉之衅则窦家之桂常妍而田氏之荆不悴矣至于五伦之内惟兄与弟共处最长相好无尤尤为至乐昔吐谷浑有子二十人疾病命诸子各献一箭取一箭授其弟慕容利延使折之利延折之又取十九箭使折之利延不能折阿柴谕之曰汝曹亦知之乎孤则易折众则难催戮力同心社稷可固言毕而卒袁绍使人招张绣绣欲许之贾诩于绣坐上谓绍使曰归谢袁本初兄弟不能相容而能容天下士乎绍二子谭尚治兵相攻王修谓谭曰兄弟者手足也譬人将鬬而断其右臂曰我必胜可乎二子不从卒为曹操所灭二事前车也人可不思阿柴之言而乃蹈袁氏之覆辙乎哉
刘宋郭世通家贫佣力以养继母妇生一男夫妇恐废侍养乃垂瘗之文帝勅榜表门为孝行焉其事与郭巨同韩退之所谓不腰于市而已幸况复旌其门者也明青州日照县民江伯儿者母病刲脇以食不愈祷于岱岳愿母病愈则杀子以祭已而母愈遂杀其三岁子祭之事闻太祖怒曰父子天伦至重礼父母为长子三年服今百姓乃手杀其子絶灭伦理宜急捕治之遂逮伯儿杖百谪戍海南命礼部详议旌表孝行事例子之事亲居则致其敬养则致其乐有病则拜托良医尝进善药至于呼天祷神此恳切之至情人子之心不容己者若卧氷割股前古所无事出后世亦是间见割肝之举残害为最且如父母止有一子割股割肝或至丧生卧氷或至冻死使父母无依宗祊乏主岂不反为大不孝乎原其所自愚昩之徒一时激发及务为诡异之辈以惊世骇俗希求旌表规避徭役割股不已至于割肝割肝不已至于杀子违道伤生莫此为甚自今人子遇父母病医治弗愈无所控诉不得已而卧氷割股亦听其为不在旌表之例诏从之明祖之议合于天理人情其立教于天下者可谓至当矣王祥后又有王延扣氷事则祥亦扣氷耳非卧也一字之悮遂为情理之所无而后人传之以为不可信矣誉人而失之浮者其至此可叹也
吾乡野庙中多奉西楚霸王像出北门四十里而遥有项山焉山之得名与人之所以祀之者未详所自起明崇正间忽有见王使传语地方为之重建者不数日而助赀之家远近辏辐进香男女踵接如蚁意稍不防輙致神怒数其灵异不啻喑哑叱咤千人俱废时也然一郡之人奔走若狂仅匝岁而香火寂然矣据一时共骇以为神见于巫兴庙之举果出王意不知王固盖世之雄也当乌江失道亭长舣船时虽江东足王而以父老堪羞甘心自刭此岂借人口吻以祈血食者哉即曰魂魄恋故乡而大江以南通都大邑胜地名山何方蔑有皆可栖身衢地僻处东偏寂寞穷山又属木魅山魈啼风啸雨之境王即无依何心至此此皆村巫野祝造为神语以诳愚人迨赚钱入槖饱则思飏只有木雕土塑之容凄然独坐而已王如有知作俑之辈能不寒心而世之为其所诱者终不以为怪也此事之无可如何者也宋之韩范一时并着而范之锋棱少露于韩韩公与范公常议西事不合范公竟拂衣去韩公从后把住其手云希文事便不容商量耶和气满面范意亦解只此一把手间虽刚愎自用者为之柴栅尽化而况范公乎又富郑公因濮议与公及欧阳文忠公絶后富公致政居洛每岁生日不论远近必遣使致书币甚恭富公但答以老病无书公之礼终不废至薨乃已公与欧公之薨也富公皆不祭吊富公贤者而客气未融乃尔亦不及公远矣
收书于未梅雨时开阁厨晾燥随即闭门内放七里香花或樟脑不生蠧鱼收画于未梅雨时逐幅抹去蒸防日中晒晾令燥卷入匣以厚纸糊匣口四围梅后方开匣须杉木桫木为之内不用纸糊并油漆以辟霉炁宋璟为人刚直老而弥笃宗时王毛仲有宠百官附之者辐辏毛仲嫁女上问何须毛仲顿首对曰臣万事已备但未得客上曰张説源乾曜辈岂不可呼耶对曰此则得之上曰知汝所不能致者一人耳必宋璟也对曰然上笑曰朕明日为汝召客明日上谓宰相曰朕奴毛仲有婚事卿等宜与诸达官悉诣其第既而日中众客未敢举箸待璟久之方至先执酒西向拜谢饮不尽巵遽称腹痛而归其守正不挠如此虽然称病而归在公意诚快但难为终席尽饮之客如张説源乾曜辈不成顔面耳
古之大将仁敬和厚未有如宋曹彬者位兼将相不以等威自异遇士大夫于涂必引车避之不名下吏每白事必冠而后见知徐州时有吏犯法罪既具案逾年而后杖之人问其故彬曰吾闻此人新娶妇若杖之其舅姑必以新妇为不利而朝夕笞詈之吾故缓之耳所居堂阃敝壊子弟请加修葺彬曰时方寒墙壁瓦石之间百虫所蛰吾不欲伤害之也入成都日有获妇女者彬闭之一第窍以度食戒左右曰是将进御当谨守卫洎事罢访其亲还之无者嫁之其性如此故其下江南也与诸将焚香共誓克城之日不妄杀一人嗟乎均是人也而蔼然仁人君子之心有如是者彼人头罗刹鬼面夜叉则以杀人为笑乐夫上天非好生者乎何不尽殄若辈使人人得以全其生而一旦浩刼重逢黑灰眯眼一世之人如在刀山血海中则惟愿天生好人如曹公者出司阃外之柄以活百姓而已
人有胸中未净虽读书而不能陶汰者与人相对不觉口吻便俗郑康成在袁绍坐时汝南应劭亦归于袁因起自赞曰故泰山太守应仲远北面称弟子何如郑笑曰仲尼之门考以四科回赐之徒不称门阀应有惭色愿为弟子而自炫其官此等语不可以入寻常人耳而况郑康成乎为康成所笑固其自取乃余以为应当此际自愧失言须匿身无地而但有惭色则史称其少便好学博览多闻皆于性情之旷雅沉全无裨益风俗通一书为之减价矣
李沆为相王旦参知政事以西北用兵或至旰食旦叹曰我辈安能坐致太平得优防无事耶沆曰少有忧勤足为警戒他日四方宁谧朝廷未必无事语云外宁必有内忧譬人有疾常在目前则知忧而治之沆死子必为相遽与和亲一朝疆场无事恐人主渐生侈心耳旦未以为然沆又日取四方水旱盗贼及不孝恶逆之事奏闻上为之变色惨然不悦旦以为细事不足烦上听且丞相每奏不美之事拂上意沆曰人主少年当使知四方艰难常懐忧惧不然血气方刚不留意声色犬马则土木甲兵祷祠之事作矣吾老矣不及见此参政他日之忧也沆殁后真宗以契丹既和西夏纳欵遂封岳祠汾大营宫观搜讲坠典靡有暇日旦亲见王钦若丁谓等所为欲谏则业已同之欲去则上遇之厚乃以沆先识之远叹曰李文靖真圣人也当时遂谓之圣相焉记人之善而过其实有反足以増后世之疑者如中兴书载邓攸弃子全侄事攸弃儿于草中儿啼鸣追之至暮复及攸明日系儿于树而去夫儿既能追及矣即万万不能两全任其去止可也必欲系而死之父子亦天性也何忍至此此亦必无之事盖誉之太过而反没其真耳余于方正学先生郭巨埋儿论后妄意续貂意亦主此未审果与天理人情之际不相剌谬否
班昭班彪之女曹世叔之妻博学髙才世叔早卒兄固着汉书其八表及天文志未及竟而卒和帝诏昭就东观藏书阁踵而成之数召入宫令皇后诸贵人师事焉号曰大家每有贡献异物诏大家作赋颂时汉书始出同郡马融伏于阁下从昭受读昭作女诫七篇融令妻子习焉昭妹婿曹丰生亦有才思为书难之词有可观昭年七十余卒皇后素服举哀使者监防丧事所着赋颂铭诔问注哀词书论上疏遗令凡十六篇子妇丁氏为撰集之又作大家赞焉班氏一门父子兄弟文武皆备可谓竒矣而闺中之学又复如是且其文章宏雅整赡又非雕虫篆刻可比末流鞶帨滥觞之后咏絮颂椒侈而变为吟坛酒社于古人规诫之义絶无闻焉彤管虽辉滛哇可惧使论者遂有无才是徳之叹古今人不相及乃至于此
学者以变化气质为先况处家庭骨肉之际乎今之子弟不能陶镕切劘至以不堪之词貎加于父兄而不觉此在市侩农牧者流或未足怪名为开卷把笔之人亦复如是平日读书何用耶或曰此等习气正坐不读书故耳若果能则愉色婉容当自有异岂有终日与圣贤相对而炙其嘉言懿行尚有粗厉之气不能自制者哉防稽王道子有疾沉醉世子元显讽朝廷以己代之道子醒而后知之怒无如之何时人谓道子为东録元显为西录西府车马填溢东第门可罗雀
王安石与人议事未决其子雱輙披发跣足而出放言无忌蔡伋与父京争权至为诊脉以示意未几罢其官严世蕃専恣一时以事请决于其父嵩者嵩必曰可问东楼东楼世蕃号也此数人者以视王溥为相陈尧佐兄弟皆贵时父与客坐而已犹侍立其贤不肖相去何啻霄壤哉或曰此其咎固在子也然亦羿有罪焉余曰薄乎云尔恶得无罪
王溥为相父祚家居公卿至溥朝服趋侍坐客不安祚曰豚犬耳勿烦诸公起陈尧佐兄弟三人皆贵父省华无恙賔客至尧佐暨仲季侍立坐客不安省华曰儿子辈耳
元人制作以诗词剧曲为长张西铭先生以为博簺不足道而髙文典册有在文类中者余读杨公奂之正统八例总序胡公三省之新注资治通鉴序马公贵与之文献通考序熊公朋来之胡氏律论序钟鼎篆韵序呉公徴之服制考详序刘公致之太庙室次议文皆严洁典雅议论详确竟可髙出前代先生以为当集其解经论史者别为一书真是衡文巨眼
书宜珍惜不但擘书覆瓿裂纸糊万万不可而架上案头尤须爱防顔之推云吾每读圣贤之书未尝不肃衣冠对之其故纸有五经词义及贤达姓名不敢秽用也司马温公谓二子曰贾防藏货具儒家惟此耳然当知寳惜今释子老氏犹知尊敬其书岂以吾儒反不如乎赵子昂书跋云聚书藏书良非易事盖观者澄神端虑净几焚香勿卷脑勿折角勿以爪侵字勿以唾掲幅勿以作枕勿以挟刺随损随修随开随掩后之得吾书者并奉此法古人爱书之甚叮咛若此吾家本寒素四壁空悬惟有书数架而已黄金满籯不如一经儿辈皆能读书者当知此意而防持之区区卷帙非若平泉草木之盛招人攫取也
周易六十四卦惟谦卦六爻皆吉故曰谦尊而光夫惟尊而谦故益光耳
西汉之士多智谋薄于名义东京之士尚风节短于权畧兼之者三国名臣也而孔明巍然三代王者之佐未易以世论此坡公三国名臣賛陈明卿以为最确不如归去行不得也哥哥得过且过凤凰不如我四句皆鸟音也译前二句令人戒贪而趋荣冒险之念息译后二句令人知足而安分守己之情殷词虽简而味无穷似天假此音以唤醒世人而助教戒之言所不逮谓之一部禽经可也彼桞下黄鹂可以为俗人针砭诗肠鼓吹者岂能及此
明太祖勤于政事每临食七箸屡废思得一事即以片纸书之缀于裳衣得数事则累累满身若悬鹑焉洎临朝则一一行之夫以帝王之尊其勤若此至为士庶者惕厉忧勤而寸隂是惜又当何若顾往往玩日愒月大圣至愚之所由分岂不以人哉
杨升庵曰汉兴文章有数等蒯通隋何陆贾郦生游説之文宗战国贾山贾谊政事之文宗管晏申韩司马相如东方朔谲諌之文宗楚词董仲舒匡衡刘向雄説理之文宗经传李寻京房术数之文宗防纬司马迁记事之文宗春秋
明邹文庄公守益久从王阳明先生逰又与罗文恭洪先唐荆川顺之相资切尝语学者曰目分黑白口辨甘苦鼻别香臭今之人有异三代乎是非在人犹黑白甘苦诬人无是非之心诬其心者也夫孩提而知爱敬入井而知恻隠嘑蹴而知羞恶岂待教而后能哉心之灵明知是知非若黑白甘苦井然不爽自慊自欺在己而已其持论如此亦切实易晓一时推重其学不虚也然性本相近习乃相远生知以下不得不从学知困知以复其初若但言良知而置工夫于不问则未免为人所訾议耳
昔王延事母甚孝夏则扇枕冬则温布母尝盛冬思生鱼延求而不获扣氷而哭忽有一鱼跃出氷上取以进母史臣曰王延扣氷而召鳞扇枕而驱暑虽黄香孟宗抑何伦辈云云扣氷事人但知为王祥而不知王延亦有之
九经徐公为句容令多惠政积九岁始迁工部营缮司主事将治行而民强留之争延请过舍治觞炙儿稚挽衣而泣曰公毋去我既不可留其长者曰公幸恵训我使我奉之如奉公九经亦挥泪曰无以训尔曹惟勤与俭及忍耳勤则不废俭则不侈忍则不争保身与家之道也生平不嗜食肉惟噉菜佐脱粟尝图菜于堂曰古不云乎民不可有此色官不可无此味至是父老刻公所画菜而书俭勤忍于上曰徐公三字经也家有像而戸戸尸之朝夕必祝焉此三字人人宜读而当兹变乱之际尤须加意以示后人
唐宣宗时有奴告其主马曙蓄兵器有异谋者御史台命吏发曙私第得犀甲不虚坐贬卲州刺史谏官上论以奴诉郎主在法必治帝命杖杀曙奴一时无不称快三原王端毅公老而好学在留都公出有狂生遮道呼万岁公归以语客客曰宋张忠定公在蜀军士忽聚马首大呼万岁张公应之甚善公曰止勿言即退私阁谢賔客弗通精思数防次日以语客客不答公更问乃曰张公徐下马北面叩头亦呼万岁者三公喟然曰吾辈安能及古人彼仓卒应变而有余吾终日思之而不得也李杲堂曰观于张忠定公可以知应变之才观于王端毅公可以知读史之法
三山林西仲云文公家礼初丧用人代哭三日不絶声夫哭本于哀岂可以他人代吾不知代者安有此副急泪也礼流于伪乃施之父子之间耶王阳明居丧常有客至不哭客去或哭者甚得哀礼真良知之学也吾乡居丧之俗客至则男子哭于外妇人哭于内客去则止至于僧道诵经判斛铙鼓喧嚣之时忽然大声曰哭则男妇皆噭然而哭忽然大声曰不要哭则男妇皆寂然而止尤为可笑晋人曰哀至则哭何常之有余又以此言为得哀痛之情理彼用人代哭者固非即客至不哭者亦未为得也
元陈樵父患风岁久为风痰所侵气弱不能吐樵截竹为筒时吸而出之事见宋景濂文集明李西涯为其叔父墓志云吾祖母陈宜人苦痰壅叔父与吾父截苇筒吸之二事皆人子爱亲忧亲之念逼迫而出此乃实情实理实事且有实效何必许愿祈神史巫纷若至于违道伤生以为孝乎
明有超越前事五事尊孔子以先师而祀以天子之礼乐一也优外戚以厚禄而处以安闲之职衔二也政本有规无母后専政之失三也兵权有统鲜悍将拒命之患四也金鱼悬挂于歌楼象简遗忘于妓寝岂非前代之乎禁官妓而严官箴敦尚风化五也
程明道云中有主则实实则患不能入伊川云心有主则虚虚则邪不能入严平子云二説皆妙主人在内外客不入故谓实外客不入主人自在故谓虚
杨山天资懿旷济以学问充养有道徳器早成积于中者纯粹而闳深见于外者简易而平淡闲居和乐色笑可亲临事裁处不动声色与之逰者羣居终日防然不语饮人以和而鄙恶之态自不形也惟本孟子性善之説发明中庸大学之道有欲知方者为指其攸趣无所隠也当时公卿大夫之贤者莫不尊信之吕氏本中曰山天资仁厚寛能容物又不见其涯涘不为崖岸絶俗之行以求世俗名誉与人交始终如一性至孝防丧父母哀毁如成人事继母尤谨
后唐明宗长兴三年令国子监较定五经雕板印卖之其议出于冯道为刻书之始使后世学者得书之易长乐老人之功亦堪不朽
三代以来皇后之有贤徳者唐长孙氏为最后仁孝俭素好读书常与太宗从容商畧古事因而献替裨益多抚字庶孽逾于所生嫔妃以下无不爱戴训诸子常以谦俭为先太子乳母以东宫器用少请奏益之后不许曰太子患徳不立名不何患无器用耶后得疾太子请奏赦罪人度人入道后曰死生有命非智力所移赦者国之大事不可数下道释异端之教蠧国病民皆上素所不为奈何以吾一妇人使上为所不为乎及疾笃与太宗决时房龄以谴归第后曰龄事陛下久小心慎宻茍无大故不可弃也妾之本宗因缘葭莩以致禄位既非徳举易致颠危欲保全之慎勿处之权要妾生无益于人愿勿以丘垅劳费天下但依山为坟器用瓦可也更欲陛下亲君子远小人纳忠谏屏谗慝省作役止逰猎则妾死不恨矣尝采自古妇人得失事为女则三十卷又尝著论讥汉明徳马后不能抑退亲戚之权徒戒其车如流水马如龙是开其祸败之源而禁其末流也至是宫人以书奏之太宗览之悲恸以示近臣曰后此书足以垂范百世朕非不知天命而为无益之悲但入宫不复闻规諌之言失一良佐不能忘懐耳乃召龄使复其位其贤徳节节如此又非宋髙曹向孟诸皇后之所能及
唐徳宗有二事超出古今处其一葬代宗时将发引帝见輼辌车不当驰道问其故有司对曰陛下本命在午不敢冲也帝哭曰安有枉灵驾而谋身利乎命改辕直午而行肃宗代宗皆喜隂阳神事无大小必谋之卜祝故王璵黎干以左道得进帝雅不之信山陵但取七月之期事集而发不复择日其二先是公主下嫁者舅姑拜之妇不答帝命礼官定公主拜见舅姑之礼舅姑坐受于中堂诸父兄姊立受于东序如家人礼自太宗朝下嫁公主已异前代嫁主之法然其意久而复失徳宗始定其制又非他代所能及
后世史臣有不愧董狐齐太史者唐著作郎吴兢撰则天实録言宋璟激张説使证魏元忠事后説修史见之谬曰刘五殊不相借兢起对曰此兢所为史草具在不可使明公枉怨死者同僚皆失色其后説隂祈改数字兢曰若徇公请则此史不为直笔何以取信于后世其正直不挠如此
四友斋丛説云朱象司成説有一顺门上内臣尝语余曰我辈在顺门上久见时事几变矣昔日张先生入朝我们多要打个躬盖言罗峯也后至夏先生我们只平着眼儿看哩今严先生与我们拱拱手方始进去盖屡变屡下矣王元美之賛罗峯云公相而中涓之势绌至于今垂五十年士大夫得伸其志于朝而黔首得安寝于里者谁之力也由是观之罗峯相业即此一端谁堪与并至于殁未几居第侵风雨力不能饬而孙多假贷于人以食不更难哉不更难哉
牛不讶其弟之射车牛刘寛不怒其婢之汚朝衣暨夏元吉入朝不责馆人之烧其袜并存者弃之而行揆之情理亦当如是唯张庄懿以少年为御史巡按山东行香日为酒标掣落其帽而不计人以为难然亦事同虚舟飘瓦不足为异又其为吏部尚书时散衙后回寓路遇一醉汉其人素酗酒无赖旁一人戱之曰汝若夺得此官藤棍方见手叚此人遽前夺去其一公亦不问也及其人酒醒问其妻曰昨日醉归有甚事故妻曰汝但带一藤棍回取视之惊曰此文官棍子也访之乃张尚书明日清晨头顶此棍跪长安街上少顷公至前呵止持一棍而来此人乃叩头请死公声色自若但命人取其棍不问而去此则真度量耳
唐桞氏自公绰以来世以孝弟礼法为士大夫所宗玭常戒其子曰凡门第髙可畏不可恃也立身行己一事有失则得罪重于他人无以见先人于地下此其所以可畏也门髙则骄心易生族盛则为人所疾懿行实才人未之信小有疵纇众皆指之此其所以不可恃也故膏粱子弟学宜加勤行宜加检仅得比众人耳古今家诫深切着明莫逾于此
唐宋间皆有官妓仕宦者被其牵制往往害政虽大人君子亦多惑之至元尤甚唯明太祖始革去之官吏宿娼罪亚杀人一等虽赦终身弗叙
王阳明先生客座私祝云但愿温恭直谅之友来此讲学论道示以孝友谦和之行徳业相劝过失相规以教训我子弟使毋防于非僻不愿狂躁惰慢之徒来此博奕饮酒长傲饰非导以骄奢滛荡之事诱以贪财黩货之谋冥顽无耻煽惑鼔动以益我子弟之不肖呜乎由前之説是谓良士由后之説是为凶人我子弟茍远良士而近凶人是谓逆子戒之戒之
吕文穆父图与其母不相能并文穆逐出之羇旅于外衣食殆不给龙门山利涉院僧识其为贵人延致寺中为凿山岩为龛以居文穆处其间九年乃出从秋试一举为廷试第一已而防其母以见图虽许纳之终不与相见乃同堂异室而居焉后人编剧以王播木兰寺事及诗移以状公村夫俗子遂相传以为实而士人目中之无书者亦然殊为可笑
宋儒家教甚严昔文中子曰诸葛亮无死礼乐其有兴乎邵伯温遂论武侯未必能兴礼乐康节先生见之大怒曰使子齐武侯之肩犹不可议武侯况仅跂其踵乎以武侯之贤安知其不能兴礼乐也伯温由是终身不敢方人
唐宗好神尝不豫遣中使与女巫乘驿分祷所过烦扰黄州有巫盛年美色从无赖少年数十为蠧尤甚刺史左震悉收斩之籍其赃数十万具以状闻请以其贜代贫民租遣中使还京帝无以罪也
宋庆厯中开寳寺塔灾得旧瘗舍利迎入内庭送本寺令士庶瞻仰传言在内庭时颇有光怪将复建塔余靖言彼一塔不能自卫何福及民凡水草皆有光水晶及珠之圆者夜亦有光昔梁武造长干塔舍利常有光台城之败何能致福乞不营造仁宗从之
宋英宗治平元年燕国惠和公主下降王宗约英宗欲正其礼尚未遑也及神宗践阼乃诏公主出降皆行见舅姑礼是时宗约父克成为开封府判官前一日中使促就第受主见行盥馈礼成大合乐天下荣之
唐宣宗爱女万夀公主适郑颢旧例以银装车上曰吾欲以俭约化天下当自亲者始令依外命妇以铜装车仍诏公主执妇礼皆如臣庶之法戒以毋得卑夫族预时事颢弟顗常得危疾帝遣使视之还问公主何在曰在慈恩寺观戱帝怒叹曰我怪士大夫家不欲与我家为婚良有以也亟召公主责之曰岂有小郎病不往省视乃观戱乎由是贵戚皆守礼法如衣冠之族

[book_title]双桥随笔卷四
鳯县知县周召撰
俗忌正五九三月不可赴任王勉夫曰张敞为山阳太守奏曰臣以地节三年五月视事其言如此则知前汉之俗未尝忌五月也然敞在山阳其责甚难卒以无事其后徴为胶东相亦不闻有凶横之说又汉朔方太守碑云延嘉四年九月乙酉诏书迁衙令五年正月到官乃知拘忌之说起于两汉之后又独孤及集有为舒州到任表曰九月到州讫乃知唐人亦有不忌九月者因考诸州唐人题名见不避正五九处亦多云云大凡拘忌时日者多不甚明理之人耳吾辈以身任事吉凶祸福原不可必亦尽其在我以听于命可矣休与咎岂时日所能致乎余尝坚执此说而一时多窃笑者观王公此论似有同心不独余之执抝也
盗亦有道明正徳间大盗赵鐩乱河南行剽至钧州以尚书马文升家在舍弗攻破泌阳前大学士焦芳已逃匿毁其家发芳箧取其衣冠缚苇若人者而屠裂之曰恨不为天下杀此贼今之盗但知剽掠耳谁能力辨贤奸痛快人心若此
明杨文襄号为智嚢其学博才雄善调停应变济务晓畅边事羽檄旁午一夕十疏口占指授悉中机宜亦由其用心勤敏故也其在灵州每谕诸将曰无事常如有事时隄防有事常如无事时安静惟其能隄防故能安静耳今人当有事时尚然泄泄况于无事乎而欲其不至张皇失措于事故纷纭之际何可得矣
西门豹性急佩韦以自缓董安于性缓佩以自急人生气质不能无偏要在陶镕变化之耳乃余又谓两者交病而与其缓也寜急所以云急非躁卞卤莽一往用壮之谓也惟以需者事之贼贵于克赴事机勿失其防而已而利用推行之力则当预养于平时以待事之变自古迄今寜有因循委靡之人而可以有为者哉盖余性病于急而儿辈则又缓余老矣尚思自治少壮之人何可以勿药故不禁为之饶舌耳
五祀门行户灶中霤亦古人报功之意眉公羣碎录以为灶神姓张名禅字子郭又名隗郑则以灶神为老妇皆无此理又以为己丑日夘时上天白人罪过此日祭之得福若然则灶神者可以口腹之奉使之掩恶以为善其欺上帝也甚矣故孔子曰获罪于天无所祷也是当时不善之人多有欲借行媚以祈免者故明天道以儆之耳又云灶神名吉利夫人姓王名搏头又云五行书云五月辰日猪头祭灶治生万倍此又好事者造为此言以歆动奉神邀福之辈似非眉公语也
酉阳杂俎灶神名隗状如美女又姓张名禅字子郭夫人字卿忌有六女皆名察治常以月晦上天白人罪状天帝督使下为地精己丑日出夘时上天禺中下行署此日祭得福其属神有天帝娇孙天帝大夫天帝长兄等语荒唐尤甚
偶畜二鵞一雌一雄离鷇未久然出入相傍饮唼以时甚驯也一夕雌者为野貍所囓而毙其雄哀鸣不食虽抱置之水草间或以饭实其嗉吐弗纳而鸣如故盖三日矣余怜之防欲堕泪嗟乎一禽耳而痛其偶若是彼称为人类而无其情与性者不亦可愧也哉
制台李公之见客也以散衙为期侍卫皆撤旁无一人惟捧茶者遥伺阶下从容顾问谈笑蔼然虽军务旁午后砖影已昃略无倦容见者如坐春风中也昔胡梅林督兵两浙极事威严介胄之士膝语蛇行不敢举头公拥满汉兵外挫强敌军威振赫尤过于胡而麾盖所临被难之民拥道而控公驻马谛听絶无呵殿声使人辟易盖衢人身罹剥肤之惨非公呕心区画生死而肉骨焉孑遗之羣宁有噍类公躯干魁梧修髯玉立宏慈端伟之度溢于眉宇间望而知为东南福曜云
二十九日未时风雨大作一乡民之寓彭溪者与其兄暨侄锄麦于野奔避大树下雷火追击之死焉自肩及胯以下凡四创皆凿痕而肤尽黒询之里人则一农夫耳无他罪恶也余于是愕然讶愀然悲而又为之太息也曰嗟乎当今之人有易死者十焉死于冦死于兵死于饥与冻惫与病死于旱与涝赋与役而兹又死于雷乎或曰夫夫也必有其隠慝者也不然则生前之不善受报于今日者也又不然则其命与数所犯而适罹其灾者也余皆以为不然闻之赏罚之权人所司而祸福之理天为政天道福善而祸滛所以助人赏罚之所不能及而雷霆者固天授之以斧钺而示其威以警人世者也上天之倚任既甚重而下民之性命非可轻则其诛恶也应以魁行有期而不至于误必无索瘢于菜佣有罪而故延其罚及以命与数杀人之事今之死者以为其罪未彰欤则非穷凶极恶之人可知也以为前世之愆欤则漏网于当日者何故且人又无再生之理也若夫数与命皆天也吾又未闻天之杀人不以罪而听其死于命与数也昔人之志于除恶也曰豺狼当道安问狐狸今之探丸斩木防张蜮射者岂仅豺狼而已哉吾愿天威震怒日取大憝巨恶而击之以儆夫世之敢为不善者庶防无告之众得以全其生嗟乎余之不知自量而妄于持论者徒以悯人耳岂敢辄议天哉余疑乡民之为雷所击久而不知其故也一日偶与众谈及而其兄适至焉遂聚而问之其人汪然出涕曰甚矣吾弟之堪怜也惟去嵗之某日因以失物忤吾母吾母呼天而誓且拜焉吾弟亦呼而拜焉其犯天刑者或以是不意已逾数月而仍受其罚也余曰噫有是哉余固知夫天道之无误也盖五刑之属三千而罪莫大于不孝稽之史雷之所殛无非若人者余固知夫天道之无误也虽然不孝之罪诚大矣不可赦矣然而家法可治也官法可治也国法可治也今有人焉视理法为弁髦父母妻子不顾也弄兵于萑苻之内杀人如麻而眼不少眨焉此岂不足以千天怒乎胡为至今不杀也今之遗黎苦极矣尫然者仅支皮骨耳而以城社为虿尾持牒撼人门而朘其膏与血者胡不稍惩之而听其昻眉怒目于道也余是以终不能无望于天也盖不善之人可以欺人而不可以欺天天威之所加虽挟权与术者不能遁殛其尤而与之类者无不惧但须一撃之力耳天心如厌乱乎此用重典时也请除乱臣贼子不赦外更为涂毒生灵之辈铸刑书焉
明嘉靖间御史杨公爵给事周公怡工部员外刘公魁皆以言事下锦衣卫刘公年已五十有六矣当封嚢时取俸金三两与家人治后事比廷杖入狱日与杨周二公诵书讲学诸校傍闻其语啧啧感动己因神降于箕乞宥三谏臣得防释放为民是时世庙方从道教箕神之请其所深信岂非一时左右三公者假为神语以动九重之听欤此与韩厥复赵后事同
杨升庵云广文选中山王文木赋乃以文为中山王名而题作木赋宋王微咏赋乃误王为玉而题云微咏赋下书宋玉之名不知王微乃南宋人史具有姓名阮步兵碑乃东平太守嵇叔良而妄作叔夜不知叔夜之死先于阮也凡前人之著述如此类者甚多宜加考正不应草草看过
王守溪震泽长语云阅载籍有得则録之观物理有得则録之有关治体则録之有禆闻见则録之
明顾东江丁艰回日钱鹤滩以修撰去官家居一日来作享不同诸士大夫惟约旧朋友四五人其一人姓张以染作为业学虽不逮诸公然好贤常馆谷诸公者人持银一钱买三牲祭物其猪首一枚不能掩豆鵞一鱼一及香楮等物而已祭文亦自鹤滩来东江家以片纸起草取纸书之者祭毕鹤滩坐待令主人持福物来共食东江出语云不得陪诸公坐遂进去诸人食毕而散前辈举动真率如此真可师也
明陈公良谟云余承太宰鱼石唐翁所知赴闽臬任过兰溪特进谒焉临别翁曰吾欲造君舟一拜奈有足疡不能步行当遣儿子汝楫代之来予曰小子何敢劳翁但翁官居八座年过七旬天下大老也孔子尝从大夫之后不可徒行翁学孔子者而顾欲过之耶翁曰固然苐吾枫山先生归只是步行未尝乗轿及侄朴庵公竹涧潘公俱守此礼吾其敢违吁浙有枫山犹鲁有泰岱遗矩岿然而诸公皆能率履弗越如此视近时少年才登一第还乡遂乗轩拥盖过闾里者果何如耶噫陈公之所不满者犹少年登第人耳至今日则赀郎满道气焰薰蒸有过于金汤镀了之人者使枫山诸先生见之能无掩口
淮南潘子素纯作辊卦平江蔡宗鲁卫作吝卦扶风马文璧琬作谝卦睦州邵同桂子作忍黙恕退四卦四明屠豳作伧谑谗谄四卦皆得风刺之防而邵以保身慎言推心知止为戒于以防世也尤正至于词之劲而文戏而不谑则辊卦为最令人解颐邵之韩信胯下张公九世等语未免俚浅之极不堪咀嚼矣
明平江侯陈公豫镇守临清日馆舎作诗有檐前络纬啼之句侯谓草虫不可言啼遂踈之不知络纬啼李太白已道之矣客终无以自明二人盖未尝读李诗故也成化间有吏间言时事礼科给事中忌之以激厉风俗之厉不从力叅送法司问罪不知厉本古字汉书尝云风厉勉厉皆不从力此吏亦不能自明二人盖未尝读汉书故也兵部给事中阅兵部题本以使不从女呼吏笞之翌旦有不平者令受笞吏执韵书以进乃赧顔慰遣之此盖识俗字不识古字故也
张子韶年十四逰郡庠闭阁终日寒折胶暑铄金不越户限比舎生穴隙窥之则敛膝危坐对寘大编若与神明伍乃相惊服而尊师之晚年谪居谈经自乐手不停披嵗久庭砖足迹依然乃题其柱曰予生平嗜书老来目病执卷就明于此者十四年矣倚立积久双趺隠然可一笑也
廉希宪布噜哈雅子也世祖为皇弟时希宪年十九得入侍一日读孟子以性善义利仁暴之防对世祖嘉之目曰廉孟子取鄂州时命希宪入籍府库希宪引儒生百余拜伏军门言王师渡江凡军中俘获士人宜官购遣还以广异恩世祖嘉纳之还者五百余人时方尊礼国师命希宪受戒对曰臣受孔子戒矣帝曰孔子亦有戒乎对曰为臣当忠为子当孝孔子之戒也此公临机制变胆略俱优所録三事皆于名教有关而为臣为子之言义简而尽尤足令士大夫喜尊二氏者对之顔赤世祖称为真男子不虚也
左虽好语怪然其云妖由人兴也此语极妙凡妖之见于梦或声影恍惚之间皆由心之所慕与畏与疑而后生而实未尝有所谓妖也妇女儿童村市中人之所见不能认理无端自惑转相说渐以为真而妖之言语状貌于是乎无所不至矣昔石普好杀人以为娱未尝暂悔也醉中一奴使其指使投之于河指使哀而纵之既醒而悔指使畏其暴不敢以实告居久之普病见奴为祟自以必死指使呼奴示之祟不复出普亦愈此妖从疑畏而生者也田蚡司马景王姚苌沈约刘悟赵普仇鸾之事亦然然数人所为应致九原茹恨使之为祟之理又不可谓之尽无尚令奸邪险谲之人不知畏人而畏
眉公先生书孙樵书何易于事曰古来如何君贤令者不少矣无樵等记述防与草木同腐即如白乐天秦中吟十诗其立碑篇云我闻望江县面令抚嫠在官有仁义名不闻京师身殁欲归葬百姓遮路岐攀辕不得去留葬此江湄至今道其名男女涕皆垂无人立碑碣惟有邑人知每一读之为怃然叹者良久盖从古及今何易于麺令常有而孙樵白乐天不常有易于得樵而书其事麺令得乐天而咏以诗复得眉公为之表出两人轶事遂堪不朽虽为善者无意于人知以视夫抚字心劳之吏仅载口碑而无所闻于后世者可不谓之厚幸乎哉
先贤讲学之举所以尊经卫道继往开来其有禆于人心世故非小然窃意宜以实理实学实行实事为主盖自尧舜以来六经四子中义无不备有不待后人之别生枝莭者孔子不云乎述而不作信而好古吾辈幸生邹鲁之后但奉其已立之言而发明之而不堕于盲风怪雾中使千人亦见万人亦见斯已耳自雄撰太务为险要之语以示奇后人尤而效之而先圣之道为之愈晦迨宋儒叠起日朗天清矣乃朱陆之异又以徳性问学别户分门而王阳明专主良知亦不免于伪学之议要其羽翼圣经之心固未尝或异也惟隆万以后诸公喜谈妙遂使二氐之毒中于膏肓在朝在野俱无实学问实经济之人浸淫至于人心国是大壊不可复救而后已当是时亦有归咎于讲学之无用者此非讲学者之罪而讲学而骛于虚无浮诞毫无实际者之罪也吕明徳先生明季之讲学者也其言曰有问知其说者莭还是治天下还是关系大冯少墟以为俱通得只是仁孝诚敬便无难处之事先生曰非也余幼读书毎书向自身及实事上体贴通者半不通者半妄谓圣人之言半虚说也乃今细细体认觉其义日新无言不可体认到实事上如知其说者之于天下今只言禘是祭祀及帝所自出之祖等语与天下何涉即言仁孝诚敬何以通之天下圣人之说不虚而防实乎不知圣人原有深意言之于天下便知禘是有天下事鲁当禘乎不当禘乎且鲁僣用禘及凡类此甚多而大夫便八佾便雍彻陪臣便执国命一国如此天下如此所以难处果能明此说便兜底一清鲁不曽有天下自然不应用禘如此之类尽还之周天子大夫陪臣自然不敢僣乱天下有天子诸侯大夫陪臣各安其分而不治乎尚有何难处之事是夫子有反正之意非徒为鲁讳也如此体贴方有实据凡书必看到此地方见圣人言言实事非虚谈也又如明乎郊社之礼有谓与此不同不知圣人之言岂有二理彼亦只是实事只将前面宗庙之礼一节作注解自明岂有亲亲贤贤序事序爵逮贱敬老而天下有不治乎与问禘之说节同作实事看便豁然矣先生又曰如致中和天地位焉万物育焉时说多言吾心之天地位万物育似精实粗似深实浅凡看书落此窠臼多矣盖圣人无虚言实实有此理实实有此事然万物育焉以亲亲仁民爱物之说通之人犹易晓惟天地位恰似荒唐不知能致中和自然天清地寜如纣时山崩水竭宇宙黯惨光景至文武而一清足徴矣即如冦贼变乱风霾愁惨天地为昏谁非人为所致岂不是天地不位之徴安得以为非实事乎嗟乎凡先生所论皆实理实事也兼本末该内外为体为用一以贯之惟期皆合于身心意知天下国家之实理实事而后止盖实之为义发明于孟子易之旡妄也书之执中也诗之无邪中庸之前定不贰忠恕以及于至诚皆是物也立天之道曰隂与阳实运也故知大始立地之道曰柔与刚实体也故作成物立人之道曰仁与义实徳也故能裁成而辅相焉盖实者真也不实则虚虚则假矣天地间未有实而不成虚而不毁者邵二泉曰愿为真士夫不愿为假道学余亦曰愿为实性情实事业不愿为虚学问虚文章
明杨升庵才髙学博以元辅之子魁天下播盛名宜其发为论议骀宕不羁而乃切实着明异于一时谈空说妙之辈其论道学也曰或问何谓道学曰天下之达道五能行五者于天下而又推类以尽其余道学尽于是矣何谓心学曰道之行也存主于内无一念而非道发达于外无一事而非心表里贯彻无载尔伪心学尽于是矣故道学心学理一名殊明明白白平平正正中庸而已更无髙逺妙之说至易而行难内外一者也彼外之所行颠倒错乱于人伦事理大处顾异巾诡服濶论髙谈饰虚文美观而曰吾道学吾心学使人领防于茫恍惚之间而无可捉摸以求所谓禅悟此其贼道丧心已甚乃欺人之行乱民之俦圣王之所必诛而不以赦者也何道学心学之有其论禅学俗学也曰骛于髙逺则有躐等凭虚之忧専于考索则有遗本溺心之患故曰君子尊徳性而道问学凡髙逺之其究也以六经为注脚以空索为一贯谓形器法度皆刍狗之余视听言动非性命之理所谓其髙过于大学而无济世之实禅学以之考索之其究也涉猎记诵以杂博相髙割裂装缀以华靡相胜如华藻之绘明星伎儿之鸣讶鼔所谓其功倍于小学而无用世之力俗学以之以上议论皆中明季讲学者之病惜当时无力阐其义以告天下者遂至入于膏肓不可救药而世道人心至于大壊也
顾东江清致仕还家日处西园中课僮仆莳蔬其农桑辑要一书涂抹删改细书于行间及额上皆满人见其以药瓢贮各色菜子悬之梁栋间不下数十种夫以侍郎家居絶足不与外事闭门闲适学为老圃若将终身焉其风韵过人逺矣又周北野以郎中致仕其子舆解元登第为编修两世通显居北郭有田不上数顷室庐荒敝常闭门不与外事父子皆善诗有周氏世鸣集两公事俱见四友斋丛说
宋孝宗小年极钝髙宗一日出对廷臣云夜来不得睡或问何故云看小儿读书念不得甚以为忧某人进云帝王之学止要知兴亡治乱初不在记诵帝意方少解时艺至今日秉经酌雅前此油腔熟套淘汰尽矣但不知其存心而见于行者亦与其文不相剌谬否耳朱子曰専做时文的人他说的都是圣贤说话且如说廉他也防说得好说义他也防说得好待他身自做处只是不廉只是不义縁他将许多话只是就纸上廉是题目上合说廉义是题目上合说义都不关自家身上些子事此言最中人病痛有志于圣贤之道不可不反躬自责也
北溪陈氏曰圣贤学问未尝有妨于科举之文理义明则文字议论益有精神光彩躬行心得者有素则形之商订时事敷陈治体莫非溢中肆外之余自有以当人情中物理蔼然仁义道徳之言一一皆可用之实也饶双峰曰义理与举业初无相妨若一日之间上半日将经讨论义理下半日理防举业亦何不可况举业之文未有不自义理中出者若讲明通透则识见髙明行文条畅举业当益精若不通义理则识见凡下议论浅近言语鄙俗文字中十病九痛不自知觉何縁做得好举业虽没世穷年从事于此亦无益也
鲁斋许氏曰阅子史必须有所折衷六经语孟乃子史之折衷也譬如法家之有律令格式赏功罚罪合于律令格式者为当不合于律令格式者为不当诸子百家之言合于六经语孟者为是不合于六经语孟者为非以此夷考古之人而去取之鲜有失矣乃余以为不但此也盖六经语孟者又万事万理之折衷也大之而修身齐家治国平天下细之而持躬行己待人接物安常处变议礼考文闲邪反正移风易俗之类合于六经语孟者为是不合于六经语孟者为非以是变化而推行之岂复有所失哉嗟乎六经之书不能尽读读亦不能尽解其不能以之折衷犹可言也学庸语孟当出就外傅时便有师授矣其不能以之折衷且相悖焉不可言也此最明白最真实之理人人可晓奈何不从此出入而喜堕枳棘丛中自处挂碍乎余头颅若此稍有秉烛之明既老而好亦复何益
朱子读书法曰读书先读大学以定其规模次读论语以定其根本次读孟子以观其发越次读中庸以求古人之微妙处大学一篇有等级次第摠作处易晓宜先看论语确实但言语散见初看亦难孟子有感激兴发人心处中庸亦难读看三书后方宜读之又曰中庸工夫宻规模大读书且从易晓易解处去读四书道理灿然只是不去看若理防此四书何书不可读何理不可究何事不可处又曰学者于学庸论孟四书果然下工夫句句字字涵泳切己看得透彻一生受用不尽只怕人不下工夫虽多读古人书无益书只是明得道理却要人做出书中所说圣贤工夫来若果看此数书他书可一见而决矣又曰六经语孟皆圣贤遗书皆当读但初学且须知缓急大学语孟是圣贤为人切要处然语孟却是随事答问难见要领惟大学是曾子述孔子说古人为学之大方门人又述以明其防体统都具玩味此书知得古人为学所向读论语便易入后面工夫虽多而大体已立矣又曰凡读书先读语孟然后观史则如明镜在此而妍丑不可逃若未读彻中庸语孟便去看史胸中无一个权衡多为所惑又曰读史之法先读史记及左氏却看西汉东汉及三国志次看通鉴温公初作编年起于威烈王复又添至共和后又作稽古録始自上古然共和以上之年已不能推矣独邵康节却推至帝尧元年皇极经世书中可见温公又作大事纪若欲看本朝事须看长编若精力不继当看国纪国纪只有长编十分之二耳
明儒讲学之多尚虚如禅家机锋相难语茫无实际迩来抚军玉峰赵公倡道于杭其所梓武林防语一字一句皆从人身与心体騐而出有如布帛菽粟食则知饱衣则知温与镂尘画者相去甚逺其论喜怒哀乐也问喜怒哀乐何以未发发而中节似对人言曰不必说对人言喜怒哀乐情也正说遇境而发便是此时吾辈讲学相对之顷有喜否曰无有有哀乐否曰无有既云无有即是未发也未发则无着处不着在一处何偏之有故谓中此时讲毕而出遇可喜可怒可哀可乐即是发矣至中节则难非慎独君子安能得不乖戾学者但从事于戒慎恐惧则未发之气象与中节之妙用可以静观而黙识矣非是任情而发便可言中节其论致中和一节也问致中和何以便天地位万物育曰向日曾有人问过余曾讲过今不必论尧舜止就八口之家论人若不中不和便偏倚乖戾了便暴怒发狂胡行乱做父母抵触起来兄弟争殴起来家中鸡犬也不得安了这不是天翻地覆万物不得其所气象人若不偏倚不乖戾一家中父慈子孝夫倡妇随兄友弟恭全是一团和气猫儿狗儿饱饭熟睡这不是天清地寜鸟兽鱼龞咸若气象况尧舜之盛业乎极平常无难事其论学庸之为一致也曰中庸言性即是大学言明徳中庸言教即是大学言学中庸言天地万物即是大学言家国天下中庸言慎独即是大学言诚意中庸言位育即是大学言齐治平但中庸言性故从天命说起是本体慎独则工夫也大学言学故从在明说起即继明徳即工夫即本体也其论止至善也曰至善即精一之中中节之节复礼之礼总在此心之安与不安处认取件件有至善事事有至善即案前一桌有至善一几亦有至善不髙不低平平穏穏坐下可以作字读书理琴可以饮食这不是至善这不是中是节是礼的天然界限若过髙过低不平不穏一无用处安所谓善下边止仁止敬止孝止慈即止善注疏也以上数段中之语真切着明似卑迩却甚髙逺似浅近却甚精微真所谓千人亦见万人亦见者视彼好谈空说妙者真同呓语耳

[book_title]双桥随笔卷五
凤县知县周召撰
徐勉王僧防顔之推司马光皆有训子语而之推勉学篇更为警切其中摹写不学之人如云或因家世余绪得一阶半级便谓自足安能自苦及有吉凶大事议论得失防然张口如坐云雾公私宴集谈古赋诗塞黙低头欠伸而已又云自荒乱以来诸见俘掠虽百世小人如读论语孝经者尚为人师虽千载冠冕不晓书记者莫不耕田养马若能常保数百卷书千载终不为小人也夫明六经之防涉百家之书纵不能増益徳行敦厉风俗犹为一艺得以自资父兄不可常依乡国不可常保一旦流离无人庇防当自求诸身耳谚曰积财十万不如薄技在身技之易习而可贵者无过读书也云云其他字字透彻皆中时人之病盖公之后自其子思鲁以博学善属文官至学士至师古及真卿杲卿至真卿五世孙翊奕叶重光聨圭并笏者三十余人谓非家训所致不至此凡有家者全録一通勒之座右以视黄金满籯之家真堪一哕
事之吉凶本无先兆若在行军之际人心易揺适值世俗所怪以为不祥者不得不为数言道破以解其疑凉谢艾御赵引兵出振武夜有枭鸣于牙中艾曰六博得枭者胜今枭鸣牙中克敌之兆也进与赵战大破之唐赵郡王孝恭讨辅公祏将发与诸将宴集命取水忽变为血左坐皆失色孝恭举止自若曰此乃公祏授首之徴也饮而尽之众皆悦服其后遂平公祏夫枭鸣水变此人情所诧以为不祥者也使两人稍生疑畏则羣心易沮甚非行军之利惟故为吉语以定之而三军鼔舞遂贺战胜于一言矣然非平日见理明而不为奇衷所惑者岂能临事镇定乃尔
黄九烟先生托人覔居问所欲曰但欲无兵无盗贼又须有酒有鱼虾所愿如此先生当日以为聊可之词耳以今观之非极乐世界耶因忆眉公太平清话有曰余昔戊子隠居沈大夫园四周杂种花是小桃源时雨初晴负笠握锄拨散土膏如灌园状是小于陵教授诸生是小河汾桥断水西不闻市喧是小考槃短舟徜徉池中一炉一琴可濯可钓是小五湖挟此数者视青天呼白鸟有谈名利则挥手谢之不知其他是小神仙此等境地与九烟先生所愿又若云渊矣而眉公尚视以为小然则身处眉公之世者岂仅世所称蓬壶阆苑中人哉
吾邑烂柯山相为晋王质观奕处好事者遂土为质与二仙像及枰奁之类置之岩下以为实有是人暨是事者然善乎晋陵邹程村之为记也有曰古今来达人遗世壮士愤时其胸中类有不能恝然者不得已而逃为百年顷刻之说以忆记其事于灵奇恍惚之中此即诗人髙岸为谷深谷为陵之意也乃好事者从而夸述之又从而彷佛摹像之以兾其事或必然者其去刍童牧防之见防何哉斯言也足以醒夫世之惑于灵经怪牒而不自知者要之非仅柯山为然而程村之说尚有所未尽也今夫地之有山川洞壑江河岳渎也犹天之有日月星辰风雨雷电人之有眉髪頥頬耳目口鼻也一经开辟而或流或峙岌嶪玲珑潆洄漰湃之客赋之已定非有所为而后设而属之山者其体静其骨清其致幽其神逺静则恶其动也清则恶其杂也幽而逺则恶其嚣与偪也其与人不相涉也甚矣乃无端而有洞天福地佛祖道塲神仙窟宅之说于是一峯一峦之秀必曰此某佛某仙之所聚而逰也一岩一洞之奇必曰此某佛某仙之所托而栖也不但为之艳其事而且为之像其形不但为之撰其名而且为之立其与记播之歌与诗有缾鉢匙筯果攂锣磬璎珞袈裟之赠有珍幢金伞霓旌绛节佛光火焰之神有骑龙骑虎乗凤乗鸾祥云覆顶紫雾腾空之异呓言满楮怪诞不经至于岱之金床玉几嵩之玉人金像赤室丹房庐之圣灯砖楼辟蛇童升仙台武当之金殿滴泪池磨针涧斗篷焦扇峨眉之炼丹灶淘米泉天台之僧人履仙石棺华山之老君犂洗头盆仙人碁巨灵掌诸如此类悉数难终而古今又多有耳无目有目无心之人遂谓器具皆存神仙活现讹以讹牵合附防于是有宰官居士之称防法檀那之举羽流方士之属青词寳箓之仪进香之男女如蚁膜拜之鼔钟若沸琳宫梵宇金碧辉煌缁服黄冠衣粮狼籍寃哉山也任人改名易姓波及杜公【一云陈子昻】而配十姨之夫伍相而变五髭之面蛇鸦神亦圗血食小孤彭浪可订婚姻纷纭沓嬲山之本来面目皆不能自主而无可告诉以自托于东挦西撦拖泥带水之中矣或曰人之好异也使地不得安其位乃知天亦幸与人絶髙而不能至耳否则未免受其扰而余谓亦未尽然也今夫天之苍苍以气上浮也其有日月星辰风雨雷电之属非有婚姻男女之相生语言文字之相示也而好事之言至谓日姓张名表月姓文名申是以姓名诬日月也文昌而化为儒雅之人魁宿而忽成丑怪之状是以形相防星辰也风称伯为飞廉雨称师为屛翳是以头角扮风雨也谢师之长三尺鐡索之重六斤是以夫妻轻重狎雷电也宋祥符绛衣入梦孰为书唐天寳黄纸升天谁为守药是且以语欺上苍也其谈天之异若是虽幸不可近而不受其扰然亦岂尽安于无事哉或又曰凡人之凿夫天与地固若是矣至于人或以同类而不相残乎言至此而余不觉眉之攅而额之蹙也曰嗟乎人之所为又岂吾之所得而测者哉彼且矫揉造作其心思面貌耳目手足之用至于变幻诡异千态万状而不可闻盖自凿其混沌也久矣况其所以及于人者乎而又安能保其同类而不相残乎余闻之夫子其不语者神与怪神则敬而逺之老子曰有道之世其不灵人奈何惑于异端邪说而不自知也余观程村之语尚有所未悉故不揣而为不入耳之言饶舌至此世之见者得毋相诧而反以余为好异也夫
嘉靖间倭患最剧山左邢子愿有条上当事书名曰罪言东乡艾千子值流冦之乱亦有指陈时事之策一见于来禽馆集一见于天慵子集顷又读克正髙公驭倭议起云天下事任者一议者百知而议之者一臆而议之者百任之者心常苦而计无复之将无所辞于议者之口议者之策常当而身未尝试反求多于任者之人故议事者在度任者之心而以吾议衡之今之议倭是也云云三公指画当日情形皆凿凿可行而髙公首欲调剂任与议者之心尤为急着毋谓书生管见不足以抵掉鞅摩垒之人也
文章根于人品而奸邪之徒亦为正人之言以欺世有陈以为戒而适所以自指者如李义府献承华箴末云佞防有类邪巧多方其萌不絶其害必彰义府方谄事太子而又故若谠直者太子表之遂优诏赐帛嗟乎佞防邪巧孰有如义府者而反以为箴此亦不以人废言耶义府以賍败朝野相贺或作河间道元帅刘祥道破铜山大贼李义府露布榜于衢刘祥道司刑太常伯与三司杂讯义府狱者也
尝谓五伦之中惟朋友一途至于后世而其义遂废数其情状有朱公叔刘孝标之论所未尽者余尝欲作广广絶交论而未能也夫朋友之交以道义为主相与有成始有禆益至于今日不但无益而且有损以指天誓日簮合兰芬之地反成翻云覆雨莸羶鲍臭之塲而市井势利中之蝇营蚁附者又无论矣盖君臣父子兄弟夫妇合于天者也朋友定于人者也既得自主不能审择而误置其身于匪人之是比使十年有臭而不可闻焉此人情之最不可解者求为陈雷鲍管其人竟不可得也而况于道义中之最真最防者哉吾故曰朋友一途至于后世而遂废也
古之大臣刚正不阿非后世所能及申屠嘉为人廉直门不受私谒中大夫邓通方爱幸时嘉入朝而通居上旁有怠慢之礼嘉奏事毕因言曰陛下爱幸羣臣则富贵之至于朝廷之礼不可以不肃上曰君勿言吾私之罢朝坐府中嘉为檄召通诣丞相府不来且斩通通恐入言上上曰汝第往吾今使人召若通至诣丞相府免冠徒跣顿首谢嘉嘉坐自如弗为礼责曰夫朝廷者髙皇帝之朝廷也通小臣戏殿上大不敬当斩吏今行斩之通顿首首尽出血不解上度丞相已困通使使持节召通而谢丞相此吾弄臣君释之通既至为上泣曰丞相防杀臣宋荐沛国桓谭召谭拜议郎给事中帝毎防辄令鼔琴好其繁声闻之不恱悔于荐举伺谭内出正朝服坐府上遣吏召之谭至不与席而譲之曰吾所以荐子者欲令辅国家以道徳也而今数进郑声以乱雅颂非忠正者也能自改耶将令相举以法耶谭顿首辞谢良久乃遣之后大防羣臣帝使谭鼔琴谭见失其常度帝怪而问之乃离席免冠谢曰臣所以荐桓谭者望能以忠正导主而令朝廷躭恱郑声臣之罪也帝改容谢使反服其后遂不复令谭给事中宋孝宗时近习梁俊彦请税两淮沙田以助军饷上大喜付外施行叶子昻为相奏曰沙田者乃江滨出没之地水激于东则沙涨于西水激于西则沙复涨于东百姓知沙涨于东西而田焉是未可以为常也且辛巳兵兴两淮之田租尽复至今未征况沙田乎上大悟即诏罢之子昻退至中书令人逮俊彦至叱责曰汝言利求进万一淮民怨咨为国生事虽斩汝万段岂足塞责俊彦惶汗免冠谢久乃释之与子昻固儒者嘉起材官蹶张而能持大体若是尤人所难然又皆不如诸葛武侯以黄皓之宠于后主而终侯之世不敢为非则诚所谓能格君心者其以严见惮又不待露之声色之间也
孔子曰君子不以言举人不以人废言时至战国工于揣摩捭阖之术者莫过于苏秦其言犹粪土也而有不尽然者其为赵合从以攻秦也列叙六国之形胜风俗靡不谙悉不啻躬履而目击其才亦有足多者焉至说齐闵王以好战之害而谓祖仁者王立义者霸用兵穷者亡惟以戢兵后事为主语语痛切又若不诡于道者惜乎不得见正于圣人使后世摈之以为倾覆险谲之徒也
古今是个仪文世界若无文以相接则伦类酬酢之间蔑弃礼法与禽兽何异故曰周旋中礼盛徳之至棘子成质而已矣之论便以为非吾想家庭之间仪文更不可少盖放肆之人大约径情直遂悍然不肯周旋以致父子兄弟尊卑上下之际日乖日戾同室之中遂成胡越此皆无文之所致也但不贵虚文耳文中有质是为真文愉色婉容有一种蔼然可亲之意方是真文世人以虚文为文者失之逺矣然虚文之人犹愈于放肆乖戾者也此闻钟集之语极切家庭间遂无文之病余毎欲言之而不能如此之深切着明也
佳子弟当以厚重恬静为尚昔王融自恃才地三十内望为公辅尝叹曰作此寂寂使邓禹笑人捶车壁曰车前无八驺何得称丈夫以事被诛年仅二十七萧恵开尝谓人曰人生不得行胸臆虽百嵗犹为夭未防发病吐物如肺肝而死此二人者可以为轻狂躁动者之戒唐太宗诏奴告主者勿受仍斩之可为后世之法贫贱之交不可忘糟糠之妻不下堂人知宋有辞尚湖阳公主事而不知尉迟敬徳亦有之太宗尝谓敬徳曰朕欲以女妻卿敬徳谢曰臣妻虽陋相与共贫贱久矣臣闻古人富不易妻此非臣所愿也乃止武夫不肯为薄行事亦如此
杜祁公衍清介不植私彦既退寓南都凡十年第室卑陋才数十楹居之裕如享客多用髹器客有称叹者曰公常为宰相清贫乃尔耶公命侍人取白金燕器于前曰非乏此雅自不好耳然公好施亦卒不蓄也
乌有反哺之孝此鸦之可喜者也唐窦参柄政毎事必询于族子申申所至人目为喜鹊此鹊之可恶者也臣闻明于天地之性不可惑以神怪知万物之情不可罔以非类诸背仁义之正道不遵五经之法言而盛称竒怪神广崇祭祀之方求报无福之祠及言世有仙人服食不终之药逺兴近举登遐倒景览观县圃浮防蓬莱耕耘五徳朝种暮获与山石无极黄冶变化坚水淖溺化色五仓之术者皆奸人惑众挟左道懐诈伪以欺防世主听其洋洋盈耳若将可遇求之荡荡如系风捕影终不可得是以明王拒而不听圣人絶而不语昔周史苌欲以神之术辅尊灵王防朝诸侯而周室愈微诸侯愈叛楚懐王隆祭祀事神欲以获福助却秦师而兵挫地削身辱国危秦始皇初并天下甘心于神仙之道遣徐福韩终之属多赍童男童女入海求神采药因逃不还天下怨恨汉兴新垣平齐人少翁公孙卿栾大等皆以仙人黄冶祭祀事神使物入海求神采药贵幸赏累千金大尤尊盛至妻公主爵位重絫震海内元鼎元封之际燕齐之间方士瞠目扼腕言有神仙祭祀致福之术者以万数其后平等皆以术穷诈得诛夷伏辜至初元中有天渊玉女钜鹿神人轑阳侯师张宗之奸纷纷更起夫周秦之末三五之隆已尝専意散财厚爵禄竦精神举天下以求之矣旷日经年靡有毫厘之騐足以揆今经曰享多仪仪不及物惟曰不享论语说曰子不语怪力乱神惟陛下距絶其类毋令奸人有以窥朝署
臣闻妖言惑众左道乱俗在昔之法皆杀无赦盖以奸臣逆节狂贼乱规多假神揺动耳目汉之张角晋之孙恩偶失防闲遂至屯聚国家宜有严制以肃多方窃以当州东引七闽南控百粤编氓右旧俗尚巫在汉栾巴已尝翦理爰从近嵗习滋多假托禨祥愚弄黎庶勦絶性命规取货财皆于所居塑画魅魑陈列幡帜鸣击鼓角谓之神坛婴孺襁褓已令寄育字曰坛留坛保之类及其稍长则习妖法驱为童民之有病则门施符术禁絶往还斥逺至亲屏去便物家人营药则曰神不许服病者欲饮则曰神未聼餐率令疫人死于饥渴洎自亡者服用又言余祟所凭人不敢留规以自分若幸而获免家之所资假神而言无求不可其间有孤子单族首面幼妻或絶户以圗财或害夫而纳妇浸淫既久习熟为常民被非辜了不为怪奉之愈谨信之愈深从其言甚于典章畏其威重于官吏奇神异像圗绘嵗増邪箓妖符写入伙小则鸡豚致祀敛以还家大则歌舞聚人食其余胙婚葬出处动必求师刼盗鬬争行须作水蠧耗衣食惑里闾设欲扇揺不难连结在于宪典具有章条其如法未胜奸药弗瘳疾宜颁峻典以革妖风伏乞严赐条约屏除巨害保宥羣生少禆万一
右二疏论列邪教之害甚悉首篇出西汉谷永手永党于王氏人不足贵而排黜异端乃能凛凛若是堪与韩昌黎佛骨表同垂后世矣因并録之
吕东莱曰凡为学之道必先至诚不诚未有能至者也何以见其诚居处斋荘志意凝定不妄言不茍笑开卷伏读必起恭敬如对圣贤掩卷沉思必根义理以闲邪僻行之悠久习与性成便有圣贤前辈气象又曰为学之本莫先于读书读书之法须令日有课程句读有未晓大义有未通不惜与人商确不惜就人授读凡人多以此为耻曾不知不如是则有终身之耻也
魏鹤山曰帝王不作而洙泗之教兴微孟子吾不知大道之与异端果孰为胜负也圣贤既熄而关洛之学兴微朱子亦未知圣之与俗学果孰为显晦也韩子谓孟子之功不在禹下予谓朱子之功不在孟子下可谓确论
宋尹和靖每赴经筵前夕必沐浴更衣设香案以来日所当讲书置案上朝服再拜拈香又再拜斋于燕室初夜乃寝次日入侍经筵学者问焉曰必欲以所言感悟君父安得不尽敬人君之尊如天必须尽已之诚意又曰以吾所言得入则天下蒙其利不能入则反之安得不尽诚敬
宋赵隣防官知制诰卒子东之亦死塞下家贫三女皆幼无田以养无宅可居仆赵延嗣者久事舎人义不忍去竭力营衣食以给之劳苦不避如是者十余年三女皆长延嗣未尝见其面至京师访舎人之旧谋嫁三女见宋翰林知白杨侍郎徽之发声大哭具道所以二公惊谢曰吾被衣冠且与舎人友而不恤其孤不逮汝逺矣即迎三女归京师求良士嫁之三女皆有归延嗣乃去石守道为之以励天下此等事求之近世不但赵延嗣不可得并宋杨二公亦难屈指
姚现闻先生与其长公书云枫树堂中时时洒扫庶不愧名士风流吴梅村序翁季霖诗云余尝访友过翁氏之庐见其堂庑深靓夹窗助明雷尊蜼鼎犀籖缥帙以为之陈雕茵髹几文竹异石以为之饰问其家曰先人之所遗也没十余年矣琴瑟在前罍洗居右部分而不乱无纎翳焉大抵儒门子弟贵于恬静和雅虽环堵之居仅堪容膝入其门几榻无尘位置楚楚主人出揖客韵致可观而毫无鄙俚之状乃不愧儒素家风
朝议大夫李观字梦符史诸书一过目即成诵文章如元次山登第厯官知防州不就请监衡州南岳庙以归建王溪洞洞中有抱一堂水仙亭有梅处曰香雪坞有众花处曰锦绣谷贮书史处曰文之薮终日醉于汉上于世味淡如也排斥释教至老不衰乡人尝请作修崇圣观殿记其间曰天子爱民至渥也使供租税若有难色至奉异方之教则倒廪竭槖忻然无辞施者颇惭其后多寳塔成有求记于公者公于是又曰今之人父母甘防之养往往未能锱铢惟惑报应舍万金唾如也众益惭故二文至今不果刻石【宋罗诱宜春信録】浙江通志载用賔胡公二禁约最有禆于俗尚一禁异端正礼俗本县俗尚巫崇信佛老比有丧葬藐弃家礼率用浮屠杂以黄冠钟磬之声达于旦夕甚乖旧称邹鲁之意仰乡约长训谕摠甲人等访查呈举究治一禁溺女裁婚礼本县淹女不举旧习不迁虽有前令着杀女之文申优免之令往往良心灭没视如泛常致令十人之中八无家室生育鲜寡民物渐稀计其将来大可危惧审其源实在倾赀嫁女以悦婚家茍或不然必成仇害女丧讼连遂致子孙无所倚借此所以父母轻杀其女而忍心不顾也今照前规三女之家优免一丁仍酌议婚姻之礼其嫁女上户不得用珠绮中户不得用金纻下户不得用银帛娶妇上户不过用金环双縀中户不过用银环双绢下户银环双布乡约长副长里长摠甲立簿二扇逐日问名报嫁娶另簿呈送有溺女及僣侈者究治盖移风易俗应借当事之权登髙而呼其势必应无奈不合时宜者之鲜有其人也安得起此公于今日而畀以临民之任哉
古人心事大公至正有如白日青天岂若后世之人处心积虑惟为身家子孙计非望之利终日寻风水多忌讳拣日推命而天理人心居易以俟之功悉置不问愚亦甚矣偶读刘子政说苑李仲章制义中语可以辟邪说拒诐行尊经卫道之助因节録之刘子政说苑至公篇云辛栎见鲁穆公曰周公不如太公之贤也穆公曰子何以言之辛栎对曰周公择地而封曲阜太公择地而封营丘爵土等其地不若营丘之美民不如营丘之众不徒若是营丘又有天固穆公心惭不能应也辛栎趋而出南宫边子入穆公具以辛栎之言语南宫边子南宫边子曰昔周武王之卜居成周也其命龟曰予一人兼有天下辟就百姓敢无中土乎使予有罪则四方伐之无难得也周公卜居曲阜其命龟曰作邑乎山之阳贤则茂昌不贤则速亡季孙行父之戒其子也曰吾欲室之便于两社间也使吾后世有不能事上者使其替之益速如是则曰贤则茂昌不贤则速亡安在择地而封哉或示有天固也辛栎之言小人也子无复道也李来泰周虽旧邦制艺云周之邦未易言矣不窋堕播种之勤弃邰之旧而邦一变庆节志周瑶之雅弃戎之旧而邦一变亶父避狄荒辟周原弃邠之旧而邦又一变至髙山天作荒之幸矣而谓岐阳百里足兼五岳之封此又文王所不愿及也周之命抑又多故矣元妃之裔宜王挚立而稷不受命帝喾之裔宜嗣崇禅而邰不受命公刘用光之绪当夏政頽废之朝子兴而姬又不受命至玉门谗谪不诛为幸矣而谓河洛六州足迁九鼎之奉尤文王所不忍言也二段文字写出圣贤心绪何等明白而有谓其图谋风水等于贪痴隂险之人者地下有灵能不髪指余有与唐翼修辨风水文得此二说可以为助
信神者失谋信日者失时何以知其然夫圣贤周知能不时日而事利敬法令贵功劳不卜筮而身吉谨仁义顺道理不祷祀而福故卜筮择日洁斋戒肥牺牲饰圭璧精祠祀而终不能除悖逆之祸以神明有知而事之乃欲背道妄行而以祠祀求福神明必违之矣天子祭天地五岳四渎诸侯祭社稷大夫祭五祀士祭门户庶人祭其先祖圣王承天心制礼分也古之卜日者将以辅道稽疑示有所先而不敢専也非欲以颠倒善恶而幸安全孔子曰非其而祭之谄也是以泰山不享季氏之旅易称东隣杀牛不如西隣之禴祭盖重礼不贵牲也敬实而不贵华诚有其徳而推之则安往而不可是以圣人见人之文必考其质此说苑反质篇语也说明圣人卜日心事可解愚人之惑
东坡云圣人之所以絶人者不可以常情疑其有无孔子为鲁司防堕郈费三桓不疑其害己也非孔子能之乎伊尹去亳适夏既丑有夏复归于亳伊尹为政于商既贰于夏矣以桀之暴厉纳其执政而不疑往来两国之间而商人父师之非圣人能如是乎是以放太甲而不怨复其位太甲不疑不可以常情断其有无也后世惟诸葛武侯近之徳将死之言乃真实语也使孔明据刘禅位蜀人岂异词哉罗景纶曰朱文公云豪杰而不圣贤者有之矣未有圣贤而不豪杰者也陆象山深以其言为确论如周公兼夷狄驱猛兽灭国者五十孔子却莱人堕三都诛少正夘是甚手段非大豪杰乎其次如诸葛孔明议论见识力量规模亦真豪杰云云两公之议皆天下后世所不能易者也乃关中王穉钦则以孔明之不能一天下者在于自其能而阻人以进用之路其事业不能如萧何以失大体故也而余以为不然善乎王元美之为萧何诸葛优劣辨也曰是非王桢维之言而雄氏之言也曰汉屈羣策羣筞屈羣力楚憞羣策而自屈其力夫曷故焉以语夫相臣之道防矣非所以语于二子之优劣也夫孔明非不善用才者今夫大匠之为宫室也其梁栋欂栌必贳夫楩楠豫杞之良者充焉斲而小之弗胜也或用夫黯然而中腐者匠之罪也其无楩楠豫杞者非匠之罪也孔相之相蜀也属炎精之渐涸天下固已忘刘氏而又从而防之故以厐统之智焉而死法正之敏焉而死关张之悍鸷焉而死于是乎孔明之志穷势屈不得不独身而力干之然犹日孳孳焉举蒋费董向之徒以善其后以忌愎之李严浮诞之马谡浅之杨仪暴肆之魏延不得已而拾其长以充牛溲马勃之用令是时而有子房者出而街亭之役必复以帷幄付幼良有韩信者出而祁山之役必复以旗鼔付文长有平阳侯出而五丈原之役必复以画一付公仪则可是三君子无一焉而奈之何其以鄼侯望诸葛也哉孔明逆知其身之可以灭魏又逆知其身亡而蜀不得中原矣蒋费亡而蜀不蜀矣故及其身一用焉而卒不遂也且出师表何与于天下之为文者木牛流马何与于天下之为艺者八阵圗何与于天下之为兵者茍声至而响合气同而类应则奚不可之有孔明之言曰开诚心布公道集众思广忠益其为独用长者乎哉云云先生此语使千载以上鞠躬尽瘁之苦衷歴歴纸上与苏罗二公皆可谓卧龙知己而关中之议殊失其伦矣
人皆谓东坡佞佛而实不然其议学校贡举书斥士大夫主佛老之为非又策别云天子有七庙今又饰佛老之宫为之祠固已过矣又使大臣兼官以领之嵗给费以钜万计此何为者又贺坤成节表放亿万之羽毛未若消兵以全赤子饭无数之僧褐不如散廪以活饥民又作胜相院记谓治其学者大抵设械以应敌匿形以逃败窘则推堕滉漾中不可捕捉如是而已矣此数句尽古今禅学自欺欺人之病杨升庵云东坡于禅学深入契而其言如此何也盖其与世不合姑以消其不平荘子云因之以曼衍所以穷年也殆东坡之谓乎大抵东坡天分最髙聪明絶世故文章学问外旁及于西氏之理而一时又有参寥佛印辈机锋相对口头话皆堪作偈所谓防戏三昧耳其与明季畔道离经驱儒入禅者甚异
东汉书为方士立如左慈之事妖怪特甚君子所不道而乃大书特书之何其陋也曺子建辨道论曰世有方士吾王悉所招致甘陵有甘始庐江有左慈阳城有郄俭善辟谷悉号数百嵗所以集之魏国者恐此辈挟奸宄以欺众行妖恶以惑民岂复欲观神仙于瀛洲求安期于边海释金辂而顾云舆弃文骥而求飞龙哉云云其识过范晔逺矣吾乡先辈修郡志至另立释氏为一门而大书特书之曰翼教所载诸事迹极为诩殊可叹异余僣笔削之而仅存其人于人物志后此从来志书之体也然见之而张目者在所不免偶阅罗景纶论范晔史语因节録之而并及余臆见之妄以俟髙明剖断焉
宋宣和间崇尚道教黄冠出入禁闼号金门羽客气焰赫然林灵素为之宗主一日有诏两学之士问道于其座下且遣亲近中贵监莅灵素陞座首诏太学博士王俊乂久而不出既出乃昌言吾先圣与老聃相为师友岂有抠衣礼黄冠者哉闻者骇然各逡巡而罢王海陵人衣冠内有此稍为吾辈生色
余极怪世人好为不根之语穿凿附防虽以天之苍苍所谓六合内外宜不论不议者而亦为之辞如日月星辰风云雷雨之属皆有男女姓名等事不一而足此皆圣人视以为怪而不语者何剽目佣耳者之纷纷也昔后燕慕容农年九嵗问太史黄纮曰俗称参辰相见万人相食各自一宿何为如是纮曰昔髙辛氏有二子长曰伯阏主辰次曰实沈主参日寻干戈自相征讨后帝不臧使伯阏主参实沈主辰别而离之相见则争故代言然农曰天有定宿以人甄之而成憎爱二子之前参辰云何纮不能对以自古未决之疑片言道破而其年仅九嵗也録之以质胷无定见之人喜崇荒谬以骇聴闻者

[book_title]双桥随笔卷六
凤县知县周召撰
凡人立身行己待人接物处常履变皆宜以中庸二字为主中者心至当而无所偏庸者道有常而不可易惟祈惬乎天理合乎人情而止而易之所谓易简大学之所谓齐家治国平天下者皆在乎此矣世人性善无恒其流于异端邪教者不必论即人伦日用间每多僻戾乖舛诡异执抝之累茍无师友之力学问之功以陶镕其气质而涵养其性情将有日锢于后来之习而不可救者不至如昔人所谓化为魅不止也悲夫
唐曺华为沂海观察使引兵赴镇讨王弁之乱将士迎者华皆以好言抚之众皆不疑华视事三日大飨将士伏甲士千人于幕下谕之曰天子以郓人有迁徙之劳特加优给宜令郓人处右沂人处左既定沂人皆出因閤门谓曰王常侍以天子之命来帅于此将士何得辄害之语未毕伏者出围而杀之死者千二百人血流殷渠赤气冒门髙丈余海沂之人重足屏息华恶沂地褊请治兖许之自李正己为盗齐鲁俗益悍骜华下令曰邹鲁礼义乡不可忘本乃身见儒士春秋祀孔子之祠立学官讲诵斥家资赡给人乃知教成就诸生仕于朝当海内弄兵人心桀骜之际不但谈笑间乱军伏法而又能兴起儒教以复成礼义之邦真揆文奋武才也今逺近多事安得如华者分理重地俾奸徒屏息儒生吐气乎有议其杀人太滥者然在讨乱之时不得不尔所谓宜用重典也
隂雨连朝掩扉独立壁隙苦风射入凛冽侵人适借得方孟旋先生青来阁初集急置案头整襟披读未竟数幅而不觉寒威之避舍身如挟纩也先生以制义树帜词坛操觚之家靡然向风奉盘匜而奔走者防遍宇内自言于世无他嗜亦无他长不知何縁于八股文字气息纒绵了靡解脱略知动笔以来歴三十年岂惟不蹈时趋之先路亦不能驰先辈之后尘片言得失自参自赏占金占玉不与为忻忻呼马呼牛不与为惙惙三十年来贫与俱贫病与俱病老与俱老不特此也庚子之嵗至于丙午病而死者至再至三矣形神划尔相离昏愦之中揺笔为时文矻矻不已非天锢夙业何以有此又言吾辈讨究典籍分其句读必字字气腥抒勒艺文沥其颖端必丝丝血滴始称真读书子我与古人精神始合并为一吾之胸中渊渊浩浩内朗外映八万四千毛孔一时放大光明与我朝夕周旋者自然应接不暇亦旷久弥新又言文章一技道未为尊特不可概吾制艺越自先师倡道四子六籍时晦时明汉人训其语而失其义宋儒求得其义矣未尽模其神情与象貌也并神情象貌肖之者制艺耳尝以为学此道者必如先师学文王之操三日而见其然者始一寓之文而后称合作也夫摹秦汉古文词耳矜理谛语録义疏耳按之当日之精气而累黍不必其合也即工何当于制艺哉又言文章之妙必至一想便得捉笔便至乃可以操造化之柄此必有一段絪氲之气郁媾于未运想未命笔之先如子瞻所谓有成竹于胸中然后乃如兎起鹘落直追其所见可耳平时不豫蓄用志不分凝神之専诣当防不妙讲踌躇四顾批却导窽满志之通解恐郢人无所骋成风之技宜僚无所见累丸之巧矣嗟乎世有攻举子业而刿心鉥骨矢以生殉言之津津有味如是之至真至笃者哉宜乎一时有不与他一个会元要防元何用之语也虽然此但言其制艺而未及其古文词也今其集具在沈雄奥衍之句原本经术而持满以出但觉铿金戞玉字字皆香使当日分其鑚研八股之嵗月以致力于古其称雄艺苑者当不止此然具是亦可以见先生矣嗟乎以先生之时之才之学之名与遇而尚不能自见于当世则夫虽有其文而掩抑于坎防牢骚流离颠沛之际而不得一人为知己者又何足怪哉先生集成序之者甚多而艾东乡一篇以为尽伦之书则于先生之学问性情尤尽其蕴越数十年吾师李僖平夫子复捜其逸在人间者悉梓之名曰合集而先生未坠之文益彰于后世矣
贑县刘忠甫先生生平不佞佛见缙绅墨行儒冠终年关说有司而以放禽鱼为慈悲本末乖谬者取训诸子以为戒居母丧屏斥佛事隆万以来士君子所难宋晏原叔聚书甚多每有迁徙其妻厌之谓之乞人搬漆椀余谓此等椀胜于金镶玉琢者防千万倍但恐无钱多置使之充栋汗牛耳虽然世人眼孔惟为黄白所不薄书以为漆椀者少矣出之妇人口吻又何足怪原叔有戏为漆椀诗隽永堪味载墨庄漫録中
苏长公谓王子立有致穷之具而与子瞻为亲又欲往求鲁直其穷盖未易瘳也袁中郎谢于楚歴山草引云诗能穷人似有之管城亲而牙筹疏一不合也气髙语华令人自逺二不合也富者恶其厉缗仇之若敌贵者忌其厉官避之若祟三不合也有一于此皆足以穷而况兼之故云一日执管二日废餐妻子之所羞而宗党之所怒也又云于楚不能忍穷幸且焚笔砚余亦从此改业焉两公之言固亦带谑而情理最真余一家无他长子侄幼孙皆督之读书习文艺且嗜清闲而耻俗态典衣购书粗营小筑啜苦茗以度日取穷之道莫甚于余而不能改虽然世情不谙走入庸腐一途有终身作老蠧鱼而妻子饥寒不能自保以全其操于末路者又坐不善读书之过长公劝蒲正语不可不思勿以自误而又误人也
余年十七充邑诸生维时讲诵何书防息何处与事何师羣何友朋氏族面貌宛然记忆如昨日事耳微闻近者胶庠间礼教揖譲少衰于昔新学小生至与先生抗坐不隅行不随最下者娼优为偶而酒食为囮此岂尽然万一有之视三十年前有朱弦疏越之叹矣此冯具区先生秀水县学碑中语也当先生时风俗人心犹未甚壊而不满之辞至形于碑记已如此
博物志载汉公卿送夏侯婴葬至东都门外马不前掊地悲鸣得石棺有铭曰佳城郁郁二十年见白日吁嗟滕公居此室乃葬之余谓果尔则婴之葬地必最佳无疑其子若孙应受其庇而弗替矣然按婴列国至于夷灶夷灶子共共子侯颇颇于元鼎二年坐与父御婢奸罪自杀国遂除何伤之易也由是观之家之兴废亦在后人之贤与不肖而已虽得风水何益
张荘懿明进士选某道御史方廿七嵗差山东巡按初按临清三朝行香偶酒家酒标挂低了掣落其纱帽时初到官失去元服人以为非吉兆左右为之失色公恬不为意取纱帽戴了竟去明日知州锁押此人送察院请罪公徐语曰此是上司过往去处今后酒标须挂得髙些亦不与知州交一言迳遣出其寛大仁恕如此明杨玉峯素刚直为郎署过家时喻子干为松江太守张燕待之喻颇风流与戏子合吃酒玉峰厉声曰喻子干此是何等模様喻失色玉峰名玮字伯玉
冯开之先生日记有曰初一日晴佛室礼佛礼祖先及参神如常仪云云以余观之祀祖先礼也至于礼佛叅神果何佛何神耶人生在世天地君亲而外所不可忘者师耳先生本寒士借其教以魁南宫号尊宿享湖山诗酒之乐而不闻一拜于孔子之座下余虽谫劣不能不以先生为非
元文宗以西僧为帝师师至命朝臣一品以下咸郊迎大臣俯伏进觞帝师不为动惟国子祭酒富珠哩翀举觞立进曰帝师释迦之徒天下僧人师也予孔子之徒天下儒人师也请各不为礼帝师笑而起举觞卒饮众为之栗然
髙明者温州瑞安人寓明州栎社以词曲自娱因感刘后村之诗死后是非谁管得满城争唱蔡中郎之句乃作琵琶记有王四者以学闻则诚与之友善劝之仕登第后即弃其妻而赘于太师不花家则诚悔之因作此记以讽諌名之曰琵琶者取其上四王字为王四云耳元人呼牛为不花故谓之牛太师而伯喈曽附董卓乃以之托名也髙皇帝微时尝奇此戏及登极召则诚以疾辞使者以记上进上览之曰五经四书在民间譬诸五谷不可无此记乃珍羞之属俎豆之间亦不可少也于是捕王四置之极刑余録此欲广其庶免蔡中郎无端受屈
许鲁斋在中书命牙侩雇一仆役特选一应对闲礼节者进却之曰止欲老实耳他日引一蓬首垢面而愚騃之人来遂用之侩问其故许曰谚云马骑上等马牛用中等牛人使下等人马上等能致逺牛中等则驯善人下等则易训使若聪明过我则反为所使矣余偶有收哑童文意亦主此
明成化间衢州人卢宗善捕盗而有司署为讥察地有剧盗王泰横掠人财为民害宗以秘计执之泰赴官反诬宗曰我为盗死亦无悔但所刼掠者多入于汝有司莫能辨二人并系桎梏宗乃仰天诉曰我为官捕盗本为除害今乃与盗同死何天理乎语毕风云骤起雷声一震有巨神持宗臂置于桎梏门外由是释宗而泰独弃市
福建延平府杜氏兄弟三人轮供一母然三人各事农业寄三妇以侍养焉子既出三妇辄诟悖相胜致姑飦粥不赡姑欲自缢嘉靖辛夘七月中白昼轰雷一声秖觉电光红紫目三妇皆变为人首而身则一牛一犬一豕人环视如堵
以上二事皆载施显卿奇闻类记见于明二百年间而其一则吾衢事也是时上天之威灵异若是迩来不善之人所在而有乃不闻雷霆之怒奋于一击以示警而受其谴者惟在于虫蚁木石之类虽号曰雷亦旷其职而不能整矣
明歙庠唐臯字守之每以元魁自拟累蹶塲屋乡人诮之曰徽州好个唐臯哥一气秋闱走十科经魁解元荷包里争耐京城翦绺多唐闻之志益励至正徳癸酉甲戍连捷经魁以状元及第年已五十余矣有志者事竟成岂不信然
幽谷多年滞羽翰泮林今借一枝安世人莫笑头空白看尽春花雨后残此明治时翰林题白头翁画诗以送老儒之以贡授教官者果有意致今録于此
范希荣者文正公之裔孙也其先有为京官者故居京师尝与他商行货道遇暴客问之曰汝非秀才乎希荣曰然吾本范文正公之后暴客曰好人子息也凡舟中之货悉令认留不取而去
明万厯间有祝仙人者名借甚曽退如太史约袁中郎及小修同访中郎复书曰退如但知官慕神仙不知神仙亦慕官也小修书曰今之所谓仙者分之则山人合之则仙也两先生言可谓雅谑而实足以醒世人之愚吾乡数年前亦有其人造言荒谬尤堪嗢噱而钜公名流亦有从而信之者今闻其入山为緑林豪客之魁矣其人与前仙人为同姓岂其苗裔耶
吴门朱野航葑门老儒也颇工诗在荻匾王氏家教书王亦吴中旧族野航与主人晚酌罢主人入内适月上野航得句云万事不如杯在手一年防见月当头喜极发狂大呼扣扉呼主人起咏此二句主人亦大加击节取酒更酌兴尽而罢明日遍请吴中善诗者赏之大为张具徴戏乐留连数日昔人风流兴致有若此者但求主人如王氏者亦何可多得
明顾东江清以解元防魁登第张荘简公为吏部侍郎东江首往谒之时尚未考馆选荘简有意欲留吏部语之曰我部中少主事一员今留你在我部中亦好东江曰某是个书生但防读防句书耳于政体恐有未谙荘简曰汝但能照书本上行防曽见错了昔赵普自谓以半部论语治天下其言未尝不是但普之行事未能尽照书本不免负却论语耳
狄防武曰偶尔遭际焉敢遽附梁公世之士大夫愧此言者多矣不独郭崇韬令人齿冷也至于不去其湼以厉将士所见尤逺文人自诩辄云挽三石弓不如识一丁字曽能有此识见否
里人陈宜生以病卒巳属纩妻子焚楮钱环哭将殓矣或扪其胸微暖因灌以药有顷而苏距今阅六嵗强健犹昔余每叩其未苏时得毋苦甚且所见有异于生否陈曰但昏昏如醉梦中耳不甚苦亦无所见也余聴其言为敬异者久之曰陈君正人也其再生也固宜夫病而死死二日而复生在他人必造为地之言勾去者何人所歴者何境阎罗判何状查其簿籍为善若干事阳夀未终然后释归妆防两日间情景天花乱坠矣陈君但以昏愦了之其贤于世之揺唇鼔舌而不自恧顔者何啻莛楹哉盖此等荒谬之言出于文人尤甚姚现闻先生海内钜儒气节文章可称山斗独怪其喜谈禅说集中枫吟陵伽诸种皆言竺干事防缀津津至为太夫人转经礼懴以轮回为果有之事且枫树堂縁起有云道塲既散至次日有孤鹤翔空不去移日始隠又云大祥礼弥陀懴竣碧落中黄云弥布作金色世界又忽现绀青殷红寳色如五色牟尼珠焜燿铄睛僧众十四五人皆咄咄叹未曽有吴梅村白母陈孺人墓志铭云吾母朱太淑人奉佛受戒三十余年其终也三子环侍戒弗哭吾母亲见幢前导诸佛受记而去具载往生録中黄梨洲李是庵云是庵欲余作以诗夀老母为贽有不惜淋漓供笔墨恭随天女散花来之句老母常梦注名玉札为第四名天女降谪人世云云此等言出之方士山人聴者未免掩口诸先生亦作此语耶又屠长卿鸿苞集中记一事尤属荒唐大约风气所趋虽贤智亦不能免余何人斯辄敢妄议先辈但恐钜公之书世所遵信将愈流于异端邪教而不可救耳观过知仁应贳余罪
关焦鹿先生谓西门豹投巫一事挽习俗之昏回破老奸之心胆千古快人千古快事当为良吏称首无疑而史迁竟列之滑稽内后世小儒固陋无识将遂与优孟优旃齐视书与毛稚黄先生为之称寃读史者须具先生眼孔方不至草草看过埋没古人使老子与韩非同
辛稼轩觞客滕王阁诗人胡时可通谒阍人辞焉呵詈愈甚辛使前曰既称诗人先赋滕王阁有佳句则预坐即题云滕王髙阁临江渚众大笑再书云帝子不来春已暮鸎啼红树栁揺风犹是当年旧歌舞遂相与宴而厚赒之又帅浙时朱晦庵张南轩任仓宪使刘改之欲见辛不纳二公为之地云每日公宴至后筵便坐君可来门者不纳但喧争之必可入既而改之如所教门外果喧哗辛问故门者以告辛怒甚二公因言改之豪杰也善赋诗可试纳之改之至长揖公问能诗乎曰能时方进羊腰肾羮辛命赋之改之对寒甚愿乞巵酒酒罢乞韵时饮酒手颤余沥流于懐因以流字为韵即吟云抜毫已付管城子烂首曽封关内侯死后不知身外物也随樽俎伴风流辛大喜命共尝此羮终席而散厚餽焉其喜亲文士也如此
唐王起敭歴省寺三任节镇而昧于理家俸入尽为仆妾所有耆年寒馁至与伶人分月俸以自给明某尚书有清徳家贫妇无裩孙女以饥缢死善噉平生不能餍每市蚬为晚食然往往防妓泛泊一日不能废也昔屈建问范会之徳于赵武武曰夫子之家事治其祝史不祈坡公谓蒲正不作活计多买书画等物常典钱使劝其宜办归老之计不可但谓我有贤子孙不消与营产业也夫猥琐者流守不动尊握长生鐡钱子绢孙行同贾防诚可为鄙然一味慵放迂诞豪无主持初以旷达而夸锦绣之胸后以饥寒而成乞索之面岂若克勤克俭无奢无啬富而好礼持身有度贫能自立与世无求可以立徳可以养生可以成家可以树品世故多端岂独摴蒱场上花栁丛中能荡然家产哉但不可认作问舍求田如眉公所谓使前语醍醐番成毒药耳黄九烟先生论取友其畧云第一当取有品者其次则有行者又其次则有学者然三者何可多得则取有才者有才者吾爱之但爱其才可矣不必问其品行并不必问其学也又其次则取有情者平居缱绻患难周旋皆情也顾钟情之人亦未易数见无已则取有礼者往来交接餽问殷勤虽古之圣贤固当受之何论今日嗟乎取友而至不问其品行可谓愈趋愈下矣况又降而在于情与礼乎先生此言殊不可训而要非先生由衷之论也先生才异气髙落落难合吕用晦书云九州如许大竟无处安顿一奇男子真可仰天流涕盖其满肚皮不合时宜而为此悲愤牢骚之语若虞仲翔所谓死以青蝇为吊客耳不然王修龄苦饥自向谢仁祖索食不须陶胡奴送米而闵仲叔亦不肯以口腹累安邑先生岂至仰愧前人
邵康节有易数一书尝言天下不可此者司马君实章子厚耳且以君实不肯学子厚不可学也临终焚其书不盖温公于物澹然无所好于学无所不通惟不喜释老曰其微言不能出吾书其诞吾不信也其见如此岂学术数之书者哉
魏鹤山有云自五帝之说兴而上帝之尊称不同妄人小子辄撰名号以防天自秦创西畤有白帝之说浸淫为四而汉髙又增黒帝为五帝文帝武帝又有新垣平之五帝又有缪忌之五帝又公玉带汶上明堂之五帝此五帝所由起也云云余观帝王等号滥觞至后世妄加于天神地忠义节烈之人不啻斗量车载塑像之千奇百怪于是乎起焉惟明制初建国学革去文庙圣贤塑像皆用木主前代岳镇海渎皆有崇名美号止以山水本名称其神郡县城隍歴代忠臣烈士后世溢美之称悉令革去谢铎所谓逺过赵宋五事此其一也余以为此等规制真可度越千古后世议礼之家非病狂惑而溺于淫风邪説者必不能改又岂独超于一代而已哉
袁宏作东征赋不道陶公公子胡奴诱之狭室中临以白刄曰先公勲业如是何相忽略宏窘蹙无计便云我曽大道公何以云无因语曰精金百炼在割能断功则治民职思靖乱长沙之功为史所赞云云近有一事可以相配所异者啖之暗室餽以百金耳而讃语之妙使人立地成佛逾袁语不啻十倍然则利刄吓人又不如孔方兄更亲热也要之正以孔方权重吓人尤甚耳馆阁新书浄本有误处以雌黄涂之常校改字之法刮洗则伤纸纸贴之又易脱粉涂之则字不没涂数遍方能漫灭惟雌黄一漫则灭仍久而不脱古人谓之铅黄张芸叟作鳯翔吴生画记秦少防作五百罗汉圗记皆法韩退之近则魏禧燎衣圗记汪懋麟唐寅髙士圗记俱一时雅搆而魏作尤胜
清波杂志云方务徳受知于张全真后每经毘陵必至张之祠堂祭
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:36:12-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>