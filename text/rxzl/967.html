<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,纲领,图说上,图说下,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,诗经疏义会通全文在线阅读,诗经疏义会通全文在线下载,大玄古籍书库">
<meta name="description" content="二十卷。元朱公迁撰。朱公迁，字克升，乐平(今属江西)人。至正年间，曾任婺州、处州教授，晚年病归故里。曾题其室为“高明之所”，学者称为明所先生。着述除《诗经疏义会通》外，还有《四书通旨》、《四书约说》、《余力稿》等。《诗经疏义会通》亦称《诗经疏义》。该书为阐释朱熹《诗集传》而作，注之有疏，故名《诗经疏义会通》。其体例为一诗一释，先列朱熹之说，再用小字进行疏证，引用他说，用“辑录”以示区别。注音夹于句中。该书的特色是：一，对《诗集传》的名物、典故的阐释尤其详尽，弥补了《诗集传》的不足。对朱熹的释意也进行力所能">
<title>诗经疏义会通_朱公迁_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">诗经疏义会通</span> <br/>
          作者： <span class="inputVal" id="bkauthor">朱公迁</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]393083</span> <br/>
          说明： <span class="inputVal" id="bkdec">二十卷。元朱公迁撰。朱公迁，字克升，乐平(今属江西)人。至正年间，曾任婺州、处州教授，晚年病归故里。曾题其室为“高明之所”，学者称为明所先生。着述除《诗经疏义会通》外，还有《四书通旨》、《四书约说》、《余力稿》等。《诗经疏义会通》亦称《诗经疏义》。该书为阐释朱熹《诗集传》而作，注之有疏，故名《诗经疏义会通》。其体例为一诗一释，先列朱熹之说，再用小字进行疏证，引用他说，用“辑录”以示区别。注音夹于句中。该书的特色是：一，对《诗集传》的名物、典故的阐释尤其详尽，弥补了《诗集传》的不足。对朱熹的释意也进行力所能及的诠解，这对把握朱熹的写作用心，对体认朱熹之学有一定的价值。二，对《诗经》的章意和脉络作简明扼要的揭示，有利于《诗经》的学习与研究。三，书中附有“图说”，对《诗经》的名物进行图解，让读者对古代的许多器物、天文、地理等有感性的认识、清代《钦定诗经传说汇纂》等书附有许多图谱，正是从这里借鉴而来的。朱公迁治学谨严，订正了《诗集传》中的一些错误。《四库全书总目提要》评为：“其学墨守朱子，不逾尺寸，而亦间有所辩证。”所作考证“虽于宏旨无关，亦足见其用心不苟也，”是符合该书的实际的。不足之处在于总体上承袭朱熹之说，对爱情诗多认为是淫奔之诗，对妇女也多采取轻视态度，对历史事件和诗作年代的考订也有主观臆断之处。版本有1978年上海古籍出版社据文渊阁《四库全书》影印本，《诗经疏义》二十卷(附《纲领》、《诗图》一卷)，明王逢辑、何英增释刘氏安正书堂刻本。</span> <br/>
          封面： <span class="inputVal" id="bkimg">Z_5368.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]诗经疏义会通
[book_author]朱公迁
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]393083
[book_dec]二十卷。元朱公迁撰。朱公迁，字克升，乐平(今属江西)人。至正年间，曾任婺州、处州教授，晚年病归故里。曾题其室为“高明之所”，学者称为明所先生。着述除《诗经疏义会通》外，还有《四书通旨》、《四书约说》、《余力稿》等。《诗经疏义会通》亦称《诗经疏义》。该书为阐释朱熹《诗集传》而作，注之有疏，故名《诗经疏义会通》。其体例为一诗一释，先列朱熹之说，再用小字进行疏证，引用他说，用“辑录”以示区别。注音夹于句中。该书的特色是：一，对《诗集传》的名物、典故的阐释尤其详尽，弥补了《诗集传》的不足。对朱熹的释意也进行力所能及的诠解，这对把握朱熹的写作用心，对体认朱熹之学有一定的价值。二，对《诗经》的章意和脉络作简明扼要的揭示，有利于《诗经》的学习与研究。三，书中附有“图说”，对《诗经》的名物进行图解，让读者对古代的许多器物、天文、地理等有感性的认识、清代《钦定诗经传说汇纂》等书附有许多图谱，正是从这里借鉴而来的。朱公迁治学谨严，订正了《诗集传》中的一些错误。《四库全书总目提要》评为：“其学墨守朱子，不逾尺寸，而亦间有所辩证。”所作考证“虽于宏旨无关，亦足见其用心不苟也，”是符合该书的实际的。不足之处在于总体上承袭朱熹之说，对爱情诗多认为是淫奔之诗，对妇女也多采取轻视态度，对历史事件和诗作年代的考订也有主观臆断之处。版本有1978年上海古籍出版社据文渊阁《四库全书》影印本，《诗经疏义》二十卷(附《纲领》、《诗图》一卷)，明王逢辑、何英增释刘氏安正书堂刻本。
[book_img]Z_5368.jpg


[book_title]提要
钦定四库全书　　　　　经部三
诗经疏义会通　　　　　诗类
提要
【臣】等谨案诗经疏义会通二十卷元朱公迁撰公迁字克升乐平人江西通志载其至正间为处州学正何英後序则称以特恩授敎官得正金华郡庠二说互异考乐平县志载公迁以至正辛巳领浙江乡试教婺州改处州然则英序举其始通志要其终耳是书为发明朱子集传而作如注有疏故曰疏义其後同里王逢及逢之门人何英又采衆说以补之逢所?题曰辑録英所补题曰增释虽逓相附益其宗旨一也其说墨守朱子不踰尺寸而亦间有所辨证如卷耳篇内朱子误用毛传旧说以崔嵬为土山戴石公迁则引尔雅说文明其当为石戴土又七月之诗朱子本月令以流火在六月公迁推验岁差谓公刘时当在五六月之交皆足以补集传之阙又集传所引典故一一详其出处即所引旧说原本不着其名者如卫风之赵子注为赵伯循小雅斯千篇之或曰注为曾氏之类皆一一考订虽於宏旨无关亦足见其用心不苟也书成於至正丁亥正统甲子英始取逢所授遗稿重加增订题作诗传义详释发明以授书林叶氏刋行之而板心又标诗传会通未喻其故今仍从公迁旧名题曰诗经疏义以不没其始焉乾隆四十四年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]纲领
钦定四库全书
诗经疏义会通　　　　　元　朱公迁　撰纲领
大序曰诗者志之所之也在心为志?言为诗【辑録朱子曰按关雎之序其间有统论诗之纲领者数条乃诗大序宜引以冠经首使学者得以考焉又曰大序言之已然亦有不满人意处又曰或者谓补凑而成亦有此理】
○心之所之谓之志而诗所以言志也【辅氏曰此一节言诗之所自出】情动於中而形於言言之不足故嗟叹之嗟叹之不
足故永歌之永歌之不足不知手之舞之足之蹈之也情者性之感於物而动者也喜怒忧惧爱恶欲谓之七情形见【音现】永长也【辅氏曰此一节言咏歌舞蹈出於人情之自然】
○情发於声声成文谓之音治世之音安以乐其政和乱世之音怨以怒其政乖亡国之音哀以思其民困【治直吏反乐音洛思息吏反】
声不止於言凡嗟叹永歌皆是也成文谓其清浊高下疾徐疏【平声】数【音朔】之节相应而和也然情之所感不同则音之所成亦异矣【此一节言诗之邪正系於政教之得失所谓声音之道与政通也辑录孔疏云治世之政和顺民述其安乐之心作歌故其音亦安乐百室盈止妇子宁止安之极也厌厌夜饮不醉无归乐之至也乱世之政乖戾民述其怨怒之心作歌故其音亦怨怒民莫不谷我独何害怨之至也取彼譛人投畀豺虎怒之甚也国将亡民遭困厄哀伤思慕而作歌故其音亦哀以思知我如此不如无生哀之甚也睠焉顾之潸焉出涕思之笃也许氏曰治世之人安於居处乐於风化故发为歌声安舒而乐易听其声之安乐则知其世之治究其原则以为政之和平故也乱世之人怨其上之烦苛怒其上之暴虐故?为歌声怨恨而忿怒听其音之怨怒则知其世之乱矣求其本则以为政之乖缪於常道故也亡国之人哀其危亡思其愁苦故?为歌声悲哀而思远听其音之哀思则知其国之必亡矣推其因则以民困穷不堪故也亡国谓国虽存将必亡者也又疏云乱世谓世乱而国存故以世言亡国则国亡而世絶故不言世乱世言政亡国不言政者民困必政暴举其民困为甚乱故不言政也】
故正得失动天地感鬼神莫近於诗
事有得失诗因其实而讽咏之使人有所创艾【音刈】兴起至其和平怨怒之极又足以达於隂阳之气而致祥召灾【和平致祥怨怒召灾】盖其出於自然而不假人力是以入人深而见功速非他教之所及也【此一节言诗之用系如此　辑录创惩也艾治也何休云莫近犹莫过之也通释曰咏其事之得则可起人善心讽其事之失则可创人逸志得失於是乎正其入人之深如此者盖以人心同一理也咏其实而极其和平则达於隂阳而或致祥讽其实而极其怨怒则达乎隂阳而或召灾其感动之速如此者亦以天地神人同一气也诗虽出於人为而理气感通则不假人力也达字贴动感字隂阳贴天地鬼神字】
○先王以是经夫妇成孝敬厚人伦美教化移风俗先王指文武周公成王【辑録辅氏曰或疑指周公为先王先生曰此无甚害盖周公行王事制礼乐若止言成王则失其实矣】是指风雅颂之正经经常也女正乎内男正乎外夫妇之常也孝者子之所以事父敬者臣之所以事君诗之始作多?於男女之间而达乎父子君臣之际故先王以诗为教使人兴於善而戒其失所以道夫妇之常而成父子君臣之道也三纲既正则人伦厚教化美而风俗移矣【此一节言圣人推诗之用如此辑录彭氏曰陈君举云夫妇之经者孝敬之成也盖天下之道只从夫妇中出而夫妇之中出只从中正中来以此气象事亲则成孝事君则成敬由是而人伦厚教化美风俗移皆出於诗之功用也辅氏曰此一节又言文武周公成王以风雅颂之正经为教而后有此效验始於夫妇父子君臣之三纲而后极於天下之风俗也】
○故诗有六义焉一曰风二曰赋三曰比四曰兴五曰雅六曰颂【兴虚应反后同】
此一条本出於周礼太师之官盖三百篇之纲领管辖也【辑录辅氏曰风雅颂者三百篇之节奏贯统於是而无所遗故曰纲领赋比兴者三百篇之体制实出於是而不能外故曰管辖通释云诗有六义如纲之有纲如衣之有领如车之有管有辖管与錧輨同车毂端铁也辖与鎋牵同车轴头铁也四者皆机要之所在也然纲领之用在纲与衣之上则风雅颂之比也管辖之用在车之中则赋比兴之譬也】风雅颂者声乐部分之名也【辑录风有风之诗雅有雅之诗颂有颂之诗犹军法之部伍有一定不易之分也】风则十五国风雅则大小雅颂则三颂也赋比兴则所以制作风雅颂之体也【辑录朱子曰周礼太师掌六诗以教国子而大序谓之六义盖古令声诗条理无出此者风则闾巷风土男女情思之词雅则朝会燕享公卿大夫之作颂则鬼神宗庙祭祀歌舞之乐其所以分皆以其篇章节奏之异而别之也赋比兴所以分者又以其属词命意之不同而别之也彭氏曰李贤良云诗者古之歌曲其声之曲折气之高下作诗之始或为风为小雅为大雅为颂风之声不可以入雅雅之声不可以入颂不待太师与孔子而后分也风雅颂乃其音而赋比兴乃其体也】赋者直陈其事如葛覃卷耳之类是也比者以彼状此如螽斯绿衣之类是也兴者托物兴词如关雎兎?之类是也【辑录朱子曰凡直指其名直叙其事者赋也引物为况者比也本要言其事而虚用两句鈎起因而接续者兴也又曰比是以一物比一物而所指之事常在言外兴是借彼一物以引起此事而其事常在下句又曰说出那个物事来是兴不说出那个物事是比如南有乔木只是说汉有游女奕奕寝庙君子作之只说个他人有心予忖度之皆是兴体比体只是从头比下来不说破兴比相近却不同又口兴体不一或借眼前事说起或别将一物说起如唐诗尚有此体如青青河畔草青青水中蒲皆是借彼兴起其词非必有感有见於此物也有将物之所无兴起自家之所有有将物之所有兴起自家之所无前辈都理会这个不分明如何说得经本指】盖衆作虽多而其声音之节制作之体不外乎此故太师之教国子必使之以是六者三经而三纬之【辑录语录三经是风雅颂是做诗底骨子赋比兴却是里面横串底都有赋比兴故谓三纬今按风雅颂之中各有赋比兴盖纬在经之内也经纬之分如此孔疏云风雅颂者诗篇之异体赋比兴者诗文之异词赋比兴是诗之所用风雅颂是诗之成形用彼三事成此三事也】则凡诗之节奏指归皆将不待讲说而直可咏吟以得之矣【辑录节奏应声音之节谓风雅颂也指归谓诗之旨意归趣应制作之体谓赋比兴也】六者之序以其篇次风固为先而风则有赋比兴矣故三者次之而雅颂又次之盖亦以是三者为之也然比兴之中螽斯专於比而绿衣兼於兴兎?专於兴而关雎兼於比此其例中又自有不同者学者亦不可以不知也【此一节言诗各有体而衆体之中又各有体六者则又凡例也螽斯四句皆是比绿衣则前二句为比又引起後二句也兎?以肃肃纠纠相呼而已关雎取挚而有别之意则人与物又相似也辑录朱子曰比兴之中各有两例兴有取所兴为义者则以上句形容下句之情思下句指言上句之事实有全不取义者则但取一二字相应而已要之上句全虚下句常实则同也比有继所比而言其事者有全不言其事者学者随文会意可也许氏曰语录关雎麟趾皆是兴而兼比然虽近比其体却只是兴且如关关雎鸠本是兴起到得下面说窈窕淑女方是入题说实事盖兴是以一个物事贴一个物事说上文兴而起下文便接说实事如麟之趾下文便接说振振公子一个对一个说盖公本是个好底人子也好孙也好族人也好譬如麟趾也好定也好角也好比却不入题如此那一物说便是说实事如螽斯羽诜诜兮宜尔子孙依旧是就螽斯羽上说更不用说实事此所以谓之比又曰但比意虽切而却浅兴意虽濶而味长有兴而不甚长又系人才之高下做得好底拙底】
○上以风化下下以风刺上主文而谲谏言之者无罪闻之者足以戒故曰风【风刺之风福凤反】
风者民俗歌谣之诗如物被风而有声又因其声以动物也上以风化下者诗之美恶其风皆出於上而被於下也下以风刺上者上之化有不善则在下之人又歌咏其风之所自以讥其上也凡以风刺上者皆不主於政事而主於文词不以正谏而托意以谏若风之被物彼此无心而能有所动也【此一节言风之为风如此然惟上以风化下一句可兼正变言下以风刺上而後则止可以论变风耳大序此意皆以归之正风其固未然也辑录王氏曰主文谲谏有巽入之道故曰风金履祥曰风刺之风只作平声读意好　风王者之声教也又上行下效谓之风】
○至于王道衰礼义废政教失国异政家殊俗而变风变雅作矣
先儒旧说二南二十五篇为正风鹿鸣至菁莪二十二篇为正小雅文王至卷阿十八篇为正大雅皆文武成王之诗周公所定乐歌之词邶至豳十三国为变风六月至何草不黄五十八篇为变小雅民劳至召旻十三篇为变大雅皆康昭以後所作故其为说如此国异政家殊俗者天子不能统诸侯故国国自为政诸侯不能统大夫故家家自为俗也然正变之说经无明文可考今姑从之其可疑者则具於本篇云【此一节又言变之所以变者如此辑录通释曰诗人各随当时政教善恶人事得失而美刺之未尝有意於为正为变後人比而观之遂冇正变之分所以正风雅为文武成王时诗变风雅为康昭以後所作而邠风不可以为康昭以後之诗也大抵就各诗论之以美为正以刺为变犹之可也若拘其时世分其篇帙则其可疑者多矣】
○国史明乎得失之迹伤人伦之废哀刑政之苛吟咏情性以风其上达於事变而怀其旧俗者也【风福凤反】诗之作或出於公卿大夫或出於匹夫匹妇盖非一人而序以为专出於国史则误矣说者欲盖其失乃云国史紬绎诗人之情性而歌咏之以风其上则不唯文理不通【盖掩也紬绎推寻亦皆如治?之寻引其端绪也辅氏曰序云吟咏情性只是言作诗之人今乃云紬绎诗人之情性故以为文理不通又小序中多有陈古刺今之说亦恐因此所谓达於事变怀其旧俗者而失之】而考之周礼太史之属掌书而不掌诗其诵诗以谏乃太师之属瞽蒙之职也【辑录周礼春官太师下大夫二人掌六律六同以合隂阳之声文之以五声播之以八音教六诗瞽蒙掌讽诵诗掌九德六诗之歌以役太师注疏凡乐之歌必使瞽蒙为焉命其贤知者为太师教之诗教瞽蒙也无目眹谓之瞽有目眹而无见谓之蒙以其无日无所覩见则心不移於音声故不使有目者为之也】故春秋传曰史为书瞽为诗说者之云两失之矣【此一节指作变风变雅之人而其说之误如此辑录朱子曰周礼史官如太史小史内史外史其职不过掌书无掌诗者不知明得失之迹干国史甚事周礼礼记中史并不掌诗左传说自分晓以此见得大序亦未必是圣人做也】
○故变风发乎情止乎礼义?乎情民之性也止乎礼义先王之泽也
情者性之动而礼义者性之德也动而不失其德则以先王之泽入人者深至是而犹有不忘者也【辑录黄氏曰止乎礼义喜怒哀乐之中节者】然此言亦其大槩有如此者其放逸而不止乎礼义者固已多矣【此一节专主变风言谓变而不失其正也而其说之不备如此】
○是以一国之事系一人之本谓之风
所谓上以风化下【此一节又言风之所以为风者如此辑录王氏曰风之本於人君一人之躬行而其末见於一国之事】
言天下之事形四方之风谓之雅雅者正也言王政之所由废兴也政有小大故有小雅焉有大雅焉
形者体而象之之谓小雅皆王政之小事大雅则言王政之大体也【此一节言雅之所以为雅者如此而朱子不从其详见小雅篇端辑录或问大序言一国之事系一人之本谓之风析卫为邶鄘卫何如朱子曰诗之乐也亦如今之歌曲音各不同卫有卫音鄘有鄘音邶有邶音政诗有鄘音者谓之鄘有邶音者谓之邶若夫大雅小雅则亦如令之商调宫调作歌曲者亦按其腔调而作耳大雅小雅亦古人作乐之体格按大雅体格作大雅按小雅体格作小雅非是做成诗後旋相度其词日为大雅小雅也孔氏曰小雅所陈饮食赏劳燕赐征伐皆小事也大雅所陈受命作周代殷继伐荷先王之福禄尊祖考以配天醉酒饱德求贤用士皆大事也诗体既异乐音亦殊至於变雅则由音体有小大而不复由政事之大小矣严氏曰以政之小大为二雅之别验之经而不合窃谓雅之大小特以其体之不同耳盖忧柔委曲意在言外者赋之体也明白正大直言其事者雅之体也纯乎雅之体者为雅之大杂乎风之体者为雅之小咏呦呦鹿鸣食野之苹便会得小雅兴趣诵文王在上於昭于天便识得大雅气象小雅大雅之别昭昭矣】
颂者美盛德之形容以其成功告於神明者也【告古毒反】颂皆天子所制郊庙之乐歌颂容古字通故其取义如此【此一节言颂之所以为颂者如比辑录严氏曰盛德先王先公之德也成功先王先公所以创业垂统而授之子孙者也今也德积而至于配天功积而至于太平作颂者美盛德之形状歌其成功徧告神明所以报神思也此解周颂也诗三百皆周诗也鲁商颂附焉耳疏曰商鲁之颂则异於是商颂虽是祭祀之歌祭其先王之庙述其生时之功正是死後颂德非以成功告神其体异於周颂也鲁颂咏僖公功德才如变风之美者耳又与商颂异矣彭氏曰盛德不可见也故美其形容成功不可忘也故告于神明】
是谓四始诗之至也
史记曰关雎之乱以为风始【辑录朱子曰关雎是乐之卒章故曰关雎之乱楚辞亦冇乱口是也自关关雎鸠至钟鼓乐之皆是乱】鹿鸣为小雅始文王为大雅始清庙为颂始所谓四始也诗之所以为诗者至是无余藴矣後世虽有作者其孰能加於此乎邵子曰删诗之後世不复有诗矣盖谓此也【此二句总结上文一国之事以下○大序言诗之统体最为详备而其说有得失学者所宜先讲也故首明之以明三百篇之大旨辑录朱子曰所谓无诗者非谓诗不复作也但谓人可不取耳故康节云自从删後更无诗非果无诗盖三百篇之义可以兴观羣怨正得失动天地厚人伦美教化其旨深矣後之所以不及故也】
书舜典帝曰夔命汝典乐教胄子直而温寛而栗刚而无虐简而无傲
夔舜臣名胄子谓天子至卿大夫子弟教之因其德性之美而防其过【直寛刚简德性之美也然过於直则绞急过於寛则柔懦过於刚则虐过於简则傲乐以和之则无太过之病者也辑录金履祥曰自直而温至简而无傲教胄子之事诗言志至律和声典乐之事然教胄子亦以乐也】
诗言志歌永言声依永律和声
声谓五声宫商角徵羽宫最浊而羽极清所以恊歌之上下律谓十二律黄钟大吕太簇【音凑】夹钟姑洗【音跣】仲吕蕤宾林钟夷则南吕无射【音亦】应钟黄最浊而应科清又所以旋相为宫而节其声之上下【五音已有清浊高下而一音之中又各有清浊高下盖黄钟之管九寸以次而短至应钟而极止四寸七分而已以此节五音则长者重浊而舒迟短者轻清而剽疾也辑录陈氏曰歌永言者言之不足而永歌之也声依永者五声依傍於永言之歌而见也律和声者又以十二律而和此五声也朱子曰诗之作本言志而已方其诗也未有歌也及其歌也未有乐也以声依永以律和声则乐乃为诗而作非诗为乐而作也诗出乎志者也诗者其本而乐者其末也又云五声所属宫上音商金音角木音微火音羽水音故宫弦用八十一?商弦用七十二?角弦用六十四?徵弦用五十四?羽弦用四十八?以数之多少为尊卑故曰宫商角徵羽是以有清浊高下之音如此】
八音克谐无相夺伦神人以和
八音金石丝竹匏土革木也【此一条见教人之道以乐为本而作乐之道以诗为本朱子引之以明诗之用辑录朱子曰金钟鏄也石磬也?琴瑟也竹管箫也匏笙也土埙也革鼗鼓也木柷敔也蔡氏曰人声既和乃以其声被之八音而为乐则无不谐叶而不相侵乱失其伦次可以奏之朝廷郊庙而神人以和】
周礼太师教六诗曰风曰赋曰比曰兴曰雅曰颂说见大序
以六德为之本
中和祗庸孝友【辑录此六者本大司乐掌成均之法方乐德教国子而言也辅氏曰中和性情之正也祗敬庸常又所以存守其中和而孝友则为仁之本根也】
以六律为之音
六律谓黄钟至无射六阳律也大吕至应钟为六隂律与之相间故曰六间又曰六吕【辑录周礼六隂律为六同不言六隂律者阳统隂也】其为教之本末犹舜之意也【德立於中为之本律和於外谓之末太师以诗为教而必本诸六德犹后夔以乐为教而全其直寛刚简四德也朱子引之亦以明诗之用也】
礼记王制天子五年一廵狩命太师陈诗以观民风【以观民风成周时也而邶鄘以下无正风焉意当时未或有之但善可为法者无过二南矣十二国经有正变诗有不必存也至若变风中有美者则又可喜而不容删去矣诗足以观民风则可因其俗而施政教朱子引之亦以明诗之用也　以上三条见上之人所以用诗者如此自唐虞而成周由朝廷而天下则三条次第当然辑录郑氏曰五年者虞夏殷之制也周则十二年一廵狩见前序】
论语孔子曰吾自卫反鲁然後乐正雅颂各得其所前汉礼乐志云王官失业雅颂相错【王官失业谓天子之乐官不能掌其乐也】孔子论而定之故其言如此【辑录朱子曰鲁哀公十一年冬孔子自卫反鲁是时周礼在鲁然诗乐亦颇残缺失次孔子周流四方参互考订以知其说晚知道终不行故归而正之】史记云古者诗本三千余篇孔子去其重取其可施於礼义者三百五篇孔頴达曰按书传所引之诗见在者多亡逸者少则孔子所录不容十分去九马迁之言未可信也愚按三百五篇其间亦未必皆可施於礼义但存其实以为鉴戒耳【孔子自言其正乐如此朱子引之以见圣人论定之功盖礼记所言乃成周时诗此条以後则自三百五篇言之矣辑录程子曰虞之君臣迭相赓和始见於书夏殷之世虽有作者其传鲜矣至周而益文人之怨乐必形于言政之美恶必有刺美至夫子时所传者多矣夫子删之得三百篇可以垂世立教】
○子所雅言诗书执礼皆雅言也【弟子记孔子雅素之言如此朱子引之以见诗为教人之常法辑录朱子曰雅常也诗以理情性书以道政事礼以谨节文皆切於日用之实故常言之礼独言执者以人所执守而言非徒诵说而已也】
○尝独立鲤趋而过庭子曰学诗乎对曰未也不学诗无以言鲤退而学诗【孔子之教伯鱼如此朱子引之以见诗为为学之先务辑录朱子曰鲤孔子之子伯鱼也事理通达而心气和平故能言辅氏曰诗本人情该物理故学之者事理通达其为教温柔敦厚使人不狡不诈故学之者心气和平事理通达则无昏塞之患心气和平则无躁急之失此所以能言也】
○子曰兴於诗
兴起也诗本人情其言易晓而讽咏之间优柔浸渍又有以感人而入于其心故诵而习焉则其或邪或正或劝或惩皆有以使人志意油然兴起於善而自不能已也【孔子本言为学成功之序而此一节言学之有得於诗者如此朱子引之以见学诗之效验辑录游氏曰学诗者可以感?人之善心如观天保之诗则君臣之义修矣观棠棣之诗则兄弟之爱笃矣观伐木之诗则朋友之交亲矣观关雎鹊巢之风则夫妇之经正矣昔王裒有至性而弟子至於废讲蓼莪则诗之兴?善心於此可见矣】
○子曰小子何莫学夫诗诗可以兴可以观可以羣可以怨迩之事父远之事君【辑录朱子曰人伦之道诗无不备二者举重而言】多识於鸟兽草木之名【孔子勉人学诗如此朱子引之既足以见诗之用又足以见诗为为学之先务辑录语录问诗可以观论语集注考见得失是自己得失否曰是考见事迹之得失因以警自己之得失又问可以怨集注云怨而不怒是如何曰诗人怨词委曲柔顺不恁地增释辅氏曰论语之论及诗者多矣而惟此章为备反覆周悉无一或遗学者苟於此而尽心焉则有以感?其志意而为善不懈有以考见其得失而於事无惑和而不流则得羣居之道怨而不怒则尽人情之微以至事父事君则於人伦之际各尽其道多识於鸟兽草木之名则可以为博物洽闻之君子也矣】
○子曰诗三百一言以蔽之曰思无邪
凡诗之言善者可以感?人之善心【辑录如正风雅颂等诗】恶者可以惩创人之逸志【辑录如变风等诗极有不好者】其用归於使人得其情性之正而已【辑录情性是贴思正是贴无邪思无邪是心正意诚】然其言微婉且或各因一事而?求其直指全体而言则未有若思无邪之切者【辑录黄氏曰直指非微婉全体非一事就人心之思而言其无邪故曰直指全体】故夫子言诗三百篇而惟此一言足以尽盖其义【孔子举诗中之一句以盖三百篇之义朱子引之以明学诗之要辑录思无邪者非谓作诗之人所思皆无邪也亦谓彼虽以有邪之思作之而我以无邪之思而读之则彼之自状其丑者乃所以为警惧惩创之资也大序所谓变风?乎情止乎礼义者是则不能无病也】
南容三【去声】复白圭孔子以其兄之子妻【去声】之
白圭大雅抑之五章也【学者有得於诗之一节亦圣人所取朱子引之以明诗之用但纲领所载皆论三百篇之全体如关雎乐而不淫与女为周南二章皆不与故辅氏以为此条当去今从之】
○子曰诵诗三百授之以政不达使於四方不能专对虽多亦奚以为【学诗者不能推而用之则学之虽博亦非圣人所取朱子引之亦以明诗之用也】
○子贡曰贫而无谄富而无骄何如子曰可也未若贫而乐富而好礼者也【乐音洛好去声】
子贡盖自谓能无谄无骄者【辑録朱子曰子贡姓端本名赐谄卑屈也骄矜肆也常人溺於贫富之中而不知所以自守故必冇二者之病无谄无骄则知自守矣而未能超乎贫富之外也】故以二者质之夫子夫子以为二者特随处用力而免於显过耳【谄与骄在外而可见故口显过】故但以为可盖仅可而有所未尽之辞也又言必其理义浑然全体贯彻贫则心广体胖而忘其贫富则安处善乐循理而不自知其富然後乃可为至尔【乐与好礼是圣人之正矣辑録辅氏曰心广体胖者指其乐之之象安处善乐循理者论其好礼之实通释曰随贫富而用力自守则不能全体贯彻也无谄无骄免於显过则不能理义浑然也是盖为贫富而自守囿於贫富之中者也彼乐与好礼者则中礼义浑然根於其心流行?见於日用之间其贫也但知自乐而不知今之为贫其富也但知好礼而不知今之为富所谓全体贯彻也是其自始至终此心之理不为贫富而增损存亡乃超乎贫富之外者也】
子贡曰诗云如切如磋如琢如磨其斯之谓与
治骨角者既切之而复【浮去声】磋之治玉石者既琢之而复磨之治之之功不已而益精也子贡因夫子告以无谄无骄不如乐与好礼而知凡学之不可少得而自足必当因其所至而益加勉焉故引此诗以明之【辑録朱子曰子贡举诗之意不是专以此为贫而乐富而好礼底工夫盖见得一切事皆合如此不可安於小成而不自勉也】
子曰赐也始可与言诗已矣告诸往而知来者
往者其所已言者来者其所未言者【此章因论处贫富之道而知其为学之皆然是子贡善於学诗如此朱子引之以明学诗之法】
○子夏问曰巧笑倩兮美目盼兮素以为绚兮何谓也【倩七练反盼普覧反绚呼县反】
此逸诗也倩好口辅也盼目黑白分也素粉地画之质也绚采色画之饰也言人有此倩盼之美质而又加以华采之饰如有素地而加采色也子夏疑其反谓以素为饰故问之
子曰绘事後素【绘胡对反】
绘事绘画之事也後素後於素也考工记曰绘画之事後素功是也盖先以粉地为质而後可施以五采犹人有美质然後可加以文饰
曰礼後乎子曰起予者商也始可与言诗已矣
礼必以忠信为质犹绘事必以粉素为先起犹?也起予言能起?我之志意【此章因论诗而知文质之先後又为学之木末见子夏善於学诗如此朱子引之亦以明学诗之法盖学诗者不可泥於章句而不知言外之意也辑録子贡因论学而知诗子夏因论诗而知学此所谓引而伸之触类而长之是也夫子皆言始可与言诗已矣是亦进而教之之道也通释曰此引论语言诗凡十章而皆不仍其先後之次朱子於此得无意乎切以浅见推之雅颂各得其所一章首明三百篇之定体也诗体之音节既定则可学矣故次两章记夫子常以诗为教也既学则必有成效如所谓兴观羣怨之类是也故以此二章次之然学贵乎知要善读诗而有得虽思无邪之一言白圭之一章用之有余不善者虽三百其篇而无用也故此三章又次之若子贡子夏之问荅又皆得诗人意外意者故以此二章终焉但未知朱子之意然否】
咸丘蒙问曰诗云普天之下莫非王土率土之滨莫非王臣而舜既为天子矣敢问瞽瞍之非臣如何孟子曰是诗也非是之谓也劳於王事而不得养父母也曰此莫非王事我独贤劳也故说诗者不以文害辞不以辞害志以意逆志是为得之如以辞而已矣云汉之诗曰周余黎民靡有孑遗信斯言也是周无遗民也
程子曰举一字是文成句是辞愚谓意谓已意志谓诗人之志逆迎之也其至否迟速不敢自必而听於彼也【此言诗当求大意而不当况於文辞朱子引之以明说诗之法辑録朱子曰普徧也率循也乃作诗者自言天下皆王臣何独使我以贤才而劳苦乎非谓天子可臣其父也盖说诗之法不可以一字而害一句之义不可以一句而害设辞之志当以已意迎取作者之志乃可得之若但以其辞而已则如云汉所言是周之民而无遗种矣惟以意迎之则知作诗者之志在於忧旱而非真无遗民也又曰逆是说诗要以意逆志是为得之逆者等待之意谓如前途等待一人未来时且须耐心等待自有来时候也未来其心急切又要进前寻求却不是以意逆志是以意捉志也如此只是牵率古人言语入自家意之中来终无益张子曰知诗莫如孟子以意逆志读诗之法也】
程子曰【颢字伯淳颐字正叔】诗者言之述也言之不足而长言之咏歌之所由兴也其?於诚感之深至於不知手之舞足之蹈故其入於人也亦深古之人幼而闻歌诵之声长而识美刺之意故人之学由诗而兴後世老师宿儒尚不知诗之义後学岂能兴起乎【此言诗之为诗自然感人情性如此而诗学之兴废乃善心兴起与否之由也朱子引之以明学诗之效】○又曰兴於诗者吟咏情性涵畅道德之中而歆动之有吾与点也之气象【此言学诗而得其道则自可见诗之能感乎人朱子引之亦以明学诗之效辑録辅氏曰读诗者吟咏其情性使人意沉浸纾快於道德之中有所慕乐而动荡鼓舞之直与曾点浴沂风雩之气象一般方能有益】○又曰学者不可不看诗便使人长一格【此专勉人学诗朱子引之既足以见学诗之功效又足以见诗为为学之先务辑録辅氏曰读诗则能兴起自家本然之情性自然便使人长进得一格格犹様也○以上三条又见诗之功用如此】
张子曰【名载字子厚】置心平易然後可以言诗涵咏从容则忽不自知而自解颐矣若以文害辞以辞害志则几何而不为高叟之固哉【此一条亦言学诗之法辑録从容舒缓貌解颐笑也语出匡衡传】○又曰求诗者贵平易不要崎岖求合盖诗人之情性温厚平易老成今以崎岖求之其心先狭隘无由可见【此一条亦言学诗之法辑録叶氏曰诗人情性温厚而无刻薄平易而无艰险老成而无轻躁若以崎岖狭隘之心安能见得诗人寛平广大之意】○又曰诗人之志至平易故无艰险之言大率所言皆目前事而义理存乎其中以平易求之则思远以广愈艰险则愈浅近矣【此一条亦言学诗之法也辑録横渠云置心平易始知诗然解悠悠苍天此何人哉却不平易黄氏曰横渠数说此知味之学观诗之法也】上蔡谢氏曰【名良佐字显道】学诗须先识得六义体面而讽咏以得之
愚按六义之说见於周礼大序其辨甚明其用可识而自郑氏以来诸儒相袭【辑録袭因也簒緖曰袭】不惟不能知其所用反引异说而汨陈之【辑録汨音骨乱也】惟谢氏此说为庶几得其用耳【此一条亦言学诗之法辑録所谓读之百遍其义自见之意】
古诗即今之歌曲往往能使人感动至学诗却无感动兴起处只为泥【并去声为缘也泥滞也】章句故也明道先生善说诗未尝章解句释但优游玩味吟哦上下便使人有得处如曰瞻彼日月悠悠我思道之云远曷云能来思之切矣百尔君子不知德行不忮不求何用不臧归于正也【辑録辅氏曰思之切而不归于正便入哀伤淫佚去也】○又曰明道先生谈诗并不曾下一字训诂只转却一两字点【平声】掇【都括反】地念过便教人省悟【教平声○此一条亦言学诗之法○以上四条皆教人平心易气以求诗不可艰险胶固穿凿而附会之也与孟子说比山意同朱子引之以破汉唐诸儒说诗之陋辑録叶氏曰点掇犹沾缀拈掇也陈氏曰烝民诗首四句孔子只就中添四字沧浪之歌只换两斯字曾不辞费而意味无穷明道说诗正得此意】
诗经疏义会通

[book_title]图说上
钦定四库全书
诗经疏义会通　　　　　元　朱公迁　撰图说上
<经部,诗类,诗经疏义会通,图说上>
朱子曰先儒正变之说经无明文可考今姑从之其可疑者则具於本篇云
二南为正风所以用之闺门乡党邦国而化天下也十三国为变风则亦领在乐官以时存肄观省而垂鉴戒耳正小雅燕飨之乐正大雅会朝之乐受厘陈戒之辞也故或欢欣和悦以尽羣下之情或恭敬斋庄以?先王之德词气不同音节亦异多周公制作时所定也及其变也则事未必同而各以其声附之其次序时世则有不可考者矣
<经部,诗类,诗经疏义会通,图说上>
<经部,诗类,诗经疏义会通,图说上>
灵台文王所作所以望氛祲察灾祥时观游节劳佚也辟痈辟璧通痈泽也天子之学大射行礼之处也水旋丘如璧以节观者故曰辟痈
朱子初解曰张子云辟痈古无此名则其制盖始於此及周有天下遂以名天子之学而诸侯不得立焉
太王迁岐胥宇筑室作庙立臯门应门立冢土
古公亶父後追称太王王之郭门曰臯门王之正门曰应门太王之时未有制度作二门如此及周有天下遂尊以为天子之门而诸侯不得立焉
泮水泮宫之水诸侯之学乡射之宫谓之泮宫其东西南方有水形如半璧以其半於辟痈故曰泮水而宫亦以名也
织女天女也牵牛服驾也啓明长庚皆金星也以其先日而出故谓之啓明以其後日而入故谓之长庚天毕毕星也状如掩兎之毕也箕斗二宿以夏秋之间见於南方云北斗者以其在箕之北也
火大火心星也以六月之昏加於地之南方至七月之昏则下而西流矣
火伏於九月至十月昏旦并不见唯冬至後旦中至正二三四皆见旦後也
左传张趯曰火星中而寒暑退服?注云旦中而寒退昏中而暑退
定北方之宿营室星也此星昏而正中夏正十月也【建亥月小雪中气之时】於是时可以营制宫室故谓之营室卫为狄所灭文公徙居楚丘营立宫室树八尺之臬而度其日出入之景以定东西又参日中之景以正南北也
经云既景乃冈又云相其隂阳度其夕阳传云景测日景以正四方也相视也隂阳向背寒暖之宜也山西曰夕阳严氏曰豳在梁山西公刘相此夕阳地以建豳居也今得西山真先生儒家武库所着公刘相隂阳图谨按其式作图如上以备读诗者考焉
<经部,诗类,诗经疏义会通,图说上>
冠名殷曰冔周曰冕黼冔黼裳而冔冠也
会弁如星会缝中也王之皮弁缝中每贯结五采玉十二以为饰武公诸侯则玉用三采
台夫须也即涉草也古注谓以夫须皮为笠所以御暑御雨
缁布冠也撮者其制小仅可撮其髻也古注云太古冠
绘龙山华虫火宗彛五章天子之龙一升一降上公但有降龙龙一首卷然故谓之衮
君纯羔大夫以豹饰袪褎袪褎皆袂也然袪大而袂袖小
锦衣狐裘朝天子之服苏氏曰此狐裘狐白裘也
五色备谓之绣前三幅後四幅绣以藻粉米黼黻四章
芾太古蔽膝之象字当作韍古字通用冕服谓之芾其他服谓之?以韦为之
邪幅偪也邪纒於足如今行縢偪束其胫
正义注云瑱塞耳也充耳是已天子以玉诸侯以石充耳以紞悬瑱当耳也紞用彩线织之天子诸侯五色臣三色君子偕老篇瑱言夫人服饰
杂佩者左右佩玉也上横曰珩繋三组贯以蠙珠中组之半贯瑀末悬冲牙两旁组各悬琚璜又两组交贯於瑀上系珩下系璜行则冲牙触璜而有声也
状如锥角以象骨为之所以解结
古注云韘沓也以朱韦为之射以彄沓右手食指将指无名指以遂弦也
尔雅云妇人之禕谓之缡孙氏云禕帨巾也故集传曰妇人之禕母戒女而为之施衿结悦也
礼记妇事舅姑左佩纷帨注纷帨拭手之巾也
说文簪也其端刻鸡形
揥所以摘髪以象骨为之若今之篦儿

[book_title]图说下
<经部,诗类,诗经疏义会通>
钦定四库全书
诗经疏义会通　　　　　元　朱公迁　撰图说下
竹为之以荐果核容四升
木为之以荐葅醢容四升
木为之以载牲体
大房半体之俎足下有跗如堂房也
瓦器以盛黍稷容斗二升方曰簠圆曰簋
瓦器如豆以荐大羮径尺八寸高二尺四寸
饮器受一升上两柱取饮不尽之义戒其过也木爵玉爵同制
爵也夏曰醆殷曰斚周曰爵孔氏曰斚画禾稼
酒器刻为云雷之象金罍以金饰之孔氏曰天子玉诸侯金士梓
画牛於尊腹也或曰尊作牛形凿其背以受酒也
圜器礼器注壶大一石
<经部,诗类,诗经疏义会通,图说下>
秬黑黍也欎欎金草鬯畅也酿秬黍为酒筑鬰金草煮而和之使芬芳条畅酌而祼神也
黄流在中鬰鬯也
卣中尊孙炎云尊彛为上罍为下卣居中郭璞云卣受五升
楅衡施於牛角所以止触周礼云凡祭饰其牛牲设其楅衡
韩奕介圭诸侯之封圭执之为贽以合瑞於王也曹氏曰周官典瑞五等诸侯各执其圭璧公执桓圭侯执信圭伯执躬圭子执谷璧男执蒲璧以朝觐宗遇会同于王　云汉圭璧礼神之玉也孔氏曰大宗伯以苍璧礼天黄琮礼地青圭礼东方赤璋礼南方白琥礼西方玄璜礼北方圭璧其总称也
玉瓒圭瓒以圭为柄黄金为勺酌鬯以祼也王祼以圭瓒诸臣助之亚祼以璋瓒左右奉之
半圭曰璋以为瓒柄祭统云君执圭瓒祼尸大宗执璋瓒亚祼
琴瑟皆丝属琴长三尺六寸五分五弦後加文武二弦
严氏曰笙以匏为之十三管列匏中而施簧管端吹笙则鼓动其簧而?声
礼书云三十六簧大者十九簧小者十三簧
雅瑟长八尺一寸广一尺八寸二十五弦其常用者十九弦颂瑟长七尺二寸广一尺八寸廿五弦并用
箫编小竹管为之
王氏曰箫大者编二十三管长尺四寸小者十六管长尺二寸参差象风翼
管六孔如篴并两而吹之者也篴今之笛也
龠如笛而六孔或曰三孔而短主中声而上下之
柷状如漆桶以木为之中有椎连底撞令左右击以起乐者
圉状如伏虎背上有二十七鉏鋙刻以木长尺栎之以止乐者
<经部,诗类,诗经疏义会通,图说下>
埙土为之大如鹅子锐上平底似称锤六孔
箎以竹为之长尺四寸围三寸七孔一孔上出径三分凡八孔横吹之
埙箎其窍尽合则为黄钟其窍尽开则为应钟盖相应和也
<经部,诗类,诗经疏义会通,图说下>
钟金属镛大钟也
磬石为之
鼓革属贲鼓大鼓也长八尺鼓四尺中围加三之一田亦大鼓也悬鼓周制也夏后氏足鼓殷?鼓周悬鼓鞉如鼓小有柄两耳持其柄摇之则傍耳还自击何善伯注华黍下鲁鼓薛鼓礼投壶篇郑氏注鲁鼓薛鼓其节不同　□　　□□　□　　□半　□□　　　□□　□　鲁鼓　□　　　□□
□　　□□　□　　□□半　□　　□□　薛鼓　此鲁鼓薛鼓之节也员者击鼙方者击鼓古
者举事鼓必有节闻其节则知其事矣　取半以下为投壶礼尽用之为射礼又一说鲁鼓　□　　□
□　　半　□　□　　　　□　□　薛鼓　□□　□　□　　　□　□　　□半
□　□　　　　□　此二者记两家之异故兼列之
植木以悬钟磬其横者曰栒业有瞽篇孔氏曰植者为虡横者为栒大板谓之业所以饰此栒而为崇牙刻之如锯齿捷业然故曰业其形卷然可以悬鼓磬树五采之羽以为文画缯为翣载以璧树翣於栒之角也
鼎有牛羊豕三鼎皆以铜为之三足有铉
釡属李解云上大下小曰?孙炎曰甑者非
<经部,诗类,诗经疏义会通,图说下>
有足曰錡
无足曰釡
瓦器可以节乐又饮器易尊酒簋贰用缶又汲器左氏具绠缶
升上径二寸下径六分其深八分千二百黍为龠十龠为合十合为升十升为斗
筐筥皆竹器方曰筐圆曰筥
兵车之轮六尺六寸田车之轮六尺三寸在舆之外
辐三十以象日月也
车前曲木上句衡者谓之輈亦曰辕礼记车制图云輈长一丈四尺四寸亦曰辕通谓之輈
毂在车轮之中外持辐内受轴长三尺二寸径一尺
元戎十乘以先啓行元大也戎戎车先军之前锋也元戎甲士三人同载左持戈右持矛中御戈殳戟矛揷於輢帜画鸟隼之章
小戎篇云小戎俴收五楘梁輈游环胁驱隂靷鋈续文茵畅毂驾我骐馵又云四牡孔阜六辔在手龙盾之合鋈以觼軜俴驷孔羣厹矛鋈錞虎韔镂膺交韔二弓
古者三甲以革为之犀甲夀可百年兕甲夀二百年合甲夀三百年後世乃用金耳
说文曰胄兜鍪也兜鍪首铠也
干楯也自关而东或谓之干或谓之楯关西谓之楯戈柲长六尺有六寸戈主於刺
戚扬二者斧钺之别名戚为斧扬为钺钺大斧小
殳即祋也长丈二而无刃主於击礼书作八觚形
酋矛长二丈夷矛长二丈四尺
敦弓天子之弓彤弓诸侯之弓长六尺六寸谓之上制六尺三寸谓之中制六尺谓之下制取干角以胶漆筋?为之
虎韔以虎皮为弓室也交韔二弓交二弓於韔中也
说文弓弩矢也象镝括羽之形释名云矢指也有所指而迅疾
服盛矢器鱼兽名其背皮斑文可为矢服
侯张布而射之者也侯中之的曰正大射则张皮侯而设鹄宾射则张布侯而设正五正之侯中画朱次白次苍黄玄居外三正则损玄黄二正则画朱绿
鸟隼曰旟龟蛇为旐曲礼所谓前朱雀而後玄武也
交龙为旗所谓左青龙也
决着於右手左指所以鈎弦开体
旄以牛尾注於旗干之首
旌析翟羽设於旗干之首
拾以皮为之着於左臂以遂弦
鞞琫有珌鞞容刀之鞞今刀鞘也琫上饰珌下饰戎服也
诸国世次图
商宋【附】
契　　　昭明　　相土　　昌若　　曹圉
冥　　　振　　　微　　　报丁　　报乙
报丙　　主壬　　主癸　　汤　　　外丙【汤次子】仲壬【外丙弟】太甲【汤嫡孙】沃丁　　大庚【沃丁弟】小甲
雍已【小甲弟】太戊【雍已弟】仲丁　　外壬【仲丁弟】河亶甲【外壬弟】祖乙　　祖辛　　沃甲【祖辛弟】祖丁【祖辛子】南庚【沃甲子】阳甲【祖丁子】盘庚【阳甲弟】小辛【盘庚弟】小乙　　武丁
祖庚　　祖甲【祖庚弟】廪辛　　庚丁【廪辛弟】武乙
大丁　　帝乙　　纣　宋微子啓【纣庶兄】微仲【啓弟】宋公稽　丁公　　湣公【丁子】　炀公【湣弟】　厉公【湣子】厘公　　惠公　　哀公　　戴公　　武公
宣公　　穆公【宣弟】　殇公　　庄公【穆子】　湣公
公子游【羣公子】　　　桓公　　襄公　　成公
昭公　　文公【昭弟】　共公　　平公　　元公
景公　　昭公【元曾庶孙】悼公　　休公　　辟公剔公　　偃
周豳【附】
后稷　　不窋　　鞠陶　豳公刘　　庆节皇仆　　着弗　　毁隃　　公非　　高圉亚圉　　公叔祖类　　岐周太王　　王季文王　　武王　　成王　　康王　　昭王穆王　　共王　　懿王　　孝王【懿弟】　夷王【懿子】厉王　　宣王　　幽王　　平王　　桓王【平孙】庄王　　厘王　　惠王　　襄王　　顷王匡王　　定王【匡弟】　简王　　灵王　　景王悼王　　敬王　　元王　　贞定王　哀王思王【哀弟】　考王【哀弟】　威烈王　安王　　烈王显王　　慎靓王　赧王
周公封鲁【侯爵】
周公　　伯禽　　考公　　炀公【考弟】　幽公魏公【幽弟】　厉公　　献公【厉弟】　真　　　武【真弟】懿　　　伯御【懿弟】　孝　　　惠　　　隐
桓【隐弟】　　庄　　　闵　　　僖【闵庶兄】　文
宣　　　成　　　襄　　　昭　　　定【昭弟】哀　　　悼　　　元　　　穆　　　共
康　　景　　　　平　　　倾
召公封燕【侯爵】
召公【儿世至】惠侯　　厘　　　顷　　　哀
郑　　　缪　　　宣　　　桓　　　庄
襄　　　宣　　　昭　　　武　　　文
懿　　　惠　　　悼　　　共　　　平
简　　　献　　　孝　　　成　　　湣
厘　　　桓　　　文　　　易王　　子哙昭　　　惠　　　武成　　孝　　　王喜
邶
鄘【二国封爵世次未详】
卫【侯爵】
康叔　　康伯　　考伯　　嗣伯　　疌伯靖伯　　贞伯　　项伯　　厘侯　　共伯武公【共弟】　庄　　　桓　　　宣【桓弟】　　惠
黔牟【羣公子】懿　　　戴【公子顽子】　文【戴弟】　　成
穆　　　定　　　献　　　殇【定弟】　　襄【献子】灵　　　出【灵孙】　　庄【出父】　　班师【襄孙】　君起【灵子】悼【出季父】　敬　　　昭　　　怀【羣公子】　慎【敬孙】声　　　成　　　平侯　　嗣君　　怀
元　　　君角
郑【伯爵】
桓公　　武　　　庄　　　厉　　　昭
子亹【昭弟】　子婴【亹弟】　文　　　穆　　　灵
襄【灵弟】　　悼　　　成【悼弟】　　厘　　　简
定　　　献　　　声　　　哀　　　共【声弟】幽　　　繻【幽弟】
齐【侯爵】
太公　　丁公　　乙　　　癸　　　哀
胡【哀弟】　　献【哀弟】　　武　　　厉　　　文【胡子】成　　　庄　　　厘　　　襄　　　桓
孝　　　昭　　　懿【孝弟】　　惠　　　顷
灵　　　庄　　　景【庄弟】　　安孺子　悼【景子】简　　　平【简弟】　　宣　　　康
魏【毕公高之後封爵世次未详】
唐晋曲沃【附侯爵】
唐叔　晋爕　　　武侯　　成侯　　厉
靖　　　厘　　　献　　　穆　　　殇【穆弟】文【穆子】　　昭　　　孝　　　鄂　　　哀
小子侯　缗【哀弟】曲沃武公　　献　　　君卓惠【卓兄】　　怀　　　文【献子】　　襄　　　灵
成【褒弟】　　景　　　厉　　　悼【襄曾孙】　平
昭　　　顷　　　定　　　出　　　哀【昭曾孙】幽　　　烈　　　孝　　　静
秦【伯爵】
非子　　秦侯　　公伯　　秦仲　　庄公襄公　　文　　　宁【文孙】　　出子　　武【出子兄】德公【武弟】　宣　　　成【宣弟】　　穆【成弟】　　康
共　　　桓　　　景　　　哀　　　惠【哀弟】悼　　　厉共　　躁　　　怀【躁弟】　　灵【怀孙】简【灵季父】　惠　　　出　　　献【灵子】　　孝
惠文王　武王　　昭襄【武弟】　孝文　　庄襄始皇　　二世　　子婴
陈【侯爵】
胡公　　申公　　相公【申弟】　孝【申子】　　慎
幽　　　厘　　　武　　　夷　　　平【夷弟】文　　　桓　　　厉【桓弟】　　庄【厉弟】　　宣【庄弟】穆　　　共　　　灵　　　成　　　哀
惠【哀孙】　　怀　　　湣
桧【祝融之后封爵世次未详】
曹【伯爵】
振铎　　太伯　　仲君　　宫伯　　孝伯夷伯　　幽伯　　戴伯　　惠伯　　石甫缪公【甫弟】　桓　　　庄　　　厘【羣公子】　昭
共　　　文　　　宣　　　成　　　武
平　　　悼　　　声【悼弟】　　隐【平弟】　　靖
伯阳
作诗时世图
商诗【五篇】
太甲【以後】
颂【三篇】
那　　　烈祖　　　长?
祖甲【以後】
颂【二篇】
玄鸟　　殷武
周诗【三百六篇】
文王【世】
正风【二十四篇】
周南关雎　　葛覃　　卷耳　　樛木
螽斯　　麟之趾　桃夭　　芣苢兎罝【并周国诗】汉广　　汝坟【并南国诗】
召南鹊巢　　采蘩　　草虫　　采苹甘棠　　行露　　羔羊　　殷其靁摽有梅　小星　　江有汜　野有死麕驺虞【并南国诗】
武王【世】
颂【二篇】
时迈　　雝
武王【以】後
正风【一篇】
召南何彼穠矣【南国诗】
正小雅【二十二篇】
鹿鸣　　四牡　　皇皇者华　　常棣
伐木　　天保　　采薇　　　　出车
杕杜　　南陔　　白华　　　　华黍鱼丽　　由?　　南有嘉鱼　　崇丘
南山有台　　　　由仪　　　　蓼萧湛露　　彤弓　　菁菁者莪
成王【世】
变风【七篇】
豳七月　　鸱鴞　　东山　　破斧
伐柯　　九罭　　狼跋
正大雅【十八篇】
文王　　大明　　緜　　　棫朴
旱麓　　思齐　　皇矣　　灵台
下武　　文王有声　　　　生民
行苇　　既醉　　鳬鷖　　假乐
笃公刘　泂酌　　卷阿
颂【二十六篇】
清庙　　维天之命　　　　维清
烈文　　天作　　我将　　思文
臣工　　振鹭　　丰年　　有瞽
潜　　　载见　　有客　　武
闵予小子　　　　访落　　敬之
小毖　　载芟　　良耜　　丝衣
酌　　　桓　　　赉　　　般
康王【以後】
颂【二篇】
昊天有成命　　　噫嘻
昭王【以後】
颂【一篇】
执竞
厉王【世】
变大雅【四篇】
民劳　　板　　　荡　　　桑柔
厉王【以後】
变小雅【十篇】
鸿鴈　　庭燎　　沔水　　鹤鸣
祈父　　白驹　　黄鸟　　我行其野斯干　　无羊
宣王【世】
变风【一篇】
鄘柏舟【卫厘侯时】
变小雅【五篇】
六月　　采芑　　车攻　　吉日
黍苗
变大雅【六篇】
云汉　　崧高　　烝民　　韩奕
江汉　　常武
幽王【世】
变小雅【八篇】
节南山　十月之交　　小弁　　何人斯巷伯　　白华　　苕之华　　　何草不黄
变大雅【二篇】
瞻卬　　召旻
幽王【以後】
变风【二篇】
卫淇奥【武公时】
郑缁衣【桓公武公时】
变小雅
正月　　雨无正　宾之初筵【卫武公诗】
平王【世】
变风【十一篇】
邶柏舟　　绿衣　　日月　　终风【并卫庄公时】卫硕人【庄公时】
王黍离　　扬之水
郑叔于田
唐扬之水【晋昭公时】　　　大叔于田
秦小戎【襄公时】
变大雅
抑【卫武公诗】
平王【以後】
变风【十二篇】
王君子于役　　　　兎爰　　葛藟
君子阳阳　　　　中谷有蓷
丘中有麻　　　　采葛　　大车
唐椒聊
秦车邻　　驷铁　　终南
桓王【世】
变风【六篇】
邶燕燕　　撃鼓【并卫州吁时】　　　新台
二子乘舟　　　　式微　　旄丘【并卫宣公时】
桓王【以後】
变风【三篇】
鄘墙有茨　君子偕老
鹑之奔奔【并卫惠公时】
庄王【世】
变风
齐南山　　敝笱　　载驱　　猗嗟【并襄公时】
厘王【世】
变风【一篇】
唐无衣【曲沃武公时】
惠王【世】
变风【六篇】
鄘载驰【卫戴公文公时】　　　定之方中
蝃蝀　　相鼠　　干旄【并卫文公时】
郑清人【文公时】
惠王【以後】
鲁颂【四篇】
駉　　　有駜　　泮水　　閟宫【僖公时】
襄王世
变风【四篇】
卫河广【宋襄公时】
秦渭阳【穆公时】　　　黄鸟【康公时】
曹候人【共公时】
匡王【以後】
变风【一篇】
陈株林【灵公时】
时世未详
变风【七十五篇】
邶凯风　　雄雉　　匏有苦叶
谷风　　简兮　　泉水　　北门
静女
鄘桑中
卫考盘　　氓　　　竹干　　芄兰
伯兮　　有狐　　木瓜
郑将仲子　羔裘　　遵大路　女曰鸡鸣
有女同车　　　　山有扶苏
蘀兮　　狡童　　褰裳　　丰
东门之墠　　　　风雨　　子衿
扬之水　出其东门　　　　野有蔓草溱洧
齐鸡鸣　　还　　　着　　　东方之日
东方未明　　　　甫田　　卢令
魏葛屦　　汾沮洳　园有桃　陟岵
十亩之间　　　　伐檀　　硕鼠
唐蟋蟀　　山有枢　绸缪　　杕杜
羔裘　　鸨羽　　有杕之杜
葛生　　采苓
秦蒹葭　　晨风　　无衣　　权舆
陈宛丘　　东门之枌　　　　衡门
东门之池　　　　东门之杨
墓门　　防有鹊巢　　　　月出
泽陂
桧羔裘　　素冠　　隰有苌楚
匪风
曹蜉蝣　　鳲鸠　　下泉
变小雅【三十二篇】
小旻　　小宛　　巧言　　谷风
蓼莪　　大东　　四月　　北山
无将大车　　　　小明　　鼓钟
楚茨　　信南山　甫田　　大田
瞻彼洛矣　　　　裳裳者华
桑扈　　鸳鸯　　頍弁　　车牵
青蝇　　鱼藻　　采菽　　角弓
菀柳　　都人士　采绿　　隰桑
緜蛮　　瓠叶　　渐渐之石

[book_title]卷一
<经部,诗类,诗经疏义会通>
钦定四库全书
诗经疏义会通卷一　　　元　朱公迁　撰国风一
国者诸侯所封之域而风者民俗歌谣之诗也谓之风者以其被上之化以有言而其言又足以感人如物因风之动以有声而其声又足以动物也【风之为义如此】是以诸侯采之以贡於天子天子受之而列於乐官【疏义按朱子谓凡国风皆诸侯采之以贡於天子者此亦据成周时语之耳东迁以後未必然若卫有新台墙茨齐冇南山敝苟丑恶如此未必其君所贡者但风行地上无往弗徧歌谣传诵随地而闲不必采而後得贡而後逹也故班固以为诗遭秦火而全者以其风诵而不独在於竹帛故也夫其传之後来且然况当世乎○凡传文下皆为疏义余仿此】於以考其俗尚之美恶而知其政治之得失焉【总言风之为用如此辑録朱子曰男女相与咏歌以言其情行人振木铎狥路采之何休云男年六十女年五十无子者官衣食之使采诗邑移於国国以闻于天子】旧说二南为正风所以用之闺门乡党邦国而化天下也【正风之所以为用者如此辑録程子曰二南之诗为教於衽席之上闺门之内上下贵贱之所同也故用之乡人邦国而谓之正风】十三国为变风则亦领在乐官以时存肄【辑録肄羊至反习也】备观省【息井反】而垂监【去声】戒耳【变风之所以为用者如此】合之凡十五国云【欧阳氏曰周召邯鄘卫王郑齐豳秦魏唐陈桧曹此季子所观乐歌之次也周召邶鄘卫桧郑齐魏唐秦陈曹豳王此郑氏诗谱之次也皆与删诗之次不同孔氏曰郑氏以桧为郑作故以桧先郑退王就雅颂故以王後豳愚谓删诗以後大师乐歌旧次无庸议矣郑氏颠倒圣经无足论惟删诗之序间以先儒说求之则二南道文王之化也王化衰故卫始为吞并吞并成俗故王室卑而侯国异政自畿内之郑始於是齐桓晋文秦穆相继称伯而变风终於陈灵是故有桧曹思治之诗而验之於豳则又知乱之可治变之可正也此其次序之大略也辑録朱子曰变风多是淫乱之诗故班固言男女相与歌咏以言其情者圣人存此亦以见上失其教则民欲动情胜其弊至此故曰诗可以观也○安成刘氏曰男女乱伦而邶鄘卫郑之风变君臣失道而王豳之风变畋游荒淫而齐国之风变俭啬褊急而魏国之风变以至唐风变而忧伤秦风变而武勇陈风变而淫游歌舞桧曹之风变而乱极思治此十三国风之大槩也然变诗虽不可以风化天下而亦各有音节如季札所观是已故乐官兼掌其诗使夫学者时习之以自省而知所戒盖亦莫非所以为教也】
周南一之一【召南说附】
【辑録一之一者国风居四诗之一周南又居国风十五国之一也後放此】
周国名南南方诸侯之国也周国本在禹贡雍【去声】州境内岐山之阳【辑録赵氏曰岐山盖今箭括岭山南有周原周旧国也】后稷十三世孙古公亶【多旱反】父始居其地【辑録安成刘氏曰弃为后稷封於邰其後公刘迁豳至古公又迁于岐山之下】传子王季历至孙文王昌辟【音辟】国寖广於是徙都于丰而分岐周故地以为周公旦召【宝照反】公奭【音适】之采邑【采者采取赋税以供已也辑録所以取公田为之也又顔师古注汉刑法志云采官之田以为邑故曰采地采地即采邑也○增释鄱阳张氏曰周公旦文王之子武王次弟同母弟十人周公居四胜殷之後封於鲁留公辅政食采於周而以子伯禽就封成王赐以天子重祭公薨葬於毕谥曰文○召公奭见召南】且使周公为政於国中而召公宣布於诸侯【文王治国属之周公所以交诸侯者属之召公周公主内治召公主外治也辑録史记索隐曰周地本大王所居以为公旦采邑故曰周公奭食邑於召故曰召公盖文王取岐周故墟分爵二公也　孔氏曰文王若未居丰则岐邦自为都邑明知分赐二公在作丰之後且二南文王之诗而分繋二公若文王不赐采邑不使行化安得以诗系之故知此时赐之也】於是德化大成於内而南方诸侯之国江沱【徒河反】汝汉之间莫不从化【岐周东北近纣都西北迫於戎狄故化之所及者南方而已】盖三分天下而有其二焉【辑録郑氏曰雍梁荆豫徐扬之人咸被其德而从之也孔氏曰其余冀青兖属纣是为三分有其二也】至子武王发又迁于镐遂克商而有天下武王崩子成王诵立周公相之制作礼乐乃采文王之世风化所及民俗之诗【二南皆文王之世风化所及之诗然谓之所及则亦有先後不同大抵二南可见文王之化而未必皆作於文王之时如甘棠之类是也】被之筦【管同】弦【弦同】以为房中之乐而又推之以及於乡党邦国所以着明先王风俗之盛而使天下後世之修身齐家治【平声】国平天下者皆得以取法焉【此则尽二南之用矣】盖其得之国中者杂以南国之诗而谓之周南【汉广汝坟南国诗也】言自天子之国而被於诸侯不但国中而已也其得之南国者则直谓之召南言自方伯之国被於南方而不敢以系于天子也【尊可统卑而卑不可以统尊也程子曰周公在内近於文王虽有德而不见故周南无周公之诗召公在外远於文王功业明着则诗作於下故召南有召公之诗辑録考索曰周南召南乐章之名也文王之化自北而南及於江汉故作乐者采自北以南土风而名之曰南用为燕乐乡乐射乐房中乐所以彰文王之化也○安成刘氏曰其诗得於国中者多为文王后妃而作故杂以南国汉广汝坟二诗而谓之周南所谓自天子之国被於诸侯者不敢使周公食邑之号专主其风也然周公之事固统於其所尊矣观下文复取小序繋之周公之说可互见也若召公则宣化於诸侯故以侯国之诗繋之而谓之召南正以其食邑之号专主之也谓召公为方伯之国谓丰邑为天子之国者皆通乎追王之後制作之时而言也】岐周在今凤翔府岐山县【辑録即今陕西凤翔府岐山县】丰在今京兆府鄠【音户】县终南山北【辑録即今陕西西安府鄠县】南方之国即今兴元府京西湖北等路诸州【辑録即今陕西四川省兴元府诸州所隷保寜府蓬金等州广元巴及太安县之地也京西路诸州即今湖广襄阳府安陆随均等州之地也湖北等路诸州即今湖广武昌德安汉阳常德岳州辰州等府澧沅靖荆门夷陵沔阳等州之地也】镐【下老反】在丰东二十五里【安成刘氏曰镐亦在今鄠县先儒以为即镐京之地】小序曰关雎麟趾之化王者之风故系之周公南言化自北而南也鹊巢驺虞之德诸侯之风也先王之所以教故系之召公斯言得之矣【见小序辨说○辑録朱子曰诗言文王之德者系之周公以周公主内治故也言诸侯之国被文王之化以成德者系之召公以召公长诸侯故也文王治岐其东有纣其西昆夷其北玁狁故其化自北而南光被于江汉之域也○三山李氏曰二南皆文王之风化周南之诗多为文王而作故言王者之风召南之诗多为诸侯而作故言诸侯之风虽曰诸侯之风其实文王教化之所及故言先王之所以教先王即文王也朱氏解颐曰谓之周南者修齐治平之道本之乎天子逹之乎诸侯表立於此而天下无不知所取正焉法立於此而天下无不知所取则焉此化之所以行而俗之所以美也由关雎而螽斯其诗作於宫中此身修家齐之效也桃夭兎罝芣苢其诗作於国中此家齐国治之效也汉广汝坟其诗作於南国此国治天下平之渐也若麟趾则又王者之瑞也故以是终焉是时王道明盛国不得异政家不得殊俗故以南之一字该之则南方诸侯之风皆可得而见矣】
关关雎【七余反】鸠在河之洲窈【乌了反】窕【徒了反】淑女君子好逑【音求】
兴也关关雌雄相应【去声】之和声也雎鸠水鸟一名王雎状类鳬鷖【音医】今江淮间有之生有定偶而不相乱偶常并游而不相狎故毛传【去声下同】以为挚而有别【必列反】列女传以为人未尝见其乘【去声】居而匹处【上声下同】者盖其性然也【四为乘两为匹乘居则或乱而不挚匹处则将狎而无别○辑録朱子曰尝见淮人说淮上有之状如鸠差小而长常是雌雄两两相随不相失然亦不曾相近立处须隔丈来地所谓挚而有别是也此说却与列女传合乘居是四个同居列女传曲沃妇曰妾闻男女之别国之大节故以雎鸠起兴　严氏曰左传郯子五鸠备见诗经雎鸠氏司马此雎鸠是也祝鸠氏司徒鹁鸠也四牡嘉鱼之鵻是也鳲鸠氏司空布谷也曹风之鳲鸠是也爽鸠氏司寇大明之鹰是也鹘鸠氏司事鷽鸠也即小班鸠小宛之鸣鸠与氓食桑葚之鸠是也左传雎作鴡杜预云摰而有别故为司马主法则鹘音骨鷽音学】河北方流水之通名洲水中可居之地也窈窕幽闲之意【幽则深潜闲则安重深潜则不浅露安重则不轻躁此贞静之德容也○辑録幽深而闲静也】淑善也女者未嫁之称盖指文王之妃太姒为处子时而言也【辑録列女传大姒禹後有莘国姒氏之女】君子则指文王也好亦善也逑匹也毛传之摰字与至通言其情意深至也【辑録朱子曰情虽相与深至而未尝狎便见乐而不淫之意○安成刘氏曰摰至字古通用如商书大命不摰曲礼接人之摰亦训为至故郑氏曰摰之言至也谓鸟雌雄情意至然而有别也○鄱阳张氏曰汉世言诗者四家齐辕固生为齐诗鲁申公为鲁诗燕韩婴为韩诗毛公为毛诗齐鲁韩三家诗并立学宫毛诗至平帝时始得立齐诗亡於魏代鲁诗亡於西晋韩诗仅存外传惟毛氏诗独行初学记曰苟卿授鲁国毛亨作训诂传以授赵国毛苌时人谓亨为大毛公谓苌为小毛公大毛公之名惟见於此此毛传者谓毛苌之诗传也】○兴者先言他物以引起所咏之词也周之文王生有圣德又得圣女姒氏以为之配宫中之人【嫔御之属也】於其始至见其有幽闲贞静之德【朱子又以贞静缀於幽闲之下盖幽闲即是贞静也但幽闲之意是德容不可直谓之德故加贞静二字而以德言之】故作是诗言彼关关然之雎鸠则相与和鸣於河洲之上矣此窈窕之淑女则岂非君子之善匹乎言其相与和乐而恭敬亦若雎鸠之情摰而有别也【和乐则深至恭敬则有别】後凡言兴者其文意皆放【音仿後同】此云【按朱子谓凡言兴者文意皆放此故尝以此求之凡兴体有义相因者有语相应者相因相应兼备者多义不相因而语又不相应者絶少如此诗首章以物之偶兴人之偶摰而有别义相因也二章三章以事理当然为兴而且上下呼唤成文则义既相因而语又相应也中间文势又有反顺不同其例不一详具各章○辑録朱子曰兴起也引物以起吾意如雎鸠是挚而有别之物引此起兴犹不甚远其他亦有全不相类只借物而起吾意者虽皆是兴与比又略不同也问诗中说兴处多近比体者曰然如关雎麟趾相似皆是兴而兼比然虽近比其体却只是兴且如关关雎鸠本是兴起到得下面说窈窕淑女此方是入题说那实事盖兴是以一个物事贴一个物事说上文兴起下文便接说实事及比则不然便入题了　东莱吕氏曰首章以雎鸠发兴後章以荇菜发兴至於雎鸠之和静荇菜之柔顺则又取以为比也兴与比相近而难辨兴之兼比者徒以为比则失其意味矣兴之不兼比者误以为比则失之穿凿矣】汉匡衡【辑録西汉书匡衡字稚圭东海承人也汉宣帝朝射策甲科诸儒为之语曰无说诗匡鼎来匡说诗解人颐元帝时为丞相封乐安侯帝崩成帝即位衡上疏戒妃匹劝经学威仪之则曰臣闻之师曰云云承音证】曰窈窕淑女君子好逑言能致其贞淑不贰其操情欲之感无介乎容仪宴私之意不形乎动静【数语具幽间贞静之意摰而有别此可见矣○辑録许氏曰形乎动静以上专释窈窕淑女贞亦幽闲之意是窈窕也淑即经淑字不贰其操言常致贞淑而无间也情欲之感则有?狎之容而贰於贞宴私之意则生惰慢之气而贰於淑无介不形则实能致之而不贰其操矣】夫【音扶】然後可以配至尊而为宗庙主此纲纪之首【辑録易序卦云有夫妇然後有父子有父子然後有君臣程子曰夫妇人伦之始也白虎通曰纲三纲君臣父子夫妇也纪六纪诸父兄弟族人诸舅师长朋友师长君臣之纪以其皆成已也诸父兄弟父子之纪以其有亲恩连也诸舅朋友夫妇之纪以其皆有同志为纪助也纲者张也纪者理也大纲小纪所以张理上下整齐人道也】王教之端也【辑録孟子曰刑于寡妻大学传曰宜其家人而後可以教国人】可谓善说诗矣【辑録毛氏曰君子后妃之德无不和谐慎固幽深若雎鸟之有别焉然後可以风化天下夫妇有别则父子亲父子亲则君臣敬君臣敬则朝廷正朝廷正则王化成朱氏曰淑者善也是女德之至者也凡温恭慈惠端庄静一皆在其中矣文王圣人也而咏其德者一言以蔽之不过曰敬而已大姒圣女也而咏其德者一言以蔽之不过曰淑而已盖能敬则能自强不息纯亦不已所以为乾之健也能淑则足以配至尊奉宗庙所以为坤之顺也故曰窈窕淑女君子好逑言能体坤道之顺以承乾也】
○参【初金反】差【初宜反】荇【行猛反】菜左右流之窈窕淑女寤寐求之求之不得寤寐思服【叶蒲北反】悠哉悠哉辗【哲善反】转反侧
兴也参差长短不齐之貌荇接余也根生水底茎如钗股上青下白叶紫赤圆径寸余浮在水面【辑録李氏曰荇菜是水有之黄花叶似蓴可为苴张氏曰荇菜取其柔顺芳洁可荐之意陆氏曰鬻其白茎以苦酒浸之脆美可案酒鬻即煮】或左或右言无方也【不主於一处求之故曰无方】流顺水之流而取之也或寤或寐言无时也服犹怀也悠长也辗者转之半转者辗之周反者辗之过侧者转之留皆卧不安席之意【留者欲转而不转也辗转反侧皆作诗者自言其然寤寐不忘以求此后妃我闺阃中当如此也辑録辅氏曰四字之训极为精切亦可见古人下字之不苟也】○此章本其未得而言彼参差之荇菜则当左右无方以流之矣此窈窕之淑女则当寤寐不忘以求之矣【集传发起兴之意在当字○辑録许氏曰先儒皆取於荇菜之洁浄柔顺而集传不言只言其不可不求之意者岂非所谓不可不求者正以其洁浄与柔顺之故乎许氏曰诗中托物起兴虽於下言之事多不相阕然凡言采取之物亦必本自有所用故人曾采而诗人亦言之若无所用而人不采则诗人亦不言也後凡释其物为某用者皆谓其物所常用非必关於诗也】盖此人此德世不常有求之不得则无以配君子而成其内治之美故其忧思之深不能自已至於如此也【辑録朱子曰此诗看来是妾媵做所以形容得寤寐反侧之事外人做不到此】
○参差荇菜左右采【叶此礼反】之窈窕淑女琴瑟友【叶羽已反】之参差荇菜左右芼【莫报反叶音邈】之窈窕淑女钟鼓乐【音洛】之兴也采取而择之也芼熟而荐之也【采择非一端烹煮非一道亦曰无方流而采采而芼则言之序也○辑録苏氏曰求得而采采得而芼先後之叙也凡诗之叙类如此】琴五弦或七弦【增释许氏曰陈阳乐书琴或谓伏羲作或谓神农作或谓帝俊使晏龙作其制长三尺六寸六分象朞之日广六寸象六合弦有五象五行腰广四寸象四时前广後狭象尊卑上圆下方象天地晖十三象十二律余一晖象闰盖长三尺六寸六分者中琴之度长八尺一寸者大琴之度也又云大琴二十弦中琴十弦小琴五弦舜弹五弦之琴或谓七弦自陶唐时有之或谓文王加少宫少商二弦或谓文武各加其一】瑟二十五弦【辑録许氏曰陈阳乐书瑟或谓伏羲作或谓神农晏龙作或谓朱襄氏使士逹制为五弦之瑟鼓摉判为十五弦或谓大帝使素女鼓五十弦之瑟帝悲不能禁因破为二十五弦盖五十弦大瑟也二十五弦中瑟也五弦十五弦小瑟也有颂瑟长七尺二寸广一尺八寸二十五弦盖即中瑟也】皆丝属乐之小者也友者亲爱之意也【辑録辅氏曰盖以兄而友弟之友言也】钟金属【增释陈阳乐书云黄帝命伶伦铸十二钟和五音虞夏之时大谓之镛小谓之钟周制大谓之钟小谓之鎛一虡县一钟谓之特钟一虡十二钟谓之编钟堂上击黄钟特钟而堂下编钟应之鎛伯各反虡求许反】鼓革属【增释许氏曰乐书云始於伊耆氏少皥氏冒革以为鼓夏后氏加四足谓之足鼓商人贯以柱谓之楹鼓周人县而击之谓之县鼓周礼鼓人教六鼓以晋鼓鼓金奏晋鼓长六尺六寸此常乐也余五鼓各有所用】乐之大者也乐则和平之极也【友之乐之亦作诗者自言其然亲爱娯乐此后妃言我闺阃中当如此也】○此章据今始得而言之参差之荇菜既得之则当采择而亨芼之矣此窈窕之淑女既得之则当亲爱而娱乐之矣【亲爱则无间然矣而犹若未足也和平之极则心悦诚服有不知手舞足蹈者矣其能得羣下之心如此固可以见后妃之德而妾御辈又知天理之当然亦贤矣哉】盖此人此德世不常有幸而得之则有以配君子而成内治故其喜乐尊奉之意不能自已又如此云【以下事上故加尊奉二字辑録许氏曰关雎美后妃之德而尤归重於文王意谓吾君子有圣德惟得有德之女乃可为配盖非文王之圣德则不能择后妃之淑女非后妃之圣德则不足以配文王之君子今窈窕之淑女始可为君子之好逑观此两词则主於文王而言尤可见矣夫以宫中之妾御欲为君子得配以为我之内主而思之如此其切絶无妬忌之萌是时宫中未被后妃之化非文王之德有以化之能如是乎及既得之也其容仪性行足以服衆心而副前日之所望故使人喜乐尊奉之如此其至则后妃之德化於人者而亦见平日渐渍文王之德之深也东莱吕氏曰后妃之德坤德也唯天下之至静为能配天下之至健也万物之原一本诸此未得之也如之何其勿忧既得之也如之何其勿乐○庆源辅氏曰此诗皆兴而比首章以关雎起兴因以关雎摰而有别为比二章三章以荇菜起兴亦以为比但先儒皆取於荇菜之洁浄柔顺而集传不言只言其不可不求之意者岂非所谓不可不求者正以其洁浄与柔顺之故乎】
关雎三章一章四句二章章八句【一章正美后妃之德二章三章则诗人自言其忧思喜乐之当然初无与於文王而文王之化自可见矣辑録朱子曰只取篇首二字以名篇後皆放此　孔氏曰关雎者诗篇之名金縢云公乃为诗以贻王名之曰鸱鴞然则篇名皆作者所自名名篇之例多不过五少才取一或偏举两字或全取一句亦有舍其篇文假外理以定称】
孔子曰关雎乐而不淫哀而不伤愚谓此言为此诗者得其性情之正声气之和也【辑録问关雎乐而不淫哀而不伤是诗人性情如此抑诗之词意如此朱子曰是有那情性方有那词气声音又曰乐止於琴瑟钟鼓是不淫也若沉湎淫佚则淫矣忧止於辗转反侧是不伤也若忧愁哭泣则伤矣此是得性情之正辅氏曰哀乐情之发也心不宰焉则流於伤与淫而不自知矣关雎之诗感於性发於情而宰於心者也其形於声诗播诸音乐皆得其和且正焉】盖德如雎鸠摰而有别则后妃性情之正固可以见其一端矣【摰而有别止於夫妇之道见之故曰一端】至於寤寐反侧琴瑟钟鼓极其哀乐而皆不过其则焉【二章是哀而不伤三章是乐而不淫】则诗人性情之正又可以见其全体也【诗人即宫中之人作此诗者也哀乐二者不过其则可见全体】独其声气之和有不可得而闻者虽若可恨然学者姑即其词而玩其理以养心焉则亦可以得学诗之本矣【学诗所以养性情之正而已此盖专言读诗之法辑録双峯饶氏曰一章言文王有圣德而后妃亦有圣德可为之配二章推言未得大姒之时求之如此其切三章言始得后妃之时喜之如此其至自他诗观之言哀者易至於悲伤如泽陂之诗曰有美一人伤如之何寤寐无为涕泗滂沱是也言乐者易至於淫泆如溱洧之诗曰洧之外洵訏且乐惟士与女伊其相谑赠之以勺药是也惟此诗得情性之正故玩其词可为养心之助也　须溪刘氏曰夫子自卫反鲁考礼正乐其时师摰在鲁为夫子歌周南故曰师摰之始关雎之乱洋洋乎盈耳哉又曰关雎乐而不淫哀而不伤尝谓今世所存之诗特其词与义耳诗之词未尝亡也其声亡也○安成刘氏曰首章取兴见乐而不淫是后妃性情之一端也二章三章所言一哀一乐皆不过则是诗人性情之全体也盖由后妃与诗人性情之正如此故发於诗歌播之音乐宜其声气之无不和矣然乐者所以节夫诗之声而有音律以养人耳歌咏以养人心舞蹈以养血脉此乐之全体也古乐既亡则此诗声气之和所以乐不淫哀不伤者固不得闻而其所以养心者幸有诗词之可玩则亦尚存乐之一端而可为学诗之本也胡氏曰关雎乃宫中人所作欲得贤妃以配文王方其未得也寤寐反侧以致其忧思之深矣然未至於悲怨则不伤也及其得之也琴瑟钟鼓以宣其和乐之至矣然未至於沉湎则不淫也推词语可知其情性】○匡衡曰妃【音配】匹之际【庆源辅氏曰妃匹犹言匹偶也】生民之始【辑録辅氏曰有夫妇而后有父子也】万福之原【辑録吕氏曰后妃之德坤德也唯天下之至静为能配天下之至健万化之原一本诸此】婚姻之礼正然後品物遂而天命全【婚姻之礼正应妃匹之际言品物遂应生民之始言天命全应万福之原言】孔子论诗以关雎为始言太上者民之父母后夫人之行【胡孟反】不侔乎天地【辑録太上犹言最上也侔齐等】则无以奉神灵之统而理万物之宜【太上居尊位者之称后夫人以配人君者也其行不侔天地则婚姻之礼不正矣上无以奉宗庙下无以治天下国家则品物不遂而天命不全矣语意又与上文相应辑録许氏曰品物遂而天命全是兼人物而言谓此效皆原於婚姻之正也下理万物之宜上应此句】自上世以来三代兴废未有不由此者也【夏之兴也以涂山其亡也以妺喜商之兴也以简狄其亡也以妲己周之兴也以太任太姒其亡也以褒姒此三代兴废之由也集传引此见诗首关雎以明人君致治之本辑録朱子曰关雎一诗文理深奥如乾坤卦一般只可熟读详味不可说至如葛覃卷耳其言迫切主於一事便不如此了又曰读关雎诗便使人有齐庄中正意思所以冠乎三百篇与记言毋不敬书言钦明文思皆同又曰当时人被文王太姒德化之深心胆肺肠一时换了自然不觉形於歌咏如此故当作乐之时引为篇首以见一时之盛为万世之法尤是感人妙处又曰读诗只是将意想像去看不如他书字字要捉缚教定诗意只是叠叠推上去因一事上有一事一事上又有一事如关雎形容后妃之德如此又当知君子之德如此又当知诗人形容得意味深长如此又当知所以齐家所以治国所以平天下人君则必当如文王后妃则必当如太姒其原如此前汉外戚传曰故易基乾坤诗首关雎书美?降夫妇之际人道之大伦也可不慎欤】
葛之覃兮施【以豉反】于中谷维叶萋萋黄鸟于飞集于灌木其鸣喈喈【叶居奚反】
赋也葛草名蔓生可为絺綌者覃延施移也【辑録孔疏言引蔓移去也】中谷谷中也【辑録孔氏曰中谷倒言者古人语皆然诗文多类此】萋萋盛貌黄鸟鹂也【辑録孔氏曰黄鸟黄鹂留也或谓黄栗留幽州谓之黄鸎一名仓庚】灌木丛木也喈喈和声之远闻也○赋者敷陈其事而直言之者也盖后妃既成絺綌而赋其事追叙初夏之时葛叶方盛而有黄鸟鸣於其上也【此章推本前日之事辑録解颐曰黄鸟飞鸣乃夏初之时葛方盛而未可刈也虽后妃追叙其事然此时已可见其动女红之思而冇念念不忘之意矣】後凡言赋者放【音仿後同】此
○葛之覃兮施于中谷维叶莫莫是刈【鱼废反】是濩【胡郭反】为絺【耻知反】为綌【去逆反叶去略反】服之无斁【音亦叶弋灼反】
赋也莫莫茂密貌刈斩濩煮也精曰絺麄曰綌斁厌【於验反】也○此言盛夏之时葛既成矣於是治以为布而服之无厌盖亲执其劳而知其成之不易所以心诚爱之虽极垢【古后反】弊而不忍厌弃也【为絺为綌所以起无斁之语服之无斁又以下章澣濯之云此章亦言前日之事以及今日之意也辑録严氏曰妇人骄奢之情何有纪极苟萌一厌心虽穷极靡丽耳目日新犹以为不足也味服之无斁一语可见后妃之德性後世后妃以骄奢祸其族皆厌心为之陈氏曰知稼穑之勤者饮食则念农功知丝麻之勤者衣服则思女功也辅氏曰凡人之於物易厌而不甚顾惜者以其得之之苟而不知其用力之劳而成就之难也唯其身亲为之则知其成之不易所以心诚爱之虽极其垢弊而不忍厌弃也故能爱之而不厌亦可见后妃既勤且俭之意】
○言告师氏言告言归薄汚我私薄澣【户管反】我衣害【户葛反】澣害否【方九反】归宁父母【莫後反】
赋也言辞也【辑録通释曰如言采言念薄言驾言之类皆语辞也】师女师也【言告师氏已告於师氏也言告言归使师氏告於君子也○增释鄱阳张氏曰毛公云女师教以妇德妇言妇容妇功祖庙未毁教于公宫三月祖庙既毁教于宗室疏姆妇人五十无子出而不复嫁能以妇道教人者女出嫁姆随之女子自少常教习故曰女子十年不出传姆教之但嫁前三月特就尊者之宫教成之耳】薄犹少也汚烦撋【如缘反烦撋犹挼挲也挼挲音那梭】之以去【上声】其汚犹治乱而曰乱也澣则濯之而已私燕服也衣礼服也【增释鄱阳张氏曰私谓平居燕私之服衣谓行礼之服如褘音挥衣缘音彖衣之属】害何也【辑録辅氏曰薄污薄澣者略施其功而不为过甚之饰於其害澣害否者各随其宜而无杂施之苟】宁安也谓问安也【增释梁氏曰左传庄公二十七年冬杞伯姬来归宁也凡诸侯之女归宁曰来出曰来归夫人归宁曰如某出曰归于某○归寜者归而宁问父母安否】○上章既成絺綌之服矣此章遂告其师氏使告于君子以将归宁之意且曰盍治其私服之汚而澣其礼服之衣乎何者当澣而何者可以未澣乎我将服之以归宁於父母矣【此章乃言今日之事辑録解颐曰师氏导我者也则必每事而询访见其不敢专也父母生我者也则必及时而问安见其不敢忘也君子宗主我者也则必因师以致告见其不敢亵也增释许氏曰后妃及将归宁则必谋之姆师告之夫君至於澣濯微事亦且咨询而不置其勤俭恭谨之德备见於词气之间则文王刑于寡妻之效尤着於此矣】
葛覃三章章六句【一章主言葛二章言治葛而为衣服三章言澣濯而告归宁】此诗后妃所自作【因谋归宁而澣濯衣服故作此诗以见意】故无赞美之词然於此可以见其已贵而能勤已富而能俭已长【展两反】而敬不弛於师傅已嫁而孝不衰於父母是皆德之厚而人所难也小序以为后妃之本庶几近之【勤俭孝敬乃妇德之大者故曰后妃之本辑録南轩张氏曰后妃之贵亦必立师傅以训之法家拂士非惟人主不可一日无后妃亦然也周自后稷以农为务历世相传其君子则重稼穯之事其室家则重织紝之勤相与服习其艰难咏歌其劳苦此实王业之根本也夫治常生於敬畏而乱常起於骄肆使为国者每念稼穑之劳而其后妃又不忘织紝之事则心之不存者寡矣此心常存则骄矜放恣何自而生故诵服之无斁之章则知周之所以兴诵休其?织之章则知周之所以亡也又曰勤俭孝敬固妇人之懿德又能不以势之贵富时之久远而有所变迁焉则尤见其德厚有常而人所难及也解颐曰此诗三章首章是未为絺綌以前事二章是为絺綌时事三章是既为絺綌以後事即为絺为綌而知其能勤即澣濯无斁而知其能俭因其言告师氏而知其能敬因其归宁父母而知其能孝关雎之所谓淑指其德之全体言也此所谓勤俭孝敬又各就其一事言也】
采采卷【上声】耳不盈顷【音倾】筐嗟我怀人寘彼周行【叶户郎反】赋也采采非一采也卷耳枲【音洗】耳叶如鼠耳丛生如盘【辑録孔氏曰亦云胡枲或曰苓耳江东呼常枲叶青白色似胡荽白华细茎蔓生可煮为茹四月中生子如妇人耳璫或谓耳璫草　本草卷耳即今苍耳今人麹蘖中多用之】顷欹也筐竹器怀思也人盖谓文王也寘舍【上声】也周行大道也【辑録朱子曰诗有三周行此及大东章皆道路之道鹿鸣乃道义之道】○后妃以君子不在而思念之故赋此诗托言方采卷耳未满顷筐【托言采采非真采之也】而心适念其君子故不能复【扶又反】采而寘之大道之旁也【辑録问卷耳葛覃同是赋体又似略不同盖葛覃直叙其所尝经历之事卷耳则是托言也朱子曰虽不自经历而自言我之所怀者如此则亦是赋体也解颐白卷耳易采也顷筐易盈也然采之又采而不盈顷筐何也盖托言其心在乎君子而不在乎物也於是舍之而置彼大路之旁焉其心之专一而不暇乎他可知也此诗见后妃之於君子思之切忧之深望之至然有恳恻至到之意而无悲愁凄怆之怀盖所以忧思者情也虽忧而不至於伤虽思而不至於悲者后妃之所以得其性情之正也】
○陟彼崔【徂回反】嵬【五囘反】我马虺【呼囘反】隤【音颓】我姑酌彼金罍维以不永怀【叶胡偎反】
赋也陟升也崔嵬土山之戴石者【尔雅石戴土为崔嵬土戴石为殂此用毛传有误字当从尔雅之说许氏曰崔嵬字上从山砠字旁从石有危不安身之意】虺隤马罢【音皮】不能升高之病【增释吴师道曰虺隤虺字当作虺今文传无误】姑且也罍酒器刻为云雷之象以黄金饰之【辑録孔氏曰名罍取於云雷故也言刻画则用木矣】永长也○此又托言欲登此崔嵬之山以望所怀之人而往从之则马罢病而不能进於是且酌金罍之酒而欲其不至於长以为念也【谓之托言则非实有此事但其意则如此尔辑録辅氏曰姑且也维以欲其也曰且曰欲其亦可见其托言之意】
○陟彼高冈我马玄黄我姑酌彼兕【徐履反】觥【古横反叶古黄反】维以不永伤
赋也山脊曰冈玄黄玄马而黄病极而变色也兕【当从序姊反】野牛一角青色重千斤觥爵也以兕角为爵也【增释鄱阳张氏曰疏爵有五自一升至五升觥在五爵之外其升以兕角为之有刻木形似兕角者盖无兕角则木也　释文一云容五升尔雅疏兕角长三尺余形如马鞭柄】
○陟彼砠【七余反】矣我马瘏【音涂】矣我仆痡【音敷】矣云何吁矣赋也石山戴土曰砠【砠见上章注】瘏马病不能进也痡人病不能行也【辑録辅氏曰马病不能进犹可资於人也仆病不能行则断不能往矣此亦甚之之辞】吁忧叹也【辑録云何吁矣则如何而不忧叹之乎】尔雅【辑録索隐曰尔近也雅正也其书於正字义训为近故云】注引此作盱张目远望也详见何人斯篇
卷耳四章章四句【寘彼周行发乎情也马病仆痡止乎礼义也皆托言也】此亦后妃所自作可以见其贞静专一之至矣【首章见所思之专一後三章见所守之贞静亦其德之一端耳辑録许氏曰贞静言欲出而不出专一言反覆思文王不置】岂当文王朝会征伐之时羑【音酉】里拘幽之日而作欤【解颐曰羑云九反囚於羑里辅氏曰先生又尝曰此诗後三章只是承首章之意欲登高望远而往从之则仆马皆病而不得往故欲酌酒以自解其忧伤耳大意与草虫诗相似刘氏曰后妃托言方采卷耳而适思君子则遂不能复采欲望君子而仆马不前则且饮酒解忧可见其心之贞静而不动於邪情之专一而不失其常矣至其自言不永怀伤者又合所谓哀而不伤之意乃其性情之正发见於一端者参之关雎首章乐而不淫则又可备见其情性全体也又按羑里先儒以其地在相州邺都荡隂县北九里相州今彰德府是因羑水得名昔纣信崇侯虎之谐囚文王於此文王因作拘幽操　增释许氏曰此诗后妃作於文王拘幽之时然皆设辞反覆托意以见忧思焉卷耳易得顷筐易盈采采非一而乂不盈者志不在此也及怀人之深发为嗟叹则遂不顾而弃之大道之傍矣思人而不可见於是欲升高望远则马病而不可升马岂果病哉守礼义之闲不可得而往也乃姑酌金罍之酒聊以自解长念之心耳其下申此意而甚之之辞也马始也病今则甚而色变矣酒之在罍我酌之也犹有度今以大觞而自酌忧愈深而駈之欲愈力也然酒岂果能駈此郁积之思乎终欲往望而并仆夫亦病矣盖文王拘幽之际臣民有奔走之劳真有至於病者至此则将云何乎惟有长吁而已矣盖其思虽切而无邪忧虽深而不过一唱三叹之中至诚恻怛之心不愆礼义之则而洋溢於言语之表非德之至其孰能与於此】然不可考矣
南有樛【居蚪反】木葛藟【力轨反】累【力追反】之乐【音洛】只【之氏反】君子福履绥之
兴也南南山也木下曲曰樛藟葛类【辑録孔氏曰一名巨瓜亦延蔓生○本草注曰蔓延木上叶如葡卜而小五月开花七月结实青黑微赤即诗云藟也此藤大者盘薄又名千岁藟】累犹系也只语助辞君子自衆妾而指后妃犹言小君内子也【乐只君子犹言喜此君子南山有台及采菽篇义同辑録朱子曰夫人称小君大夫妻称内子妾谓嫡曰女君则后妃有君子之德固可以君子目之　问君子作后妃亦无害否曰以文义推之不得不作后妃若作文王恐大隔越了某注诗传盖皆推寻其脉理以平易求之不敢用一毫私意大抵古人道言语自是不泥着】履禄绥安也○后妃能逮下而无嫉妬之心故衆妾乐其德而称愿之曰南有樛木则葛藟累之矣乐只君子则福履绥之矣【木下曲而为葛所累德下及而为福所绥亦以卑顺受益之意为兴也辑録辅氏曰此诗虽是兴体然亦兼比意与关雎同意其意以为木枝以下垂之故葛藟得累而蔓之喻后妃能以惠下逮衆妾故衆妾得上附而事之也】
○南有樛木葛藟荒之乐只君子福履将之
兴也荒奄也【奄即掩字】将犹扶助也
○南有樛木葛藟萦【鸟营反】之乐只君子福履成之兴也萦旋成就也【旋则奄之周就则更有历久而不替之意此盖极其盛大悠久而言之也】
樛木三章章四句【辅氏曰累而後荒荒而後萦绥而後将将而後成言之序也又曰其美夫人也无夸辞其祷夫人也无侈说此又可见衆妾性情之正也吕氏曰汉之二赵隋之独孤唐之武后祸至亡国樛木后妃诗人安得不深嘉而屡叹之乎○增释金履祥曰此诗上二句兴而比下二句乐而颂】
螽【音终】斯羽诜诜【所巾反】兮宜尔子孙振振【音真】兮
比也螽斯蝗属【辑録问螽即是春秋所书之螽窃疑斯字只是语辞朱子曰诗中固冇以斯为语辞者如鹿斯之奔湛湛露斯之类是也然七月诗乃云斯螽动股则恐螽斯是名也】长而青长角长股能以股相切作声【辑録此言以股相磨切而作声後章言薨薨为摮飞声则是飞时其翅有声也】一生九十九子【辑録陈氏曰言羽者螽斯羽虫也无羊之诗羊言角牛言耳状物多如此】诜诜和集貌尔指螽斯也振振盛貌○比者以彼物比此物也后妃不妬忌而子孙衆多故衆妾以螽斯之羣处【上声】和集而子孙衆多比之言其有是德而宜有是福也【辑録有是德不妬忌也有是福子孙衆多也通释曰管蔡世家云武王同母兄弟十人伯邑考武王发管叔鲜周公旦蔡叔度曹叔振铎郕叔武霍叔处康叔封聃季载此其多子之验也】後凡言比者放此【辑録朱子曰言螽斯以比后妃之子孙衆多子孙振振却自是说螽斯之子孙不是说后妃之子孙也盖比诗多不说破这意然亦有说破者此前数篇赋比兴皆已备矣自此推之令篇篇各有着落乃好】
○螽斯羽薨薨兮宜尔子孙绳绳兮
比也薨薨群飞声绳绳不絶貌
○螽斯羽揖揖【侧立反】兮宜尔子孙蛰蛰【直立反】兮
比也揖揖会聚也蛰蛰亦多意【辑録吕氏曰螽斯始化其羽诜诜然比次而起已化则齐飞薨薨然有声既飞复敛羽揖揖然而聚历言衆多之状其变如此也】
螽斯三章章四句【反覆叹咏辑録朱子曰不妬忌是后妃之一节关雎所论却是全体郑氏曰妇人之德莫大於不妬忌盖功容可勉而根於情者难自克也○南轩曰后妃多子孙推本其然则由不妬忌而已故继樛木之後考索曰螽斯蝗虫之类耳而乃取之以喻后妃疑若不伦是不然诗人亦取其合於德如何耳如雎鸠亦取其德之合
<经部,诗类,诗经疏义会通,卷一>也解颐曰樛木美后妃不妬忌而衆妾有祝愿之诚螽斯美后妃不妬忌而子孙有衆多之盛盖正家之道始於闺门尊卑之分虽不可以不严而必均其施於房帷之间贵贱之位虽不可以不定而必霈其泽於衽席之上故上无嫉妬之心则下无怨恨之意和气充溢瑞庆流衍福履之绥子孙之衆自有不期然而然者矣噫此文王大姒之德所以为盛而有周八百年之业所以必自此而基之也与】
桃之夭夭【於骄反】灼灼其华【芳无呼瓜二反】之子于归宜其室家【古胡古牙二反】
兴也桃木名华红实可食夭夭少【去声】好之貌灼灼华之盛也【辑録严氏曰灼灼鲜明貌谓盛故鲜明非训灼灼为盛】木少则华盛【辑録严氏曰夭夭以桃言指桃木也灼灼以华言指桃华也】之子是子也此指嫁者而言也【辑録孔氏曰之子桃夭谓嫁者之子汉广则贞洁之子东山言其妻白华斥幽王各随其事而名之】妇人谓嫁曰归【辑録公羊传王曰妇人生以父母为家嫁以夫为家故谓嫁曰归】周礼仲春令【去声】会男女【会合也言合昏也地官媒氏郑注云仲春隂阳交以成昏礼顺天时也】然则桃之有华正昏姻之时也宜者和顺之意室谓夫妇所居家谓一门之内○文王之化自家而国男女以正婚姻以时【辑録礼义明则上下不乱故男女以正事治则财用不乏故合姻以时】故诗人因所见以起兴而叹其女子之贤知其必有以宜其室家也【木少则花盛女贤则家和亦有相因之义辑録解颐曰宜者和顺之意和则不乖顺则无逆此非勉强所能致也必孝不衰於舅姑敬不违於夫子慈不遗於卑幼义不咈於夫之兄弟而後可以谓之宜也然由后妃敎化行而倡於上之子则效而应於下故于归之际见者知其必有以宜室宜家焉此亦可以观感应之几矣】
○桃之夭夭有蕡【浮云反】其实之子于归宜其家室兴也蕡实之盛也家室犹室家也
○桃之夭夭其叶蓁蓁【则申反】之子于归宜其家人兴也蓁蓁叶之盛也家人一家之人也【辑録朱子曰室家家室家人变文以叶韵尔陈氏曰既曰宜其室家又曰宜其家人则可见男女以正之义也如父母国人皆贱之则非所谓宜矣血气之使尤甚於少年故少艾之女不闲於妇道轻鋭之士不坚於臣节】
桃夭三章章四句【辅氏曰自华而实自实而叶言之序也愚谓桃之花是因所见时物以起兴实与叶则承华为兴反覆咏歌耳增释许氏曰诗人见亲迎者而作此诗一章言华二章言实三章言叶自华而有实又见其叶之盛盖自仲春至於春莫非一时也而皆曰之子子归所见非一女矣宜其家之德则同也可见文王之化行於近远女子皆有德之人则於其室家又胥教训风俗安得不厚乎】
肃肃兎罝【子斜反又子余反与夫叶】椓之丁丁【陟耕反】赳赳武夫公侯干城
兴也肃肃整饬貌罝罟也丁丁椓杙【音弋】声也【椓扣也杙橜也椓其杙所以施网罟辑録按韵椓从木与斵同故严氏谓椓伐杙橜之声从手说文击也许氏曰击橜於地中张罝其上也】﨣﨣武貌干盾【唇上声】也干城皆所以扞外而卫内者○化行俗美贤才衆多虽罝兎之野人而其才之可用犹如此故诗人因其所事以起兴而美之【此止美其人非美其兎罝也但借其所事为起语而用肃肃赳赳相呼应】而文王德化之盛因可见矣【辅氏曰公侯即文王也称文王曰公侯此其未尝称王之可验者也辑録朱子曰闻椓杙之声而视其人甚勇可为干城者也田野之人皆有可用之才足以见贤才衆多矣此诗极其尊称不过曰公侯而已凡雅颂称王者皆追王後所作尔　问兎罝诗作赋看得否曰亦可但其辞上下相应恐当为兴然亦是兴之赋也】
○肃肃兎罝施于中逵赳赳武夫公侯好仇【叶渠之反】兴也逵九达之道【增释尔雅释宫曰一达谓之道路长道二达谓之岐旁岐道交出三达谓之剧旁数道交错四达谓之衢交道四出五达谓之康史记所谓康庄之衢六逹谓之庄七逹谓之剧骖三道交复有一岐出者八达谓之崇期四道交出九达谓之逵四道交出复有旁通】仇与逑同匡衡引关雎亦作仇字公侯善匹犹曰圣人之耦【汉书董仲舒赞云伊吕圣人之耦】则非特干城而已叹美之无已也下章放此【干城以才言好仇腹心以德言】
○肃肃兎罝施于中林赳赳武夫公侯腹心
兴也中林林中腹心同心同德之谓则又非特好仇而已也【辑録吕氏曰曰干城曰好仇曰腹心其词浸重亦叹美无已之意也○增释严氏曰中逵人所见之地肃肃可也以中林无人之地犹见恭敬则其贤可知也】
兎罝三章章四句【赞美之意以渐而深○桃夭见女子之贤兎罝见男子之贤辑録辅氏曰文王之时固多贤者此特言武夫者见其无所不备也且文王於武事尚矣而此及棫朴所谓六师及之者亦可见当时俗尚之万一夫三分天下有其二虽是德化之盛而天下归之然遏密侵阮伐崇戡黎之後其於武事大略可观矣解颐曰兎罝肃肃言其敬赳赳言其勇以武夫之贱而才可以为干城德可以为好仇为腹心是何人才之盛哉盖幸而遇圣人之世又幸而生圣人之国则又涵濡圣人之化固宜其成就之若此也虽以罝兎之野人而其才德之美若此则其在官使者从可知矣严氏曰一章言其勇而忠二章言其勇而良三章言其勇而智也】
采采芣【音浮】苢【音以】薄言采【叶此礼反】之采采芣苢薄言有【叶羽已反】之
赋也芣苢车前也大叶长穗好生道旁【辑録稗雅曰芣苢一名马舄一名车前一名当道好生牛马迹中韩诗云直曰车前瞿曰芣苢生於两旁谓之瞿程子曰薄言发语辞】采始求之也有既得之也【得之者得之而为己有也盖积於地而未敛耳】○化行俗美家室和平妇人无事相与采此芣苢而赋其事以相乐也【赋役轻衣食足男女正长幼宜然後他无所事而及此细故也】采之未详何用或曰其子治难产【辑録毛氏曰宜怀妊焉○本草曰强隂益精令人有子辅氏曰陆玑以为治难产而先生独取之者盖以今医治难产者用其子故也毛氏以为宜怀妊者亦只是陆玑之意非谓其能治人之无子也】
○采采芣苢薄言掇【都夺反】之采采芣苢薄言捋【力活反】之赋也掇拾也捋取其子也
采采芣苢薄言祮【音结】之采采芣苢薄言襭【户结反】之赋也袺以衣贮之而执其衽也襭以衣贮之而扱【音?】
○其衽於带间也【辑録衽者衣之襟也带者腰之带也】
芣苢三章章四句【采之有之然後掇之捋之然後祮之襭之言之序也辑録辅氏曰薄犹少略也虽薄言采之而采之之多以至於袺与襭焉其形於歌咏意简而辞复如此则又可见其和平之意矣曰采曰有则始求而既得之辞曰掇曰捋则正采而拾取其子之辞曰袺曰襭则既采而携以归之辞○增释许氏曰朱子之说化行俗美家室和平盖教化流行风俗淳美夫夫妇妇各得其宜家给人足徭役不兴莫不遂其生生之道故妇人以有子为乐而同赋此诗也吴师道曰此诗终篇言乐不出乐字读之自见意思此文字之妙】
南有乔木不可休息【吴氏曰韩诗作思】汉有游女不可求思汉之广【叶古旷反】矣不可泳【叶于诳反】思江之永【叶弋亮反】矣不可方【叶甫妄反】思
兴而比也上竦无枝曰乔【辑録毛传云南方之木尔雅曰小枝上缭为乔注细枝皆翘缭向上】思语辞也【辑録孔氏曰毛传先言思辞然後始言汉上游女疑息字作思诗之大体韵在辞上疑休求为韵二字俱作思】篇内同汉水出兴元府嶓冢山至汉阳军大别山入江【增释许氏曰水经漾水出陇西氐道县嶓冢山东至武都为汉水郦道元谓汉水有东西二源东源出氐道东流为汉西源出陇西会泉迳葭萌入汉始源曰沔汉地理志陇西郡氐道县漾水所出至武都为汉此禹贡嶓冢导漾东流为汉及水经所言者是也即道元所谓东源也氐道则宋秦州之地武都阶州也又乐史寰宇记兴元府三泉县东二十八里北冢山沔水所出下流为汉大别山在今汉阳府汉阳县之嶓是也】江汉之俗其女好游汉魏以後犹然如大堤之曲可见也【辑録通释曰李诗注曰大堤汉水之堤大堤曲宋隋王诞为襄州时作乐府遗声都邑三十四曲有大堤曲古词云朝发襄阳城暮至大堤曲大堤诸女儿花艶惊郎目】泳潜行也江水出永康军岷山东流与汉水合东北入海永长也方桴【音孚】也【截流横渡故以广言循流上下故以永言】○文王之化自近而远先及於江汉之间而有以变其淫乱之俗【辑録胡氏曰此文王修身齐家之道美化之行见诸南国者如此】故其出游之女人望见之而知其端庄静一【端庄以容貌言静一以性情言】非复【去声】前日之可求矣因以乔木起兴【上竦无枝之木不可休端庄静一之女不可求皆能絶人觊望之心者故以语相呼而为兴】江汉为比而反复【入声】咏叹之也【女子出游本非礼而其淫乱之俗则变矣此被文王之化之始也辑録通释曰上四句以乔木不可休对游女不可求而言故属兴下四句但言汉广不可泳江永不可方以比贞女不复可求之意而不说其所比之事故属比此其兴比体制之殊备见於一章之内後凡言兴与比者其文意亦皆仿此章云】
○翘翘【祈遥反】错薪言刈其楚之子于归言秣其马【叶满补反】汉之广矣不可泳思江之永矣不可方思
兴而比也【楚宜薪女宜室错薪之楚而得刈之之子之马而得秣之是皆可喜可愿之事也故用语相呼而为兴悦之至则发乎情敬之深则止乎礼义辑録笺曰楚杂薪之中尤翘翘者】翘翘秀起之貌错杂也楚木名荆属之子指游女也秣饲【音嗣】也○以错薪起兴而欲秣其马则悦之至以江汉为比而叹其终不可求则敬之深
翘翘错薪言刈其蒌【音闾】之子于归言秣其驹汉之广
矣不可泳思江之永矣不可方思
兴而比也蒌蒌蒿也叶似艾青白色长数寸生水泽中【诸本说本高一丈余四尺盖叶长数寸本则高丈余乾之可以为薪故刈之也辑録翘翘然杂薪之中者蒌也】驹马之小者
汉广三章章八句【辑録解颐曰汉之广者不可泳江之永者不可方以比女德之端庄静一者不可求也言今日之不可求则知前日之可求矣前日之可求衰世之俗也今日之不可求圣人之化也夫观圣人之化不於其他而必於江汉之游女何也曰天下之治正家为先録一汉广以见天下之家正也天下之家正而天下治矣非被圣人之化而能若是哉○增释一章言不可求思见而赞美之辞二章三章言秣马秣驹悦慕不已之辞则能知其高洁而终不可求故其言亦不失乎情性之正此可见男女皆被文王之化之深也】
遵彼汝坟伐其条枚【叶莫悲反】未见君子惄【乃历反】如调【张留反】饥
赋也遵循也汝水出汝州天息山迳蔡颍州入淮【迳犹经也由也辑録汝州今南阳府汝州蔡州今汝宁府隷河南颍州今凤阳府颍州直隷】坟大防也【防所以扞水其形穹然如坟也】枝曰条干曰枚【辑録程子曰君子从役於外妇人为樵薪之事严氏曰亲伐薪则庶人之妻】惄饥意也调一作輖重【去声】也【辑録罗氏曰惄本训思但饥之思食意又惄然故传言饥意而非饥状释文曰调又作輖广韵注曰輖重载也】○汝旁之国亦先被文王之化者故妇人喜其君子行役而归因记其未归之时思望之情如此而追赋之也
○遵彼汝坟伐其条肄【以自反】既见君子不我遐弃赋也斩而复生曰肄遐远也○伐其枚而又伐其肄则踰年矣【增释踰年见行役之久也】至是乃见其君子之归而喜其不远弃我也
○鲂【符方反】鱼赬【勅贞反】尾王室如毁【音毁下同】虽则如毁父母孔迩
比也鲂鱼名身广而薄少力细鳞【辑録陆玑曰鲂一名魾江东呼为鯿鯿音边稗雅云鲂青鯿细鳞缩头濶腹其广方其厚褊故曰鲂亦曰鯿鲂方也鯿褊也】赬赤也鱼劳则尾赤【辑録养生经鱼劳则尾赤人劳则髪白】鲂尾本白而今赤则劳甚矣【脆弱之资不任於劳苦有若是也　增释喻君子劳苦而容瘁盖闵之也】王室指纣所都也毁焚也父母指文王也孔甚迩近也○是时文王三分天下有其二而率商之叛国以事纣故汝坟之人犹以文王之命供纣之役其家人见其勤苦而劳【去声下如字】之曰汝之劳既如此而王室之政方酷烈而未已虽其酷烈而未已然文王之德如父母然望之甚近亦可以忘其劳矣此序所谓妇人能闵其君子犹勉之以正者盖曰虽其别离之久思念之深而其所以相告语者犹有尊君亲上之意而无情爱狎昵之私则其德泽之深风化之美皆可见矣【辑録通释曰妇人之伐枚伐肄则别其夫之久矣惄如輖饥则念其夫之深矣然其久别於行役之劳宜有怨上之意相见於深思之余宜有情昵之私今乃有亲上之语以相慰则可见文王德泽之深而其无情昵之私言则又可见文王风化之美也】一说父母甚近不可以懈於王事而贻其忧亦通【後说未优】
汝坟三章章四句【一章述未见之思也二章陈既见之乐也三章则闵其劳而劝以义也○汉广变淫风汝坟识公义二诗见浅深之间辑録辅氏曰且以纣之无道天下离心而汝坟之民尚以文王之命服纣之役则文王之德孚於人心者可见矣不惟此也至於妇人亦知以文王为父母而勉其君子以尊君亲上之意则文王之化为不可及矣解颐曰周南十一篇而南国之诗仅居其二何也曰汉广汝坟之间是非一国也而其被圣人之化则一而已矣不録则无以见其风俗之美尽録则又有不胜其可録者焉故録一汉广以见其德之端庄其性之静一者非特一女而已也録一汝坟以见其意之忠厚其志之专慤者又非特一行役之妇人而已也是时王化自北而南故观於桃夭而见化之行於国中者如此观於汉广汝坟而见化之行於南国者又如此诗亦何以多为哉○增释许氏曰文王德泽渍人既深民日游於皥皥之中盖不知纣之虐也及宫室台榭陂池侈服为之不厌徵求繇役毒痛四海文王率域之民以事之妇人综理家事伐枚肄勤劳日久念其夫君切矣至其归也语王政之酷烈若火始?以彼之甚暴始知文王之至仁故其为辞道思念之常无怨悱之意乐父母在迩之可恃以虐政在远而莫我加昔商民乐汤之仁而不知桀之虐曰夏罪其如台今周民虽知纣之虐而曰父母孔迩易地皆然也】
麟之趾振振【音真】公子【叶奬里反】于【音吁下同】嗟麟兮
兴也麟麕【俱伦反】身牛尾马蹄毛虫之长【上声】也趾足也麟之足不践生草不履生虫【增襗鄱阳张氏曰疏麕身牛尾马蹄五彩腹下黄高丈二圆蹄一角角端有肉音中锺吕行中规矩游必择地详而後处不履生?不践生草不群居不侣行不入陷穽不罹罗网王者至仁则出也】振振仁厚貌于嗟叹辞○文王后妃德修于身而子孙宗族皆化於善故诗人以麟之趾兴公之子【以此仁厚之意为兴而麟字呼公字趾字呼子字】言麟性仁厚故其趾亦仁厚文王后妃仁厚故其子亦仁厚然言之不足故又嗟叹之言是乃麟也何必麕身牛尾而马蹄然後为王者之瑞哉【以物为瑞不若以人为瑞○增释彭氏曰非麟无仁厚之趾非文王无仁厚之公子此其仁之皆有所本安得不使人重叹哉】
○麟之定【都佞反】振振公姓于嗟麟兮
兴也定额也麟之额未闻或曰有额而不以抵也公姓公孙也姓之为言生也【托言子姓兄弟与此义同】
○麟之角【叶卢谷反】振振公族于嗟麟兮
兴也麟一角角端有肉【辑録汉终军传曰麟角戴肉设武备而不为害所以为仁】公族公同高祖祖庙未毁有服之亲【诸侯五庙太祖以外高曾祖祢而已高祖已上毁庙而祧公即宗子而为君公者也支庶之後与之同高祖则庙未祧服未尽故为公族○增释鄱阳张氏曰春秋文公二年公羊传何休注毁庙谓亲过高祖毁其庙藏其主于太祖庙中】麟之趾三章章三句【始言公子继言公孙终言公族以亲疎为次序辑録解颐曰此诗见麟性之仁者其体虽不一而固无一体之不仁始焉即物以兴乎人终焉因人而拟诸物】
序以为关雎之应得之【辑録应效也彭氏曰关雎之应虽无麟而若麟之时春秋之作虽有麟而非麟之时】
周南之国十一篇三十四章百五十九句按此篇首五诗皆言后妃之德关雎举其全体而言也【志行在己德惠及人此诗可见】葛覃卷耳言其志行【去声】之在已樛木螽斯美其德惠之及人皆指其一事而言也其词虽主於后妃然其实则皆所以着明文王身修家齐之效也至於桃夭兎罝芣苢则家齐而国治之效汉广汝坟则以南国之诗附焉而见天下已有可平之渐矣若麟之趾则又王者之瑞有非人力所致而自至者故复以是终焉而序者以为关雎之应也夫其所以至此后妃之德固不为无所助矣然妻道无成则亦岂得而专之哉【辑録坤卦文言地道也妻道也臣道也地道无成而代有终也】今言诗者或乃专美后妃而不本於文王其亦误矣【天下之本在国国之本在家家之本在身此之谓也辑録辅氏曰张子谓今之言诗者字为之训句为之释未有全得一篇之意者而先生为诗非止全得一篇之意者至於此论则又全得周公集此二南之旨句句有事实意味可玩无一毫穿凿牵合之私熟读之自见与大学中庸二解同功是岂拘於序说者所能及哉】
召南一之二
召【音邵】地名召公奭之采【音菜】邑也【辑録召公姬姓或以为文王庶子胜殷後封於比燕留周佐政食邑於召卒谥曰康长子继燕支子继召】旧说扶风雍【去声】县南有召亭即其地今雍县析为岐山天兴二县未知召亭的在何县【辑録史记正义云召亭在岐山县西南】余已见周南篇
维鹊有巢维鸠居【叶妇御反】之之子于归百两【如字又音亮】御【五嫁反叶鱼据反】之
兴也鹊鸠皆鸟名鹊善为巢其巢最为完固鸠性拙不能为巢或有居鹊之成巢者之子指夫人也两一车也一车两轮故谓之两御迎也诸侯之子嫁於诸侯送御皆百两也【辑録此说取毛传愚恐诗人亦摄盛言之尔诸侯送御车数未必如是之多士昏礼从车二乘等而上之亦恐不及百乘】○南国诸侯被文王之化能正心修身以齐其家其女子亦被后妃之化而有专静纯一之德【专静则有常纯一则不二女德之正而类乎鸠之拙者也】故嫁於诸侯而其家人美之曰维鹊有巢则鸠来居之是以之子于归而百两迎之也此诗之意犹周南之有关雎也【鸠性拙宜居鹊之成巢夫人有德而宜受诸侯之盛礼兴主鸠得鹊巢盖取得所宜得之意也辑録辅氏曰此诗之意如周南之有关雎者说得最好便见周公当时集此二南诗意盖欲人知夫治国平天下之道自修身齐家始也然杨氏亦尝发此义曰鹊巢言夫人之德犹关雎之言后妃也盖自天子至於诸侯大夫刑于家邦无二道也○增释南轩张氏曰维其专静均一能端然享之是乃夫人之德也有所作为则非妇道矣】
○维鹊有巢维鸠方之之子于归百两将之
兴也方有之也将送也
○维鹊有巢维鸠盈之之子于归百两成之
兴也盈满也谓衆媵【音孕】侄【音迭又音秩】娣之多【此以衆妾侄娣之多释盈字则是以鸠为比而不得谓之兴矣宜详辑録诸侯取一国则二国媵之夫人自有侄娣二国之女亦各有侄娣故一取九女夫人有侄娣士或娣或侄兄女曰侄娣女弟也】成成其礼也
鹊巢三章章四句【一章往迎二章来嫁三章合婚】
于以采蘩于沼于沚于以用之公侯之事【叶上止反】
赋也于於也蘩白蒿也【辑録本草曰蓬蒿也似青蒿而叶麤上有白毛从初生至枯白於衆蒿颇似细艾三月采尔雅所谓皤蒿也秋香美可生食又可蒸为葅】沼池也沚渚也【辑録尔雅小洲曰渚小渚曰沚小沚曰坁】事祭事也【蘩可以食可以为葅故用以祭】○南国被文王之化诸侯夫人能尽诚敬以奉祭祀而其家人叙其事而美之也或曰蘩所以生?【此说有七月采蘩祁祁可证】盖古者后夫人有亲?之礼此诗亦犹周南之有葛覃也【供祭亲蚕二说皆可然?与葛皆为衣服二诗相对则後说为切辑録问采蘩只作祭祀说自是晓然若作?事虽与葛覃同类而恐实非也葛覃是女功采蘩是妇职以为同类亦无不可何必以为?事而後同耶朱子曰此说亦姑存之而已】
○于以采蘩于涧之中于以用之公侯之宫
赋也山夹水曰涧宫庙也或曰即记所谓公桑?室也【公家养?之所也出祭义辑録东汇陈氏曰公桑公家之桑也?室养?之室也】
○被【皮寄反】之僮僮【音同】夙夜在公被之祁祁薄言还归赋也被首饰也编【偏上声又如字】髪为之【编他髪以为首饰若假髻然辑録孔疏少牢云主妇被锡此周礼所谓次也严氏曰王后六服褖衣为燕居及御于王服首服次鞠衣展衣则首服编皆非祭祀秦溪杨氏曰今去古益远副编次之制不复得见其详郑注以少牢被锡读为髪鬄当周礼首服次未敢以为必然也又见君子偕老】僮僮竦敬也夙早也公公所也【辑録朱子谓宗庙之中非私室也谢氏曰齐庐之类】祁祁舒迟貌去事有仪也【舍其事而去矣犹不失乎容仪矣】祭义曰及祭之後陶陶【音遥】遂遂如将复【音阜】入然【辑録郑氏曰陶陶遂遂相随行之貌思念既深如覩亲将复入也方氏曰陶陶言思亲之心存乎内遂遂言思亲之心达乎外祭後犹如此者以其如将复入故也陶如字】不欲遽去爱敬之无已也【夙夜在公供时事也薄言还归事毕时也始则即事有仪终则去事有仪事有终始而敬无间断如此可见夫人之所以为贤也辑録辅氏曰还当音旋陆氏音见泉水】或曰公即所谓公桑也
采蘩三章章四句【一章言所事之事二章言所事之处三章言事毕去事之时】
喓喓【於遥反】草虫趯趯【托历反】阜螽未见君子忧心忡忡【敕中反】亦既见止亦既觏止我心则降【户江反叶乎攻反】
赋也喓喓声也草虫蝗属奇音青色趯趯跃貌阜螽蠜【音樊】也【辑录孔氏曰释虫云草虫负蠜也郭璞云常羊也又陆玑云大小长短如蝗也严氏曰负螽也蠜也即螽斯也陆农师曰草虫鸣阜螽跃而从之故负螽曰蠜草虫谓之负蠜】忡忡犹冲冲也止语辞觏遇降下也【降者谓其念虑息也】○南国被文王之化诸侯大夫行役在外其妻独居感时物之变而思其君子如此亦若周南之卷耳也【草虫鸣阜螽跃蕨薇生皆时物之变也今此忧心忡忡然必既见然後心可降耳豫言之也】
○陟彼南山言采其蕨未见君子忧心惙惙【张劣反】亦既见止亦既觏止我心则说【音悦】
赋也登山盖托以望君子蕨鳖也【蕨初生时似鳖足故训鳖】初生无叶时可食亦感时物之变也惙忧也【辑録辅氏曰南国诸侯大夫行役于外而其妻在家感时物之变如此而思念其君子且曰使我得见君子则其心乃自降下矣此可见其情性之正是皆文王风化之所及也】
○陟彼南山言采其?未见君子我心伤悲亦既见止亦既觏止我心则夷
赋也?似蕨而差【辑録差初迈反较也】大有芒而味苦山间人食之谓之迷蕨【辑録辅氏曰蕨薇皆是山之所有登山采?亦皆托言也凡诗中所言采掇之事多是托言】胡氏曰疑即庄子所谓迷阳者【辑録人间世篇迷阳或训亡阳任独不荡於外或训伏阳言诈狂或训猖狂或训迷明迷本性之光明或训亡明谓韬光晦迹唯王伯厚言胡明仲说迷阳之为物甚详亦与集传前说不合观其疑字可知】夷平也【辑録谢氏曰降则心稍放下说则喜动于中夷则心气和平无思无虑忧乐两忘矣一节深一节】
草虫三章章七句【忧思之意反覆道之辑録解颐曰卷耳汝坟草虫殷其靁皆思君子之诗尊卑之分虽殊而室家之情则一正风之所以为正者以行役之有时故虽有别离之思而无怨恨之情也变风之所以为变者以行役之无期故既有别离之苦而又有怨恨之怀也○增释许氏曰亦既见意之之辞也若已见则我心降矣盖此诗作於思念之日非既归之时也】
于以采苹南涧之滨于以采藻于彼行潦【音老】
赋也苹水上浮萍也江东人谓之?【辑録尔雅萍?注与集传同其大者苹注诗曰于以采苹本草云苹叶圆濶寸许季春始生可茹又有荇菜亦相似小者水上浮萍不可茹故严氏谓误矣】滨厓也藻聚藻也生水底茎如钗股叶如蓬蒿行潦流潦也○南国被文王之化大夫妻能奉祭祀而其家人叙其事以美之也【采蘩言公侯之宫可见为夫人采苹言宗室牖下可见为大夫妻○辑録王氏曰采蘩必於南涧采藻必於行潦言其所荐有常物所采有常处也】
○于以盛【音成】之维筐及筥【居吕反】于以湘之维錡【宜绮反】及釡【符甫反】
赋也方曰筐圆曰筥湘烹也盖粗【辑録粗徂古反略也】熟而淹以为葅也錡釡属有足曰錡无足曰釡○此足以见其循序有常严敬整饬之意【盛之而後湘之循序也盛之必以筐筥湘之必以錡釡有常也必亲为之严敬也事必循序器必有常整饬也辑録解颐曰严敬是存乎中者以心言也整饬是着於外者以事言也心之严敬者所以为整饬之本事之整饬者所以为严敬之验也】
○于以奠之宗室牖下【叶後五反】谁其尸之有齐【侧皆反】季女赋也奠置也宗室大宗之庙也大夫士祭於宗室【庙必立於宗子之家祭礼必以宗子为主○增释仪礼经传通解别子为祖继别为宗有百世不迁之宗传曰百世不迁者别子之後也宗其继别子者百世不迁者也注疏诸侯之适子适孙继世为君而第二子以下不得祢先君别於正适故称别子也此别子子孙为卿大夫立此别子为其後世之始祖又非君之亲或是异姓始来此国者亦谓之别子也】牖下室西南隅所谓奥也【室之前东户西牖牖之下即西南隅也】尸主也齐敬季少也祭祀之礼主妇主荐豆实以葅醢【辑録荐豆见礼记祭统明堂位菹醢见仪礼少牢馈食礼主妇荐奠韭菹醯醢陪设葵菹蠃醢】少而能敬尤见其质之美【采蘩见其始终能敬采苹见其幼而能敬】而化之所从来者远矣【大夫之家齐本於诸侯之化诸侯之家齐本於文王之化故曰其所从来者远○采苹常物也采盛湘奠常事也而有齐季女则可美祭在诚敬而不在物也非文王之化行南国夫人之家有此乎】
采苹三章章四句【采而後盛盛而後湘湘而後奠言之序也辑録辅氏曰此诗意尤在有齐季女一句上惟敬故无间断少而能敬非质之美而教之豫者不能非文王之化所从来者远曷能如此哉】
蔽芾【非贵反】甘棠勿翦勿伐召伯所茇【蒲曷反】
赋也蔽芾盛貌甘棠杜棃也白者为棠赤者为杜【辑録陆玑曰棠今棠棃也稗雅云其子有赤白美恶白色为甘棠赤色涩而酢俗语涩如杜是也】翦翦其枝叶也伐伐其条干也伯方伯也【辑録伯长也为诸侯之长也】苃草舍也【辑録止於其下以自蔽犹草舍耳非真作舍也】○召伯循行南国以布文王之政或舍甘棠之下其後人思其德故爱其?而不忍伤也【此去召伯之时远矣而德洽人心人不能忘如此○增释彭氏曰夫人有爱物之心知其必有爱德之心】
○蔽芾甘棠勿翦勿败【叶蒲寐反】召伯所憩【起例反】
赋也败折憩息也勿败则非特勿伐而已爱之愈久而愈深也下章放此【辑録辅氏曰始则不忍翦伐之既则不忍败折之既则又不忍抑屈之爱之愈久而愈深也思其人而爱其?则其爱之之意广矣又至於愈久而愈深则其爱之之意远矣召公之德其浃洽於人心者如此而文王之化从可知矣】
○蔽芾甘棠勿翦勿拜【叶变制反】召伯所说【始鋭反】
赋也拜屈【辑録董氏曰如人之拜小低屈也】说舍也勿拜则非特勿败而已【思之愈久而愈切故爱之愈久而愈深】
甘棠三章章三句【爱念之意以渐而深辑録正义云括地志云召伯庙在洛州寿安县西北人怀其德因立庙李氏曰乐记论武乐曰五成而分周公左召公右则召公为伯在武王时而此诗称伯者亦後人追称之耳解颐曰读是诗者可以见文王之风化远矣召伯之政教深矣南国之风俗厚矣噫是岂後世所能及哉】
厌【於叶反】浥【於及反】行露岂不夙夜【叶羊茹反】谓行多露
赋也厌浥湿意行道夙早也○南国之人遵召伯之教服文王之化有以革其前日淫乱之俗故女子有能以礼自守而不为强暴所汚者自述已志作此诗以絶其人言道间之露方湿我岂不欲早夜而行乎畏多露之沾濡而不敢尔盖以女子早夜独行或有强暴侵陵之患故托以行多露而畏其沾濡也【女子作於致狱之时而追述其初如此】
○谁谓雀无角【叶卢谷反】何以穿我屋谁谓女【音汝】无家【叶音谷】何以速我狱虽速我狱室家不足
兴也家谓以媒聘求为室家之礼也速召致也○贞女之自守如此然犹或见讼而召致於狱因自诉而言人皆谓雀有角故能穿我屋以兴人皆谓汝於我尝有求为室家之礼故能致我於狱然不知汝虽能致我於狱而求为室家之礼初未尝备如雀虽能穿屋而实未尝有角也【二者皆似有而实无盖事理之难明者故用其语相呼而为兴】
○谁谓鼠无牙【叶五红反】何以穿我墉谁谓女无家【叶各空反】何以速我讼【叶祥容反】虽速我讼亦不女从
兴也牙牡齿也【辑録谓齿之大者稗雅鼠有齿而无牙】墉墙也○言汝虽能致我於讼然其求为室家之礼有所不足则我亦终不汝从矣【辑録朱子曰使贞女之志得以自伸者召伯听讼之明而然也】行露三章一章三句二章章六句【首章述其自守之辞二章述其自诉之辞三章述其自断之辞既知礼而又知义也此诗见女子之贞正而强暴侵陵则尚尔有司又不能辨无情者之辞盖昏乱之俗从圣人之教必有先後迟速不齐此召伯宣布之初变而未化时也积至驺虞则化成而一於善矣野有死麕亦当以此例之辑録通释曰此诗之贞女犹周南汉广之贞女也而彼之出游人自不犯此虽早夜自守而犹有强暴之讼是又被化有远近作诗有先後未可遽分优劣也】
羔羊之皮【叶蒲何反】素丝五紽【徒何反】退食自公委【於危反】蛇【音移叶唐何反】委蛇
赋也小曰羔大曰羊皮所以为裘大夫燕居之服素白也紽未详盖以丝饰裘之名也【辑録钱氏曰两皮之缝不易合故织白丝为紃施之缝中连属两皮因以为饰紃音驯】退食退朝而食於家也自公从公门而出也委蛇自得之貌○南国化文王之政在位皆节俭正直【辑録辅氏曰羊裘素饰可见其节俭退公委蛇可见其正直】故诗人美其衣服有常而从容自得如此也【从容自得由其心无愧怍而然德行可法故容止可观也辑録广雅云从容举动详审闲雅貌○增释许氏曰节俭谓有节制而俭约皆不自放之意非谓用财也谨身以节俭处事以正直则政教行而风俗美国家闲暇故大夫退食自公而优游如此此诗乐道其效也衣服有常緫上两句从容自得緫下两句节俭即衣服有常之事而正直则从容自得之本也】
○羔羊之革【叶讫力反】素丝五緎【音彧】委蛇委蛇自公退食赋也革犹皮也【辑録皮去毛曰革】緎裘之缝界也【辑録胡氏曰紽緎总窃意名义微异缝之突兀谓之紽有界限谓之緎合二为一谓之总】
羔羊之缝【符龙反】素丝五緫【子公反】委蛇委蛇退食自公赋也缝缝反合【音合】之以为裘也緫亦未详
羔羊三章章四句【反覆咏叹辑録通释曰此诗亦犹周南之有兎罝也在朝在野而贤才如此则文王之化不可以浅深远近论者也】
殷【音隐】其靁在南山之阳何斯违斯莫敢或遑振振【音真】君子归哉归哉
兴也殷靁声也山南曰阳何斯斯此人也违斯斯此所也遑暇也振振信厚也【麟趾训振振谓仁厚仁厚与麟趾相因也此训振振谓信厚信厚则归期不爽也】○南国被文王之化妇人以其君子从役在外而思念之故作此诗言殷殷然靁声则在南山之阳矣何此君子独去此而不敢少暇乎【此因其所闻以起兴盖雷以兴此人南山之阳以兴此所在字则与违字反相呼而莫敢或遑一句若无所属岂殷殷有舒缓之意以为勤劳迫促之兴乎辑録黄氏曰居者遇雨则思行者之劳人情之同然者】於是又美其德且冀其早毕事而还归也【增释许氏曰闵之深而无怨辞诗缉归哉归哉冀其事毕来归而不敢为决辞知其未可归也从事独贤而无怨唯信厚者能之】
○殷其靁在南山之侧【叶庄力反】何斯违斯莫敢遑息振振君子归哉归哉
兴也息止也
○殷其靁在南山之下【叶後五反】何斯违斯莫或遑处【尺煮反】振振君子归哉归哉
兴也【辑録谢氏曰始不敢暇中不敢止终不暇居处一节紧一节此诗人法度也】
殷其靁三章章六句【思念之意反覆道之辑録通释曰此诗之念行役犹周南之有汝坟也然视汝坟独无尊君亲上之意者盖彼诗作於既见君子之时故得慰其劳而勉以正此诗作於君子未归之日故但念其行役之劳然而无怨咎之辞则其妇人之贤文王之化亦皆可见矣】
摽【婢小反】有梅其实七兮求我庶士迨其吉兮
赋也摽落也梅木名华白实似杏而酢【仓故反酸也】庶衆迨及也吉吉日也○南国被文王之化女子知以贞信自守惧其嫁不及时而有强暴之辱也故言梅落而在树者少以见时过而太晚矣【桃之有花婚姻时也至梅实既落後时久矣故曰时过而太晚矣】求我之衆士其必有及此吉日而来者乎【辑録辅氏曰先生之说当矣此乃女子自言其心事之实而已无隐情无慝志非文王之化其能臻此哉或问若以此诗为女子自作恐不足以为风之正经朱子曰以为女子自作亦不害盖里巷之诗但如此已为不失正矣】
○摽有梅其实三【叶疏簪反】兮求我庶士迨其今兮
赋也梅在?者三则落者又多矣今今日也盖不待吉矣【辑録严氏曰在者三向之七又落其四时过而不留不可缓矣故言及今以成昏不拘时日之吉也】
○摽有梅顷【音倾】筐塈【许器反】之求我庶士迨其谓之赋也塈取也【增释塈字从上本训?今言取者谓取之於地沾土湿也】顷筐取之则落之尽矣谓之则但相告语而约可定矣【此有待於媒妁之言也此诗三章皆致意於求我之庶士盖过时而嫁虽非其愿而婚姻不备则不行斯可谓之贞女矣】摽有梅三章章四句【时已渐而晚势已渐而迫三章之意以次相承也增释许氏曰摽有梅之诗女子守正也落於地者有梅而存於?者其实有七昏姻之时迫矣时虽过然於衆士之求我者及其吉日而从之可也至於落而存惟三则时愈迫矣昏姻之事不可逾求不待吉而及今从之可也谓之者有言辞以相告语也落於地之梅既以顷筐塈之是则实之存者絶无而时逾矣时虽逾而礼义不可废其庶士之求我者必其命媒妁通辞意以尽礼仪然後从之可也岂因过时之小失而不全昏姻之大礼乎此则召南之风化也】
嘒【呼惠反】彼小星三五在东肃肃宵征夙夜在公寔命不同
兴也嘒微貌三五言其稀盖初昏或将旦时也肃肃齐【侧皆反】遫【音速】貌【辑録齐如夔夔齐栗之齐遫者谨而不放之谓诸本遫作整】宵夜征行也寔与实同命谓天所赋之分也○南国夫人承后妃之化能不妬忌以惠其下故其衆妾美之如此【此诗述其事言其志而夫人之贤自见於言外】盖衆妾进御於君不敢当夕【当夕专夜也】见星而往见星而还【辑録内则妻不在妾御莫敢当夕谓妾避女君之御日此当夕字用彼文不取其义】故因所见以起兴其於义无所取特取在东在公两字之相应耳遂言其所以如此者由其所赋之分不同於贵者是以深以得御於君为夫人之惠而不敢致怨於往来之勤也【既能知命又能安命小星之贱妾智且贤矣○增释此盖嫡上以惠其下下以顺其命而乐道之也】
○嘒彼小星维参【所森反】与昴【叶力求反】肃肃宵征抱衾与裯【直留反】寔命不犹
兴也参昴西方二宿之名【辑録参白虎宿三星昴六星】衾被也裯襌【音丹】被也兴亦取与昴与裯二字相应犹亦同也
小星二章章五句
吕氏曰夫人无妬忌之行而贱妾安於其命所谓上好仁而下必好义者也【始但见其星之三五耳加详察焉则知其参与昴也此二章之序也辑録通释曰此为衆妾美夫人之诗则亦周南樛木螽斯之类】
江有汜【音祀叶羊里反】之子归不我以不我以其後也悔【叶虎洧反】兴也水决复【音阜】入为汜【辑録尔雅注水出去复还曰汜】今江陵汉阳安复之间盖多有之【辑録夏水自江而别以通于汉汉复入江冬竭夏流故谓之夏而其入江处今召夏口即所谓江有汜也○宋安州即今之德安府复州今沔阳州并隶湖广】之子媵【音孕】妾指嫡【音的】妻而言也【辑録媵送也释名侄娣曰媵媵承事适也】妇人谓嫁曰归我媵自我也能左右之曰以谓挟已而偕行也【左右音如字以者以掖挟物之谓也】○是时汜水之旁媵有待年於国【待从嫡也凡媵十五从嫡】而嫡不与之偕行者【辑録白虎通曰待年未任答君子也】其後嫡被后妃夫人之化乃能自悔而迎之故媵见江水之有汜而因以起兴言江犹有汜而之子之归乃不我以【江犹有汜若有所容而嫡乃不能容其媵乎此以人不如物为兴】虽不我以然其後也亦悔矣【惟其能悔故为正风】
○江有渚之子归不我与不我与其後也处
兴也渚小洲也水岐成渚与犹以也处安也得其所安也【此章之处下章之啸与歌媵妾皆自己言之】
○江有沱【徒河反】之子归不我过【音戈】不我过其啸也歌兴也沱江之别者【辑録大水别为小水之名江大沱小】过谓过我而与俱也啸蹙口出声以舒愤懑之气言其悔时也歌则得其所处而乐也
江有汜三章章五句【始则悔悟中则相安终则相乐】
陈氏曰小星之夫人惠及媵妾而媵妾尽其心江沱之嫡惠不及媵妾而媵妾不怨盖父虽不慈子不可以不孝各尽其道而已矣【小星无怨江汜始若有怨而终则平小星有理而无慾江汜慾消而理明二诗不能无间皆贤妇人也辑録黄氏曰居上者当如小星之夫人居下者当如江汜之媵妾凡为人子为人弟为人臣皆当以此诗为法也】
野有死麕【俱伦反与春反】白茅包【叶补苟反】之有女怀春吉士诱之兴也麕獐也鹿属无角【辑録埤雅崔豹古今注云鹿有角而不能触麞有牙而不能噬麞如小鹿类甚多麕其緫名也】怀春当春而有怀也【或谓有女怀春不得为贞正也情欲之感凡有血气不能无以理制欲斯为贤矣辑録严氏曰春者天地交感万物孳生之时圣人顺天地万物之情令媒氏以中春会男女故女之怀昏姻者谓之怀春】吉士犹美士也【辑録须溪刘氏曰称其人曰吉士厚也又愧之也】○南国被文王之化女子有贞洁自守不为强暴所汚者故诗人因所见以兴其事而美之【白茅包麕吉士诱女语亦相呼】或曰赋也言美士以白茅包其死麕而诱怀春之女也【从此说优】
○林有朴【蒲木反】【音速】野有死鹿白茅纯【徒尊反】束有女如玉
兴也朴小木也鹿兽名有角纯束犹包之也如玉者美其色也上三句兴下一句也【亦因所见而以有字相呼为兴】或曰赋也言以朴藉死鹿束以白茅而诱此如玉之女也【此以为赋则尤为明白而易见】
○舒而脱脱【勅外反】兮无感我帨【始锐反】兮无使尨【美邦反】也吠【符未反】
赋也舒迟缓也脱脱舒缓貌感动帨巾尨犬也【辑録说文曰尨犬之多毛者】○此章乃述女子拒之之辞言姑徐徐而来毋动我之帨毋惊我之犬以甚言其不能相及也【斯言非必出於女子之口诗人特探其意而言之所谓极其形容也】其凛然不可犯之意盖可见矣【此诗大旨全在末章若无此三言则淫奔之诗而已此与行露同类所美专在女子事虽不正而女子之心则正也盖淫风方革之时故其诗如此辑录胡氏曰莫动我之帨拒之使远其身也莫惊我之犬又拒之健远其家也此可见其凛然不可犯矣】
野有死麕三章二章章四句一章三句【前二章强暴侵陵之俗旧染之污也後一章女子责言之行新民之化也辑録通释曰召南有此诗亦犹周南有汉广但汉广则男女各得其正而行露死麕二诗方作之时则女已贞而男未正耳】
何彼穠【奴容反与雝叶】矣唐棣【徒帝反】之华【芳无胡瓜二反】曷不肃雝王姬之车【斤於尺奢二反】
兴也穠盛也犹曰戎戎也【辑録穠华多貌毛传穠犹戎戎也与莪莪通厚貌穠衣厚貌从衣韩诗作莪二字不同】唐棣栘【音移】也似白杨【辑録本草曰抶移?大十数围即唐棣也亦名移杨团叶弱蒂微风大摇】肃敬雝和也周王之女姬姓故曰王姬○王姬下嫁於诸侯车服之盛如此而不敢挟贵以骄其夫家故见其车者知其能敬且和以执妇道於是作诗以美之曰何彼戎戎而盛乎乃唐棣之华也此何不肃肃而敬雝雝而和乎乃王姬之车也【此亦专以语相呼应而为兴也曷不犹云岂不耳见其车而知其敬且和则其德可知矣辑録严氏曰王姬不可见维见其车故指车以言车中之人】此乃武王以後之诗不可的知其何王之世然文王太姒之教久而不衰亦可见矣【召南诗皆道文王时事於此类无有也或成周时有此诗即取之或後所作而夫子録之皆不可考但合甘棠穠李二诗观之可见二南本於文王之化而未必皆作於文王之时也】
○何彼穠矣华如桃李平王之孙齐侯之子【叶奬里反】兴也李木名华白实可食旧说平正也武王女文王孙适齐侯之子【辑録孔氏曰文谥之正名也称者则随德不一以德能平正天下故称平王如书称宁王也皇甫谧曰武王五男二女元女妻胡公王姬宜为媵今何得适齐侯之子或以尊故命同族为媵】或曰平王即平王宜臼齐侯即襄公诸儿事见春秋【庄公九年审如或说则此诗当为王风矣但王风皆怨刺语非类也辑録春秋书王姬归齐二庄公元年冬时庄王四年也王姬归于齐归襄公也十一年冬时庄王十四年也王姬归于齐归桓公也庄王平王孙桓公襄公子诸儿襄公名也】未知孰是【前说优】○以桃李二物兴男女二人也【此其起兴与终南九罭鱼丽同】
○其钓维何维丝伊缗齐侯之子平王之孙【叶须伦反】兴也伊亦维也缗纶也丝之合而为纶犹男女之合而为昏也
何彼穠矣三章章四句【首章专美王姬二章并美公子三章美其合婚辑録语録问何彼穠矣何以録於召南曰也是有些不稳当但先儒相传如此说只得】
【就他说如定要分个正经及变诗也自难考】
彼茁【侧劣反】者葭【音加】壹?五豝【百加反】于【音吁】嗟乎驺虞【叶音牙】赋也茁生出壮盛之貌葭芦也亦名苇【辑録葭芦苇又名华一物四名】??矢豝牡豕也【辑録牡当作牝与吉日末章同】一?五豝犹言中必叠双也【子虚赋云矢不虚发中必叠双】驺虞兽名白虎黑文不食生物者也【辑録埤雅云驺虞尾长於身西方之兽也不履生草食自死之肉王者有至信之德则应】○南国诸侯承文王之化修身齐家以治其国而其仁民之余恩又有以及於庶类故其春田之际草木之茂禽兽之多至於如此而诗人述其事以美之且叹之曰此其仁心自然不由勉强【此字其字皆指诸侯言】是即其所谓驺虞矣【诸侯以文王之德为德故育物之效至於如此辑録朱子曰於田猎之际见动植之蕃庶因以赞咏文王仁泽之所及而非指田猎之事为仁也吕氏曰彼茁者葭记蒐田之时一发五豝兽之多也庶类繁殖而恩足以及禽兽者皆可见矣】
○彼茁者蓬壹?五豵【子公反】于嗟乎驺虞【叶五红反】
赋也蓬草名一岁曰豵亦小豕也【辑録解颐曰于嗟驺虞之辞与于嗟麟兮无以异而彼以为兴此以为赋者于嗟麟兮此兴中之比也于嗟驺虞此赋中之比也公子之仁无以异於麟趾所以见家道之成诸侯之仁无以异於驺虞所以见王道之成】
驺虞二章章三句
文王之化始於关雎而至於麟趾则其化之入人者深矣形於鹊巢而及於驺虞【反覆咏叹】则其泽之及物者广矣【始者先於此也形者着於彼也麟趾言公子之仁厚故曰入人者深驺虞言鸟兽草木之繁盛故曰及物者广又可兼乎人也又按麟趾驺虞皆不以物为瑞而以人为瑞然麟趾是因公子之仁而见文王之仁驺虞因诸侯之仁而见文王之仁耳】盖意诚心正之功不息而久则其熏蒸透彻融液周徧自有不能已者非智力之私所能及也【久於其道而天下化成此纯一不已之效○增释许氏曰化及人深泽及物广只就麟趾驺虞两诗上说而以至於及於字中间逓过薰蒸透彻是土之和气感动於人物者沦浃而无不备融液周徧是人物化育於上之德泽者溥洽而无所遗上句竖说下句横说】故序以驺虞为鹊巢之应而见王道之成其必有所传矣【诸侯身修家齐之效即文王身修家齐之效也王道成非诸侯使然诸侯之德如此则王道之成可见矣】
召南之国十四篇四十章百七十七句愚按鹊巢至采苹言夫人大夫妻以见当时国君大夫被文王之化而能修身以正其家也【此因南国之俗而见文王之化】甘棠以下又见由方伯能布文王之化而国君能修之家以及其国也【此以着明召伯之功而因以见文王之化辑録辅氏曰二南之诗於文王齐家之事则见之矣至於修身之事则未尝及也今乃谓所言皆修身齐家之事何也曰身者家之本也圣人之化未有不本於身者文王之化自内及外如此则其修身之事固在其中矣】其词虽无及於文王者然文王明德新民之功至是而其所施者溥矣抑所谓其民皡皡而不知为之者与【增释皡皡广大自得之貌】唯何彼穠矣之诗为不可晓当阙所疑耳【说见前篇○今按鹊巢至采苹难以时世先後论甘棠以下若有可言盖行露死麕召伯之初政也羔羊殷靁摽梅小星江汜当与驺虞同时化成之日也至甘棠则去召伯已远何彼穠矣则去文王太姒又远宜为後来之诗矣辑録解颐曰南方之诸侯固非一国也而国君之夫人有鹊巢之德太夫之妻有采蘩之敬立乎朝廷者无不节俭而正直处乎闺门者无不专静而纯一为嫡妻者有逮下之仁为媵妾者有安分之义虽里巷僻远之处民庶微贱之家而其女子之贤犹以贞信而自守无强暴之相陵则推而上之从可知也积而至於仁如驺虞则王道成矣先儒所谓举一世而言固无一人之不仁举一人而言又无一事之不仁者惟此时为然是虽文王意诚心正之功而召伯循行宣布之力亦不可诬矣】○周南召南二国凡二十五篇先儒以为正风今姑从之○孔子谓伯鱼曰女为周南召南矣乎人而不为周南召南其犹正墙面而立也与【辑録建安叶氏曰宜其家人而後可以教国人不然犹正墙面隔碍而不可通行也】○仪礼乡饮酒乡射燕礼皆合乐周南关雎葛覃卷耳召南鹊巢采蘩采苹【合乐者歌乐与衆声皆作乡饮酒礼歌关雎乐鹊巢歌葛覃乐采蘩歌卷耳乐采苹今按关雎鹊巢妇德之全也葛覃治葛采蘩亲蚕妇职之修也卷耳思君子采苹供祀事妇道之最重者也故相配用之草虫与卷耳同不重出耳但孔疏谓采苹本在草虫前孔子以後始倒置又或谓草虫有忧心之语是以不同未知孰是当详】燕礼又有房中之乐郑氏注曰弦歌周南召南之诗而不用钟磬【被之琴瑟而歌以合之】云房中者后夫人之所讽诵以事其君子【二南多言夫妇男女之正闺门之内尤当讽诵而取法者也○增释许氏曰二南王后国君夫人房中之乐歌也关雎言后妃之德葛覃言后妃之职卷耳言后妃之志鹊巢言国君夫人之德采蘩言国君夫人不失职采苹言卿大夫之妻能修其法度夫妇之道生民之本王政之端此六篇者其教之原也故国君与其臣下及四方之宾燕用之合乐也】○程子曰天下之治正家为先天下之家正则天下治矣二南正家之道也陈后妃夫人大夫妻之德推之士庶人之家一也故使邦国至於乡党皆用之自朝廷至於委巷莫不讴吟讽诵所以风化天下【孔子谓伯鱼至此皆言二南之用但於孔子之说见二南切於学者之日用於仪礼则见其用於乡饮酒用於乡射用於燕享而不见用之之故於程子之说则见所谓用之之故　增释读二南之诗当先以程子之说讽诵翫味自然有得於孔子之言既得孔子之言三百篇之旨皆可得矣】
诗经疏义会通卷一

[book_title]卷二
<经部,诗类,诗经疏义会通>
钦定四库全书
诗经疏义会通卷二　　　元　朱公迁　撰
邶一之三
邶鄘卫三国名在禹贡冀州西阻太行北逾衡漳东南跨河以及兖州桑土之野及商之季而纣都焉武王克商分自纣城朝歌而北谓之邶南谓之鄘东谓之卫以封诸侯邶鄘不详其始封卫则武王弟康叔之国也【辑録通释曰武王作酒诰戒康叔而曰明大命於妹邦妹邦即纣都则康叔封卫明在武王时矣邶鄘之地岂始为武庚三叔之封至成王灭武庚诛三监乃复以封他国而其後又并入於卫也欤】卫本都河北朝歌之东淇水之北百泉之南其後不知何时并得邶鄘之地至懿公为狄所?戴公东徙渡河野处漕邑文公又徙居於楚丘朝歌故城在今卫州卫县西二十二里所谓殷墟卫故都即今卫县漕楚丘皆在滑州大抵今怀卫澶【音蝉】相滑濮等州开封大名府界皆卫境也【辑録怀州今怀庆府卫州今卫辉府相州今彰德府开封府今仍旧并隶河南大名府今仍旧澶州今开州滑州今滑县并隶北京濮州今东昌府濮州隶山东】但邶鄘地既入卫其诗皆为卫事而犹系其故国之名则不可晓【或谓得之於邶者系之邶得之卫鄘系之卫鄘或谓三国之音不同故仍其旧为三国二说未知是否】而旧说以此下十三国皆为变风焉【程子曰卫之并邶鄘之地变风以卫为首所以着卫之恶也辑録竹房张氏曰正风以关雎为首者得夫妇人伦之至正者也变风以邶栢舟为首者　　庄姜处夫妇人伦之变者也次鄘栢舟者处母子之变者也苏氏曰春秋所见百七十余国变风之作春秋数世矣而载於大师者独十三国意者列国不皆有诗其有诗者虽禬曹之小邶鄘之亡而有不能已者】
泛【芳劔反】彼栢舟亦泛其流耿耿【古幸反】不寐如有隐忧微我无酒以敖【五羔反】以游
比也泛流貌栢木名耿耿小明忧之貌也【辑録辅氏曰盖人有所忧则其心耿耿然故不能寐也】隐痛也微犹非也○妇人不得於其夫故以栢舟自比【辑録通释曰有全章皆属比者亦冇比意之外继陈其事者如此章之类今以集传赋而比之体反观之则此类恐亦可以为比而赋也】言以栢为舟坚致【音稚密也】牢实【贞固有守亦若是也】而不以乘载无所依薄但泛然於水中而已故其隐忧之深如此非为无酒可以遨游而解之也【增释许氏曰此章言栢舟则宜以载物乃泛泛於水中而无所川以此喻已故耿耿而忧思至於不能寐如有所隐痛之忧非无酒以自乐然此忧非酒之所能遣也】列女传以此为妇人之诗今考其辞气卑顺柔弱且居变风之首而与下篇相类岂亦庄姜之诗也欤【栢舟与关雎鹊巢为反对而处变以常不愧於后妃夫人之化所以首变风而继二南也辑録郑氏曰庄姜庄公夫人齐女姓姜氏】
○我心匪鉴不可以茹【如预反】亦有兄弟不可以据薄言往愬逢彼之怒
赋也鉴镜茹度据依愬告也○言我心既匪鉴而不能度物虽有兄弟而又不可依以为重故往告之而反遭其怒也【增释许氏曰此章言监明则可度物我心忧烦不能度事不知何以处此归而告诸兄弟聊以舒此愤隔而又逢彼之怒是兄弟亦不可据凭而终莫知所以自处也】
○我心匪石不可转也我心匪席不可卷【卷勉反】也威仪棣棣不可选也
赋也棣棣富而间习之貌【辑録辅氏曰富谓富盛也富盛则全备而无欠缺闲习则从容而不生踈】选简择也○言石可转而我心不可转席可卷而我心不可卷威仪无一不善又不可得而简择取舍皆自反而无阙之意【不可转其志确也不可卷其节坚也不可选其德备也存诸中者不可移形於外者无不善庄姜之贤具於此章○增释许氏曰此章於是自反平昔我心贞固过於石而不可转我心平直过於席而不可卷威仪动止之间皆无一失而不必选而不见答於君子岂我心之过哉石不可转是其 贞洁自守之操坚席不可卷是其公平逮下之心溥也】
○忧心悄悄【七小反】愠于羣小觏【古豆反】闵既多受侮不少静言思之寤辟【避亦反】有摽【符小反】
赋也悄悄忧貌愠怒意羣小衆妾也言见怒於衆妾也觏见闵病也辟拊心也摽拊心貌【此章言已所以忧之之事不得於其夫则必见侮於其下理势然也辑録尔雅注摽椎胷也○增释许氏曰此章谓我之忧者自揆无过正以见怒诸妾谗譛而致然默而思之无可柰何惟拊心而已】
○日居月诸胡迭【待结反】而微心之忧矣如匪澣【户管反】衣静言思之不能奋飞
比也居诸语辞迭更微亏也【辑録严氏曰微谓不明也日月食则不明十月之交云彼月而微此日而
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:39:13-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>