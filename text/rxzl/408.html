<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,尚书序,尚书句解卷一,尚书句解卷二,尚书句解卷三,尚书句解卷四,尚书句解卷五,尚书句解卷六,尚书句解卷七,尚书句解卷八,尚书句解卷九,尚书句解卷十,尚书句解卷十一,尚书句解卷十二,尚书句解卷十三,尚书句解全文在线阅读,尚书句解全文在线下载,大玄古籍书库">
<meta name="description" content="十三卷。元朱祖义(生卒年不详)撰。祖义字子由，江西庐陵(今吉安县)人。仕履及事迹均不详。祖义于六经都有句解，均已亡佚。元代科举考试，《尚书》用古注疏与蔡沈《书集传》，蔡《传》简易，古注疏繁难，其后蔡《传》独立学官，而古注疏弃置不用。祖义此书专为启迪幼学而作，其说解以蔡《传》为宗，不复考证古注疏，训诂名物亦很少援据他书。此书随文注释，浅显易懂，便于初学。是元代较好的一种《尚书》通俗读本。现存《通志堂经解》本。_尚书句解_全文在线阅读_尚书句解_全文在线下载_大玄古籍书库">
<title>尚书句解_朱祖义_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">尚书句解</span> <br/>
          作者： <span class="inputVal" id="bkauthor">朱祖义</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]119426</span> <br/>
          说明： <span class="inputVal" id="bkdec">十三卷。元朱祖义(生卒年不详)撰。祖义字子由，江西庐陵(今吉安县)人。仕履及事迹均不详。祖义于六经都有句解，均已亡佚。元代科举考试，《尚书》用古注疏与蔡沈《书集传》，蔡《传》简易，古注疏繁难，其后蔡《传》独立学官，而古注疏弃置不用。祖义此书专为启迪幼学而作，其说解以蔡《传》为宗，不复考证古注疏，训诂名物亦很少援据他书。此书随文注释，浅显易懂，便于初学。是元代较好的一种《尚书》通俗读本。现存《通志堂经解》本。</span> <br/>
          封面： <span class="inputVal" id="bkimg">Z_4809.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]尚书句解
[book_author]朱祖义
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]119426
[book_dec]十三卷。元朱祖义(生卒年不详)撰。祖义字子由，江西庐陵(今吉安县)人。仕履及事迹均不详。祖义于六经都有句解，均已亡佚。元代科举考试，《尚书》用古注疏与蔡沈《书集传》，蔡《传》简易，古注疏繁难，其后蔡《传》独立学官，而古注疏弃置不用。祖义此书专为启迪幼学而作，其说解以蔡《传》为宗，不复考证古注疏，训诂名物亦很少援据他书。此书随文注释，浅显易懂，便于初学。是元代较好的一种《尚书》通俗读本。现存《通志堂经解》本。
[book_img]Z_4809.jpg


[book_title]提要
【臣】等谨案尚书句解十三卷元朱祖义撰祖义字子由庐陵人于诸经皆有句解今多散佚此书仅存元延祐中定经义取士之制尚书以古注疏及蔡沈集传为宗故王充耘书义矜式尚兼用孔传迨其末流病古注疏之繁而蔡传遂独立于学官业科举者童而习之莫或出入祖义是书专为启迪幼学而设故多宗蔡义不复考证旧文于训诂名物之间亦罕所引据然随文诠释词意显明使殷盘周诰诰屈聱牙之句皆可于展卷之下了然于心口其亦古者离经辨志之意欤以视附防穿凿浮文妨要反以晦蚀经义者此犹有先儒笃实之遗矣亦未可以其浅近废也乾隆四十六年七月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]尚书序
【此序孔安国所作以其上古帝王之书为后世所慕尚故曰尚书序中言伏生年过九十失其本经口以传授裁二十余篇以其上古之书谓之尚书是知书是本名尚是伏生所加也】
古者伏牺氏之王天下也【古者有伏牺氏即太皥也以木德王天下】始画八卦【始画乾坤艮巽震离坎兑八卦】造书契【造作书契谓书之于木刻其侧为契各持其一以相考合】以代结绳之政【以代上古洪荒之世结绳以识其政事事大大其绳事小小其绳】由是文籍生焉【因此而三坟五典之文籍以生焉】伏牺神农黄帝之书【三皇之书】谓之三坟【名谓之三坟坟大也】言大道也【是其书之所言皆大道也】少昊颛顼髙辛唐虞之书【五帝之书】谓之五典【名谓之五典典常也】言常道也【是其书之所言者皆常行之道】至于夏啇周之书【至于三代之书】虽设教不伦【虽禹汤文武设教不见伦类】雅诰奥义【要之雅正之诰皆有深奥之义】其归一揆【如人之于射其归于一揆度其的而已】是故【此所以】歴代寳之【经歴万代莫不珍惜坟典训诰之书】以为大训【以之为大训】八卦之说【如八卦之说文】谓之八索【其书名谓八索索求也】求其义也【所以求索八卦之义理也】九州之志【九州所说】谓之九丘【其书名谓之九丘】丘聚也【丘者聚集也】言九州所有【言九州所有之物】土地所生【土地所生之物】风气所宜【风气所宜之物】皆聚此书也【皆聚载于九丘之书】春秋左氏传曰【春秋左氏传有言】楚左史倚相【楚灵王时有左史倚相史官居左故曰左史也】能读三坟五典八索九丘【号为能读三坟五典八索九丘之书也】即谓上世帝王遗书也【即以谓上世帝王遗书不知其混殽】先君孔子【安国是孔子十一世孙尊其祖故曰先君】生于周末【孔子生于周衰之末】覩史籍之繁文【见八索九丘之书皆史籍之繁文】惧览之者不一【恐覧而观之者无所统一】遂乃定礼乐明旧章【述而不改曰定遂乃定礼乐制度之舛错以发明先世旧章典法】删诗为三百篇【就而减削曰删诗本三千篇削其不合于礼义者特存三百一十篇止言三百以成数言之者也】约史记而修春秋【凖依其事曰约依鲁史而修春秋】讃易道以黜八索【因而佐成曰讃因伏羲画之文王重之不可强改特佐成十翼则易道以明而八索之书不必用矣是以黜而弃之焉】述职方以除九丘【显而明之曰述盖职方者即周礼职方氏所掌皆九州所有夫子述其所职而载之于经则九丘之书亦不必用故删除之】讨论坟典【坟典之书传之既乆不无淆乱孔子讨论而整理之】断自唐虞以下讫于周【上至三坟五典之书断自唐虞独取二典下至有周】芟夷烦乱【其间有杂乱难考之处皆芟除之而使至于平夷也】翦截浮辞【浮华无实之言皆剪截而剔去之】举其宏纲【纲纲之索但举大纲而众目自张】撮其机要【机弩之括但撮机括之至要非泛无所统撮七括反】足以垂世立教【诚足以垂示后世而立教于人】典谟训诰誓命之文【其典谟训诰誓命之书】凡百篇【凡有百篇】所以恢至道【皆所以发明张大二帝三王至治之要道】示人主以轨范也【以明后世人君出治之轨范如车之有轨所行皆由乎是如器之有范所为不外乎是也】帝王之制【二帝三王之制作】坦然明白【平易明白】可举而行【后世可举而见于行】三千之徒【孔子三千徒弟】并受其义【皆传受百篇之义】及秦始皇【及至秦王名政尊为皇帝以初并天下号为始皇】灭先代典籍【灭除先代经典文籍】焚书坑儒【焚古书坑儒士】天下学士【天下儒者】逃难解散【率皆隐身避世以逃患难分散于四方解音蟹】我先人用藏其家书于屋壁【时孔子七世孙子襄安国以为先祖故称我先人虑家书之不传乃以藏于屋壁中也】汉室龙兴【汉家继秦如龙之兴】开设学校【开设学校之乆废者】旁求儒雅【遍求儒之雅正者】以阐大猷【以阐明大道】济南伏生【济南有伏生名胜为秦二世博士】年过九十【年过九十余老不能行文帝诏晁错受之】失其本经【奈何遭秦火之余散失其百篇本经】口以传授【幸伏生记诵之熟以口传授于晁错】裁二十余篇【仅得尧典舜典臯陶谟益稷禹贡甘誓汤誓盘庚三篇髙宗肜日西伯戡黎防子牧誓洪范金縢大诰康诰酒诰梓材召诰洛诰多士无逸君奭多方立政顾命康王之诰吕刑文侯之命秦誓费誓凡三十三篇除尧典舜典合为一臯陶谟益稷合为一盘庚三篇合为一顾命康王之诰合为一此二十八篇故谓之二十余篇】以其上古之书【以其为上古帝王之书】谓之尚书【名谓之尚书以其为后世所慕尚是知书是本名尚是伏生所加】百篇之义【百篇之文义】世莫得闻【世不得而闻】至鲁共王【至汉景帝之子共王名余封为鲁王死諡曰共】好治宫室【存曰居鲁近孔子宅好修治宫室】壊孔子旧宅【毁壊孔子旧宅壊怪】以广其居【以广大其所居】于壁中得先人所藏古文【于所壊壁内得安国先人子襄所藏上古帝王之文】虞夏啇周之书【乃虞夏商周之书】及传论语孝经【及孔子所传论语孝经】皆科斗文字【皆以科斗文其字科斗虾蟇子也字形多头麤尾细肚腹团圆似科斗】王又升孔子堂【共王又登孔子庙堂】闻金石丝竹之音【闻金钟石罄丝琴竹管之声以此神异】乃不壊宅【乃不敢毁其居】悉以书还孔氏【尽以其所得古文虞夏商周之书与传论孝经还孔氏】科斗书废已乆【科斗之书始于仓颉其文至三代不改经秦火废而不用至汉则其废已乆】时人无能知者【汉时人无有能知之者】以所闻伏生之书【安国乃以前所闻伏生口授之书】考论文义【考校论说古文之义】定其可知者【定其可知识者】为古定【为以写古文而后定】更以竹简写之【又别更以竹简写之简一尺二寸竹简者以竹长一尺二寸为之更音庚】増多伏生二十五篇【至此复以屋壁古文校定乃得大禹谟五子之歌征仲虺之诰汤诰伊训太甲三篇咸有一徳説命三篇泰誓三篇武成旅獒微子之命蔡仲之命周官君陈毕命君牙冏命凡二十五篇伏生初得二十八篇今又増多此二十五篇是已得五十三篇矣】伏生又以舜典合于尧典【于五十三篇之中伏生又以舜典合尧典为一】益稷合于臯陶谟【益稷合臯陶谟为一篇】盘庚三篇合为一【盘庚三篇合为一篇】康王之诰合于顾命【康王之诰合顾命为一篇】复出此篇并序【今依古经分尧典舜典为二篇益稷臯陶谟为三篇盘庚为三篇康王之诰顾命为二篇是于三篇复出此五篇并孔子所作书序自作一篇】凡五十九篇【总得五十九篇】为四十六卷【除序在外不以卷计由五十八篇同序者同卷异序者异卷如太甲盘庚说命泰誓皆一篇同卷是减八卷矣又大禹谟臯陶谟益稷三篇同序共一卷康诰酒诰梓材三篇同序共一卷是又减四卷矣前减八卷后减四卷共十二卷以五十八卷除十二是为四十六卷】其余错乱摩灭弗可复知【其余如汨作九共九篇槖饫帝告厘沃汤征汝鸠汝方夏社疑至臣扈典宝明居肆命徂后沃丁咸乂四篇伊陟原命仲丁河亶甲祖乙髙宗之训分器旅巢命归禾嘉禾成王政将蒲姑贿肃慎之命亳姑凡四十二篇亡皆错乱而无序摩灭而不明不可复通知】悉上送官【安国乃并与竹简所冩五十八篇尽以上送于官】藏之书府【藏于秘府】以待能者【以待后世有能整理而读之者】承诏为五十九篇作传【安国时为武帝博士既考正古文以闻于帝又承诏旨为五十九篇之传传通释解其意也】于是遂研精覃思【于是遂研覈精专覃静思求其理】博考经籍【广博推考羣经六籍】采摭羣言【于经籍中采摭众言互相参考摭只】以立训传【作为诂训传通其意】约文由义【其作传之体则贵于约省其文而申明一书之义也】敷畅厥防【以敷布宣畅其防意】庻几有补于将米【庶几天下后世即其所传以求圣经之防有所补益耳】书序【即孔子所序】序所以为作者之意【序述所以为作书者之意】昭然义见【言其意义昭明无隐】宜相附近【但作序者不敢厠于正经故以序自作一篇列于百篇之后今安国从宜以序附近于正经】故引之各冠其篇首【故引而分之各冠其本篇之首】定五十八篇既毕【书本连序五十九篇今序既分则是损其一篇则定为五十八篇既毕】会国有巫蛊事【防值武帝末年淫惑鬼神崇信巫术有巫蛊事蛊者怪惑之名谓以药毒害人与行符厌俗为魅令人蛊惑夭年伤性谓之巫蛊以蛊皆巫之所行也奸人江充因行其诈先于太子宫埋桐人告上云太子宫有蛊气上使充治之于太子宫果得桐人太子知充防已乃杀充武帝诏讨之太子走奔壶闗自杀蛊音古】经籍道息【故武帝好经籍之道至此灭息】用不复以闻【用是不复以所传闻于上】传之子孙【惟自传于已之子孙】以贻后代【使之贻于后世之人行之】若好古博雅君子【后世若有好爱古道广博学问志懐雅正之君子】与我同志【与我同慕古之意】亦所不隐也【亦发明吾道庶防传而不至于隐蔽也】

[book_title]尚书句解卷一
元　朱祖义　撰
尧典第一
【尧书谓之典孔氏曰五典言常道也是以典训常盖谓一书之中所载皆尧之常行也尧典于篇次实居第一然篇次之数非孔子之旧乃安国所定何以知之孔子所作书序舜典之后有汨作一篇九共九篇槀饫一篇其十一篇而后乃大禹谟尧典既第一舜典既第二又如此十一篇为孔子所定则大禹谟当第十四今乃云第三是知篇次之数安国所定】
虞书【尧唐帝也书应谓之唐今云虞书者盖其初尧典实题为唐舜典实题为虞禹谟实题为夏今三篇俱谓之虞书者非史之旧乃孔子定书之后序正也何以知之左传庄八年引夏书曰臯陶迈种德僖二十四年引夏书曰地平天成襄二十八年引夏书曰与其杀不辜寜失不经是庄襄之时夫子未序正禹谟实谓之夏书则尧典于孔子未序正前亦谓之唐书明矣虽然孔子于三圣之书虽不仍旧贯而必为之序正不俱谓之唐不俱谓之夏必谓之虞者盖尧授舜舜授禹三圣相授实守一道故序正其书使同其题号者书同则道同也夫舜上承于尧下授于禹以虞名书则上可以该尧下可以该禹三圣之道混然一致略无间断夫子之意顾不深欤】
孔氏传【孔安国孔子十一代孙也武帝时古文尚书厄于秦火而复出帝以其家书诏安国作传其所注解谓之传也】
昔在帝尧【古者在于帝尧之时】聪明文思【其聼聪其视明其文焕然其思湛然思笥】光宅天下【以其有是四德故居天万民之上而甚光显也】　将逊于位【将退逊于位也】让于虞舜【禅于虞舜】作尧典【于是作尧典书书序本自作一篇列于百篇之后郑马融王肃皆以为孔子所作然观其领略大意而尽于数言至于一字不可増损盖圣人之文非吾夫子莫能为也本在百篇之后今冠于每篇之首者安国之所分也】尧典【此二字史臣之旧题古者序自为一篇故毎篇首揭其题以为一篇之目孔安国引序冠篇首因存而不去故今书诸篇皆重言本目也】曰【史臣言】若稽古帝尧【顺考古道而行之者帝尧】曰放勲【谓能依仿上古之功】钦明文思【其行已也敬其遇事也明发于政事而其文焕然运于心术而其思湛然】安安【尧乃安安然初不矜耀其有是功有是四徳】允恭克让【方且信于尽恭而非伪诚于逊譲而非假】光被四表【故其功徳之光辉被及于四方之外】格于上下【格而至于塞乎天地之间】克明俊徳【能明一己之大徳】以亲九族【以是徳亲睦九族如父族四父五属】【之内一也父之女昆弟适人及其子二也已之女昆弟适人及其子三也已之女子适人及其子四也母族三母之父姓一也母之母姓二也母之女昆弟适人及其子三也妻族二妻之父姓一也妻之母姓二也兹其所以为九族也若以髙祖至孙为九族则髙祖非已所逮事元孙亦非已所及见果何以亲而睦之耶】九族既睦【则九族尽和睦】平章百姓【以是德平和章显百官族姓自其分职率属而言之曰百官自其分姓受氏而言之曰百姓】百姓昭明【百官族姓皆精白以承休德而名乃职】协和万邦【以是德合和天下万邦之民】黎民于变时雍【众民大变于善时臻雍和】乃命羲和【尧乃总命处羲和之职者林少頴以谓下文言咨汝羲暨和则羲和似人名余以经考之征言羲和废厥职夫尧与仲康之时相去如此其逺若果人名岂有尧时人名羲和仲康时人亦名羲和耶要之羲和乃官职名世掌天地四时之官也在颛帝时其职名重黎自尧以至夏其职名羲和故杨子云法言云羲近重和近黎是羲和即重黎也然下文又言羲仲和仲羲叔和叔盖分掌四时相继相承如伯仲叔季也以此别其次序】钦若昊天【使之敬顺昊天之日月星辰】厯象日月星辰【厯以步其数厯者书也如洪范之厯数以纪日月星辰之先后者象以占其象象者器也如舜典之玑衡以参考日月星辰之行度者】敬授人时【以考究天时以敬授于人】分命羲仲【又分命处羲仲之职者掌春也】宅嵎夷曰旸谷【居正东嵎夷之地禹贡嵎夷既略亦在青州之正东谓之旸谷以日出于东山谷皆明也嵎隅】寅賔出日【寅敬賔迎出日于东若帝喾厯日月而迎送之即此法也】平秩东作【春属于东必均平秩序春时农作之事】日中星鸟【春分之时昼五十刻夜五十刻昼夜相半而鹑火见于南方正午之位不言鹑火而言星鸟举四象也】以殷仲春【以此可以正仲春之气曰孟曰仲曰季举仲而言盖取中气之得其正】厥民析【其民于此时分析在田以耕以耨析音昔】鸟兽孳尾【鸟兽于此时孔化而交接孳字】申命羲叔【申命处羲叔之职者掌夏】宅南交【居正南交趾之地史记五帝纪言黄帝之地南至交趾是也】平秩南讹【夏属于南必均平秩序夏时化育之事自苗而实即物之变化】敬致【敬以致其日之至周官言春夏致日左氏言日官居卿以致日盖圣人南靣视因其夏至之日至而致之以验时气之中也】日永星火【夏至之日昼长夜短昼六十刻夜四十刻大火星见于南方正午之位谓之日永星火此举十二次也】以正仲夏【以之可以正仲夏之气曰孟曰仲曰季举仲而言盖取中气之得其正也】厥民因【其民于此时因春所耕以耘以耔】鸟兽希革【鸟兽于此时毛羽希少而改革】分命和仲【分命处和仲之职者掌秋】宅西曰昧谷【居正西陇西之县谓之昧谷以日出于西山谷皆暗】寅饯纳日【寅敬饯送入日于西若帝喾厯日月而迎送之是也】平秩西成【秋属于西必均平秩序秋时成熟之事】宵中星虚【秋分之时昼夜相半各五十　刻而虚星见于南方正午之位】以殷仲秋【以此可以正仲秋之气曰孟曰仲曰季举仲而言盖取中气之得其正也】厥民夷【其民于此时已见收成其心和平而乐易】鸟兽毛毨【鸟兽于此时毛羽更生而整理毨铣】申命和叔【重命处和叔之职者掌冬】宅朔方曰幽都【居正北之方而谓之幽都即幽州也史记五帝纪言黄帝之地北至幽陵亦是此地共工亦流于此】平在朔易【冬属于北必均平考察冬穷改歳之事】日短星昴【冬至之时画短夜长昼四十刻夜六十刻昂星见于南方正午之位谓之日短星昴此举二十八宿也】以正仲冬【以此可以正仲冬之气曰孟曰仲曰季举仲而言盖取中气之得其正也】厥民隩【其民于此时入居于隩暖之处】鸟兽氄毛【鸟兽于此时又生氄细之毛以自温氄冗】帝曰【尧言】咨汝羲暨和【咨命汝羲仲羲叔与和仲和叔】朞三百有六旬有六日以闰月定四时成歳【周一年计三百有六十有六日号为三百六十日积分余六日有十二个月六个月小又余六日一年实有三百五十四日共余十二日第二年又余十二日第三年又余十二日共余三十六日以三十日闰一月犹余六日所谓三年一闰是也第四年又余十二日第五年又余十二日连前所余六日共三十日又闰一月所谓五年再闰是也而四时由此而定嵗功由此而成】允厘百工【然后百官信以治事】庶绩咸熈【故众官之功绩皆熈然而广大】帝曰【尧言】畴咨若时登庸【有谁可命顺是登庸之任将登而用之使居帝位】放齐曰【放齐言】子朱启明【嗣子丹朱开明敏悟可授以天下史记亦云嗣子丹朱】帝曰吁【尧言吁而怪疑之】嚚讼可乎【谓丹朱口不道忠信之言而好争讼具可授以天下乎嚚音银】帝曰【尧言】畴咨若予采【有谁可命顺我百揆之事将用为相】驩兠曰都【驩兠言都而叹美之】共工方鸠僝功【谓今为共工之官者方始鸠聚着见其功可选用也共恭僝仕简反】帝曰吁【尧言吁而疑怪之】静言庸违【谓为共工者言不顾行静则能言用则违之】象恭滔天【又象貌恭敬而心则傲狠自大如水之滔滔漫天】帝曰【尧言】咨四岳【命主四方方岳之职】汤汤洪水方割【大水汤汤逆流沸腾方为世害】荡荡懐山襄陵【荡荡然泛滥山之髙者懐而包之陵之卑者襄而上之】浩浩滔天【其声浩浩然有滔天之势】下民其咨【天下之民皆咨嗟困苦】有能俾乂【有能治水者将使治之】佥曰于【四岳于是采众人之言先叹而美之于乌】鲧哉【然后荐鲧谓其才可用鳏音衮】帝曰吁【尧吁而疑怪之曰】咈哉【言其违戾而不可用】方命圯族【孟子云方命虐民赵氏注方犹放放弃教命圯壊族类倾防忌刻之人也圯音痞】岳曰【四岳言】异哉【然则已矣乎异音异】试可乃已【但试其可治水则已无求其他】帝曰【尧姑顺四岳之意而戒之曰】往钦哉【可往治水当处之以敬】九载绩用弗成【其功用果厯九年而弗成】帝曰【尧言】咨四岳【命主四方方岳之官】朕在位士十载【尧年十六自唐侯陟天子之位在位七十年时年八十六】汝能庸命【汝四岳能用我之命】巽朕位【我将巽汝以朕位】岳曰【四岳言】否德忝帝位【己之不德适所以忝辱帝位】曰【尧言】明明侧陋【如此则汝当明明然举僻侧浅陋之处贤者】师锡帝曰【四岳遂率众人共与帝尧言之】有鳏在下曰虞舜【有无妻而鳏者在下谓之虞舜可以当帝位虞其氏舜其名后因以虞为国号】帝曰俞【尧荅曰然】予闻如何【我亦闻其名但未知为人何如】岳曰【四岳言】瞽子【舜乃瞽者之子舜父本有目以其不能分别善恶时人谓之瞽】父顽【舜父心不则德义之经】母嚚【舜母口不道忠信之言】象傲【舜弟名象又傲慢而不恭】克谐以孝【舜皆能谐和之以孝道】烝烝乂【使之进进以善而自治】不格奸【不至于为奸恶以害舜】帝曰【尧言】我其试哉【我且试舜以考其行绩】女于时【于是以二女女之以女适人谓之女女去】观厥刑于二女【观其如何以礼法刑制二女】厘降二女于妫汭【舜果能以礼法制之降下二女于妫水北而居之妫汭音芮】嫔于虞【帝女虽贵从夫而居行妇道于有虞之族也】帝曰【尧羙之曰】钦哉【果能相敬也】
舜典第二【此书所载皆舜之常行可以为万世之常法故谓之舜典】
虞舜侧微【虞其氏舜其名后因以虞为国号舜初处僻侧之地微贱之中】尧闻之聪明【尧间其听聪其视明】将使嗣位【将使继帝位】歴试诸难【歴歴以诸难行之事试之】作舜典【于是作舜典书】舜典【此二字史官之旧题】曰【史官之言】若稽古帝舜【顺考占道而行之者帝舜】曰【又言】重华协于帝【尧有此光华之德舜能重之亦有此光华之德合协于尧而无异】濬哲文明【其德濬深宏也哲睿哲也文文章也明聪明也】温恭允塞【温粹和也恭恭敬也允信当也塞充实也】德升闻【凡八者即元德也舜虽潜幽逺处而实升闻于天朝】乃命以位【尧乃命之以官位】慎徽五典【以之任司徒之职而谨慎徽美君臣父子兄弟夫妇朋友五常之教】五典克从【五典之教皆能顺从初无违教之人也】纳于百揆【纳之于宰相之职而揆度百官之事】百揆时叙【百揆之事一时皆得其次序而无废事】賔于四门【以之賔迎诸侯于四门】四门穆穆【四方诸侯来朝者皆和穆而又穆】纳于大麓【尧以水为】【患使舜入山林相视原隰也】烈风雷雨弗迷【暴风雷雨大至而舜不迷惑天地鬼神亦或有相之者太史公亦谓山林川泽烈风雷雨舜行弗迷】帝曰【尧言】格汝舜【至汝舜】询事考言【谋汝以事而察汝之言】乃言厎可绩【汝之言皆能致行而可以立功】三载汝陟帝位【三年使汝舜升帝位】舜譲于德弗嗣【舜乃逊于有德之人不冐陟帝位以继尧】正月上日【舜既譲而尧不许舜乃以正月初一日】受终于文祖【受尧终帝位之事于尧文德之祖宗庙】在璿玑玉衡【以璿玉为玑以玉为衡玑画天文于其上可以运转衡如箫管之状舜察玑衡】以齐七政【以齐上天日月五星之七事使如玑衡所画之轨度不如则为变异而不齐也】肆类于上帝【遂以物之类天者祀上天而告以陟位之事如天之色苍则祀以苍璧天之体圆则祀以圜丘】禋于六宗【精意以享四时也寒暑也日也月也星辰也水旱也六者之可尊者】望于山川【山川既逺则望而祭之】徧于羣神【以至祀典不载皆徧及之】辑五瑞【辑敛收聚五等诸侯所执之玉】既月【尽正月一月】乃日觐四岳羣牧【乃日朝觐四岳羣诸侯以观其能否】班瑞于羣后【果皆贤无所贬黜然后以五瑞复还诸侯】嵗二月东巡狩【舜乃于一年之间二月春之仲月春之中也往东方巡省守土诸侯】至于岱宗柴【至于东岳岱山为众山之尊者燔柴以告至所以告天也】望秩于山川【又望东方山川之神以序而祭之】肆觐东后【肆觐见东方之诸侯】协时月正日【因而于四时之节气月之小大必以王朝之正朔考而合之日之甲乙必以王朝之正朔辨而正之则厯法定矣】同律度量衡【然后律度量衡可考而知度量衡生乎律而律之卜二如黄钟太簇姑洗蕤賔夷则无射林钟南吕应钟大吕夹钟中吕又生乎律之十二辰班孟坚律厯志云推厯生律故舜欲律之十二度之分寸丈尺量之龠合升斗衡之铢两斤钓考而校之使逺近内外均同如一必先协时月正日也】修五礼【修明吉凶賔军嘉之五礼】五玉【公执桓圭九寸侯执信圭伯执躬圭各七寸子执谷璧男执蒲璧各五寸】三帛【诸侯世子执纁公之孤执附庸之君执黄】二生【卿执羔取其羣而不失其类大夫执鴈取其时而不失其时】一死【士执雉取其守死而不失其节】贽【五等诸侯与其国之卿大夫士各以其所执贽见于天子贽犹言至执之以自至也贽至】如五器【亦如辑五瑞之器】卒乃复【终乃复还之】五月南巡守【五月夏时之中舜往南方巡省守土诸侯】至于南岳【至于南岳衡山】如岱礼【其燔柴以至于诸侯卿大夫士贽见于方岳之下皆如岱宗之礼】八月西巡守【八月秋时之中舜往西方巡省守土之诸侯】至于西岳【至于西岳华山】如初【如其初岱宗之所行】十有一月朔巡守【十一月冬时之中舜往北方巡省守上之诸侯】至于北岳【至于北岳恒山】如西礼【又知西岳之礼】归格于艺祖用特【巡守四岳既毕然后归还京师至于文祖之庙其牲用牛以告至也】五载一巡守【五年之间天子以一年出巡守四岳之诸侯】羣后四朝【由四年侯绥要荒之诸侯各以一年朝天子于京师惟畿内甸服之诸侯执事于王庭朝夕见焉故无俟于朝】敷奏以言【诸侯来朝者各敷陈进奏其言】明试以功【因其言而明审以试其果有功】车服以庸【然后锡之车与服以显其可用如采菽之诗曰君子来朝何以予之路车乘马衮及黼是也】肇十有二州【洪水之初禹别九州水土既平舜始分为十二分冀为豳为并分青为营】封十有二山【取十二州之山至髙大者以为彊域之表识】濬川【深十二州之川以通其流使无壅塞】象以典刑【象者垂以示人盖示民以常刑使知所避即周官垂刑象于象魏】流宥五刑【人有罪据其状合刑而情差可恕全赦则太轻致刑则太重不忍依例刑杀故完全其体流之逺方以寛墨劓剕宫大辟之五刑】鞭作官刑【官事不治则立鞭棰之法以为治官之刑即周礼涤狼氏誓大夫曰敢不闗鞭五百是也】扑作教刑【有学校之间不勤学道则扑之以为教导之刑记曰夏楚二物収其威也扑普卜反】金作赎刑【人有过误又作赎刑使入金以赎罪若吕刑所谓大辟疑赦其罚千锾等所罚之金即今之铜古者金银铜铁总号为金周官攻金之工六其所为者有铜有铁是皆金名赎音蜀】眚灾肆赦【已所误为为眚因人致罪为灾纵缓自怠于为事为肆三者情轻舜赦之眚省】怙终贼刑【怙恃其恶终于为恶贼害其人此三者情重舜刑之怙户】钦哉钦哉【敬而又敬】惟刑之恤哉【惟刑之忧恤惟恐其或滥】流共工于幽洲【共工象恭滔天故放流之幽洲之地流者移其居处若水之流】放驩兜于崇山【驩兜党共工其罪同故放之崇山放者使之自治】窜三苗于三危【三苗贪冒无厌故窜之三危之地窜者投弃之名】殛鲧于羽山【鲧九载绩用不成故殛之羽山】四罪而天下咸服【罚此四罪而得其当故天下皆心服】二十有八载【尧年十六即位在位七十年求禅试舜三年一在七十年之中自正月上日舜居摄至尧崩又二十八年凡夀一百二十四嵗】帝乃殂落【尧乃魂气升于天而殂体魄降于地而落】百姓如防考妣【百姓思之如失父母】三载【三年之间】四海遏密八音【四海之内皆遏絶金石丝竹匏土革木之八音】月正元日【舜服尧防三年已毕乃于正月初一日】舜格于文祖【舜至文德之祖庙告以即位】询于四岳【有事则询问于在内四岳之大臣】辟四门【辟四方之门以来四方之贤者】明四目【明四方之目以视四方之事】达四聪【达四方之聪以听四方之言】咨十有二牧【咨命在外十有二牧养民之诸侯】曰【告之曰】食哉惟时【欲民之粒食足当使之因时以趋农】柔逺能迩【以柔道懐逺人则能治迩人】敦德允元【敦崇有德之人信任元善之人】而难任人【以难任用人材不敢轻易也】蛮夷率服【则南蛮东夷莫不相率而来朝】舜曰【舜言】咨四岳【咨言四岳之大臣】有能奋庸熈帝之载【有人能奋起其功广尧之事者】使宅百揆【使之居宰相之职以揆度百官之事】亮采惠畴【明其掌治掌教掌礼者之事各顺其类而率属】佥曰【众人同词而言】伯禹作司空【禹作司空主平水土已有功可用案国语云有崇伯鲧贾　逵云崇国名伯爵也必是禹代鲧为崇伯故谓之伯禹】帝曰俞【舜言俞以然其举】咨禹【于是咨命禹】汝平水土【汝平治水土实有成绩】惟时懋哉【今居是百揆之职必能勉】禹拜稽首【禹乃首至地为稽首而拜】让于稷契暨臯陶【让于稷契与臯陶契音薛】帝曰俞【舜言俞以然之】汝往哉【汝可往居百揆之职】帝曰弃【弃稷之名因其生时弃之隘巷寒氷平林故名以弃舜命曰】黎民阻饥【黎民之艰阻者在于饥馁】汝后稷播时百谷【汝居稷官当教民播种是百谷】帝曰契【舜命契曰】百姓不亲【百姓不相亲睦】五品不逊【父子君臣夫妇朋友长幼五者尊卑品秩之序皆不相顺】汝作司徒【命汝为司徒之官】敬敷五教在寛【以敬敷布五常之教于天下在于以寛待之不可急迫】帝曰臯陶【舜命臯陶曰】蛮夷猾夏【今蛮夷猾乱华夏】宼贼奸宄【肆为攻刼之宼杀人之贼在内曰奸在外曰宄】汝作士【汝为士师之官掌刑以治之】五刑有服【墨劓剕宫大辟之五刑各有所从犯某罪者从某刑】五服三就【五刑既各有所从则就所在者有三大罪就原野大夫就朝士就市】五流有宅【有情可恕者又制为五等流法以宥之而各有所处】五宅二居【五流之所处有三居大罪居四裔其次居九州之外其次居千里之外】惟明克允【惟能审其刑而后能允当人之罪】帝曰【舜言】畴若予工【谁能顺我百工之事】佥曰【众人同辞而举】垂哉【垂可胜任】帝曰俞【舜言俞以然之】咨垂【于是命垂】汝共工【汝当恭谨百工之事】垂拜稽首【垂乃首至地为稽首而拜】让于殳斨暨伯与【让于殳斨与伯与二臣殳殊斨鎗】帝曰俞【舜然之曰】往哉汝谐【垂可往居此职汝能谐和其事】帝曰【舜言】畴若予上下草木鸟兽【谁　顺　山泽草木　兽　事顺者以时而取之也】佥曰【众人同辞而举】益哉帝曰俞【舜然之】咨益【于是命益】汝作朕虞【汝可为我虞官】益拜稽首【益首至地稽首而拜】让于朱虎熊罴【譲于二臣】帝曰俞【舜然之曰】往哉汝谐【益可往居此职汝能谐和其事】帝曰【舜言】咨四岳【命四岳大臣】有能典朕三礼【有能主我祀天神祭地祗享人鬼之三礼者我命之】佥曰【众人同辞而举】伯夷【伯夷可胜任】帝曰俞【舜然之】咨伯【于是命伯】汝作秩宗【汝为秩宗之官谓以序祭祀而尊崇三礼】夙夜惟寅【惟早夜寅敬】直哉惟清【正直而不溺清洁而不污】伯拜稽首【伯夷首至地为稽首而拜】譲于夔龙【譲于二臣】帝曰俞【舜然之曰】往钦哉【汝可往居此职敬以处之】帝曰防【舜命夔】命汝典乐敎胄子【命汝主乐教长子王制王太子王子羣后之太子卿大夫元士之适子是也周官人司乐以乐德教国子中和祗庸孝友以乐语教国子兴道讽诵言语即此职也】直而温【此下即教以乐德盖直者常劲正而不温和故因直而教以温也】寛而栗【寛者常怠缓而不庄栗故因寛而教以栗】刚而无虐【刚强常失于苛虐故因刚教以无虐】简而无傲【简易常失于傲慢故因简教以无傲】诗言志【此下即教以乐语也盖诗者志之所之在心为志发言为诗是诗所以言志】歌永言【言不足而嗟叹永歌是歌所以永长其言】声依永【人声有洪纎髙下乐声有宫商角征羽故乐声常依随永言而作】律和声【又以十二律和乐之五声】八音克谐【然后金石丝竹匏土革木之八音单出为声杂出为音莫不谐和】无相夺伦【无相夺其伦理】神人以和【足以感人与神之和则胄子之德安得不归于中和】防曰【防自述作乐之效而言】于予击石拊石【石磬乐之难和也诗曰鞉鼓渊渊嘒嘒管声既和且平依我磬声以此知乐之和由石声而依之也于我大以系之小以拊之和其所难和】百兽率舞【则百兽之难感也今也闻乐之声率舞于前自有以感物之所难感】帝曰龙【舜命龙曰】朕堲谗说殄行【我疾恶小人为谗邪之言殄絶君子之行圣情入殄田上行去声】震惊朕师【震动惊恐我众】命汝作纳言【命汝为纳言之官】夙夜出纳【早夜之间出上之言于下使臣民于人君之德意志虑无不毕达纳下之言于上使人臣于下之缺　讽刺无不周知上下情通则防说自止】朕命惟允【我以是命汝汝惟信以行之】帝曰【舜言】咨汝二十有二人【命汝禹垂益伯夷防龙六人新命居职者合四岳十二牧为二卜二人】钦哉【敬哉】惟时亮天功【惟因时而明天之事如典曰天叙礼曰天秩刑曰天讨无非天命也】三载考绩【三年之后考尔之功】三考黜陟幽明【至于三考九年升陟有功者以显明其功退黜无功者于幽隐之地使不得显于世】庶绩咸熈【如此则众功皆广矣】分北三苗【其时惟三苗弗即功已窜其君于三危今又乆而不悛于是分别北背其党北音背】舜生三十【舜生三十年在侧防之中】征庸三十【尧召用厯试三年摄位二十八年】在位五十载【尧崩服防三年其一年已在三十之数又在位为天子五十年是为舜夀一百一十二嵗】陟方乃死【然后升遐而死】帝厘下土【此下乃十一篇亡书序谓舜经理天下之土】方设居方【随方而设其居方之法量地制邑度地居民】别生分类【别其族姓之生使知尊祖分其合族之类使知相从别鼈】作汨作【于是作汨作之书其书虽亡大意言治民之功兴汨骨】九共九篇【于是作九共之书九篇其书虽亡大意言九州土地所生不同其贡物亦异共音防】稾饫【于是作槀饫之书其书虽亡大意言劳赐斯民亦厚稾犒】

[book_title]尚书句解卷二
元　朱祖义　撰
大禹谟第三【序书者曰臯陶矢厥谟禹成厥功君子亦曰禹以功臯陶以谟不闻禹有谟也今此篇以大禹谟名详观所载又皆非大禹之言大禹不过克艰与六府三事数语而已何也禹非不能言所谓谟者即言其所能行臯陶非无功所谓功者即行其所能言圣贤之德其可以一端求欤】
臯陶矢厥谟【臯陶矢陈其谟陶摇】禹成厥功【禹成其功】帝舜申之【帝舜重美二子】作大禹臯陶谟益稷【于是作此二篇之书】大禹谟【旧竹简所标之题】曰若稽古大禹【史官言顺考古道而行之者大禹】曰文命敷于四海【谓其有文德之教命布于四海】祗承于帝【能祗敬继承帝舜之治】曰【禹言】后克艰厥后【君尽君之道而能难于为君】臣克艰厥臣【臣尽臣之道而能难于为臣】政乃人【则政乃治而政教礼刑无不理】黎民敏德【由是众人皆敏疾于修德】帝曰俞【舜言俞所以然之】允若兹【惟尧信能如此】嘉言罔攸伏【故人有嘉谟嘉猷皆入告于上而无所隐伏】野无遗贤【草野中有贤皆得仕于朝而无所遗弃也】万邦咸寜【万邦以此皆安】稽于众【尧犹稽考于众人以访政治之得失】舍己从人【舎己所谋以从人所谋】不虐无告【民穷而无告者尧则哀矜之而不虐】不废困穷【士之失职困穷在下者尧则任用而不废】惟帝时克【凡此惟尧是能】益曰都【益于是言都以申美帝尧】帝德广运【谓尧德大于运用其于前数者亦优为之】乃圣乃神【故自大而化之而言乃谓之圣自圣不可知而言乃谓之神】乃武乃文【自武之可畏而言乃谓之武自英华外发而言乃谓之文】皇天眷命【由是皇天眷佑而命之】奄有四海为天下君【尽有四海之广而为天下之君】禹曰【禹乃言】惠迪吉【信乎顺道而行则天应以吉】从逆凶【从逆而行则吉变为凶】惟影响【吉凶之来如影随形响应声】益曰吁【益遂吁嗟而言】戒哉【谓人君所以顺道而不从逆者亦自儆戒而得】儆戒无虞【当儆戒于无事可度之时】罔失法度【无失法度而纷更旧章】罔游于逸【无游于安逸】罔淫于乐【无过于乐】任贤勿贰【知其贤而任之必专不可有所贰】去邪勿疑【知其邪而去之必决不可有所疑】疑谋勿成【去邪而疑必待谋之于人则勿成之矣】百志惟熈【儆戒如此则百为之志既广且明何向不济】罔违道以干百姓之誉【无违道以干求百姓之誉】罔咈百姓以从己之欲【无逆百姓以从己所欲咈音弗】无怠无荒【惟无怠惰无荒忽】四夷来王【则是圣君在上四夷莫不来朝享而尊为王】禹曰于【禹于是叹美而言于音乌】帝念哉【舜其念于心而不忘者无他】德惟善政【以德为政斯为善政】政在养民【所谓善政惟在养民】水火金木土谷惟修【六者所以养民之身也防凿鑚灼使水火适其用冶铸矫操使金木成其材垦辟播种使上谷全其利而六府无不修矣】正德利用厚生惟和【三者所以养民之心也正民之德使无偏而无党利民之用使求得而欲从厚民之生使家给而人足而三事无不和矣】九功惟叙【合之为九功修和而得其叙】九叙惟歌【九者得其叙则民皆颂而歌舞之】戒之用休【然后警戒之以休美使知勤于此者有无穷之美利】董之用威【董督之以威使知怠于此者有可畏之刑威】劝之以九歌【复以前日九叙之歌勉之使之歌咏其事乐而忘劳】俾勿壊【凡此皆所以使民共起修和九功而勿壊】帝曰俞【舜闻禹言信而然之】地平天成【谓在地之水土既平在天之时既成】六府三事允治【六府三事信乎其治】万世永赖【为万世永赖而无所终穷】时乃功【皆是汝治平水功致之】帝曰【舜言】格汝禹【至汝禹】朕宅帝位【我居帝位】三十有三载【舜至六十二始即位至此三十三年夀九十五矣】耄期倦于勤【礼记八十九十曰耄百年曰期颐期要也颐养也谓年老不知衣服食味惟要孝子颐养实倦怠于勤劳之事】汝惟不怠【汝惟不倦怠】总朕【师总摄我众民】禹曰【禹答云】朕德罔克【我德不能胜任】民不依【民不依附我】臯陶迈种德【臯陶逺种其德如农之种植】德乃降【德乃下及于民】黎民懐之【众民皆懐归之】帝念哉【舜当念念于臯陶而不忘】念兹在兹【念其可受此位者惟在此臯陶】释兹在兹【舍臯陶之外求之余人无有及于臯陶则可受此位者亦在此臯陶】名言兹在兹【名言于口以为在此臯陶】允出兹在兹【信出于心亦以为在此臯陶】惟帝念功【惟舜当于此念其功而用之】帝曰臯陶【舜于是称羙臯陶而命之曰】惟兹臣庶【惟此羣臣庶民】罔或干予正【无或有一人敢犯干五常之正理者】汝作士【实惟汝臯陶作士师之官】明于五刑【能明审于墨劓剕宫大辟之五刑】以弼五教【以佐五常之教所不逮】期于予治【其所期望者直期如我之欲治】刑期于无刑【施刑之际必欲天下皆为君子长者之归可以致无刑之效】民协于中【民皆合于中道无一夫犯法者】时乃功【是汝臯陶之功】懋哉【可不勉哉】臯陶曰【臯陶又复归功于舜而言】帝德罔愆【叶中之效实本于帝德无愆过而适中】临下以简【欲能临涖其下以简略】御众以寛【御治其众以寛恕】罚弗及嗣【罚止其身不及其嗣】赏延于世【赏不止一身而延及后世】宥过无大【过误而犯虽大罪亦在所宥】刑故无小【故意而犯虽小罪亦在所刑】罪疑惟轻【可以刑可以无刑罪之可疑也罚疑从去故惟轻】功疑惟重【可以赏可以无赏功之疑也赏疑从予故惟重】与其失不辜寜失不经【与其杀无罪之人宁可失不常之罪而不及诛】好生之德【由是帝舜好生恶杀之德】洽于民心【浃洽于民心】兹用不犯于有司【于此民皆知自爱用不犯有司之法】帝曰【帝再申美臯陶之功而言】俾予从欲以治【使我得以从所欲而治】四方风动【四方之民如风动而草偃日趋于善】惟乃之休【实汝之美】帝曰来禹【舜命禹来】洚水儆予【天以洪水为灾儆戒于我】成允成功【汝之治水自信其必能成功】惟汝贤【所以惟有汝贤】克勤于邦【能勤劳于邦】克俭于家【能节俭于家】不自满假【不自盈且大】惟汝贤【惟有汝贤】汝惟不矜【汝惟不以其能夸耀于人】天下莫与汝争能【则天下自莫有与汝争能】汝惟不伐【汝惟不以其功夸大于人】天下莫与汝争功【则天下自莫有与汝争功】予懋乃德【此我所以懋勉汝之德而使汝不已】嘉乃丕绩【嘉美汝之大功不敢少忘】天之厯数在汝躬【以天之厯数推之君位当在汝之身】汝终陟元后【汝终升大君之位】人心惟危【奈何人君惟有一心人欲之役于心者既危而难安】道心惟微【则天理之存于心者遂微而易泯】惟精惟一【吾惟精专而不杂纯一而不二】允执厥中【信以执其中道斯可矣】无稽之言勿听【然无所考合于古而言者谓之私言亦足以惑吾之中也吾则不听】弗询之谋勿庸【无所询访于众而谋者谓之私谋亦足以惑吾之中也吾则不用】可爱非君【可爱者非君乎】可畏非民【可畏者非民乎】众非元后何戴【苟民不爱君则众非长君何所奉戴】后非众罔与守邦【君不爱民则君非众人无与守】钦哉【君民相须如此汝不可不钦敬】慎乃有位【以谨守汝所有之位】敬修其可愿【以敬修汝之所可愿欲者】四海困穷【苟四海之民至于困穷无告而不恤】天禄永终【则人君所享之天禄长絶矣】惟口出好兴戎【惟口之所发或出好以赏善或兴戎以罚恶一定而不可变】朕言不再【则我之所以命禹者亦一定而不可易岂可再乎】禹曰【禹乃辞曰】枚卜功臣【更可歴歴以有功之臣卜之若杖数然】惟吉之从【惟其吉者从之】帝曰禹【舜命禹】官占【且帝王立卜筮之官于卜占之际】惟先蔽志【惟先蔽以在己之志】昆命于元【然后始命于大以卜之】朕志先定【今我之志其欲禅禹者己先定于中矣】询谋佥同【又询谋咨问于众人其致意于禹者众皆同辞矣】鬼神其依【鬼神依随其所谋】筮协从【故见于卜筮防之际无不合从】卜不习吉【汝又欲使我枚卜夫再三渎渎则不告岂有重卜重吉哉】禹拜稽首固辞【禹首至地为稽首而拜坚以辞之】帝曰毋【舜言毋以禁止之毋音无】惟汝谐【惟汝能谐和其事】正月朔旦【乃以明年正月一日】受命于神宗【禹受命于尧庙祭法曰有夏氏祖颛顼而宗尧则神宗为尧明矣】率百官若帝之初【率百官若舜摄位之初在璿玑而下是也】帝曰【舜言】咨禹【命禹】惟时有苗弗率【向者已迁有苗之君于三危惟是有苗之恶党又不率教】汝徂征【汝禹可往征之】禹乃防羣后【禹乃防聚羣诸侯兵】誓于师曰【誓于众曰】济济有众【有众济济而盛】咸听朕命【皆听我命】誓蠢兹有苗【今蠢动作乱者惟此有苗蠢春允反】昬迷不恭【昬昧迷惑不敬上帝】侮慢自贤【轻忽上之教命而自以为己贤】反道败德【反正道而从邪道败弃在己之德而不修】君子在野【君子则弃在野】小人在位【小人则用在位】民弃不保【民既弃之而不与守国】天降之咎【天亦降下灾咎而不恤】肆予以尔众士【故我以尔等众士】奉辞伐罪【奉其可伐之辞以伐彼可伐之罪】尔尚一乃心力【尔庶防一尔心力】其克有勲【则能有成功矣】三旬苗民逆命【禹奉帝命讨罪以师临之一月有苗之民乃奉迎帝命而来服如金縢惟朕小子其新逆顾命逆子钊于南门之外皆解逆为迎是有苗之民虽迎迓顺从其命令有苗之国君党恶则未服】益賛于禹曰【故益乃賛佐于禹曰】惟德动天【天虽逺矣惟德可以感动】无逺弗届【德无逺而不至况有苗乎】满招损【苟自满则适以招损】谦受益【惟自谦则可以受益】时乃天道【亏盈益谦是乃天道之常禹宜以谦冲为德不与苗较则苖自服】帝初于歴山【且如舜初以侧防居厯山】往于田【往耕于田】日号泣于旻天于父母【日日号泣哀吁于旻天以不得意于父母】负罪引慝【惟自负荷其罪引咎于己】祗载见瞽瞍【一旦舜敬以其事见瞽瞍】防防斋栗【防防然恐惧而有斋庄严栗之容】瞽亦允若【故虽瞽瞍之顽亦信顺之况有苗乎】至諴感神【且幽而莫测为神可以至諴而感动】矧兹有苗【况此有苗小人耳反而自修何忧不格】禹拜昌言曰俞【禹于是拜受益之善言俞以然之】班师振旅【遂还师于有苗之国整理其众而归】帝乃诞敷文德【舜乃大布文德以懐来之】舞干羽于两阶【舞干羽于賔主之两阶即文德也所以示偃武修文之意干楯也羽翳也皆舞者执之以修阐文教】七旬有苗格【故有苖国君之恶党知舜待我之厚其退省至乎七旬乃举国而至】
臯陶谟第四【此篇其初因禹之问答其后皆臯陶所陈之谋谟可为万世帝王之法故名之以臯陶谟】
臯陶谟【孔子于大禹谟总序此篇故此篇只从古书所揭之题起陶摇】曰若稽古臯陶【史官言顺考古道而行之者臯陶】曰允迪厥德【臯陶告大禹曰凡为臣欲以至诚启迪人君之德者】谟明弼谐【必须所进之谟明然后其所辅弼自然谐和于人主之前不至诋讦太甚】禹曰俞【禹于是信其言】如何【问其当如何】臯陶曰都【臯陶言都以美其问】慎厥身修【谓不过告人君详其身之所修】　思永【思为长逺之计】惇叙九族【厚以次叙九族则家齐矣】庶明励翼【众明之臣勉励辅翼则国治矣】迩可逺在兹【夫近而吾身以至家国既可如是而治然后逺而治天下不外乎此道则天下平矣】禹拜昌言曰俞【禹于是拜臯陶之善言俞以然之】臯陶曰都【臯陶又推广其义先美而后言】在知人【为治之道在于知人而无一贤之不察】在安民【在于安民而无一民不得其所】禹曰吁【禹于是嗟叹而言】咸若时【知人与安民皆顺是二者而行】惟帝其难之【虽尧尚以为难】和人则哲【盖知人则在于明哲】能官人【然后能官使人才】安民则惠【安民则在于恩惠】黎民懐之【然后众民懐归之】能哲而惠【惟帝尧能尽己之哲以知人善任使如孟子所谓为天下得人谓之仁将见承流宣化者各任其职而恩惠足感黎民之懐】何忧乎驩兜【则党恶如驩兜何必忧之】何迁乎有苗【顽如三苗何必迁之】何畏乎巧言令色孔壬【巧言令色静言庸违其憸壬如共工何必畏之】臯陶曰都【臯陶又先美而后言】亦行有九德【知人虽难在于知其人所行之行有九德】亦言其人有德【然后言论其人有九德】乃言曰【乃敢言论曰】载采采【此人之德见于行某事行某事厯厯指实而言之】禹曰何【禹问何谓九德】臯陶曰【臯陶言】寛而栗【寛者易失之纵必贵于庄栗】柔而立【柔者易失之懦必贵于有立志】愿而恭【淳朴谨愿者常略于外貎必贵于恭肃】乱而敬【有治乱之才者常恃才轻物必贵于庄敬】扰而毅【循理安分之人多失于无断必济以果毅】直而温【直情径行之人多失于不能容物必济以温和】简而亷【简率之人常不谨细行不修亷隅故贵于亷】刚而塞【刚者当行而行无所避忌然多色厉而内荏故贵于塞实】彊而义【强者执己所是不为众挠然多动不合宜故在于义】彰厥有常吉哉【人君当彰显擢用九德之中有常善而不变者即立政庶常吉士是也】日宣二德【治一家者其事略卿大夫当日宣达夫人有九德之三者】夙夜浚明有家【使之夙夜深明所有一家之事浚峻】日严祗敬六德【治一国者其事详诸侯当日日严之祗之敬之以用夫人有九德之六者】亮采有邦【使明其事于所有之邦】翕受敷施【至于天子有天下比侯国又详故必合众人之有九德者受之以敷布施于列职之间】九德咸事【如此则九德之人皆趋于事】俊乂在官【俊而有德乂而有才者皆在官】百僚师师【百官僚属皆相师法】百工惟时【以之冶百事皆得其时】抚于五辰【故能顺金木水火土之五辰木王春火王夏金王秋水王冬土王四季百事皆因时而作】庶绩其凝【宜众功之有成】无教逸欲有邦【人君所为诸侯所法无教安逸纵欲于有邦之诸侯】兢兢业业【惟当兢兢而戒谨业业而恐惧】一日二日万防【诚以一日二日之间而有万事之繁安危治乱之机常存于细防之际】无旷庶官【不可旷废众官】天工人其代之【以人君所治皆天之事必须人以代治之】天叙有典【天次叙人所有父子君臣夫妇长幼朋友五常之道】勅我五典五惇哉【天虽序之必须人以代天勅正我之五典然后五典有惇厚之风】天秩有礼【天秩叙人有吉凶军賔嘉之五礼】自我五礼有庸哉【天虽秩之必须人以代天因我之五礼然后可以常行而不惑】同寅协恭和衷哉【君臣可不同其寅畏叶其恭谨和其衷善相与共成典礼哉】天命有徳【以至有徳者天所命】五服五章哉【必人代天彰之以五等之服】天讨有罪【有罪者天所讨】五刑五用哉【必人代天用之以五等之刑】政事懋哉懋哉【如是则人君于刑赏之政事可不勉而又勉哉】天聪明【况天至聪明】自我民聪明【乃因我民视听为聪明】天明畏【天至明畏】自我民明威【因我民好恶为明威】达于上下【天位乎上民位乎下当相通达】敬哉有土【有土之君位乎天民两间可不敬哉】臯陶曰【臯陶又告禹曰】朕言惠【我言顺理】可厎行【可致而行】禹曰俞【然之】乃言厎可绩【汝言岂但可行致而行之必有成功】臯陶曰【臯陶又言】予未有知【行我之言成功实在禹我未有所知】思日賛賛襄哉【但心之所思口之所言惟欲相成禹之功而已】
益稷第五【书之名篇未尝有以二臣共一篇者以益与稷道同德合无有异志故以名其篇】益稷【二字史官旧题】帝曰【舜曰】来禹【呼禹来】汝亦昌言【汝亦陈善言】禹拜曰都【拜而叹美】帝予何言【先称帝而后谓臯陶之谟既已尽善我复何言】予思日孜孜【我但思念日日孜孜以尽躬行之力耳】臯陶曰吁【吁嗟而疑怪之】如何【问禹孜孜者何事】禹曰【禹乃言】洪水滔天【洪大之水其势漫天】浩浩懐山襄陵【浩浩然盛大包山过陵】下民昬垫【在下之民精神昬惑虽垫陷沉溺不自知垫玷】予乘四载【我乘此四种之载水乘舟陆乘车泥乘輴以板为之其状如箕以板行泥上山乘樏以铁为之其利如锥长半寸施之履下以上山不跌】随山刋木【随山势刋除其木开通障蔽以致功】暨益奏庶鲜食【与益因其焚烈助我治水所得新杀鸟兽之鲜者进之庶民以充食】予决九川【我决九州川泽之水】距四海【使至于海则大小有所归】濬畎浍距川【濬导畎浍之水使至川则水有所归案考工记匠人为沟洫广尺深尺谓之畎广二寻深二仭谓之浍乃田间水道以正疆界备旱潦者】暨稷播奏庶艰食鲜食【洪水既平与稷播种而进众民以稼穑艰难而后成食又以决川所得鱼鼈杀而鲜者充民食之乏】懋迁有无化居【然后懋勉斯民使迁有之无变化其物之居积者如鱼鼈徙山林林木徙川泽是也】烝民乃粒【众民乃享粒食之利】万邦作乂【万邦之氏皆趋于治】臯陶曰俞【臯陶言然】师汝昌言【谓我当师法汝昌言】禹曰都【禹又先美后戒】帝慎乃在位【谓舜谨慎乃可在位】帝曰俞【舜言然】禹曰【禹言】安汝止【谓当安行汝之所当止谓人君止于仁是也】惟防惟康其弼直【又虑事之微于未着图国之安于未危然后辅弼之臣敢于尽正直之义】惟动丕应傒志【一有动作已为而人大应之未为而人待其志】以昭受上帝【宜其以此而明受上天之眷】天其申命用休【天其重命之以休美之命而不已】帝曰吁【舜言吁以叹其如此实赖人臣之助】臣哉邻哉【欲尽臣之职者必有以亲于君】邻哉臣哉【能亲于君者斯可尽臣之职】禹曰俞【禹言俞以然之】帝曰【舜乃言】臣作朕股肱耳目【君有动作视听实须臣以为股肱耳目之助】予欲左右有民【我欲左右扶持所有之民】汝翼【汝禹当为朕股肱以辅翼之】予欲宣力四方【我欲布治功于天下】汝为【汝禹为朕股肱代我为之】予欲观古人之象【我欲观古人取象于物以作服易曰黄帝尧舜垂衣裳而天下治盖取诸乾坤是上衣下裳制自黄帝尧舜因之】日月星辰【此下即十有二章取象于物也日月星辰谓之三辰取其明】山【取其静】龙【取其变】华虫【雉也取其文】作防【读为绘谓以五色绘画前六者于衣】宗彛【宗庙彛尊取其孝】藻【水草取其洁】火【取其能照】粉米【取其养人】黼【如斧形取能断音甫】黻【为两已相背取其能辨音弗】絺绣【絺读为黹展里反黹綟谓缝也以前六者絺以绣施之于裳絺蚩】以五采彰施于五色作服【取象十二章之物以五采明施青黄白黒赤五色或绘画或刺绣以为上衣下裳以质言之则曰采以所施者言之则曰色】汝明【汝禹当为朕目以明制度】予欲闻六律【我欲闻六律即黄钟大簇姑洗蕤賔夷则无射】五声【单出为声即宫啇角征羽】八音【杂出为音即金石丝竹匏土革木以律和声而播之于八音以为乐】在治忽【以是乐察政事之治乱】以出纳五言【以是乐出五言谓受君之言以播于乐使其言合于宫啇角征羽之五声民闻之者皆洞晓上意以是乐纳五言谓采民之言以播于乐使其言亦合于五声君闻之足以为戒】汝听【汝禹当为朕耳以听之】予违汝弼【我有违失汝禹当弼正之】汝无靣从【汝无面从其君以为是】退有后言【退则背议其君以为非】钦四邻【故我钦敬左右前后邻近之臣忠于弼违紏过者】庶顽谗説【或有不以弼违为意多为是心不则德义肆其巧言谤丄】若不在时【意本在是而言似不在是者】侯以明之【汝当讲射侯之礼以明其贤否】挞以记之【若果顽然不可化必鞭挞之使记过而不防】书用识哉【又书其过于册以记其事为他日格不格之验】欲并生哉【惟欲与之并生于世而为善之归耳】工以纳言【又使乐工采其言以纳之】时而飏之【时以举飏于上观其格不格者】格则承之庸之【至于善则受而用之】否则威之【不至于善则威之以刑】禹曰俞哉【案春秋传太子欲杀浑良夫公曰诺哉诺哉云者口诺而心未诺然也今禹言俞所以然舜之言俞哉又未敢全以舜之言为然者】帝光天之下【盖谓尧德之光为能及于天下】至于海隅苍生【又至于四海之隅草木苍然而生之处】万邦黎献【则万邦众贤】共惟帝臣【皆欲共为帝者之臣】惟帝时举【惟帝舜一时举而用之是矣又安有庶顽谗説劳帝刑威之用耶】敷纳以言【贤者既举必使之敷陈嘉言以纳于上】明庶以功【明其众庶之贤否者又当以功】车服以庸【有功则旌以车服而用之】谁敢不譲【若然则谁敢不谦逊其志不矜不伐以立功耶】敢不敬应【又谁敢不以敬而应上之命以立功耶】帝不时【帝苟不如是】敷同日奏罔功【则布同天下皆日进于无功之地】无若丹朱傲【无如尧之子丹朱傲狠汉书沟洫志云尧禅舜朱处丹为诸侯则朱是名丹是所封之国】惟慢游是好【惟怠慢之游是好】傲虐是作【所作者傲而至于虐】罔昼夜頟頟【无有昼夜慢游傲虐额额然未尝休息頟音额】罔水行舟【又矜其勇力陆地行舟】朋淫于家【多聚朋党而淫乱于家】用殄厥世【所以用絶于世不得以有天下】予创若时【我惩创丹朱如是】娶于涂山【故娶涂山氏之女】辛壬癸甲【辛日娶至甲日即往治水甫及四日】啓而泣【其后有子名啓然泣孤】予弗子【禹过其门亦不以子故而留以抚字之孟子言禹八年于外三过其门而不入是也】惟荒度土功【惟大谋度乎水土之功】弼成五服【水土既平然后五服之制古有成法禹于是辅成之使复其旧】至于五千【毎服五百里五五共二千五百里东西相距为五千里南北相距为五千里直方为万里】州十有二师【甸侯绥方二千里是九州之内也毎州立十二人为诸侯师】外薄四海【要荒各一千里是九州之外也薄近四海】咸建五长【毎一服皆五人为长】各迪有功【故内外相维蹈迪其职而各厎成功】苗顽弗即工【独有苖顽不率不肯就官立功】帝其念哉【舜当以苗民为念】帝曰【舜闻禹言乃归美其功而言】迪朕德【内外所以各迪我徳而有功者】时乃功惟叙【皆是汝治水能致九功之惟叙】臯陶方祗厥叙【臯陶方始得以敬承汝功之有其叙】方施象刑惟明【方始施象刑而明以示人如周官垂刑象于象魏使人知畏而保其功于无穷】防曰【防乃自述其作乐之功而言】戛击鸣球【鸣球玉磬也戛击之则鸣戛秸】搏拊琴瑟以咏【搏拊琴与瑟以咏燕礼曰堂上之乐以歌为主】祖考来格【祖考感乐之和而来至】虞賔在位【丹朱虽顽以尧之后为賔于虞亦在助祭之位】羣后德让【与羣诸侯相譲】下管鼗鼓【燕礼曰堂下之乐以管为主鼗鼓如皷而小持其柄而摇耳旁自击以出音】合止柷敔【柷状如漆桶方一尺四寸深一尺八寸中有锥柄左右击以合乐于始也敔状如虎背上有二十七鉏铻刻以木长二尺栎之以止乐于终敔语】笙镛以间【笙以匏为之列管于匏上而施簧于管端镛大钟也吹笙击镛以次迭作】鸟兽跄跄【虽鸟兽微物亦感至和跄跄然而率舞跄音锵】箫韶九成【箫韶舜乐总名合奏九变而乐成以象九功之成】鳯凰来仪【至灵如鳯凰亦感其和而来有容仪之可观】防曰【防又自述作乐之功而言】于予击石拊石【石磬也八音之中石为难和于我大击小附】百兽率舞【百兽感其和而皆舞】庻尹允谐【众正官之长亦冇所感信皆谐和】帝庸作歌曰【舜乃用功成作乐之意作歌曰】勅天之命惟时惟防【今虽天命眷顾常当警勅不可以治功成而自忽惟时以趋事惟防以察防】乃歌曰【乃歌云】股肱喜哉【股肱喻臣也大臣喜而乐于赴功】元首起哉【元首喻君也人君之治功翕然奋起】百工熈哉【百工之职业自然广大】臯陶拜手稽首飏言曰【手至首为拜手首至地为稽首大言宣于庭】念哉【我等当思念帝】率作兴事【相率作兴政事】慎乃宪【谨慎汝之常法】钦哉【敬哉】屡省乃成【再三循省汝治功之成】钦哉【敬哉】乃赓载歌曰【臯陶乃又赓续帝有未尽者载成其云】元首明哉【君明于上】股肱良哉【则臣忠于下】庶事康哉【然后庶事安康而无紊乱】又歌曰【臯陶又以为戒云】元首丛脞哉【人君亲细碎不务大略屑屑侵臣职脞取果反】股肱惰哉【则人臣怠惰不共乃职事】万事堕哉【然后万事从而隳废矣堕音隳】帝拜曰俞【舜乃拜受其言俞以然之云】往钦哉【自今以往君臣皆当敬其事而行之】

[book_title]尚书句解卷三
元　朱祖义　撰
禹贡第一【禹贡之书虽曰治水之后任土作贡在尧舜授受之时以禹有天下实本乎此孔子所以因其旧而冠于夏书之首然是书之作首别九州次言治水又次言田赋土贡终言朝觐达帝都之道其事非一独以贡名篇者诚以禹治水之功既成条陈九州所有以为贡赋之法用以告成功于上使上之人案此为取民常制实以任土作贡为上故特以贡名焉】
禹别九州【禹分别九州之疆界别鼈】随山濬川【随山之势深濬川流】任土作贡【任土地所宜制为贡之等差】禹贡【此二字作书者揭本篇之题首】禹敷土【禹敷布其土而敬之使水通流】随山刋木【随山之势斩木通道】奠髙山大川【定九州之髙山大川表其疆域】冀州【帝尧所都故禹治水首从冀起】既载壶口【壶口山在冀州河之东北屈县东南禹始有事于壶口之西凿为龙门以通河】治梁及岐【梁山在雍州左冯翊夏阳县西北岐山在雍州扶风美阳县西北苟禹不于梁岐之东凿为龙门以通河则冀州河水为患无有平宁】既修太原【髙平曰原汉以为太原郡汾水所出禹导汾水故治太原】至于岳阳【然后至于岳山之南在太原西南属河东郡汾水所经自东入河】覃懐厎绩【河内郡有怀县即此覃懐也自覃懐致功】至于衡漳【然后至于北导漳水衡即横字漳水横流入河】厥土惟白壤【其土色白性壤而太柔】厥赋惟上上错【赋出于田其赋第一或有凶荒杂出第二】厥田惟中中【其田第五等】恒卫既从【恒水出恒山曲阳县东入冦水卫水出常山灵寿县东北入滹沱河今二水既从故道而流】大陆既作【广平曰陆大陆地最卑而河所经今既可耕作】岛夷皮服【海曲曰岛居岛之夷今皆得食鸟兽肉而以皮为服】夹右碣石入于河【碣石海畔山在北平骊城县西南海在其南河又其南禹自海入河逆流而西以归帝都方其入河时碣石在夹掖之右】济河惟兖州【兖州疆界东南】【据济据跨也西北距河距至也】九河既道【河自冀大陆北流入兖分为九道徒骇太史马颊覆釡胡苏简洁钩盘鬲津今复故道】雷夏既泽【雷夏在济隂城南西北其陂东西二十里南北十五里即舜所渔之泽昔尝散漫今既聚而为泽】灉沮防同【二水防同入雷泽】桑土既蚕【然后宜植桑于土以享蚕柔之利】是降丘宅土【洪水之初民皆升髙丘避水今水旣平兖民于此得下丘以居平土】厥土黒坟【其土色黒性坟起坟音愤】厥草惟繇【厥草繇茂】厥木惟条【其木条而长】厥田惟中下【田第六等】厥赋贞【赋正与田相当亦是六等】作十有三载乃同【洪水之害河为甚兖又河之下流比余州其害又甚故耕作十有三年其赋法乃与他州同】厥贡漆丝【贡出于土其所贡漆与丝】厥篚织文【可以篚盛以贡者有织而成文锦绮之属】浮于济漯【以舟行水曰浮浮于济漯之水漯塌】达于河【以水入水曰逹入河以通帝都】海岱惟青州【青州疆界东北据海西南距岱】嵎夷既略【即尧典宅嵎夷东方极地也旣为之封略者恐其有猾夏之变】潍淄其道【潍水在琅邪箕屋山北至都昌县入海淄水出泰山莱芜县原山东北至千乘博昌县入海皆顺其故道而流】厥土白坟【其土色白性坟起】海濵广斥【青州在海之濵其地逈阔土斥卤而咸可煑为盐】厥田惟上下【三等】厥赋中上【赋第四等】厥贡盐絺【具贡盐即广斥之地所出贡絺细葛也】海物惟错【贡海物鱼类错杂非一】岱畎丝枲【岱山之谷宜桑贡丝宜麻贡枲枲西上声】铅松怪石【以金则产铅以木则产松怪石石似玉者】莱夷作牧【莱山之夷水退可牧牛马】厥篚檿丝【可篚盛以贡者檿蚕丝也其丝可为琴瑟】浮于汶【汶水出泰山莱芜县今以舟浮于汶】逹于济【从西南入于济济水出河东垣县王屋山东南至河内武德县入河以至冀都】海岱及淮惟徐州【东至海北至岱南及淮此徐州之境也】淮沂其乂【淮水出桐柏山在豫州南阳平氏县东南沂水出太山盖县临乐子山二水发源虽不在徐境而经流徐州大为徐州之害今其已治】蒙羽其艺【则蒙羽二山其可种艺矣蒙山在太山蒙隂县西南羽山在东海祝其县南】大野旣潴【人野泽名在山阳距野县北水所停曰潴大野既足以停水】东原厎平【则广平曰原必致功而后地平可耕即今之东平郡在徐之西】厥土赤埴坟【土色赤性埴而粘坟以起】草木渐包【草木进长而丛生】厥田惟上中【二等】厥赋中中【五等】厥贡惟土五色【贡青黄白黒赤五色土王者封五色土为社建诸侯则割方色与之归国立社】羽畎夏翟【羽山即蒙羽其畎谷出夏翟雉也其羽为旌旂之饰】峄阳孤桐【东海下邳县有葛峄山其南产特生之桐可中琴瑟之用】泗濵浮磬【泗水出济隂乘氏县东南至睢陵县入淮泗水之旁出石浮水上可为磬】淮夷蠙珠曁鱼【淮水上夷民献蚌出珠与鱼蠙音骈】厥篚纎缟【可篚盛而贡者纎细黒缯纎细白防】浮于淮泗【浮舟于泗以入淮】达于河【然后达河至帝都】淮海惟州【北据淮南距海州之界也】彭蠡既潴【彭蠡泽在州境内豫章郡彭蠡县东乃江汉水所防即今鄱阳湖在南康军星子县南江州彭泽县西今既足潴停其水】阳鸟攸居【阳鸟近泽地名水退其地可居】三江旣入【豫章之川如彭水鄱水涂水之类凡九水合于湖汉东至彭蠡入江乃南江也其后禹导汉水入焉与旧江合流而水之派分为南北乃北江也又其后导岷山之江入焉其流介乎三江之中乃中江也此三江既入于海】震泽厎定【震泽之水多震动而难定者致定矣】篠簜旣敷【竹小曰篠大者曰簜既敷布而生】厥草惟夭【其草少长】厥木惟乔【其木惟乔】厥土惟涂泥【上卑湿】厥田惟下下【第九】厥赋下上上错【其赋第七杂出第六】厥贡惟金三品【其贡惟金银铜三品】瑶琨篠簜【瑶玉之次琨石之似玉篠竹之小簜竹之大】齿革羽毛惟木【齿象牙革犀皮羽孔雀翡翠之羽毛旄牛尾可为旌旗之饰木楩楠豫章之属】岛夷卉服【南海之岛有夷人水退得以草为服】厥篚织贝【以篚盛而贡者染丝织成贝锦贝是锦名】厥包橘柚锡贡【包裹而贡者小曰橘大曰柚柚似橘而大味酸二者不常用皆待锡命而后贡之】沿于江海【顺流而下曰沿自江下海】达于淮泗【自海达淮自淮达泗自泗入河以至冀都】荆及衡阳惟荆州【北据荆山南及衡山之阳荆州之疆界】江汉朝宗于海【江出岷山汉出嶓发于梁州经于荆州入海乃在州先未有入海之道荆州实被其害惟禹导之以海水大江汉小以小就大似诸侯朝至尊】九江孔殷【九江今洞庭也沅水渐水元水辰水叙水酉水醴水湘水资水皆合洞庭中甚得地势之中正】沱潜旣道【自江别出为沱自汉别出为潜二水发原于梁入于荆故二州皆有沱潜禹治之复故道】云土梦作乂【云梦泽中有平土丘一水去可耕作修治】厥土惟涂泥【其土卑湿】厥田惟下中【第八】厥赋上下【第三】厥贡羽毛齿革惟金三品【皆与同】杶榦栝柏【杶似樗而实榦柘也可为弓榦栝柏叶松身柏即今之柏】砺砥砮丹【砺砥皆磨石砥细密而砺粗粝砮石之中矢镞者丹丹砂也或云可为采砮奴】惟箘簵楛【箘簵美竹楛木名三者皆可为矢产于云梦泽箘窘簵路楛戸】三邦厎贡厥名【以其非常用之物云梦泽之三国致贡其名庶朝廷知所产之地有用则须】包匦菁茅【菁茅祭祀之用匦匣也旣包裹之又匦盛之以贡】厥篚纁玑组【篚盛而贡者三染谓之纁綘色也此则善染纁之色玑珠之不圆者组绶之类三物皆充冕服之用】九江纳锡大【九江产尺有二寸之大国有大事则卜之其不可常得必蓄以待上之锡命然后纳焉】浮于江沱潜汉【浮舟而行先自江入沱自沱入潜自潜入汉】逾于洛【至汉则舍舟陆行以过洛】至于南河【然后至于南河以达兾都河在兾之南故曰南河】荆河惟豫州【此州界西南至荆山北距河水】伊洛瀍涧【伊出今汝州南阳县荀渠山洛出今商州洛阳东北瀍出今西京新安县谷城山涧出今西京龟池县白石山】既入于河【四水既入于河】荥波既潴【荥自河溢波自洛出二者既有所潴蓄】导荷泽【荷泽在今广济军定陶县东北然后导荷泽之水荷音何】被孟潴【以荷泽水盛乃覆被于孟潴泽孟潴在梁国睢阳县东北】厥土惟壤【其土髙者无块曰壤】下土坟垆【土之下者坟起垆防】厥田惟中上【第四】厥赋错上中【赋第二杂出第一】厥贡漆枲絺纻【土所产者贡漆贡枲絺葛之精纻布之精】厥篚纎纩【篚盛贡者细绵】锡贡磬错【治玉之石曰错治玉磬则用此石非常用也待锡命而后贡】浮于洛【浮舟于洛】达于河【达于南河即可以逹帝都】华阳黒水惟梁州【东据太华山之南西距黒水】岷嶓旣艺【岷山在西徼外江所出嶓冢山在陇西郡汉所出二山皆可种艺】沱潜旣道【自江别出为沱自汉别出为潜二水既复故道而流】蔡蒙旅平【蔡蒙二山可以刋木旅祭而后得其平矣蔡山在今雅州严道县蒙山在今雅州名山县】和夷厎绩【又自严道而西地名和川夷人所居之地亦可致功而艺矣】厥土青黎【土色青黒而壌沃】厥田惟下上【第七】厥赋下中三错【赋第八杂出第七第九】厥贡璆铁银镂砮磬【贡璆美玉也铁今铁银今银镂刚铁可刻镂物者砮石可中矢镞者磬石磬也璆求镂陋】熊罴狐貍织皮【四兽皮制之可为裘毛织之可为罽罽纪例反】西倾因桓是来【西倾山在陇西临洮县西南桓水出焉西倾本属雍州在梁北境梁逹帝都别无水道故必循自西倾因桓水而来】浮于潜【自桓水以舟浮于潜水】逾于沔【自潜则舎舟陆行以过沔】入于渭【然后入于渭水】乱于河【自渭絶流至河乃达帝都】黒水西河惟雍州【西据黒水东距西河】弱水旣西【弱水之势利于西流禹因其地旣导之使西以顺其势】泾属渭汭【泾水自泾阳县来得以北至渭矣】漆沮旣从【漆水自岐山县来沮水自北地来旣从而入渭】沣水攸同【沣水自扶风县来又同入渭】荆岐旣旅【荆岐二山水退皆可旅祭荆在冯翊懐德县岐在扶风美阳县西北】终南惇物【二山皆在扶风武功县东】至于鸟鼠【至于鸟鼠山水退皆可旅祭鸟鼠在陇西首阳县西南】原隰厎绩【髙平原下湿隰诗度其隰原此地在豳水退可以致功而艺】至于猪野【以至猪野亦可致功猪野在武威县东北】三危旣宅【三危山在河之南舜窜三苗于此水退其地旣可居】三苗丕叙【三苗之族于是大得其叙】厥土惟黄壤【土色黄性壤沃】厥田惟上上【第一】厥赋中下【第六】厥贡惟球琳琅玕【球琳皆美玉琅玕皆石之似珠】浮于积石【积石山在汉金城县西南河从西流禹自积石浮舟于河】至于龙门西河【浮舟而至】防于渭汭【又防于渭水之北以达于河而至帝都】织皮昆仑析支渠搜【制兽之皮为裘
织兽之毛为罽缺　者有三国昆仑国在临缺支国在河闗西渠搜国近朔方】西戎即叙【此三国皆西戎之种缺】导岍及岐【禹导雍州扶风岍山旁之积水及扶风美阳县西北岐山之水岍牵】至于荆山【使下流至于雍州左冯翊懐徳县荆山】逾于河【自荆山而越于河】壶口雷首【然后自冀州河东北屈县东南壶口山河东蒲坂县南雷首山导积水】至于太岳【使下流至兾州河东彘县东太岳山】厎柱析城【然后自兾州陜县东北厎柱山河东护泽县西析城山导积水】至于王屋【使下流至兾州缺　垣县东缺至王屋山】太行恒山【然后自冀州河南山阳县西北太行山曲阳县北恒山导积水】至于碣石【使下流至兾州北平骊城县西南碣石山】入于海【然后水东北流入海】西倾朱圉鸟鼠【又导雍州陇西临洮县西南西倾山天水兾南朱围山陇西首阳县】【西南鸟鼠山之积水】至于太华【使下流至豫州京兆华隂县南太华山】熊耳外方桐柏【然后自豫州农卢氏县东熊耳山嵩髙山即外方山南阳王氏县东南桐柏山】至于陪尾【导积水使下流至于豫州江夏安陆县东北陪尾山】导嶓冢【导梁州陇西县嶓冢山旁之积水】至于荆山【使下流至于荆州南郡临沮县荆山】内方至于大别【然后自荆州江夏竟陵县东内方山导水使至于汉上大别江】岷山之阳【又自梁州蜀郡导岷山之南积水】至于衡山【使下流至荆州长沙湘南县东南衡山】过九江【然后过洞庭湖之九江】至于敷浅原【使下流至州豫章东陵县东南博阳山之敷浅原】导弱水【导雍州张掖删丹县西南弱水向西】至于合黎【下流至于酒泉防水县合黎水】余波入于流沙【合黎余波溢泛入于张掖郡居缺县东北居缺　中即流沙】导黒水【导雍梁之间黒水向西而流在滇池县为梁州界在张掖郡为雍州界】至于三危【下流至雍州河南三危山】入于南海【从南入蒲类海】导河积石【河出昆仑山隠缺　中在河闗西羗中积石山出禹导河始此顔师古言】至于龙门【从东北流至于雍冀二州界上龙门山】南至于华隂【折而南流至冀雍梁豫四州界上华山也】东至于厎柱【又折而东流至虢城东南缺阳城北厎柱山河水分流包山而过山见水中若柱】又东至于孟津【又迤而东至于孟地有津可渡】东过洛汭【又从河南巩县东过洛水之北】至于大伾【又东行至修武武德县界上大伾山】北过洚水【自大伾北流过信都县之洚水】至于大陆【又北流至冀州钜鹿县北之大陆广平曰陆】又北播为九河【又北流过兖州分为九河名见前解】同为逆河【九河将入海又合为一大河名为逆河】入于海【从东入海】嶓冢导【自梁州陇西郡西县嶓冢山导水】东流为汉【从东流至汉中为汉水】又东为沧浪之水【又东流过荆州为沧浪之水】过三澨【又东过荆州江夏竟陵县三澨之水】至于大别【至于大别山水触山】南入于江【乃折而南与江合】东汇泽为彭蠡【然后复东流回于彭蠡泽】东为北江【从东为北江】入于海【以入于海】岷山导江【自蜀郡前道西之岷山导江水】东别为沱【东流分为蜀郡郫县之沱】又东至于澧【又东流至荆州今长沙澧陵地髙曰陵澧乃陵名】过九江【迤过荆州九江今洞庭也】至于东陵【下流至庐江全箘县西北东陵之地】东迤北会于汇【自东迤邪行稍稍而北防于州之彭泽不言防于彭泽而言防于汇者蒙上东汇泽为彭蠡之文且见其与汉水共注此泽也即彭蠡泽】东为中江【又向东而流为中江】入于海【以入于海】导沇水【又于冀州河东垣县王屋山导沇水沇兖】东流为济【沇东为济】入于河【至巩县南入河】溢为荥【其流浸大遂至荥阳县北溢为荥泽荥泽在敖仓东南】东出于陶丘北【荥泽不足以容遂决而东出于定陶县西南陶丘山之北】又东至于菏【又东流至山阳胡陵县济隂定陶两县之间菏泽】又东北防于汶【又东流折归北至东平夀张县与汶水合】又北东入于海【又北流折归东以入于海】导淮自桐柏【淮水虽出豫州南阳平氏县东南胎簪山东北禹导淮水实自南阳平氏县东南之桐柏山始】东防于泗沂【东流防于沂沂水出太山孟县南至下邳入泗泗水出济隂乘氏县至临淮睢陵县与淮防沂宜】东入于海【向东入海】导渭自鸟鼠同穴【渭水虽出雍州陇西首阳县渭首亭南谷禹导渭水实自首阳山县鸟鼠同穴山始其鸟为鵌其鼠为鼷共处一穴故以此为名】东会于沣【东则沣水防焉上文沣水攸同是也】又东防于泾【又东则泾水防焉上文泾属渭汭是也】又东过漆沮【又东则过漆沮上文漆沮旣从是也】入于河【从京兆北沿司空县入河】导洛自熊耳【洛水出冠举山禹导洛自豫州农卢氏县东之熊耳山始】东北防于涧瀍【遂东北防涧瀍二水】又东防于伊【又东防伊水三水与洛在河南城南防】又东北入于河【又东流而北入河即豫州伊洛瀍涧旣入于河是也】九州攸同【九州所同者无他当洪水既平之后】四隩旣宅【四方深逺处皆可居】九山刋旅【九州山皆可刋木通道而旅祭】九川涤源【九州之川皆涤其泉源无壅塞】九泽旣陂【泽皆已陂障无决溢】四海防同【四海之水皆防合同入海】六府孔修【水火金木土谷六府甚修而不废】庶土交正【九州众土壤坟垆埴之异性青黄赤白之异色交相参考而正】厎慎财赋【致谨财赋责其有不责其无】咸则三壤【九州皆准则上中下三等之壤以分轻重而成赋法】成赋中邦【所成赋法止于中国不及夷狄】锡土姓【可以建国亲侯锡之土以为社
锡之姓以为宗】祗台德先【缺之徳率先之】不距朕行【天下顺从之不暇何距违之有】五百里甸服【方千里为王畿其中为王城王城之外四靣各五百里皆为天子治甸下文所纳是也】百里赋纳总【甸服内第一节之百里所贡赋使纳总谓藳与穗并纳以饲马】二百里纳铚【第二节之百里纳铚铚刈禾铁谓刈禾穗缺纳不缺】三百里纳秸服【第三节之百里纳藁并有】【役则服之】四百里粟【第四节之百里纳谷】五百里米【第五节之百里纳米】五百里侯服【甸服外五百里天子将以建侯立屏藩衞王室】百里采【第一节百里建卿大夫所食之米地】二百里男邦【第二节百里建诸男之邦】三百里诸侯【由三百里之地众建诸侯】五百里绥服【侯服之外五百里内近王室外接要荒名曰绥服使之绥安邉境守卫中国】三百里揆文教【内之三百里使之揆度文教而行之】二百里奋武衞【外之二百里使之奋武事以卫天子】五百里要服【绥服之外五百里皆夷狄之地名曰要服特存其典要约覊縻而已】三百里夷【要服内三百里乃蛮夷之服】二百里蔡【由二百里中国有恶积罪大之人先王不忍杀之则放于此左传定四年蔡蔡叔注云蔡放也】五百里荒服【要荒外五百里亦是蛮夷之地名曰荒服以其荒忽无常王者但以若有若无来不拒去不追待之而已】三百里蛮【荒服内三百里乃蛮夷之地】二百里流【由二百里先王以罪人不可以中国畜之故流于此流共工是也】东渐于海【禹之功成风声文教东入于海而极】西被于流沙【西覆于流沙而极】朔南暨声教【北与南亦及之以风声文教】讫于四海【四方皆至于海而极】禹锡圭【洪水之初禹八年于外事从其宜不由中覆尧以圭命之故禹常执圭以驭众今水既退则前之所假当与于君】告厥成功【告君以治水之功成也】
甘誓第二【啓禹之子因征有扈氏将战于甘之野先于其野以誓众故其书谓之甘誓】啓与有扈战于甘之野【有扈氏夏同姓诸侯之国跋扈不臣天子有征无战今启乃与有扈战于甘之野郊其罪恶可知也】作甘誓【誓师于甘遂作甘誓之书】甘誓【此二字竹简所标题】大战于甘【大战于甘之野】乃召六卿【天子六乡每乡卿一人有事则各率其乡之万二千五百人出征今啓召六卿是合七万五千人】王曰【啓言】嗟六事之人【嗟叹六卿之军吏士卒有事于征战之人】予誓告汝【我誓告汝】有扈氏威侮五行【在天五行五常也有扈恃威虐而侮慢之】怠弃三正【天地人之正理三纲也有扈则怠慢而废絶之】天用勦絶其命【故天用勦戮絶灭其命】今予惟恭行天之罚【今我惟敬行天之罚】左不攻于左【古者车战毎车甲士三人歩卒七十二人其三人一居左主射一居右主击刺一居中主执驭或有居左主射而不治左之事】汝不恭命【是汝不敬奉君之命下同】右不攻于右【居右主击刺而不治右之事】汝不恭命【见上】御非其马之正【居中之马不以正御而以诡御】汝不恭命【见上】用命赏于祖【古者天子亲征必载迁庙之主于齐车是行军未尝不载祖也汝用君命则功成之日赏之于祖庙】不用命戮于社【左定公四年云军行祓社衅鼓是行军未尝不载社也汝不用君命则戮于社】予则孥戮汝【戮辱也我则以汝为孥而戮汝非杀之谓孥戮者秋官司厉所谓其孥男子入于罪隷女子入于舂藁是也汉书王莽举此言顔师古注曰夏书甘誓之辞孥戮戮之所以为孥也说者以谓孥子也戮及其子非也泰誓曰囚孥正士岂戮子之谓孥奴】五子之歌第三【声诗之作虽详见于三百篇原其所起实本于虞夏之世舜与臯陶之赓元首股肱相资以治其言安以乐所谓治世之音也大康失邦五子咸怨述大禹之戒以作歌其言怨以怒所谓乱世之音也此二歌虽载于书其实诗之渊源也】
太康失邦【太康继啓而立盘于游畋为羿所距遂至失邦】昆弟五人【兄弟五人】须于洛汭【得太康于洛水之北】作五子之歌【遂作五子歌之书以五人皆有歌也】五子之歌【旧竹简所标题】太康尸位【太康主尊位】以逸豫灭厥德【乃以滛逸游豫灭其德】黎民咸贰【黎民皆怀二心】乃盘游无度【乃乐为逸豫之事无有节度】畋于有洛之表【夏都冀州在河之北洛在河南方且纵为田猎逾河至洛之外】十旬弗反【一百日而犹不反】有穷后羿【有穷国君名羿】因民弗忍【因民心怨叛不能忍】距于河【遂发兵距之河使不得归】于厥弟五人【其弟五人】御其母以从【侍其母以从田猎】徯于洛之汭【待太康于洛水之北】五子咸怨【五子皆怨】述大禹之戒以作歌【述大禹之明谟定训作】其一曰【其一章云】皇祖有训【大祖有明训】民可近【民可亲而近之】不可下【不可踈而下之】民惟邦本【民为国之根本】本固邦宁【根本牢固然后国安】予视天下【予观天下】愚夫愚妇【至愚之夫至愚之妇】一能胜予【虽一人亦能胜予】一人三失【今我一人失至于三积之多而不知改之】怨岂在明【民怨岂可待其明见而后图之】不见是图【未见之先图之可也】予临兆民【我临治兆民】凛乎若朽索之驭六马【凛凛乎如以朽索之驭六马朽索喻君六马喻民六马奔突岂朽索之能驭哉】为人上者奈何不敬【奈何不能处之以敬】其二曰【其二章云】训有之【禹训有言】内作色荒【内迷乱于宠嬖】外作禽荒【外迷乱于游畋】甘酒嗜音【耽于酒好乐音甘酣】峻宇雕墙【髙大其屋宇饰绘其垣墙】有一于此【人君于六者之中有一于此】未或不亡【无或不亡况兼有之乎】其三曰【三章言】惟彼陶唐【帝尧】有此冀方【尧都平阳舜都蒲坂禹都安邑在冀州有此方实自尧始】今失厥道【今太康以逸豫失君道】乱其纪纲【乱天下之纪纲】乃厎灭亡【乃致灭亡】其四曰【其四章言】明明我祖【有明明之德者我祖大禹】万邦之君【万邦之君】有典有则【有典章法则】贻厥子孙【贻遗其子孙】闗石和钧【至于权衡缺石之微三千斤为钧四钓为石禹关而通之和而平之使天下如一】王府则有【王之府库亦有以示后世贻遗子孙详宻如此】荒坠厥绪【岂谓今日子孙荒废陨坠其已成之绪】覆宗絶祀【遂至覆夏之宗絶禹之祀】其五曰【五章言】呜呼曷归【嗟太康为羿所距今与母伥伥然何所归】予懐之悲【我懐念于心悲伤不能已】万姓仇予【万姓咸有二心而结仇怨于我】予将畴依【我将托谁为依】郁陶乎予心【非特愤结积聚悲忧于我中心】顔厚有忸怩【外而见于顔靣间亦觉皮厚有忸怩愧耻之色】弗慎厥德【不能谨慎以修德反以逸豫而灭德】虽悔可追【今虽欲改悔可追及乎】
征第四【羲和世掌天地四时之官今乃沈于酒废时乱日仲康命国之诸侯掌六师以征之征者正其罪也故作征之书】
羲和湎淫【羲和沈湎于酒过荒失度沔】废时乱日【废其时之春夏秋冬乱其日之甲乙】往征之【仲康命侯往征之】作征【遂作征之书】征【古史所题】惟仲康肇位四海【羿逐太康其弟仲康始居天子之位君临四海】侯命掌六师【即命国诸侯掌六师为大司马】羲和废厥职【羲和废其所治之职】酒荒于厥邑【以耽酒荒乱于其邑】后承王命徂征【侯奉仲康之命往征之】告于众曰【乃誓告于众曰】嗟予有众【嗟嗟我所有之众士】圣有谟训【上古圣人有谟训之言垂后世】明征定保【皆所以为明明之证验定保天下之常法】先王克谨天戒【日月蚀五星变皆天所以戒勅人君先王之时能敬畏天戒】臣人克有常宪【为之臣者皆守常法各司其局不敢荒弃其职】百官修辅【然后百官皆竭力尽心交修辅相其君】厥后惟明明【是以其君之德明而又明】毎嵗孟春【毎嵗首孟春月】遒人以木铎徇于路【命遒人之官以金口木舌之木铎徇于道路以宣布号令】官师相规【欲在官之众交相规正人君之得失】工执艺事以諌【百工各执其技艺之事以諌争如轮扁以斵轮諌齐威公是也】其或不恭【倘既令之或有不敬】邦有常刑【在国有常刑之诛】惟时羲和【惟是居羲和之职者】颠覆厥德【如木之颠如苗之覆以防其德】沈乱于酒【沈徒乱于酒】畔官离次【叛所掌之官离所居之次】俶扰天纪【始扰乱在天嵗日月星辰厯数之五纪】遐弃厥司【逺弃其所主之司】乃季秋月朔【乃至于九月初一日】辰弗集于房【日月相防谓之辰辰当集合于房之次舎今乃不合于房则日蚀可知】瞽奏鼓【瞽者乐官进鼓而伐之以日蚀隂侵阳也鼓阳声所以助阳儆隂】啬夫驰【啬夫主币之官驰取币以礼天神】庶人走【众人奔走以供救日之役】羲和尸厥官【羲和于此时主其官】罔闻知【若无所闻知】昏迷于天象【昏蒙迷惑于天象如此】以干先王之诛【以犯先王诛戮之刑】政典曰【周官政典司马掌之侯掌六师为大司　马故举政典为言】先时者杀无赦【先时而进是邀功也杀之无赦】不及时者杀无赦【后时而至是逗留也杀之无赦】今予以尔有众【今我以尔等众士】奉将天罚【奉行天罚】尔众士同力王室【尔众士当并其力为王室讨贼】尚弼予钦承天子威命【庶防辅我敬奉行天子可畏之威命】火炎昆冈【且火之炎于昆山之脊】玉石俱焚【不择玉石而皆焚之】天吏逸德【至于奉行天讨之天吏其行师用兵或有过逸之德不择良善兼诛并戮】烈于猛火【则威风烈熖又甚于猛火之焚昆山】殱厥渠魁【今当止于殱灭羲和渠魁殱纎】胁从罔治【其胁从者皆赦勿治】旧染污俗【旧染羲和之恶为污秽之俗者】咸与惟新【皆使赦过自新】呜呼【侯又嗟叹告众士】威克厥爱允济【军事以严终诚以严毅之威胜姑息之爱其功信有所成】爱克厥威允罔功【以姑息胜严毅则信无功】其尔众士懋戒哉【当敬勉戒饬无弃我命】自契至于成汤八迁【此非征文乃孔子作逸书序自契至成汤十四世而八建都】汤始居亳【至汤始居亳邑】从先王居【以契父帝喾尝都亳所以从先王而居】作帝告厘沃【于是作帝喾厘沃书书亡所言皆汤始居亳之事厘治沃土也】汤征诸侯【汤之征伐诸侯】葛伯不祀【葛伯以不祀宗庙神祗之故】汤始征之【汤始伐之】作汤征【于是作汤征一篇亡】伊尹去亳适夏【汤得伊尹于莘野荐之夏所以离去亳而往夏也】旣丑有夏【伊尹五就桀而丑恶之】复归于亳【复自夏归于亳】入自北门【入自亳之北门】乃遇汝鸠汝方【乃遇见汤之汝鸠汝方二贤臣】作汝鸠汝方【遂作汝鸠汝方二篇书亡意其所言必夏之事也】

[book_title]尚书句解卷四
元　朱祖义　撰
汤誓第一【读此篇见圣人处君臣之变时中之义不可以常理论也有天地男女而后有君臣名分确乎不可逾越一有逾越人纪不立矣然天生民而立之君正为司牧吾民设乃有怙冨贵之权谓天下莫吾敌借是以肆其恶使生民涂炭无所告诉则人纪不立抑又甚焉是则汤伐桀之举本于应天顺人诚有所不容巳也故作汤誓书】
伊尹相汤伐桀【伊尹辅相汤伐桀】升自陑【升道从陑陑而】遂与桀战于鸣条之野【遂与桀战于桀所都安邑之旁鸣条之野】作汤誓【汤于此誓师故作汤誓书】汤誓王曰格尔众庶【至尔亳邑众庶】悉听朕言【尽听我之誓言】非台小子敢行称乱【不是我小子敢行举乱】有夏多罪【桀之多罪】天命殛之【天命我诛殛之】今尔有众【今尔亳邑所有众民安于无事惮伐桀之劳】汝曰【汝等乃言】我后不恤我众【我君汤不矜恤我亳邑众民】舍我穑事【舍我稼穑之事】而割正夏【而割我以正有夏之罪】予惟闻汝众言【我惟闻亳邑众言如此】予畏上帝【我实畏惧上帝】不敢不正【不敢不往正夏桀之罪】今汝其曰【今汝亳邑之人恃我自固乃曰】夏罪其如台【夏桀罪恶其如我何】夏玉率遏众力【殊不知夏桀方且与其臣相率遏絶众民之力以征役之烦】率割夏邑【又相率割剥夏邑之赋税】有众率怠弗协【故有夏之众皆相率怠惰而不和叶】曰【相语曰】时日曷丧【桀何时何日丧亡乎】予及汝皆亡【我欲与汝杀身与之俱亡】夏徳若兹【夏王恶徳如此】今朕必往【今我必往伐之无疑】尔尚辅予一人【尔亳邑之民庶几辅佐我一人】致天之罚【行天之罚】予其大赉汝【功成事毕我其大赉赐汝】尔无不信【尔无以朕言不可信】朕不食言【我不食其言谓非空言无实以言之不行如食之消尽也】尔不从誓言【尔或不从我誓言】予则孥戮汝【我则囚孥汝而戮辱之】罔有攸赦【无有所赦】汤旣胜夏【此乃夏社疑至臣扈三篇亡书序汤旣胜夏为天子】欲迁其社【欲迁夏社稷为商都】不可【臣扈谓汤必以夏之后为商賔则夏之社稷可迁于夏后所封之地不可迁于商都】作夏社疑至臣扈【始作夏社言其欲迁中作疑至疑其不可终作臣扈以臣扈之言而止】夏师败绩【此又典寳亡篇序夏师旣大崩曰败绩】汤遂从之【汤遂任其所往从而迫之】遂伐三朡【桀走三朡国在定陶汤遂伐三朡】俘厥宝玉【取其祭天地诸神之宝玉】谊伯仲伯作典宝【谊伯仲伯之臣作典寳之书言宝玉若非国之常宝汤亦不取】
仲虺之诰第二【汤旣胜夏而归念尧舜禹揖逊授受而已始以征伐得天下恐后世以为口实仲虺虑其忧愧无已必有自沮之心而无日新之徳故作诰以释汤之慙始言天厌夏徳而眷汤不容释中言民之懐商而戴商为已旧终言成汤创业垂统必思所以永保天命无非所以释汤之慙也此正仲虺作诰之意也】
汤归自夏【汤自夏归商】至于大坰【至于大坰之地】仲虺作诰【仲虺作诰以告汤虺音卉】仲虺之诰【古史之所题】成汤放桀于南巢【伐桀功成故号成汤南巢地名在庐江六县东有居巢城成汤伐桀不遂杀之故放之于南巢之地】惟有慙徳【以臣伐君遂慙其徳之不及古】曰【乃言】予恐来世以台为口实【我恐后世乱臣贼子借我以借口】仲虺乃作诰曰【仲虺乃作诰以开释汤曰】呜呼【嗟叹之辞】惟天生民有欲【天生民皆有性情而有欲】无主乃乱【苟无主以治之则人人务足其欲而争端生必至于乱】惟天生聦明时乂【天将生聦明之君是治之】有夏昬徳【桀昬蒙其徳虐用其民】民坠涂炭【民危险若陷泥坠火】天乃锡王勇智【天乃与汤以勇使足有防以知使足有谋】表正万邦【为仪表以正万邦】纉禹旧服【继禹有旧日弼成之五服】兹率厥典【于此率循大禹旧典】奉若天命【奉顺天命以为之主】夏王有罪【桀有罪恶民心弃之】矫诬上天【矫诈诬罔以天命我】以布命于下【布命令于天下】帝用不臧【上帝不善其所为】式商受命【用商王受天命】用爽厥师【用开明其众使知矫诬之言不足信】简贤附势【奈何时人忽汤之贤依桀之势犹不之悟】寔繁有徒【实繁众其所有徒党】肈我邦于有夏【我商家始有邦国于有夏之时其徒党欲害之】若苗之有莠【如苗有莠皆欲耡去】若粟之有秕【粟有秕皆欲簸扬而去之秕比】小大战战【我商小大之人战战忧恐】罔不惧于非辜【无不惧桀以非罪见灭】矧予之徳言足听闻【况我盛徳之言足听闻于天下宜其尤疾之而欲去之也】惟王不迩声色【惟王不迩声乐女色】不殖货利【不生殖货贿财利】徳懋懋官【人能勉于修徳我则勉励以官】功懋懋赏【人能勉于立功我则劝勉以赏】用人惟已【用人之权专于己】改过不吝【过失则改初不吝惜】克寛克仁【能寛容能仁爱】彰信兆民【此所以能明信于天下兆民皆愿其为君】乃葛伯仇饷【乃有葛国伯爵诸侯不祀汤使亳众往为之耕童子以黍肉饷耕者葛伯乃杀而夺之与饷田之人为仇雠饷式亮反】初征自葛【故汤初征伐自葛始】东征西夷怨【东面往征则西夷怨其来之后】南征北狄怨【南面往征则北狄怨其来之后】曰【其怨词曰】奚独后予【何先彼而独后于我】攸徂之民【汤所往之民】室家相庆【室家皆相庆贺】曰【喜而言】徯予后【待我君】后来其苏【我君旣来则自此可苏醒】民之戴商【由此观民归戴商家】厥惟旧哉【其来旧哉非一日也】佑贤辅徳【大抵天下常理兴亡皆自取贤者人佑之徳者人辅之】显忠遂良【忠者人显之良者人遂之是为善者自取其所推尊】兼弱攻昧【弱者人兼之昧者人攻之】取乱侮亡【乱者人取之亡者人侮之是不善自取其所侵陵】推亡固存【人君惟能顺理之常因其有可亡之道则推而亡之因其有可存之道则固而存之】邦乃其昌【则邦国必昌盛矣】徳日亲【徳苟日新而无斁】万邦惟怀【则万邦皆怀慕我徳】志自满【苟有自足之志以为徳止此而不复修】九族乃离【故虽亲亲而九族亦离散】王懋昭大徳【今王当懋勉昭明其盛大之徳】建中于民【建立大中之道以示民】以义制事【事各有义以义制事事得其冝】以礼制心【心自有礼以礼制心心得其正】垂裕后昆【以礼义垂法于后嗣岂不绰绰然有余裕哉】予闻曰【仲虺谓我闻古人之言曰】能自得师者王【能自强不息克自抑畏而得师法者可以为王】谓人莫已若者亡【矜己以忌人亡之道也】好问则裕【有疑好问则徳优裕有余】自用则小【自用己善訑訑拒人所见狭小】呜呼【仲虺又嗟叹云】愼厥终【今日惟当谨慎其终】惟其始【亦如其始】殖有礼【于有礼者封殖之】覆昏暴【昏暴者覆亡之】钦崇天道【天道福善祸滛汤能钦崇体而行之】永保天命【斯可以长保天之命】
汤诰第三【此篇成汤胜夏而归至亳邑四方毕朝新君故汤诞诰所以伐夏之意故作此书】汤旣黜夏命【旣胜夏而黜废其命】复归于亳【复归于新都亳邑】作汤诰【作汤诰以诞告多方】汤诰【竹简标题】王归自克夏【汤旣胜夏自彼而归】至于亳【至亳邑】诞告万方【大告万方诸侯】王曰【汤言】嗟尔万方有众【嗟叹尔万方有众】明听予一人诰【明听我一人诰】惟皇上帝【惟至大之上天】降于下民【降生善之性于天下之民】若有恒性【顺民所有常善之性】克绥厥猷惟后【使安于其道无勉强之态者惟在君】夏王灭徳作威【夏桀丧灭己徳造作威恶】以敷虐于尔万方百姓【以布虐政于尔万方百姓】尔万方百姓罹其凶害【尔等被其凶暴之虐】弗忍荼毒【不能堪忍如荼苦螫毒】并告无辜于上下神只【并皆称寃以告无罪于天地神只】天道福善祸淫【天之常道善则福淫则祸】降灾于夏【故天降下灾异于桀】以彰厥罪【以彰显其罪】肆台小子【故我小子】将天命明威【奉将天所命之明威】不敢赦【讨桀罪不敢赦】敢用牡【用黒色元牡牛】敢昭告于上天神后【敢以是告于上帝神后神后地只也】请罪有夏【请加罪于有夏】聿求元圣【于是遂求大圣如伊尹】与之戮力【与之勉力】以与尔有众请命【以与尔有生之众告天伐桀乞生命】上天孚佑下民【上天果然信而佑助下民】罪人黜伏【桀知其为有罪之人退伏逺屏窜于南巢】天命弗僭【天命福善祸淫无有僭差】贲若草木【贲饰光华如草木天且生殖之如此】兆民允殖【则天下兆民信上天生殖之矣】俾予一人【今使我一人】辑宁尔邦家【绥辑安宁尔邦家之众】兹朕未知获戾于上下【此我未知得罪于天地神只否】栗栗危惧【我所以栗栗然忧危恐惧】若将陨于深渊【如将陨坠于深渊中】凡我造邦【凡我今日始新造尔众邦之诸侯】无从匪彞【无从非常法者】无即慆淫【无就慆淫而至于过慆绦】各守尔典【各守尔常法】以承天休【以受上天休福】尔有善【尔有善可称】朕弗敢蔽【朕当懋官懋赏以旌尔善不敢隐蔽】罪当朕躬【罪当在朕一身】不敢自赦【不敢自恕】惟简在上帝之心【言简别又在乎上天之心】其尔万方有罪在予一人【在我一人不能率尔众归善】予一人有罪无以尔万方【我罪乃自取非尔万方之事】呜呼【汤又嗟叹言】尚克时忱【尔万方有众庶几能惟我此言是信】乃亦有终【非特我国家可保有终汝亦可终享安荣之福】咎单作明居【咎单臣名作明居之书亡此篇正次汤诰之下百篇之序此类有四周公作无逸伊尹作咸有一徳周公作立政皆直言所作之人不言所作之意以经文分明故略之汉孔氏以意度此篇谓咎单主土地之官作书明居民之法此亦因字以求文也故存之单善】
伊训第四【太甲初即位伊尹告以乃祖成汤之成徳故作是书谓之训者以其有谆谆儆戒之意也】成汤旣没【成汤旣崩】太甲元年【太甲继汤而立之元年】伊尹作伊训【伊尹乃作伊训之书以告太甲】肆命【又作肆命之书亡】徂后【亦亡】伊训【旧简标题】惟元祀【太甲即位元年】十有二月乙丑【日辰】伊尹祠于先王【祷祠于先王庙】奉嗣王祗见厥祖【奉太甲敬见其祖成汤告即位之事】侯甸羣后咸在【侯服甸服诸侯皆在奔丧同欲觐见新君】百官緫己【时太甲宅忧不言故百官皆緫其己之职事】以听冢宰【听命于太宰伊尹】伊尹乃明言烈祖之成徳【明言有功烈之祖成汤艰难创业之成徳】以训于王曰【以训告于王曰】呜呼【嗟叹】古有夏先后【古者有夏先君禹】方懋厥徳【方勉其徳未防】罔有天灾【已见无有日月薄蚀之天灾】山川鬼神【山川之间鬼神】亦莫不宁【亦无不安其居】曁鸟兽鱼鼈咸若【及微物皆得以顺其性】于其子孙弗率【于其子孙桀一不率循乃祖之徳】皇天降灾【皇天旣降下灾咎】假手于我有命【借手于我有天命之成汤】造攻自鸣条【始攻战自鸣条桀于此始亡】朕哉自亳【朕始自亳邑汤于此始兴】惟我商王【成汤】布昭圣武【显然示人以大而化之之武而不杀】代虐以寛【代夏虐政以吾至寛】兆民允怀【兆民信而怀之】今王嗣厥徳【今太甲继汤修徳】罔不在初【无不在其初而谨之】立爱惟亲【立爱亲之教使天下无不爱亲惟在上之人爱亲始】立敬惟长【立敬长之教使天下无不敬其长惟在上之敬长始】始于家邦【爱敬之道始于家及于国】终于四海【终至于四海矣】呜呼【嗟叹】先王肈修人纪【先王成汤始修明君臣父子夫妇长幼朋友之人纪至桀而废之】从谏弗咈【故从谏言而不咈逆所以修明人纪之道】先民时若【先贤之言是顺所以参求人纪之道】居上克明【出就国则居上能明于修人纪】为下克忠【入朝桀则为下能忠于尽人纪】与人不求备【缓以待其归于人纪】检身若不及【急以责其归于人纪】以至于有万邦【由是自七十里以至于有万邦而为君】兹惟艰哉【此事岂不艰难】敷求哲人【敷布广求贤哲之人】俾辅于尔后嗣【使辅弼于尔后世子孙】制官刑【又制为诛责有官君子之刑】儆于有位【以儆戒于有位之人】曰【其刑曰】敢有恒舞于宫【敢有常舞于宫窒中而无节约者】酣歌于室【沈湎于酒狂歌于家而无忌惮】时谓巫风【是名巫觋风俗】敢有殉于货色【敢有以身从货从色不知有身】恒于游畋【常于游遨常于畋猎无有穷已】时谓淫风【是名淫过之风俗】敢有侮圣言【侮玩圣人之言而不敬】逆忠直【逆拒忠直之人不从其言】逺耆徳【踈逺耆老有徳】比顽童【亲比顽愚小童】时谓乱风【是谓悖乱之风】惟兹三风十愆【惟此三风緫有十愆过巫风二淫风乱风各四】卿士有一于身家必丧【卿士有一在其身家必至于丧】邦君有一于身国必亡【邦君有一在身其国必亡】臣下不匡【为臣见君有此愆过坐视不能匡正】其刑墨【则以墨刑刑之】具训于蒙士【岂特以此训有官君子亦且以此训童蒙之士可也】呜呼【尹又叹言】嗣王祗厥身【太甲继汤为王当祗敬其身】念哉【以乃祖为念】圣谟洋洋【乃祖圣谋之垂后者洋洋乎其大】嘉言孔彰【乃祖善言示于后者甚至于彰明】惟上帝不常【天之去就不常】作善降之百祥【为善则天降百祥治可常享】作不善降之百殃【苟为不善天降百殃祸乱随之】尔惟徳罔小万邦惟庆【尔为徳无所谓小虽小万邦皆頼其休庆】尔惟不徳罔大坠厥宗【不徳无所谓大虽大亦覆坠宗祀】肆命徂后【肆命伊尹陈上天之命以为戒徂后伊尹陈往古之君以为戒二书亡于秦火其次当在此】
太甲上第五【余篇皆因事名篇独太甲非作于一日所主又非一事自初立至放逐至归亳终始三年皆伊尹太甲反复之言史官于归亳后緫叙其终始作此三篇】
太甲旣立【旣立为王】不明【昏迷不明不能用伊尹之训】伊尹放诸桐【伊尹放之于汤所葬之桐宫使朝夕密迩先王而思所以贻我后人之意然汤于桀则放之伊尹于太甲岂亦放之哉盖非有摧折激厉以生其忧患之心则终不可止迁之桐而命之曰放乃示以将废而不得立彼必愤悱而入于善此放之所以训之也】三年【终丧三年】复归于亳【果能悔过迁善于是自桐宫复归亳邑】思庸【思用伊尹之言】伊尹作太甲三篇【故伊尹作此三篇】太甲【古文自此起】惟嗣王不惠于阿衡【惟太甲不顺于阿衡之言伊尹时为冢宰尊曰阿衡言为人君所倚以取平也】伊尹作书曰【伊尹作书进戒】先王顾諟天之明命【先王成汤顾省是天之明命】以承上下神只【以承天地神只】社稷宗庙【以至社稷宗庙】罔不祗肃【无不致其祗敬严肃】天监厥徳【故天监观成汤之徳】用集大命【用集大命于汤之身】抚绥万方【俾之抚安万邦为民之主】惟尹躬克左右厥辟宅师【尹之身又能左右辅翼其君成汤奄宅此天下之众】肆嗣王丕承基绪【故太甲得以大继承基业】惟尹躬先见于西邑夏【尹之身先见亳之西所都安邑有夏之君】自周有终【自周备其治身治国之道能保其终】相亦惟终【辅相亦保其终】其后嗣王【桀也】罔克有终【无能保其终】相亦罔终【辅相亦无善终】嗣王戒哉【太甲不可不以为戒】祗尔厥辟【当敬尔君道】辟不辟【苟为君不尽君道】忝厥祖【忝辱其祖成汤】王惟庸【奈何太甲惟以尹言为常谈】罔念闻【而心未尝念耳未尝闻】伊尹乃言曰【尹乃复言】先王昧爽丕显【汤每当晦而未明之时大明其徳】坐以待旦【坐以待明旦】旁求俊彦【广求贤俊美彦之士】啓迪后人【使之开啓道进后世子孙】无越厥命以自覆【今无逺越汤付托之命自取覆亡】愼乃俭徳【惟谨修汝节俭之徳】惟怀永图【懐念长久之图】若虞机张【譬如虞人取兽弩牙旣张】往省括于度则释【必退而省察矢末合于准望之处然后释放之则发无不中】钦厥止【太甲常敬所止之处】率乃祖攸行【止在率循尔祖成汤所行】惟朕以怿【则我心喜悦其无负先王付托】万世有辞【王亦可万世有称美之辞】王未克变【太甲犹安于不善未能变于善】伊尹曰【伊尹乃言】兹乃不义【此乃悠行不义之事】习与性成【循习不改其与性俱成所谓习惯成自然】予不狎于弗顺【我今不可使狎于不顺之人】营于桐宫【于是营造桐宫于成汤所葬之地】密迩先王其训【使密迩成汤之训起其哀思而絶其私欲】无俾世迷【无使终其世迷而不反】王徂桐宫居忧【太甲往桐宫居丧】克终允徳【果能修其诚信之徳以自终】
太甲中第六
惟三祀【三年丧毕】十有二月朔【初一日】伊尹以冕服奉嗣王归于亳【尹以衮冕吉服奉太甲自桐归亳践天子位】作书曰【喜而作书】民非后【民非君】罔克胥匡以生【无能相守其正以生】后非民罔以辟四方【君非民无以君临四方】皇天眷佑有商【皇天眷顾佑助我商】俾嗣王克终厥徳【使大甲能终其徳】实万世无疆之休【实为万世无穷休美】王拜手稽首曰【太甲于是手至首为拜手首至地为稽首以谢前过曰】予小子不明于徳【我小子不明于徳丧其良心】自厎不类【自至于不善】欲败度【以私欲败坏其法度】纵败礼【以纵肆败坏其礼节】以速戾于厥躬【以自速罪戻于其身】天作孽【天作灾孽】犹可违【违避】自作孽【自作灾孽】不可逭【逭逃】旣往背师保之训【往者违背伊尹教训】弗克于厥初【不能修徳于初】尚赖匡救之徳【今庶防赖伊尹正救之徳】图惟厥终【图谋以善其终】伊尹拜手稽首曰【尹亦拜手稽首荅其致恭之礼曰】修厥身【人君诚能正心诚意以修其身体】允徳协于下【信其有徳合于羣下之心】惟明后【然后可为明徳之君】先王子惠困穷【汤推父母爱子之情惠爱困穷无告之民】民服厥命【民服其命令】罔有不恱【无不喜恱】并其有邦厥邻【以至与汤相并有国为邻之人】乃曰【亦言】徯我后【待我君汤】后来无罚【汤来可免刑罚之苦】王懋乃徳【今太甲欲懋勉其徳】视乃厥祖【当观乃祖汤之已行】无时豫怠【无时敢有逸豫怠惰之心】奉先思孝【奉先必思尽孝所以不忘祖也】接下思恭【接下必思尽恭所以不絶物也】视逺惟明【欲视逺惟尽明】听徳惟聦【欲听徳惟尽聦】朕承王之休无斁【是则我承王之休美无厌斁矣斁亦】
太甲下第七
伊尹申诰于王曰【尹重诰于太甲】呜呼【嗟难】惟天无亲克敬惟亲【天无私亲能敬则天亲之】民罔常怀怀于有仁【民本无常怀归于有仁徳之王】鬼神无常享【鬼神本无常享】享于克诚【享于克诚之人】天位艰哉【以是数者而观则君处天位岂不难哉】徳惟治【有徳则治】否徳乱【无徳则乱】与治同道罔不兴【人君与治世同道则无有不兴】与乱同事罔不亡【与乱世同事无有不亡】终始慎厥与【终始所为能谨其所与与治同道不与乱同事】惟明明后【斯为明明之君】先王惟时懋敬厥徳【汤惟是懋勉恭敬修其徳】克配上帝【故其徳能配合上帝与天同大】今王嗣有令绪【今太甲继汤有令善之基绪】尚监兹哉【庶防监视乎此率而行之】若升髙【譬欲升髙】必自下【自下而升】若陟遐【譬欲陟逺】必自迩【必自近而陟莫不以渐进】无轻民事惟难【无轻忽民事必思其难】无安厥位惟危【无安处其位必思其危】愼终于始【谨终如始】有言逆于汝心【有言拂逆汝心不可遽怒】必求诸道【必以其言而求诸道果合于道则固忠直之言也虽逆心则当从之】有言逊于汝志【有言逊顺汝志不可遽喜】必求诸非道【必以其言求诸非道果非道则固謟谀之言也虽顺志当拒之】呜呼【尹又叹言】弗虑胡获【事而不思何所得】弗为胡成【事而不为何所成】一人元良万邦以贞【所以一人大善则万邦以正】君罔以辩言乱旧政【惟君不以人臣辩口之言紊乱先王之旧政】臣罔以宠利居成功【人臣不以宠禄为可贪以成功自居而不知退】邦其永孚于休【则君尽君道臣尽臣道我商家可以信有休羙于无穷矣】
咸有一徳第八【伊尹示太甲以心之要故咸有一徳之书作焉太甲克终允徳徳固一矣然人心无常一念苟差则前日之尤徳安保其不变苟伊尹告归之际犹以为虑一徳其大矣乎在尧舜为执中武王为皇极夫子为一贯子思为中庸孟子为浩然之气实一物也明乎一徳之理推而为用人已一也君民一也幽明古今终始无适非一伊尹心欲太甲君臣咸有纯一之徳故以名篇】
伊尹作咸有一徳【作史者旣言伊尹复政厥辟将告归乃陈戒于徳纪之已显矣故夫子直叙之曰伊尹作咸有一徳】咸有一徳【书于序下皆揭篇名盖常体也】伊尹旣复政厥辟【尹以冕服奉太甲归亳旣复还政事于其君】将告归【将告老而归】乃陈戒于徳【乃陈戒之以一徳欲其终始不变】曰呜呼【言而至嗟叹】天难谌命靡常【天难信者以祸福兴亡之命无常】常厥徳保厥位【惟常其在己之徳一而不变可永保其天位】厥徳匪常九有以亡【苟其徳无常则九域我所有者亦亡矣】夏王弗克庸徳【桀不常其徳】慢神虐民【幽则慢忽其神明则虐害其民】皇天弗保【故天弃而不保】监于万方【于是监观四方之众】啓迪有命【将择其足以有天命者开啓导迪之】眷求一徳【眷顾求其有一徳者】俾作神主【使为神天之主】惟尹躬曁汤【尹之身与汤】咸有一徳【皆有一徳】克享天心【能当天心】受天明命【故汤受天明命】以有九有之师【以有九州之众】爰革夏正【遂改革夏之命以归于正】非天私我有商【非天私我商家】惟天佑于一徳【天所助在一徳】非商求于下民【非商家求于下民】惟民归于一徳【民所归在一徳】徳惟一【一而不变】动罔不吉【则动作无不吉】徳二三动罔不凶【多变则动作无不凶】惟吉凶不僭在人【或吉或凶之不差在人所修如何】惟天降灾祥在徳【天或降灾或降祥在徳之一与二三】今嗣王新服厥命【今太甲继汤为王新服天命如衣被其服在身】惟新厥徳【惟当新己之徳】终始惟一【诚能终始惟一不变】时乃日新【是乃所以日新之道】任官惟贤材【任官以辅徳惟在择贤材而用】左右惟其人【朝夕亲密在左右惟在得其人】臣为上为徳【然后臣之所以为上者以其为君之徳期于致君者也为上去声】为下为民【臣之所以为下以其为民期于泽民】其难其愼【人君任君民之责如此则君之择人当难于未用之先不可以为易而妄进也谨于己用之后不可以为忽而小人或间之也】惟和惟一【惟所用皆君子则自然君臣之间可否相济而惟和道同志合而为一矣】徳无常师【徳有仁义礼智信不同固无一定之师也】主善为师【然有似仁不仁似义不义惟主于善者可以为师】善无常主【人有长于仁而短于义工于礼而拙于智固无一定之主】协于克一【惟合于纯一不变者可以为善之主】俾万姓咸曰【由是发号施令可使万姓皆称诵曰】大哉王言【大哉王者之言】又曰【又称诵不己曰】一哉王心【纯一不变是为王者之心】克绥先王之禄【冝其宗庙飨之子孙保之而先王之禄自吾一徳而安】永厎烝民之生【各安居乐业而烝民之生自吾一徳而致】呜呼【嗟叹】七世之庙【天子七庙三昭三穆与太祖庙】可以观徳【亲尽则毁其庙所以亲尽不毁者以其有徳也非可以观徳乎】万夫之长【君一身为万民之长长上声】可以观政【万民心悦诚服无敢异议者以其政之善也非可以观政乎】后非民罔使【君不得民则无所使】民非后罔事【民不得君则无所事】无自广以狭人【人君无自以己为广大而狭乎人苟以下民之微而狭小之】匹夫匹妇【则一夫一妇苟有寸善可使】不获自尽【不得自尽其能矣】民主罔与成厥功【将见人主孤立寡闻谁与共成其功乎】沃丁旣伊尹于亳【此下皆逸书书亡序存沃丁太甲子伊尹旣没沃丁以三公礼于亳邑】咎单遂训伊尹事【其臣咎单遂训述伊尹平生之事】作沃丁【亡】伊陟相太戊【伊陟伊尹子太戊沃丁弟伊陟相佑太戊】亳有祥【亳邑有殀祥】桑谷共生于朝【二木共生于朝朝非生木之处】伊陟賛于巫咸【伊陟怪之以賛告于巫咸】作咸乂四篇【亡盖告巫咸以自治之说】太戊賛于伊陟【太戊又以喿谷之灾賛告于伊陟】作伊陟原命【二篇书亡原是臣名以言命原也】仲丁迁于嚻【仲丁太戊子自亳迁嚻】作仲丁【述迁都之义作仲丁之书亡】河亶甲居相【又仲丁之弟自嚻迁于相】作河亶甲【亡迁都之义】祖乙圮于耿【祖乙乂河亶甲之子迁居耿其后耿地为水所毁圮音痞】作祖乙【言为水所圮坏之事作祖乙之书亡】
尚书句解卷四

[book_title]尚书句解卷五
元　朱祖义　撰
盘庚上第九【尧舜未施信而民信之动则丕应徯志有不待言而自从者商徳之衰盘庚欲为迁都之举而民敢出怨言以咎其上其君从而谆复告语之上篇告于未迁之时中篇告于将迁之际已迁之后又为下篇以安慰之亦足以见风俗之薄矣又足以见盘庚之于民忠厚之至也欤】
盘庚五迁【汤迁亳仲丁迁嚻河亶甲居相祖乙迁耿盘庚又迁亳自汤至盘庚五迁】将治亳殷【将修治亳邑之别名殷商人称殷自盘庚迁殷始】民咨胥怨【民皆咨嗟相怨】作盘度三篇盘庚盘庚迁于殷民不适有居【民不肯往亳殷所有之邑居】率吁众戚【盘庚皆呼众忧之人】出矢言【出陈誓言以告之】曰我王来【言我王祖乙自相来】旣爰宅于兹【旣于是居于此耿地】重我民【亦惟爱重我民】无尽刘【无尽杀害之置之死地也】不能胥匡以生【岂意耿邑复有河患汝民不能相正以生生之理】卜稽曰【我乃考之卜卜之所言果曰】其如台【其如我所欲迁殷者】先王有服【况我商自汤以来凡有所事】恪谨天命【无不诚恪敬谨天命】兹犹不常宁【于此犹不能常安居】不常厥邑【不常处其都邑】于今五邦【自汤至今五迁都矣】今不承于古【倘今不能顺古先王之事以迁】罔知天之断命【则是不知天之断絶汝命于此耿地断上声】矧曰【况曰】其克从先王之烈【其能从汤成功故地而居】若顚木之有由蘖【如顚仆之木尚有萌蘖再生之理】天其永我命于兹新邑【今天将长我商家社稷无穷之命于此新邑】绍复先王之大业【使我继绍复兴先王大业】厎绥四方【致安四方】盘庚斆于民【故今盘庚教民以迁斆效】由乃在位【必自汝在位人臣始】以常旧服【使人臣用先王常行迁都故事】正法度【正其法度率民以迁】曰【所言惟曰】无或敢伏小人之攸箴【自今以往无或敢隐伏小人所以箴规人君之心欲迁都者】王命众悉至于庭【盘庚命羣臣及庶民尽至于庭】王若曰【盘庚顺其事告之曰】格汝众【至汝众人】予告汝训【我告汝以教训之言】汝猷黜乃心【汝谋去汝私心】无傲从康【无敖慢上命不肯往迁从康安之志】古我先王亦惟图任旧人共政【古我先王自汤而下亦惟图谋任用老成旧臣与之共行政事】王播告之修【故先王有号令播告之修为】不匿厥指【皆言达于下未尝隐匿其旨意】王用丕钦【先王亦欲大敬】罔有逸言【无有过逸之言惑乱众听】民用丕变【是以民用大变其所为从上所为】今汝聒聒【今汝等人臣聒聒然肆为多言】起信险肤【务为险峻肤浅之言以起信于人】予弗知乃所讼【我竟不知汝所争者何事】非予自荒兹徳【非我自失此徳以为必迁】惟汝含徳【若从汝言惟汝含容以为徳】不惕予一人【使汝终不畏我一人】予若观火【我若观火燎原坐视不救】予亦拙谋【则我亦拙谋】作乃逸【成汝之过矣】若网在纲【民从上如网之在纲】有条而不紊【举其纲则网之目皆有条理不紊乱】若农服田力穑【今民诚体网从纲之义不惮劳而从迁正如农夫有事于田畆尽力于稼穑也】乃亦有秋【汝亦有秋成之利孰谓迁都不享安居之利邪】汝克黜乃心【汝犀臣诚能去汝傲上从康之心】施实徳于民【施其实徳惠于民使享安居之利】至于婚友【以至汝婚姻朋友他日皆有生生之乐】丕乃敢大言【我于此时方敢丕大其言语】汝有积徳【称扬汝祖父在先王时能率民以迁今汝又能率民以迁是有积世之徳在民】乃不畏戎毒于逺迩【汝若不知畏惧大为害于逺近之民】惰农自安【如惰农偷一时之安】不昬作劳【不知敏勉以作劳苦之事】不服田亩【不肯服事田亩之间】越其罔有黍稷【于汝无有黍稷之利矣】汝不和吉言于百姓【汝不能调和善言以晓谕百姓使迁】惟汝自生毒【他日民不安居是汝生毒】乃败祸奸宄【乃至败祸奸宄】以自灾于厥身【以自取灾害于其身】乃旣先恶于民【汝旣率民以不迁是以恶先为之倡】乃奉其恫【乃自奉其灾痛恫通】汝悔身何及【至是汝虽悔之何所及乎】相时憸民【今我相视一时小民】犹胥顾于箴言【或事不如意犹相顾于箴勉之言】其发有逸口【惟恐言之妄发则以口过取祸】矧予制乃短长之命【况我制生杀之权实操汝短长之命】汝曷弗告朕【汝苟以迁都非利何不入告我】而胥动以浮言【而乃相摇动以不实之言】恐沈于众【恐动沈溺众人】若火之燎于原【如火之焚燎于原野】不可向迩【火虽不可向近】其犹可扑灭【其犹可扑而灭之今汝肆浮言于下我一旦用刑以扑灭之】则惟汝众【则是汝众臣】自作弗靖【自为不安】非予有咎【非我一人咎恶】迟任有言曰【盘庚又举古贤迟任有言】人惟求旧【人求旧则所见审】器非求旧惟新【器旧则弊弊则必易新者】古我先王【自成汤以下】曁乃祖乃父【与汝祖汝父】胥及逸勤【安则相与同其安劳则相与同其劳】予敢动用非罚【我岂今日不念其子孙敢动用非祖之罚加尔乎】世选尔劳【世世选用尔之劳绩】予不掩尔善【我不敢掩蔽尔善】兹予大享于先王【此我有烝尝之祭大享于先王】尔祖其从与享之【尔之祖亦从而与享】作福作灾【今汝或为善或为恶皆汝自取】予亦不敢动用非徳【我亦岂敢以非徳赏汝乎】予告汝于难【我告汝以行事之难不可轻易】若射之有志【如射之志于的必详审而后发】汝无侮老成人【老成虑逺必欲迁也汝无侮之不从其言】无弱孤有幼【幼无父罹其害亦欲迁也汝无弱之不听其言】各长于厥居【各思乆长所居】勉出乃力【勉出汝之心力】听予一人之作猷【听我一人所作之谋】无有逺迩【无有逺迩踈近而亲】用罪伐厥死【不能率民以迁是用罪也吾必有罚以伐汝趋死路】用徳彰厥善【能率民迁是用徳也吾必有赏以彰汝向善之心】邦之臧【旣迁之后国之臧善得以去害趋利】惟汝众【皆出汝众之谋】邦之不臧【旣迁之后国之不善】惟予一人有佚罚【惟我一人有过失之罚】凡尔众【凡尔众臣】其惟致告【其惟以吾言致告戒于民】自今至于后日【自今日至后日】各恭尔事【各自恭敬汝所治事】齐乃位【整齐汝所居之位】度乃口【以法度制节汝口无浮言】罚及尔身弗可悔【不然吾有罚以加尔之身汝欲悔之而不及矣】
盘庚中第十
盘庚作【盘庚率民而起】惟涉河以民迁【涉河而南以民迁亳】乃话民之弗率【乃以话言陈述向来不率之民】诞告用亶其有众【大告以言用诚信以孚于众人之心】咸造弗亵在王庭【臣民咸至王庭亦皆以诚信应上命无敢冇亵狎者】盘庚乃登进厥民【盘庚乃升其民而进至前】曰【谕之曰】明听朕言【汝当明明听我之言】无荒失朕命【无复如前日之荒怠遗弃我之教命】呜呼【嗟叹】古我前后【盘庚己前诸君】罔不惟民之承【凡有施为无不惟民是顺】保后胥慼【民亦保衞其君相与同其忧戚】鲜以不浮于天时【少有不先天时以趋事者】殷降大虐【以天于殷家屡降大虐罚如嚣与相皆有水患】先王不怀【是以先王不敢怀安故邑】厥攸作【其所作为】视民利用迁【必视民所利而用之以迁】汝曷弗念我古后之闻【汝民何不念我先王迁都之事闻之后世者】承汝俾汝惟喜康共【我今日迁不过顺汝民情使汝惟喜乐康安之是共】非汝有咎【非汝有罪咎】比于罚【故遂迁徙劳顿使汝比近于罚】予若吁怀兹新邑【我所以顺呼汝民使怀安于此新邑者】亦惟汝故【亦皆缘汝之故】以丕从厥志【所以大从汝之志愿】今予将试以汝迁【今我将用以汝迁】安定厥邦【安定绥怀于其邦】汝不忧朕心之攸困【汝民乃不忧我心之所困者在于欲迁】乃咸大不宣乃心【乃皆大不宣布汝之腹心】钦念以忱【敬念以忱诚】动予一人【感动我一人】尔惟自鞠自苦【是汝自取困穷自取病苦】若乗舟【譬如乘舟】汝弗济【汝不以时而济】臭厥载【将臭败其所载之物】尔忱不属【今汝忱诚有所不逮不能从我迁】惟胥以沈【惟相与及于沈溺矣】不其或稽【尔乃不能稽考是非利害所在】自怒曷瘳【他日罹其祸患虽自怒何所瘳瘥乎】汝不谋长【汝不谋为长乆之计】以思乃灾【以思汝不迁之灾】汝诞劝忧【是汝大勤勉于忧愁之道】今其有今罔后【今但有目前无长久之计】汝何生在上【汝何以得久生在世上乎】今予命汝一【今我命汝迁亳之言一定不易】无起秽以自臭【无鼓浮言惑众如起横恶之物非特臭及他人适所以自臭也】恐人倚乃身【恐奸人好生事者倚托汝之身】迂乃心【以迂曲汝之心倡浮言以惑众遂文其説以谓众人之情皆如此有此等人汝不可轻信】予迓续乃命于天【我所以将汝迁者但欲迎迓接续汝命于天】予岂汝威【我岂以威胁汝哉】用奉畜汝众【欲奉养汝众民而已】予念我先神后之劳尔先【因念我先神后自汤至祖乙诸君劳动尔先祖率民以迁】予丕克羞尔用怀尔然【使我今日大能进用尔于列位者用怀尔祖之劳所以如此】失于政【苟今日尔臣不能率民以迁是失其政也】陈于兹【不当久居于耿而欲居之是陈于兹也】髙后丕乃崇降罪疾曰【我啇髙后乃赫然震怒于上天大重降其罪疾于我曰】曷虐朕民【耿地圮坏如此汝何虐害我民而不迁乎】汝万民乃不生生【汝万民乃不以生生为念】曁予一人猷同心【与我一人谋同其心以迁】先后丕降与汝罪疾曰【则我先后又将大降与汝以罪疾曰】曷不曁朕幼孙有比【耿地如此汝何不与我幼小之孙有所亲比相与共迁乎】故有爽徳【此皆我先王有明爽之徳在天见汝众民傲慢不从有此罪疾】自上其罚汝【乃自上天降罚于汝】汝罔能廸【汝将何道以辞其责】古我先后【自成汤至祖乙】旣劳乃祖乃父【旣以迁都之故劳尔祖父】汝共作我畜民【故我用汝共为吾民畜养之官】汝有戕则在乃心【汝乃有戕贼吾民之象在汝之心】我先后绥乃祖乃父【则我先王必先有以安慰汝祖汝父】乃祖乃父乃防弃汝【使汝祖父乃防絶遗弃汝】不救乃死【坐视汝受先王之罪疾而不救汝死】兹予有乱政同位【于此众有乱政之臣缔交立党同在列位】具乃贝玉【眷恋取邑沃饶备具贝玉贝水虫古人取其甲为寳如今用钱玉亦寳也】乃祖乃父丕乃告我髙后曰【汝祖父将大告我先王曰】作丕刑于朕孙【可作为大刑罚以及于我子孙】迪髙后【又开导啓迪我先王】丕乃崇降弗祥【大重降不祥之事于汝身而不汝赦】呜呼【盘庚嗟叹】今予告汝不易【今我告汝不可改易】永敬大恤无胥絶逺汝分猷念以相从【汝分其谋分其念各自为谋念以相从我无同谋合辞以为不可迁】各设中于乃心【各设中正于汝心无狥私情而忘公理】乃有不吉不迪【乃或有不善不道之人】顚越不恭【顚覆违越我言不恭我命】暂遇奸宄【徒欲耿邑时暂逢人而为奸宄之事】我乃劓殄灭之【我乃轻则割其鼻重则殄灭之至死】无遗育【无使遗漏再得生育于世】无俾易种于兹新邑【无使移其种类于此新邑】往哉生生【往新邑则可厚生生之理】今予将试以汝迁【今我将试与汝众迁于亳都】永建乃家【以永长建立尔之家】
盘庚下第十一
盘庚旣迁【旣渡河以迁于亳邑】奠厥攸居【君民各定所居】乃正厥位【正其宗庙社稷朝廷之位】绥爰有众【慰安有众之情使无疑】曰无戏怠【言旣迁之后无游戏怠惰】懋建大命【当勉立汝之大命长为生生计】今予其敷心腹肾肠【今我其布心腹肾肠所蕴】歴告尔百姓于朕志【歴歴告以所迁之志】罔罪尔众【今日旣迁无罪尔众】尔无共怒【尔众无共为忿怒】协比谗言予一人【相与恊比肆谗言以毁我一人】古我先王【汤】将多于前功【契始居亳汤欲广前功于是复居亳】适于山【往亳依山而居】用降我凶徳【用降凶徳而升吉徳】嘉绩于朕邦【汤所以能成美功于我国家】今我民用荡析离居【今我民在耿地用摇荡分析离其所居】罔有定极【无有定止】尔谓朕曷震动万民以迁【尔臣民乃谓我何无故震动万民以迁都之劳】肆上帝将复我髙祖之徳【殊不知我迁乃天将复我髙祖成汤盛徳大业】乱越我家【致治于我国家】朕及笃敬【朕于是及笃厚钦敬之臣】恭承民命【敬承民之命】用永地于新邑【用长其宅地于此新邑】肆予冲人【故我幼冲之人】非废厥谋【非敢废尔卿士大夫不迁之谋而不用】吊由灵【惟至诚用善谋及去尔不善之谋】各非敢违卜【尔不欲迁而我必迁盖不敢违吉卜】用宏兹贲【将恢増大商业贲餙其治耳】呜呼【盘庚嗟叹】邦伯师长【一邦之伯诸侯众官之长六卿】百执事之人【百执事小臣皆呼而告之】尚皆隐哉【尔等庶防皆加恻隐之心】予其懋简相尔【我其劝勉择使尔为我辅相】念敬我众【思念钦敬我之众民】朕不肩好货【我不任好货财之人】敢恭生生【有能果于恭敬生民之生者】鞠人谋人之保居【能鞠养人者又能图谋使人保安其居者】叙钦【吾则叙其劳绩而用之加其礼貌而敬之】今我旣羞告尔于朕志若否【今我旣进尔告尔以我志所顺与不顺者】罔有弗钦【无有不敬】无緫于货宝【尔无以緫聚货寳为心】生生自庸【惟以厚民生生之业自用其心】式敷民徳【用布其爱民之徳】永肩一心【长任此心而不变】
说命上第十二【尝怪傅说以匹夫而登相位不由荐举不由人望不由勲业不由资序田野之夫一旦得君如此然有髙宗有傅说则可君非髙宗臣非傅说而欲效其所为未必不以私意用人也若汉文以梦得邓通光武以防用王梁岂足以为凭哉后之君欲用人者当如尧之试舜则可以无失矣】
髙宗梦得说【髙宗思想贤相之功遂于梦中得傅说之形象说曰】使百工营求诸野【使百官经营而求诸田野】得诸傅岩【果得说于傅氏之岩】作说命三篇说命【旧简所标】王宅忧【髙宗宅忧】亮隂三祀【诚信渊黙不言已三年】旣免丧【已除丧】其惟弗言【其犹不言】羣臣咸谏于王曰【羣臣皆进谏于髙宗曰】呜呼【嗟叹】知之曰明哲【事无不知谓之明哲】明哲实作则【有明哲之徳则所言实可为天下之法则】天子惟君万邦【髙宗以天子之尊君临万邦】百官承式【百官遵承其言以为法式】王言惟作命【人君有言则可以为教命】不言【无言】臣下罔攸禀令【则臣下无所禀受其号令】王庸作书以诰曰【髙宗用臣下进谏之故作书以诰曰】以台正于四方【以我表正四方】台恐徳弗类【我恐徳之不善无以率天下】兹故弗言【此所以不言】恭黙思道【但恭敬渊黙沈思治道】梦帝赉予良弼【已而思之旣深诚感上天于梦寐间见上帝赉赐以忠良辅弼之人】其代予言【将以代我出言令四方】乃审厥象【乃审度思念梦中所见之形象】俾以形旁求于天下【使以梦中所见图为形以此形徧求天下】说筑傅岩之野惟肖【果于傅岩得筑隄人名说者与此形相肖】爰立作相【于是立以为相】王置诸其左右【髙宗处之左右使兼师保之职】命之曰【遂命之言】朝夕纳诲【朝夕之闲纳其诲言】以辅台徳【以辅翼我之徳】若金【若金欲成利器不可无砺】用汝作砺【今用汝说作砺欲其体此义以治己】若济巨川【若济渡大川不可无舟楫】用汝作舟楫【用汝说作舟楫欲体其义以济难】若歳大旱【若年歳大旱不可无霖雨】用汝作霖雨【用汝说作霖雨欲体此义以泽民】啓乃心【啓发汝心所蕴】沃朕心【以沃我心】若药弗瞑【如药不能使人昏溃】厥疾弗瘳【则病不愈言不能使人难受则非心不格】若跣弗视地【如徒跣而行不视地】厥足用伤【则足用伤不资说为视听则必至于害事】惟曁乃僚【欲说率其僚属】罔不同心以匡乃辟【同心以匡正其君心】俾率先王【使其君率循古先王】迪我髙后【道迪我髙后成汤之所行】以康兆民【以安兆民】呜呼【髙宗又叹】钦予时命【汝当敬我是命】其惟有终【其惟有终如始】说复于王曰【说于是荅髙宗】惟木从绳则正【木有曲直惟从绳墨作为器用则正】后从谏则圣【君所行有善否惟能从谏弗咈斯足以成圣徳】后克圣【惟君能成圣徳】臣不命其承【则在朝之臣不待君命皆承上意以纳谏】畴敢不祗若王之休命【如是则谁敢不敬顺王之美命】
说命中第十三
惟说命【惟傅说承王命】緫百官【居冢宰之职以緫百官】乃进于王曰【进戒于王】呜呼明王奉若天道【天有日星之布列尊卑相正小大相维故明哲之王奉顺天道而体之】建邦设都【建诸侯之邦于外设天子之都于内】树后王君公【于都立天子以治之谓之后王于邦立诸侯以治之谓之君公】承以大夫师长【又各为之命大夫与众官之长以承奉于诸侯天子】不惟逸豫【岂欲逸豫以位为乐】惟以乱民【惟欲体天道叶心勠力以治民】惟天聦明【天之聦自我民听天之明自我民视出于自然至公无私】惟圣时宪【圣人法天聦明无一毫之私意】惟臣钦若【则臣下皆敬顺】惟民从乂【斯民敢不自治】惟口起羞【言出于口为命一命受爵再命受服三命受位苟口之所命非人则适以自取羞辱】惟甲胄起戎【身被甲胄以御寇若无故被甲胄则适以自致冦戎】惟衣裳在笥【惟口起羞也故衣裳宁藏在笥不可轻以予人】惟干戈省厥躬【惟甲胄起戎也故用干戈必省于躬不可轻以加人】王惟戒兹【王惟以此为戒】允兹克明【言此不可轻用而能明其所为】乃罔不休【惟能赏当功罚当罪无不善矣】惟治乱在庶官【惟天下之治乱在庶官得人与不得人尔】官不及私昵【欲官其人不可以私爱而官之】惟其能【惟有才能然后官之】爵罔及恶徳【欲赐以爵不可以恶徳而进之】惟其贤【惟有贤徳然后爵之】虑善以动【审虑其事合于善然后可以动】动惟厥时【旣善而动又必其时以立功】有其善【苟虑善而动遂以善为已有】丧厥善【适所以失其善】矜其能【动而有功遂矜其能】丧厥功【适所以失其功】惟事事乃其有备【惟事事皆为之预备】有备无患【有备则无忧患】无啓宠纳侮【无开宠嬖之门纳小人之侮】无耻过作非【无羞耻有过而作成其非】惟厥攸居【思虑于所居无事之时】政事惟醇【则政事皆醇粹无有駮杂】黩于祭祀【祭祀数则黩】时谓弗钦【是谓之不敬】礼烦则乱【祀礼烦则纷乱】事神则难【施于事神难以格其来享】王曰旨哉【髙宗味其言羙】说【呼说】乃言惟服【尔所言我惟佩服而行之】乃不良于言【苟尔不善于所言】予罔闻于行【则我无所闻而厎于行】说拜稽首曰【说于是手至首而拜君首至地而稽首言曰】非知之艰【非徒知其言之善者为难】行之惟艰【能行其言之善为难】王忱不艰【髙宗诚能不以行之为难而尽躬行之实】允恊于先王成徳【信能合先王成汤已全之成徳】惟说不言有厥咎【有君如此而说不言当自负其咎罪也】
说命下第十四
王曰来汝说【髙宗言来汝说】台小子旧学于甘盘【我小子旧日学于贤臣甘盘】旣乃遯于荒野【旣而废业乃隐遯居田野】入宅于河【后入居于河濵】自河徂亳【自河往亳邑即位】曁厥终罔显【及其终无显明之徳】尔惟训于朕志【故今日有望于傅说训迪我志】若作酒醴【如作酒醴必用麯糵】尔惟麯糵【资尔说体麯糵之义以辅成我之徳使之醇正】若作和羮【如作和羮必用盐梅】尔惟盐梅【资尔说体盐梅之义以调和我之性使之温柔】尔交修予罔予弃【尔说能交迭修治我之徳而不我弃】予惟克迈乃训【则我亦能行汝训言】说曰【说言】王【称王而告】人求多闻【人之为人所贵多闻之冨】时惟建事【将以是建立政事也】学于古训【又必学于古训多识前言往行】乃有获【然后发于政事有得于善】事不师古【苟为政事不法乎古】以克永世【而能享长世之祚者】匪说攸闻【非说所闻】惟学逊志【惟学当谦逊其志】务时敏【务要时时敏疾以求之】厥修乃来【则其所修乃来欲仁而仁至也】允怀于兹【信能懐念此逊志时敏之诚而不怠】道积于厥躬【则道积于其身】惟斆学半【然以道教我者特学之半】念终始典于学【惟因其所教而自思念终始有常于学】厥徳修罔觉【则其徳之修日益不自知】监于先王成宪其永无愆【又能监视先王成汤为学成法而躬行之其永无失徳之愆也】惟说式克钦承【有君如此惟说用能敬承其徳】旁招俊乂【广求俊而有徳乂而有才者】列于庶位【以列于庶位共致其修辅之功】王曰呜呼【髙宗叹言】说【呼说告之】四海之内咸仰朕徳【今四海之间皆仰慕我徳】时乃风【皆是汝之风化有以鼓舞而动荡之】股肱惟人【信有股肱之助方可为人】良臣惟圣【有良臣之助方可成圣徳】昔先正保衡【昔者伊尹为先代百官之正长谓之保衡言为人君所保以为平者】作我先王【作成我先王汤之徳】乃曰【乃言】予弗克俾厥后惟尧舜【我若不能使其君为尧舜之君】其心愧耻若挞于市【心愧耻若鞭挞于市井闲】一夫不获【其民有一夫不得其所】则曰时予之辜【言是我之罪】佑我烈祖【故能佐佑我功烈之祖汤】格于皇天【其徳足感格于皇天也】尔尚明保予【尔说庶防体伊尹致君泽民之志明白其心以安我】罔俾阿衡专美有商【无使伊尹为君所倚以取平者得以独擅美名于商】惟后非贤不乂【惟君非得贤人不使以治天下】惟贤非后不食【贤人非得贤君则寜退而不食天禄君臣之相择如此今日我君臣可谓明良庆防】其尔克绍乃辟于先王【尔说当辅乃君之徳使足以仰继于先王】永绥民【永妥天下之民】说拜稽首曰【解见前篇】敢对天子之休命【天子此美命于上而公卿大夫知之大臣此美命于下而百执事与天下之人知之是谓对也】
髙宗肜日第十五【此篇祖己作以训髙宗见君臣遇灾警戒之意夫以髙宗之圣精诚上通于天而四海仰徳于下冝祥瑞屡见可也胡为肜祭之日有雉升鼎耳之异盖天心之爱君犹父母之爱子故凡加之以鞭挞警之以词责者必其可教之子若夫子之不肖为父母所弃絶者则无事鞭挞诃责矣肜容】
髙宗祭成汤有飞雉升鼎耳而雊【丝衣绎賔尸之诗言自羊徂牛鼎鼎及鼒则绎祭亦陈鼎鼐明矣髙宗祭汤之明日方陈鼎鼐乃有雉自外来入其庙中升鼎耳而鸣盖髙宗之祀常丰于昵祖则必杀于逺者其祭汤时必多阙不备故有此异雊构】祖己训诸王【贤臣祖己怪之遂训王欲其修己以应天】作髙宗肜日【作此篇书】髙宗之训【又作髙宗之训篇亡】髙宗肜日【史官题篇目】髙宗肜日【又言髙宗肜日史官推本祖己所言之由肜者祭之明日又祭也商谓之肜周谓之绎盖有相承不絶之意取其寻绎而复祭也故春秋宣八年辛巳有事于大庙仲遂卒于垂壬午犹绎谷梁传之曰绎者祭之明日又祭也髙宗于肜祭之日】越有雊雉【于此有雊雉之异夫雉之为禽飞鸣于野今乃于宗庙行礼之时升鼎耳而鸣其为灾异明矣】祖己曰惟先格王【祖己言惟先格王之非心】正厥事【正其敬父薄祖之事】乃训于王曰【然后训于王曰】惟天监下民【上天监视下民】典厥义【以义为主】降年有永有不永【故降年于人有永有不永】非天夭民【非天固欲夭民而絶之】民中絶命【民之不义自中絶其命也】民有不若徳【民有不顺其徳】不听罪【又不服罪而恣行不义者】天旣孚命正厥徳【天旣以可信之命降之灾异以格正其徳使之恐惧修省】乃曰其如台【民乃顽无知曰天命其如我何】呜呼【嗟叹】王司敬民【君所司者代天敬民】罔非天【若祖若父代天敬民无非天嗣】典祀无丰于昵【凡祀之常典不可丰于父而薄于祖丰之于近庙而薄于踈逺也故髙宗有飞雉之异岂无自而然】
西伯戡黎第十六【史记曰文王脱羑里之囚而献洛西之地然后纣赐之弓矢斧钺使专征伐为西伯文王旣受命于纣故诸侯有为不道文王诛之黎诸侯之国在上党壶闗乃朝歌之西境其地密迩王畿其君党恶于纣虐用其民故文王为民称兵伐之祖伊知周徳及黎则天下之困于虐政者皆将去商归周于是震恐作此篇】
殷始咎周【史官言祖伊闻而始咎周盖殷始咎恶周者】周人乗黎【以周人胜黎则举天下困于虐政皆将归之纣虽欲不亡不可得也】祖伊恐【祖伊震恐】奔告于受【奔告殷受】作西伯戡黎【遂作此书戡堪】西伯戡黎【竹简所标题】西伯旣戡黎【又言西伯旣戡黎乃史官推本祖己所言之由盖黎侯不道文王戡伐之祖伊知戡黎之后代虐以寛民必去商归周】祖伊恐【于是震恐】奔告于王【奔走告商王受】曰天子【称受为天之子】天旣讫我殷命【天旣讫絶我殷之命】格人元【稽于正人之言考于大之占】罔敢知吉【皆无敢言商家之吉】非先王不相我后人【非我商先代诸贤王不相助我后人】惟王淫戏用自絶【惟王自以滛乱戏怠之事自絶于天】故天弃我【故天因而弃絶我商】不有康食【丧亡无日不得安坐而食】不虞天性【伦于恶徳不知虞度天性之善】不迪率典【父子兄弟无以相养不知蹈循常典】今我民罔弗欲丧【今我商民无不欲其丧亡】曰天曷不降威【言天何不降威罚于纣】大命不挚【受天大命伐商者又何为不至】今王其如台【今纣虽尚处君位民心已离其如我何】王曰【纣恬不以为意方且言曰】呜呼我生不有命在天【我生于世不有修短之命在天乎民虽怨我如我何】祖伊反【祖伊知其不可以言语感动反身而退语于人曰】曰呜呼乃罪多参在上【叹纣罪恶多参列着见于上天天已诛絶之矣】乃能责命于天【今乃不自责已责命于天谓我生修短自有天命】殷之即丧【观此知殷即日丧亡】指乃功【指汝之政事皆丧亡之兆】不无戮于尔邦【不能无诛戮之祸于尔殷邦】
微子第十七【吕氏春秋曰纣母生微子时尚为妾改为妻生纣纣父欲立微子太史曰有妻之子不可立妾子乃立纣微者圻内国名子爵入为卿士微子伤国将亡作此篇以告箕子比干】
殷旣错天命【殷旣错乱天命逆天命也】微子作诰父师少师【父帅箕子少师比干】微子微子若曰【意若曰】父师少师【呼箕子比干而告之】殷其弗或乱正四方【殷家危亡之证已成不复能治正四方矣】我祖厎遂陈于上【我祖成汤致力而行遂成其功昭然陈列在上】我用沈酗于酒【我纣沈湎酒而迷溺酗酒而醉怒】用乱败厥徳于下【用乱败汤徳于下】殷罔不小大好草窃奸宄【殷之臣民染纣之恶无有小大好为草野窃盗以至为奸于外为宄于内】卿士师师非度【以至上而六卿与庶士亦皆相师效为非法度之事】凡有辜罪【凡下有辜罪者】乃罔恒获【乃上下相蒙常不获罪】小民方兴【小民之被害者方将兴起】相为敌雠【共为敌雠】今殷其沦丧【丧亡】若涉大水【洪水】其无津涯【无有津涯畔岸不复可救】殷遂丧越至于今【殷遂丧亡顚越必在今日】曰父师少师【微子又呼箕子比干而与之谋】我其发出狂【我念商家危亡不觉发出狂疾】吾家耄【我一家皆老耄不堪】逊于荒【欲遯走于荒野】今尔无指告予【今我父师少师乃无指意告我】顚隮若之何其【不知商家顚越陨坠将若之何】父师若曰【箕子荅防子意若曰】王子【呼微子为王子】天毒降灾荒殷邦【天降酷毒之灾荒乱殷邦】方兴沈酗于酒【纣方且兴起沈酗于酒】乃罔畏畏【乃不畏其所可畏】咈其耇长【咈戾其老成长上】旧有位人【旧有职位之人】今殷民乃攘窃神祗之牺牷牲用【今殷民化之亦无所畏乃攘窃祭天神地祗色纯之牺体全之牷牛羊豕之牲器实之用】以容将食无灾【逓相容隐将而食之略无灾罪】降监殷民【故我下视殷民】用乂雠敛【纣所用以治者皆重敛之人与民为仇雠】召敌雠不怠【故民仇之皆自召敌仇曽不解怠】罪合于一【君臣上下恣行不义罪合为一】多瘠罔诏【善良之人多有瘠病无有诏而救之】商今其有灾【商家今有丧亡之灾】我兴受其败【我若兴起谏纣人必不听徒受祸败而已】商其沦丧我罔为臣仆【商若没亡我当守节不事他国之主以为臣仆】诏王子出迪【但诏微子出而逃遯】我旧云刻子【我旧日常云立微子继帝乙微子旣不立而纣立未免刻害于子】王子弗出【微子不出纣必戮之】我乃顚隮【我商家乃顚越隮陨不可复存】自靖【为今之计不过人自为谋】人自献于先王【人自为谋献于先王】我不顾行遯【如我所谋誓与商为依岂复顾为遯走之计乎】

[book_title]尚书句解卷六
元　朱祖义　撰
泰誓上第一【泰誓三篇者是武王代纣大防誓众之辞史官随其先后而记之上篇序旣言一月戊午中篇又言戊午王次于河朔则知上中二篇同日而作上篇作于河南诸侯方大会孟津将渡之时中篇作于河朔孟津已渡之后至下篇作于戊午之明日故篇首以时厥明别之】
惟十有一年【周自虞芮质成诸侯并附文王遂受命称王至九年大统未集而卒武王三年服毕乃于十有一年】武王伐殷【武王丧毕始伐殷观兵孟津以卜诸侯伐殷之心诸侯佥同乃退以示弱】一月戊午【至十三年正月二十八日戊午】师渡孟津【更与诸侯期防以师众渡孟津而共伐纣】作泰誓三篇【誓众将渡作上篇已渡作中篇渡之明日作下篇】泰誓【旧简标题】惟十有三年春【正月戊午即是序所谓十有一年一月戊午也前言十一此言十三盖传冩之误也周以十一月建子为正月言春者盖纪改正朔以所建之月为春也】大防于孟津【大防诸侯于孟津而将渡】王曰【武王誓众言】嗟我友邦冢君【嗟叹我同志之邦大君诸侯】越我御事庶事【及我周治事之臣与众士之贱者】明听誓【明听我誓言】惟天地万物父母【惟天地化生万物为之父母】惟人万物之灵【人禀五行之秀气格五常之正性为万物之最虚】亶聦明【天地于人之中又择诚有此聦明之资者】作元后【使为大君司牧生民】元后作民父母【大君又为民之父母】今商王受弗敬上
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:37:00-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>