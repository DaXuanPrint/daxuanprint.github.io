<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="御制日讲礼记解义序,圣祖仁皇帝御制日讲礼记解义序,卷目,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,">
<meta name="description" content="六十四卷。是编为康熙帝讲晏旧稿，未及成帙，乾隆元年，始诏令儒臣排纂颁行。康熙有言：六经之道同归，而《礼》、《乐》之用为急。孔子曰，安上治民莫善于礼。又曰，上好礼则民莫敢不敬。诚以礼者，范身之是而兴行起化之原也；天之生人，品类纷纶，莫可纪极，圣人起而整齐之法，于天则，于地顺，于人达，于时协，于鬼神斟酌损益，以定其品节限制。俾天下化其好逸恶劳之心，而予以从善弃恶之道。康熙帝以为《礼》、《乐》之纲有三历，日有三千，大者在冠、昏、丧、登、朝、聘、射、案之规，小者在揖让、进退、饮食、起居之节，循之则君臣上下赖以序，">
<title>日讲礼记解义_康熙_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">日讲礼记解义</span> <br/>
          作者： <span class="inputVal" id="bkauthor">康熙</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]441256</span> <br/>
          说明： <span class="inputVal" id="bkdec">六十四卷。是编为康熙帝讲晏旧稿，未及成帙，乾隆元年，始诏令儒臣排纂颁行。康熙有言：六经之道同归，而《礼》、《乐》之用为急。孔子曰，安上治民莫善于礼。又曰，上好礼则民莫敢不敬。诚以礼者，范身之是而兴行起化之原也；天之生人，品类纷纶，莫可纪极，圣人起而整齐之法，于天则，于地顺，于人达，于时协，于鬼神斟酌损益，以定其品节限制。俾天下化其好逸恶劳之心，而予以从善弃恶之道。康熙帝以为《礼》、《乐》之纲有三历，日有三千，大者在冠、昏、丧、登、朝、聘、射、案之规，小者在揖让、进退、饮食、起居之节，循之则君臣上下赖以序，夫妇内外赖以辨，父子兄弟、婚媾姻娅赖以顺。而反之则尊卑易位，等杀无章，家未有能齐，而国未有能治者。故曰：动容中礼而无德备矣，治定制礼而五道成矣。其推演经文，发挥畅达，而大旨归于谨小慎微，自敬德以纳民于轨物，《解义》之敷陈虽出于众手，而推衍详明，阐释本于旧稿，于经国之方颇有训戒。有内府刊本。</span> <br/>
          封面： <span class="inputVal" id="bkimg">Z_4930.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]日讲礼记解义
[book_author]康熙
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]441256
[book_dec]六十四卷。是编为康熙帝讲晏旧稿，未及成帙，乾隆元年，始诏令儒臣排纂颁行。康熙有言：六经之道同归，而《礼》、《乐》之用为急。孔子曰，安上治民莫善于礼。又曰，上好礼则民莫敢不敬。诚以礼者，范身之是而兴行起化之原也；天之生人，品类纷纶，莫可纪极，圣人起而整齐之法，于天则，于地顺，于人达，于时协，于鬼神斟酌损益，以定其品节限制。俾天下化其好逸恶劳之心，而予以从善弃恶之道。康熙帝以为《礼》、《乐》之纲有三历，日有三千，大者在冠、昏、丧、登、朝、聘、射、案之规，小者在揖让、进退、饮食、起居之节，循之则君臣上下赖以序，夫妇内外赖以辨，父子兄弟、婚媾姻娅赖以顺。而反之则尊卑易位，等杀无章，家未有能齐，而国未有能治者。故曰：动容中礼而无德备矣，治定制礼而五道成矣。其推演经文，发挥畅达，而大旨归于谨小慎微，自敬德以纳民于轨物，《解义》之敷陈虽出于众手，而推衍详明，阐释本于旧稿，于经国之方颇有训戒。有内府刊本。
[book_img]Z_4930.jpg


[book_title]御制日讲礼记解义序
皇祖圣祖仁皇帝稽古右文命儒臣日值讲筵五经通监以次进讲荟萃羣言?明旨要胪为解义积有成编译以国书颁示中外各制序言弁其端而授诸梓易书诗三经先竣春秋若干卷刻於雍正年间惟礼记卷帙浩繁藁本存繙书房久之未竟厥业朕御极之初允儒臣请纂修三礼义疏因取日讲礼记解义原本参校异同归於一是并命翻译授梓以备五经之全敬列
皇祖御制原文於前而略述大概以志成书?月惟礼记出自汉儒然多本於七十子之所传习如大学中庸一篇既经有宋大儒定为孔氏遗书训释而列於学官其他精言奥义往往与易诗书春秋相?明非董仲舒扬雄辈所及盖其来有自去圣人之教固未远也虽月令王制附益其间有以启後人疑议而先王之制所传各异事之不可考而说之不可强同者亦已多矣依文立训以存旧观说经之通例也抑班固有言六经之道同归而礼乐之用为急经礼三百曲礼三千岂惟其文而已盖将以章志贞教大其坊与天下臣民共之仰惟
圣祖序言所谓体诸躬修措之?国者礼之实而明经之大用也因言以求其义因义以达其用夫岂章句训诂之足云敢申言之以阐
至训
乾隆十二年二月初一日
日讲官起居注翰林院侍读学士【臣】陈?彦奉
勑敬书

[book_title]圣祖仁皇帝御制日讲礼记解义序
钦定四库全书
圣祖仁皇帝御制日讲礼记解义序
朕闻六经之道同归而礼乐之用为急孔子曰安上治民莫善於礼又曰上好礼则民莫敢不敬诚以礼者范身之具而兴行起化之原也天之生人品类纷纶莫可纪极圣人起而整齐之法於天则於地顺於人达於时协於鬼神斟酌损益以定其品节限制俾天下化其好逸恶劳之心而予以从善弃恶之道蒸蒸焉日蹈履於中正而不敢越盖非有以强之也率乎其理之所安而已其纲有三百其目有三千大者在冠昏丧祭朝聘射宴之规小者在揖让进退饮食起居之节循之则君臣上下赖以序夫妇内外赖以辨父子兄弟婚媾姻娅赖以顺而成反是则尊卑易位等杀无章家未有能齐而国未有能治者故曰动容中礼而天德备矣治定制礼而王道成矣尝遐观三代禹汤文武惇叙彛典以倡导天下而其时之诸侯秉礼以守其国大夫士遵礼以保
其家下至工贾庶人畏法循纪以世其业呜呼何风之隆哉朕企慕至治深惟天下归仁原於复礼故法宫之中日陈礼经讲习紬绎盖不敢斯须去也慨自嬴秦焚烧典籍礼乃灭亡汉兴崇尚儒学礼经始显传之者十三家而戴德戴圣为尤着圣所传四十九篇即所谓礼记者是已迨程子朱子出表章学庸遂开千古道学之统其余四十七篇虽杂出於汉儒亦皆传述圣门格言有切身心要旨朕熟之复之靡间寒暑积有讲义裒成全部弁以叙言用以无忘斯勤然岂徒效儒生占毕云尔哉务佩服其训词而实体诸躬修措之邦国使百尔怀恭敬逊让之诚兆庶凛撙节防闲之则德化翔洽上嫓隆古庶乃惬朕敦崇礼教之意也夫
乾隆十二年二月朔日讲官起居注翰林院侍读学士【臣】陈邦彦奉
勅敬书
乾隆十四年十一月十九日奉
旨开载监理总裁提调纂修监造诸臣名衔
监理
和　　硕　　和　　亲　　王【臣】弘　昼
现任总裁官
【臣】张廷玉
现任副总裁官
经筵讲官太子少师刑部尚书加二级纪録一次【臣】汪由敦
原任总裁官
【臣】鄂尔泰
【臣】朱　轼
原任太子少保吏部尚书加三级纪録四次【臣】甘汝来
原任副总裁官
【臣】陈大受
【臣】尹继善
原任吏部尚书纪録三次【臣】杨名时
原任太子少保尚书衔教习庶吉士加二级【臣】徐元梦原　任　兵　部　尚　书　纪　録　三　次【臣】彭维新原　任　礼　部　侍　郎　纪　録　三　次【臣】李清植原任刑部右侍郎衔管礼部侍郎事加一级纪録二次【臣】王兰生原任内阁学士兼礼部侍郎加四级纪録三次【臣】李　绂原　任　宗　人　府　府　丞【臣】任启运翰　林　院　侍　讲　品　级顶　带【臣】方　苞
现任提调官
内　阁　侍　读　纪　録　二　次【臣】舒兴阿翰　林　院　编　修　纪　録　五　次【臣】佟　保
原任提调官
原任内阁侍读学士今陞刑部右侍郎加一级纪録二次【臣】兆　惠署日讲起居注官翰林院侍读加二级纪録三次【臣】双　庆原任内阁侍读今陞礼科给事中兼佐领军功加一级纪録三次【臣】岱　图原任内阁侍读今补授刑部员外郎兼佐领纪録三次【臣】赫　泰原任内阁侍读今陞甘肃安西道纪録一次【臣】文　绶
现任纂修官
国　子　监　助　教　加　三　级【臣】潘永季
原任纂修官
原　任　山　西　吉　州　知　州【臣】王文震
武英殿监造
内务府钱粮衙门郎中兼佐领加六级纪録十六次【臣】永　保内务府钱粮衙门员外郎兼佐领加一级纪録八次【臣】永　忠内　务　府　广　储　司　员　外　郎【臣】永　泰内务府广储司司库加一级纪録五次【臣】三　格监　　造　　加　　　一　　　级【臣】李　保监　　造　　加　　二　　级【臣】姚文彬
库　　　　　　　　　　　　掌【臣】虎什泰
库　　　　　　　　　　　　掌【臣】高永仁
库　　　　　　　　　　　　掌【臣】吉兰泰
库　　　　　　　　　　　　掌【臣】保庆

[book_title]卷目
日讲礼记解义卷目　　　经部四
第一卷　　　　　　　礼类三【礼记之属】曲礼上
第二卷
曲礼上
第三卷
曲礼上
第四卷
曲礼下
第五卷
曲礼下
第六卷
檀弓上
第七卷
檀弓上
第八卷
檀弓上
第九卷
檀弓上
第十卷
檀弓下
第十一卷
檀弓下
第十二卷
檀弓下
第十三卷
王制
第十四卷
王制
第十五卷
王制
第十六卷
王制
第十七卷
月令
第十八卷
月令
第十九卷
月令
第二十卷
月令
第二十一卷
曾子问
第二十二卷
曾子问
第二十三卷
文王世子
第二十四卷
礼运
第二十五卷
礼运
第二十六卷
礼器
第二十七卷
礼器
第二十八卷
郊特牲
第二十九卷
郊特牲
第三十卷
内则
第三十一卷
内则
第三十二卷
内则
第三十三卷
玉藻
第三十四卷
玉藻
第三十五卷
明堂位
第三十六卷
丧服小记
第三十七卷
丧服小记
第三十八卷
大传
第三十九卷
少仪
第四十卷
学记
第四十一卷
乐记
第四十二卷
乐记
第四十三卷
杂记上
第四十四卷
杂记上
第四十五卷
杂记下
第四十六卷
杂记下
第四十七卷
丧大记
第四十八卷
丧大记
第四十九卷
祭法
第五十卷
祭义
第五十一卷
祭义
第五十二卷
祭统
第五十三卷
经解
哀公问
第五十四卷
仲尼燕居
孔子闲居
第五十五卷
坊记
第五十六卷
中庸
表记
第五十七卷
表记
第五十八卷
缁衣
第五十九卷
奔丧
问丧
第六十卷
服问
闲传
第六十一卷
三年问
深衣
投壶
第六十二卷
儒行
大学
冠义
昏义
第六十三卷
乡饮酒义
射义
第六十四卷
燕义
聘义
丧服四制
【臣】等谨案
日讲礼记解义六十四卷是书为
圣祖仁皇帝经筵所讲皆经
御定而未及编次成帙
皇上御极之初乃
命取繙书房旧稿校刋颁行礼为治世之大经周礼具其政典仪礼陈其节文礼记一书朱子以为仪礼之传然特冠义等六篇及丧服诸篇与仪礼相?明耳至於他篇则多整躬范俗之道别嫌明微之防不尽与仪礼相比附盖仪礼皆古经而礼记则多志其变仪礼皆大纲而礼记则多谨於细仪礼皆度数而礼记则多明其义故于圣贤之微言精意杂见其中敛之可以正心修身推之可以齐家治国平天下自天子以至庶人莫不於是取裁焉是编推绎经文?挥畅逹而大旨归於谨小
慎微皇自敬德以纳民於轨物卫湜所集一百四十四家之说熔铸翦裁一一荟其精要信乎圣人制作之意惟
圣人能知之矣乾隆四十一年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
日讲礼记解义卷一
礼者所以经天地理人伦皆人性所固有而非伪貌饰情之具也原其所起则高卑定位而礼立焉万物散殊而礼行焉圣人循天秩之自然而制为冠婚丧祭朝聘燕飨乡射之礼以行君臣父子兄弟夫妇朋友之义凡所为修身齐家治国平天下之道未有外於此者粤自唐虞以至三代递有损益而於周为盛盖周公辅成王致太平述文武之德监夏商之尚以制为礼郁郁乎文故孔子曰吾从周今所传周礼仪礼盖其遗也迨周末文胜正礼浸失於是孔门七十二子之徒或录旧礼之义或录变礼所由以为之记继遭秦火礼益散亡至汉武帝时周礼虽得自河间献王未有传习之者惟仪礼则传於汉初高堂生以授萧奋萧奋授孟卿孟卿授后苍后苍授戴德戴圣二戴因习仪礼而录礼记大戴氏以所得先儒所记
礼书百余篇删存八十五小戴氏又增损为四十三以曲礼檀弓杂记分上下後马融传小戴之学增以月令明堂位乐记总四十九篇则今之礼记是也昔人尝论礼记杂出於诸儒不能悉得圣人之旨文义颇多抵牾然河南程子则谓其传圣门之绪余及格言甚多如乐记学记大学之类无可议者檀弓表记坊记之类亦有至理王制礼运礼器多传古意横渠张子谓出於圣门二三子之传惟讲解各异故辞命不能无害至如礼文不可不信新安朱子谓周官一书固为礼之纲领至其仪法度数则仪礼乃其本经而礼记郊特牲冠义等篇乃其义疏然则礼记之与周礼仪礼相为表里辅翼而行也久矣今考本文自大学中庸既经程朱表章列於四书其四十七篇虽容有汉儒附会宜於精择者而其为圣贤之格言先王之遗制则无一而不本於人性之固有因天秩之自然返而求之自学者以至圣人自一身以及天下胥受治焉可以其为形器之粗而略之哉
曲礼上
曲礼者古礼经之篇名後人以编简多故分上下案礼器有云经礼三百曲礼三千郑氏康成等曰经礼即周礼曲礼即仪礼而朱子以为经礼乃今之仪礼则以仪礼为曲礼者未可从矣吕氏大临曰节文之不可变者为经即今所传之仪礼其篇末称记者记礼之变节为曲礼而朱子以为仪礼中亦自有变则专以曲礼为变礼者又未可从矣吴氏澄曰曲者一偏一曲之谓曲礼盖谓礼之小节杂事而非大体全文其为委曲曲折之解者亦非也
曲礼曰毋不敬俨若思安定辞安民哉
此述古曲礼之言以见主敬为行礼之本也敬者主一无适之谓曲礼有曰学以礼为先礼以敬为本凡身之所处必毋一时一事之不敬而後此中有主其见於外者必俨然而若思焉安定乎其辞焉以是而临民则安民之效岂外是哉案开宗明义即揭以毋不敬一言不惟可贯全书而幷可该圣学若尧之钦明舜之温恭汤之圣敬日跻文王之缉熙敬止无非是者程子曰毋不敬俨若思安定辞安民哉君德也君德即天德也张子曰事主於敬则无过举也动容貌正顔色出辞气则民可望而知也学者必自此推类朱子曰毋不敬是统言主宰处俨若思敬者之貌安定辞敬者之言安民哉敬者之效也真氏德秀曰凡四言而修身治国之道略备其必圣贤之遗言与
敖不可长欲不可从志不可满乐不可极
此言以礼节情之学也夫人情之易流也甚矣是故敖当戒而不可长也欲当窒而不可从也志宜广而不可满也乐宜节而不可极也盖理涵於心而心丽於气苟任其发而流焉则微者愈微而危者愈危矣其在圣人能以敬胜无虑乎敖之长也能以义胜无虑乎欲之从也所见者大无虑乎志之满也所得者真无虑乎乐之极也下此则当戒其已甚故必以礼节之朱子曰敖不可长以下不知何书语又自为一节皆禁戒之词
贤者狎而敬之畏而爱之爱而知其恶憎而知其善积而能散安安而能?
此即贤者以示人平情之用崇德之方也贤者之心公而明故於所狎而能敬之於所畏而能爱之爱焉而又知其恶憎焉而又知其善积之厚而能散以与人安所安而能?以从义此皆人所宜法也朱子曰六句文义大同皆蒙贤者二字为文言皆衆人所不能唯贤者乃能之耳旧注非是
临财毋苟得临难毋苟免很毋求胜分毋求多
此言利害之机而欲人审於所处也趋利避害虽人之情而必有义焉故财者人所欲也临财必审其当得与否而毋苟得难者人所畏也临难必审其当免与否而毋苟免很者与人争者也孰不好胜而我则毋求其胜分者与人共者也孰不贪多而我则毋求其多以是而省身克己斯义不可胜用矣案为得为免起於一念之苟遂至无地以自处为胜为多起於一念之求遂至无地以处人然则人之所以居心御境者无他亦惟无所苟焉无所求焉而已矣积而充之则毋苟得者一介不取可也毋苟免者守死善道可也毋求胜者犯而不校可也毋求多者素位而行不愿乎外可也
疑事毋质直而勿有
此言质疑者贵乎虚心也朱子谓两句须连说疑事毋质即少仪所谓毋身质言语也人苟有所疑於其事而就正於人则毋得执一成说以为断但直陈所见听彼决择而勿专务强辨据而有焉庶不至於偏蔽而疑可释矣案直而勿有即是申说毋质之意所以虚心而求尽乎事物之理也
若夫坐如尸立如齐
此言坐立之法也注以夫为丈夫之事朱子曰刘原父云大戴礼曾子事父母篇曰孝子惟巧变故父母安之若夫坐如尸立如齐弗讯不言言必齐色此成人之善者也未得为人子之道也此篇盖取彼文而若夫二字失於删去人不可以斯须而不敬故一坐也如尸焉一立也如齐焉盖人心之所甚严莫严於祭祀程子谓如尸如齐所以养其志者是也
礼从宜使从俗
此言行礼之贵於时中也礼非以强世必从乎宜使非以自专必从乎俗应氏镛曰大而百王百世质文损益之时小而一事一物泛应酬酢之节又曰五方皆有性千里不同风若失宜而违俗则非所以为礼非所以为使矣
夫礼者所以定亲疏决嫌疑别同异明是非也
此言礼之用至切於人也夫礼者本乎天秩而周於民用伦有亲疏以此定之如五服有精粗重轻之类是也情有嫌疑以此决之如男女不亲授受嫂叔不通问之类是也事有同异以此别之如车服器用之有等杀鼎俎笾豆之有奇耦之类是也理有是非以此明之如冕纯从衆拜上违衆之类是也案此节盖通五礼而言疏列五服之内大功以上诸条特以服制例之耳陈氏澔引之不详学者因以此节专为丧礼而?误矣吴氏澄曰定亲疏礼之仁也决嫌疑礼之义也别同异礼之礼也明是非礼之智也统言之只是一礼细分之便属四德存乎善会而已
礼不妄说人不辞费礼不踰节不侵侮不好狎
此言礼有至正之则也说悦同人能得乎礼之至正不惟有以自处亦并有以处人是故容止取其可观不至佞媚而妄以说人也言语取其可信不至烦易而辞费也又且持躬必谨不至侈而踰节接物必恭不至傲而侵侮与人必庄不至慢而好狎也盖礼之於情也犹坊之於水也能约其情而无谄无骄则於礼也其庶矣
修身践言谓之善行行修言道礼之质也
此言行礼之本也君子学礼匪直以外之文而已必也修身以践其言斯慥慥笃实而可谓之善行矣惟行无不修而言合於道乃礼之本质也盖质者文之所傅以立也礼必以忠信为质故曰苟非其人道不虚行
礼闻取於人不闻取人礼闻来学不闻往教
此言礼在自重也学问之道固当无我然又不可不重其在我礼闻见取於人不闻引取人也所以然者礼闻人之来学不闻我之往教也案旧说上以为仕言下以为学言朱子曰此虽两节其实互明一事今从之
道德仁义非礼不成敎训正俗非礼不备分争辨讼非礼不决君臣上下父子兄弟非礼不定宦学事师非礼不亲班朝治军涖官行法非礼威严不行祷祠祭祀供给鬼神非礼不诚不庄是以君子恭敬撙节退让以明礼
此言君子所以重礼之故也撙节裁抑之意礼体事而无不在是故爱为仁宜为义行仁义而有得为道德苟非礼则无以主乎敬而不可得而成矣身为教言为训用教训以正民俗苟非礼则无以善其规而不可得而备矣争有曲直之分讼有是非之辨苟非礼则无以折其中而不可得而决矣君臣上下主乎义父子兄弟主乎恩苟非礼则无以明其分而不可得而定矣或宦或学以事其师非礼则情文扞格而不相亲矣班朝治军涖官行法非礼则体统?替而威严不行矣祷祠祭祀以供给乎鬼神非礼则精神涣散而不诚不庄矣是以君子必务为恭敬撙节退让以明礼礼之既明所以内而修身外而治人幽而事神无不各尽其道也吕氏祖谦曰此只是一礼字孝经只是一孝字此类须参求其所以然案恭敬以心言撙节以事言退让以仪言凡皆礼之实恭敬为本撙节退让为用
鹦鹉能言不离飞鸟猩猩能言不离禽兽今人而无礼虽能言不亦禽兽之心乎夫惟禽兽无礼故父子聚麀是故圣人作为礼以教人使人以有礼知自别於禽兽此原礼所由始也人之血气嗜慾视听食息与禽兽异者无几特禽兽之言与人异耳然鹦鹉能为人言终不离乎飞鸟猩猩能为人言终不离乎禽兽者以其不知有礼也人若无礼则口虽能言不亦犹然禽兽之心乎夫礼之大端以伦理为重惟禽兽无礼故至父子聚麀圣人忧人之或沦於禽兽也是故作而在上制为礼以教人使人知有礼而自别於禽兽此人道所由立也案天地之性人为贵知有礼而允蹈焉所谓明於天性知自贵於物也
大上贵德其次务施报礼尚往来往而不来非礼也来而不往亦非礼也
此言礼之因时而起也礼以时为大人知礼至三王而备而不知其因时制礼有不得不然之故焉当三皇五帝在上风气浑朴以德为先但贵德之及人而已次若三王之世风气渐开其时之人务施而亦务报故先王因人情以制礼而所尚在於往来若往施而不来报彼则非礼来施而不往报此则非礼均非所以为交际之道也案此非重德而轻报施如老氏之见也盖德不务报而礼则以报施为主使人亹亹而不倦故曰礼得其报则乐又曰报者天下之利也利在天下而教实本於三王要亦因乎人情之自然也
人有礼则安无礼则危故曰礼者不可不学也夫礼者自卑而尊人虽?贩者必有尊也而况富贵乎富贵而知好礼则不骄不盈贫贱而知好礼则志不慑
此言礼之所系至重无人而不当学也人莫不喜安而恶危有礼则受益而安矣无礼则招损而危矣故礼不可不学也夫礼必自卑而尊人以逹此心之恭敬是心也人皆有之虽?贩至微当劳役之际犹必有所尊焉而相让於路况等而上之为富贵人乎故富贵而知好礼则不至於骄盈贫贱而知好礼则志不至於慑礼逹分定而或虑其不安者未之有也案人之气盈与气歉者志不立也若惟礼是好则内重外轻而御境有权所以利用安身者在是矣
人生十年曰幼学二十曰弱冠三十曰壮有室四十曰强而仕五十曰艾服官政六十曰耆指使七十曰老而传八十九十曰耄七年曰悼悼与耄虽有罪不加刑焉百年曰期颐
此言幼而从学至於成德始终之行也朱子曰陆农师点人生十年曰幼作一句学作一句下仿此艾发苍白如艾色人生以百年为期故曰期朱子曰期与朞字同周匝之义人之生也十年曰幼天性未漓贵乎有以养之当从事於小学以立其本焉二十曰弱始成人而加冠三十曰壮血气定而有室四十曰强道明德立始可出仕五十曰艾德成更事可服官政为大夫六十曰耆时已稽久得以指事使人七十曰老气日以衰得以家事传子八十九十曰耄而知己衰犹夫七年曰悼而知未啓悼与耄虽或有罪而不复加刑周礼司刺所云幼弱老耄是也百年曰期年数已周凡饮食起居无不待养於人者於此有颐之道焉圣王所以养老而民兴孝也案人之一生每十年而异其名使人知盛衰之候而血气以定十年而异其事使人知进退之方而志趋以专圣人治天下所为因时教养而跻斯民於仁夀之域也
大夫七十而致事若不得谢则必赐之几杖行役以妇人适四方乘安车自称曰老夫於其国则称名越国而问焉必告之以其制
此言大夫致事之礼也行役役使也安车一马小车坐而乘者七十曰老而传故大夫年至七十致还所掌之职事於朝以避贤路若君重之而不得谢必赐之以几杖欲以安其体助其力也行役必给以妇人欲顺其指使也适四方必乘以安车恐涉於劳勩也於他国则自称老夫明其君以爱贤之故至今犹列於朝也於本国则称名以与士大夫同朝嫌以尊者自居也他国或以疑事越国来问必举王朝所颁先君所行之旧制以告之不敢专以礼许人也案孔子曰君使臣以礼臣事君以忠今观七十致事一条君有眷留优待之恩臣有谦退恭谨之节亦可以知礼与忠之一端矣
谋於长者必操几杖以从之长者问不辞让而对非礼也
此言少事长之礼也凡有事就谋於长者则必操几杖从之以致其服勤之意若长者有问不辞让而遽对即嫌於自是而非所以为礼也彭氏曰古之养老乞言授几七十杖於朝八十不俟朝欲言政者君就之况少者乎
凡为人子之礼冬温而夏凊昏定而晨省在丑夷不争此言人子事亲之礼也凡为人子之礼所以事父母者无不备故於一岁也冬则温之以御其寒夏则凊之以辟其暑於一日也昏则定之以奠其居晨则省之以问其安至於在羣聚侪辈之中一於逊让而未尝与争又所谓不敢恶於人也案温凊定省皆孝之事至於不敢以一朝之忿忘身以及亲则所以体亲心者至矣
夫为人子者三赐不及车马故州闾乡党称其孝也兄弟亲戚称其慈也僚友称其弟也执友称其仁也交游称其信也
此言孝为德之本也凡仕者一命受爵再命受衣服三命受车马二十五家为闾五百家为党五党为州五州为乡父在而为人子者至三赐受位虽尊贵之体宜备而不敢及车马者其心盖在自卑以尊其亲故州闾乡党见其实能敬亲而称其孝兄弟亲戚见其实能爱亲而称其慈同官之僚友莫不称其弟同志之执友莫不称其仁同类之交游莫不称其信夫慈弟仁信为德不同而皆统於孝此孝所以为百行之原也案郑氏训不及为不受朱子曰左氏传鲁叔孙豹聘於王王赐之路豹以上卿无路而不敢乘疑此不及车马亦谓受之而不敢用耳若尊者之赐又爵秩所当得岂容独辞而不受邪吴氏澄则曰赐与也三赐不及车马与坊记馈献不及车马同意亦可备一解
见父之执不谓之进不敢进不谓之退不敢退不问不敢对此孝子之行也
此言人子锡类之孝也子之能孝其亲者於父之执友亦无所不致其敬焉故当其见之不谓之进则不敢以进不谓之退则不敢以退不问则不敢以对也夫於进退不敢专则一举足而不忘乎亲可知问对不敢专则一出言而不忘乎亲可知此所以为孝子之行也
夫为人子者出必告反必面所游必有常所习必有业恒言不称老
此亦言事亲之礼也夫为人子者身父母之身即当心父母之心出则必告欲亲知其所往也反则必面欲亲知其已至也所游必有常处而身不他往虑贻亲之忧也所习必有正业而心不妄用虑违亲之敎也至於恒言则不称老盖爱日之诚喜惧交并而不忍出诸口也案出必告者所以禀命反必面者兼省安否也夫父母於子之出入与所交所习时刻厪念惟恐己之衰老而不克见其成立者往往而然然则父母既心乎子而子或不以父母为心可谓孝乎
年长以倍则父事之十年以长则兄事之五年以长则肩随之羣居五人则长者必异席
此亦言事长之礼也先王制礼贵老为其近於父也敬长为其近於兄也有年长以倍者则以父事之所谓父之齿随行是也有十年以长者则以兄事之所谓兄之齿鴈行是也有五年以长者则以肩随之所谓行肩而不并是也如羣居五人则推年长者一人而异其席盖地敷横席坐容四人长者居席端若有五人应一人别席故必推长者当之也马氏曰徐行後长者谓之弟疾行先长者谓之不弟尧舜之道孝弟而已矣夫孝弟见於步趋疾徐之闲而圣人之道乃始於此盖逹事长之礼无所往而不为顺也
为人子者居不主奥坐不中席行不中道立不中门食飨不为槩祭祀不为尸听於无声视於无形不登高不临深不苟訾不苟笑孝子不服闇不登危惧辱亲也父母存不许友以死不有私财
此详言事亲之法也槩限量也为人子者居必别室而不敢主奥坐必偏坐而不敢中席行近左右而不敢中道立?枨闑而不敢中门皆不敢当尊处也欲顺亲志故食飨不敢自为限量恐失子道故祭祀不敢为尸听不特於有声於无声视不特於有形於无形恒若亲之将有教使也一举足而不敢忘父母不登高恐致坠不临深恐致陷也一出言而不敢忘父母不苟訾恐近谗不苟笑恐近谄也不服行闇事以欺人於所不及见不登陟危险以徼幸於所不可知惧贻不令之名以辱吾亲也父母存不敢轻生而许友以死不敢好货而有私财家事统於尊而孝以守身为大也盖为孝子者能刻刻不忘父母而有以诚其身则即日用动静语默之间而无忝所生之道无不在焉故曰身也者亲之枝也不敬其亲则伤其本而枝亦从而亡矣此不可以不察也
为人子者父母存冠衣不纯素孤子当室冠衣不纯采此言人子衣冠之礼也冠纯谓冠饰衣纯谓衣领缘为人子者父母俱存冠之纯与衣之纯不用素盖饰乎冠者或綦色之组缨或杂色之缋緌缘乎衣者或纯以缋或纯以青是也若夫年未三十而无父是为孤子至孤子而当室则有着代之义虽除丧以後必纯以素并不若衆孤之纯以采也案父母存则凡为子者有天伦之乐故全乎吉而冠衣皆尚乎文采父母没则为适子者有孺慕之诚故不忘乎凶而冠衣独存其质素采之与素人以为其冠也衣也君子则以为此孝子之心也若心之哀乐不存而惟冠衣之有异固不足以为孝矣
幼子常视毋诳童子不衣裘裳立必正方不倾听长者与之提携则两手奉长者之手?劒辟咡诏之则掩口而对
此言蒙养之贵端也视与示同?劒谓长者稍俯其身如?劒也辟偏也口旁谓之咡幼子之性本无不诚当常示之以无欺诳之道所以养其性也至童子之所衣裘之温非其所宜裳之饰非其所便所以养其体也立必正所向听不即於邪所以防其外而养其中也若长者就童子而提携以行则以两手捧长者之手使习知尊敬之道也长者或於童子而?劒辟咡以诏则必掩口而後对使习知乡尊者屛气之礼也孔子曰少成若天性习惯如自然张子云教小儿且先安详恭敬盖教之既豫则习与智长化与心成忽不自知其入於圣贤之域矣
从於先生不越路而与人言遭先生於道趋而进正立拱手先生与之言则对不与之言则趋而退从长者而上丘?则必乡长者所视登城不指城上不呼
此言敬师长之礼也先生年德俱高可为人师者长者但以年称而已弟子从先生而行则不越路而与他人言尊不二也或遭先生於路则急趋而进正立拱手以竢恐有所教令也与言则对承其命也不与言则退承其志也若从长者而上於丘陵长者有所视则必乡其所视恐将有问可即所见以对也登城则不敢手有所指城上则不敢口有所呼恐惑人於属耳目之地也夫登城者无论从长者与否皆当不指不呼由上丘陵而推之则此亦其类矣
将适舍求毋固将上堂声必扬户外有二屦言闻则入言不闻则不入将入户视必下入户奉扃视瞻毋回户开亦开户阖亦阖有後入者阖而勿遂毋践屦毋踖席抠衣趋隅必慎唯诺
此言为客之礼也遂尽也踖躐也将适主人之舍求毋出於固恐人无以应之也将上主人之堂声必主於扬欲人有以知之也如户外有二人之屦言闻则入言不闻则不入虑有密谋而避之也其将入户则视必下两手当心如奉扃然虽有视瞻毋或回转不敢掩人之私也户之开者则入亦开户之阖者则入亦阖不敢违主人之意也犹有从後入者则虽阖而勿遂为嫌於拒他客之来也就席之时毋或践屦贵其人也毋或踖席正其位也必抠其衣便於坐也必趋於隅明其让也及坐既定而必慎其唯诺礼之所为无往而不尽也案此所述假馆与升堂入室即位之事莫不有礼存乎其间盖人能收敛此心以曲体人心习之既久则言辞动作之不得乎礼意者少矣
日讲礼记解义卷一

[book_title]卷二
<经部,礼类,礼记之属,日讲礼记解义
钦定四库全书
日讲礼记解义卷二
曲礼上
大夫士出入君门由闑右不践阈
此言臣事君之礼也门中橛曰闑闑东为右主人位在门东客位门西由闑右不敢为宾也大夫与士出入於君门皆由闑之右而不践乎阈敬无不在也案此乃大夫士自事其君之礼若适他国聘享者不然少仪曰公事自闑西私事自闑东惟私事故以臣礼入至公事则以公礼入矣
凡与客入者每门让於客客至於寝门则主人请入为席然後出迎客客固辞主人肃客而入主人入门而右客入门而左主人就东阶客就西阶客若降等则就主人之阶主人固辞然後客复就西阶主人与客让登主人先登客从之拾级聚足连步以上上於东阶则先右足上於西阶则先左足
此言主客交尽之礼也凡者通贵贱而言天子五门诸侯三门大夫二门士庶人一门寝门最内门也为犹布也肃手至地若今揖也拾犹涉也连步谓足相随不相过凡主人迎客而与客入者自大门以至寝门每门必让客令其先入客既至於寝门则主人请复入为席然後更出迎客客再辞不敢当主人乃致肃於客而先入以导之主人入门则从右客入门则从左盖门皆南向入则东右而西左主人从右所以就东阶客从左所以就西阶客若降於主人之等不敢当客礼则就主人之阶於东必主人固辞然後客乃复就西阶至登阶之时主人与客让而欲其先客不敢当主人乃先而客继之其涉阶之级则两足前後聚合步步相继而上主人上於东阶则先右足客上於西阶则先左足盖欲相乡而不相背也案先王制礼皆以恭敬辞让为本故宾主於出入登降或先或後或左或右之间而交尽其道如此详於入则出亦可知
帷薄之外不趋堂上不趋执玉不趋堂上接武堂下布武室中不翔并坐不横肱授立不跪授坐不立
此言行坐授受之仪也帷幔薄帘也武足迹也行而张足曰趋张拱曰翔趋足容翔手容也朱子曰古人之坐两膝着地因反跖而坐於其上跪与坐小异跪有危义两膝着地伸腰及股而势危者为跪两膝着地以凥着跖而稍安者为坐也凡见尊者以疾行为敬然有不必趋者卿大夫家用帷士家用薄其外无人则舒其敬而不趋矣有不可趋者堂上地廹不足容步则不趋矣有不敢趋者执玉之重或恐失坠则不趋矣夫惟堂上不趋故每移足半蹑之而为接武堂下可趋故移足各自成迹而为布武至於室中之地尤廹非但不可趋也并不可翔矣与敌体之人并坐宜逊让而不敢横肱恐其相妨也授受之际彼方立则不跪以授之彼方坐则不立以授之恐烦其俯仰也案此诸事惟横肱为不敬耳若趋也跪也立也皆所以致敬於人然不得其宜则为谄为渎恭而弗近於礼矣
凡为长者粪之礼必加帚於箕上以袂拘而退其尘不及长者以箕自乡而扱之
此言扫除之礼也粪除秽也扱敛取也凡幼者为长者粪除其初必置帚於箕上以便两手奉箕扫时则一手执帚一袂障帚郤步而行且扫且迁不使尘及长者扫毕则以箕自向而扱取之皆所以委曲致敬也吕氏大临曰古教养之道必本诸孝悌孝悌之行常在於洒扫应对之际盖使知长者之可敬甘为仆御之役而不辞是所以存其良心折其傲慢之气然後可与进於德王氏苹曰学者须是下学而上逹洒扫应对即是道德性命之理此章所言粪除之礼试体究此时此心如何其理微矣案圣人之道彻上彻下原无精粗本末之分而其初则自小学入故即洒扫一事可以见之
奉席如桥衡请席何乡请衽何趾席南乡北乡以西方为上东乡西乡以南方为上若非饮食之客则布席席间函丈主人跪正席客跪抚席而辞客彻重席主人固辞客践席乃坐主人不问客不先举
此因设席而详言其礼也衽卧席也函容也布席中间相去使容一丈之地席广三尺三寸三分寸之一函丈云者即所谓远近间三席也将为长者设席则以两手奉席状如桥衡而有不敢慢之心焉其设坐席则请面欲何所乡设卧席则请足欲何所趾而必顺尊者之意焉其布室中之席南乡北乡则以西方为上东乡西乡则以南方为上盖以近奥为尊也凡饮食席不相对若非饮食之客而为讲问之客则布席中间共容一丈使足以指画也即席之礼主人敬客故跪而正席客不敢当则跪而抚席以辞客敬主人故彻重席主人欲伸其敬则不聼其彻而固以辞主人敬客故必俟客之践席将坐而後坐客敬主人故必俟主人有问而後答若不问则不先举也案席之为制有次席缫席莞席萑席之异名五重三重再重之异数今虽平常饮食与讲说之席所用宜为萑席与再重而其委曲谦谨犹若此则礼之於宾主也可知矣又案古者室中之席以近奥为尊昏礼同牢之席夫西妇东及此记所言是也堂上之席其南向者以东为上昏礼醴宾改筵东上乡射礼乃席宾南面东上是也北向者亦以东为上燕礼诸公席於阼阶西北面东上是也东向西向之席则皆北上乡饮酒记主人之赞者西面北上大射仪若有东面者则北上是也唯堂上神席则南向西上以别於人饮射主人之席西向介席东向则皆南上以别於宾及遵耳旧注左右隂阳之说恐未然也
将即席容毋怍两手抠衣去齐尺衣毋拨足毋蹶先生书策琴瑟在前坐而迁之戒勿越虚坐尽後食坐尽前坐必安执尔顔长者不及毋儳言正尔容听必恭毋剿说毋雷同必则古昔称先王
此又因即席而详其礼也齐衣下缝也拨发扬貌蹶行遽貌尽与尽通执端慤貌儳犹暂也非类杂也古昔以时言先王以人言将即席之时当安详而毋有怍容两手抠衣务使地离下齐尺许而免蹑跌衣毋发扬足毋行遽遇先生书策琴瑟当己之前必跪而迁之戒勿踰越虚坐则尽席之後以致?食坐则尽席之前以致洁其於坐也既当安其身又当执尔顔长者言不及则毋儳言也既必执尔顔又必正尔容长者如有言则聼必?也其坐而言也毋或剿说毋或雷同必法则古昔之格言称述先王之实事不苟同於人不敢异於古也案剿说雷同为言者之通患而尤不可以对君父观於大禹谟之述帝尧伊训之称成汤周公之称我闻在昔述殷三宗周文王与孟子之非尧舜不敢以陈则臣子之敬其君者将欲则古昔而称先王宜必有道矣
侍坐於先生先生问焉终则对请业则起请益则起父召无诺先生召无诺唯而起侍坐於所尊敬无余席见同等不起烛至起食至起上客起烛不见跋尊客之前不叱狗让食不唾
此言侍坐之礼而类及於宾主也跋本也侍坐於先生者先生如有问焉必俟既终而尽得其旨然後置对不敢参杂先生之言也坐之时或请所业於先生而欲以传其学则必起或请所益於先生而欲以卒其业则必起凡弟子之於师与子之於父而敬心惟一故子於父召无诺弟子於先生召亦无诺即唯而起也侍坐於所尊敬者必坐於席端使无余席欲亲近而应对审也如见同等则不起统於尊也烛至而起时之变也食至而起礼之节也上客至而起从尊者而致敬也烛将尽则更之而藏其残本不使客见恐客以夜深主倦而辞退也在尊者之前不敢叱狗恐以至贱骇尊者之听也当让食之时不敢唾嫌於鄙主人之馔也案曲礼有称先生者以教言也君子以德言长者以齿言所尊敬则有德有齿而且兼以位言矣同一致敬之心而分别如是欲学者虚心体验而不失乎礼也
侍坐於君子君子欠伸撰杖屦视日蚤莫侍坐者请出矣侍坐於君子君子问更端则起而对侍坐於君子若有告者曰少闲愿有复也则左右屏而待
此言侍君子之礼也撰犹持也侍坐於君子若君子气乏而欠体疲而伸撰取杖屦以为行具顾视日晷以卜蚤暮凡此皆为厌倦之容则请出以息之所以体君子之心也侍坐於君子若君子所问者更易事端必起而後对所以重君子之问也侍坐於君子若有告者曰少俟空闲愿有所白事其为事之密者可知则居左者屏於左居右者屏於右待言毕而後出侍不敢干君子之私也
毋侧听毋噭应毋淫视毋怠荒游毋倨立毋跛坐毋箕寝毋伏敛发毋髢冠毋免劳毋袒暑毋褰裳
此言容止服御之礼也淫流动也游行也跛偏任也箕展两足如箕舌也以髪益髪曰髢古人重髪以纚绦之妇人以髪多为美故加髢男子但取敛不得加髢嫌为妇饰也免去也冠常在首不可去也褰揭也人之一身无时无事而不范於礼故头容直毋侧耳以听也声容静毋高急以应也目容端毋流动邪眄也身容肃毋怠肆荒纵也足容重行毋倨慢也立如齐毋偏任一足也坐如尸毋两展其足也寝不尸毋覆卧也凡所以正容貌者如此抑且首必敛髪而毋加髢以为美冠常在首而毋免以自便衣以饰体虽劳而毋袒以息倦裳以副衣虽暑而毋褰以取凉所以正衣冠者又如此案人之患在乎徇其意所便安而不由於正若视听游行坐立卧起衣冠之际有不坊焉则将儳焉而不可以终日矣礼也者既以正人之心又以正人之体内外交养为敬义夹持之道断不可以斯须而去乎身也
侍坐於长者屦不上於堂解屦不敢当阶就屦跪而举之屏於侧乡长者而屦跪而迁屦俯而纳屦
此言侍长者脱屦纳屦之礼也侍坐於长者其所着之屦不敢上於堂必解而後升惧渎尊也所解之屦不敢当阶必置诸偏处惧妨後也将退则就屦所在跪而取之必退屏於侧面向长者而着屦以明敬也至屦之未着必跪而迁将着则不跪而但俯而纳者所以便着也郑氏注曰乡长者而屦谓长者送之也朱子以为非是但谓虽降阶出户犹向长者而不敢背耳
离坐离立毋往参焉离立者不出中闲
此泛言坐立之礼也两相丽之谓离三相成之谓参如有二人并坐并立则毋往而参焉有并立者慎毋出其中间盖不涉於干人之私传所云择地而蹈之是也
男女不杂坐不同椸枷不同巾栉不亲授嫂叔不通问诸母不漱裳外言不入於梱内言不出於梱女子许嫁缨非有大故不入其门姑姊妹女子子已嫁而反兄弟弗与同席而坐弗与同器而食父子不同席
此类言男女远嫌之礼也枷与架同问问遗也诸母谓父妾之有子者梱门限也缨与幼所佩之香缨不同女子子重言子者男子女子为男女之通称故重言子以见其为子也男女主於有别坐各有处不杂坐也置衣服各有具不同椸与枷也涚洁理髪各有器不同巾与栉也有所授必奠於地而後取之不亲授也叔嫂之间不相问遗诸母之列不使漱裳也内外有限男所言不入於梱以内女所言不出於梱以外也女子既许嫁即系以缨示有所系属处之於梱内之别室非有丧疾灾变之大故男子不入其门也凡一家之中若姑若姊妹若女子子已嫁而反为之兄弟者弗与同席而坐弗与同器而食也且微特兄弟而已虽父与子犹不同席则姑姊妹可知也案礼始於谨夫妇而别男女者尤为始之始易曰闲有家志未变也此礼之所以贵乎有别也与
男女非有行媒不相知名非受币不交不亲故日月以告君齐戒以告鬼神为酒食以召乡党僚友以厚其别也取妻不取同姓故买妾不知其姓则卜之寡妇之子非有见焉弗与为友贺取妻者曰某子使某闻子有客使某羞
此言男女正始远嫌及问遗之礼也名谓男女之名告於君者周礼媒氏掌万民之判令凡判妻者皆书之是也昏礼纳采而後问名非有媒氏之往来则不相知名也纳吉而後纳徵非受币而分定则不交不亲也故娶妇而有日月则媒氏书之以告於君女家受之而齐戒以告於鬼神娶妇之家更设为酒食以召乡党僚友凡所以重慎男女之别也同姓有一本之义虽百世而婚姻不通者周道为然故娶妻不娶同姓若买妾而不知其姓则必卜之以不同者吉而同者凶也寡妇之子非有奇才异行卓然为衆所知则弗与为友以远嫌也昏者不贺以其着代然既为酒食以召乡党僚友则问遗有不可废其辞则曰某子使某闻子有宾客之事故使某羞舍曰昏礼而谓之有客则所羞者特以佐其供具之费而已仍不云贺也案夫妇之道不别则不亲犹天地之道不判则不合也有别之所以属於智者以此
贫者不以货财为礼老者不以筋力为礼
此言礼之贵本也礼必以财而尽其文而贫者则不以货财为礼礼必以力而将其事而老者则不以筋力为礼吕氏大临曰君子之於礼不责人以所不能备不强人以所不能行礼者敬而已矣财力之不足非礼之訾也
名子者不以国不以日月不以隐疾不以山川男女异长男子二十冠而字父前子名君前臣名女子许嫁笄而字
此类言制名与字之礼也子生三月父则名之名之取类不一若以国则慢君以日月则慢天以隐疾则慢身以山川则慢神皆非所以教敬也况常语易及避讳为难故皆不以名其子焉名之外有氏男与女各序其次以为伯仲叔季而不相干杂所以明有别也名之後有字男子年至二十既冠而後字之所以责成人之礼也夫既有氏与字以代其名则人皆尊其名矣然有必当称名者家无二尊子在父之前则无长幼皆名而不称伯仲国无二上臣在君之前则无贵贱尊卑皆名而不称爵位不敢致其私敬也若女子之有笄犹男子之有冠许嫁则十五而笄未许嫁则二十而笄然後从而字之也案春秋传申繻之言曰名有五有信有义有象有假有类盖重其名者欲使顾名而思义也即名与字而必致谨焉礼之所为起教於微渺者此亦其一端矣
凡进食之礼左殽右胾食居人之左羹居人之右脍炙处外醯酱处内葱?处末酒浆处右以脯修置者左朐右末
此言设馔之礼也?烝葱也薄析曰脯捶而施姜桂曰腵修中屈曰朐两端曰末凡进食之礼位置各有其宜左为肉带骨之殽右为纯肉而切之胾食以燥而居左羹以湿而居右必言居人左右者食以食羹为主故近於人也脍炙为馔之异则处殽胾之外所以崇之也醯醤为食之主则处殽胾之内所以进之也葱?乃加豆之菹则处席之末酒浆从右湿之类则处羹之右以脯修置者左朐右末脯修处酒之左於左之中又分左右以食脯修者先末右手取之为便也郑氏康成曰殽在俎胾在豆酒浆处右言若酒若浆耳两有之则左酒右浆
客若降等执食兴辞主人兴辞於客然後客坐主人延客祭祭食祭所先进殽之序徧祭之三饭主人延客食胾然後辩殽主人未辩客不虚口
此言卑客受食之礼也延导也殽郑谓通胾脍炙而言吕氏谓专指殽而言如举干举骼举肩之属辩徧通虚口食竟而饮酒浆以荡口也用酒曰酳用浆曰漱为客者若降於主人之等则不敢当客礼食至必执之以起而致辞於主人主人亦起而致辞於客然後客乃复就坐也每食必祭卑者不敢先必待主人延之而後祭祭食则祭所先进各以殽之次第而徧祭之礼食三飱告饱须劝乃更食故三饭竟主人乃导客食胾自胾之外为加豆既食胾然後可徧食殽也若主人食殽未徧则客虽已徧犹若有待而不虚口此是降等之客如大夫於卿士於大夫故其礼如此盖非所施於敌者也
侍食於长者主人亲馈则拜而食主人不亲馈则不拜而食
此言少者侍食之礼也馈进馔也侍食於长者是长者为主人而侍食者毋敢视宾客也惟主人加礼而亲馈则拜而食以答主人之敬若不亲馈则不拜而食案侍食於长者与侍饮於长者同故郑注云劝长者食耳孔疏则谓从尊长而为客义亦可通
共食不饱共饭不泽手毋?饭毋放饭毋流歠毋咤食毋啮骨毋反鱼肉毋投与狗骨毋固获毋扬饭饭黍毋以箸毋嚃羹毋絮羹毋刺齿毋歠醢客絮羹主人辞不能亨客歠醢主人辞以窭濡肉齿决乾肉不齿决毋嘬炙卒食客自前跪彻饭齐以授相者主人兴辞於客然後客坐
此类言饮食之礼也泽汗也咤以舌作声也反还之器中也口取曰嚃絮谓调和也刺犹剔也歠详味之也一举并食曰嘬张子曰卒食至客坐当在前文客不虚口之下礼以让为本以不见恶於人为敬若共食不至独求其饱则以非让也共饭不至汗泽其手则以取恶也毋?饭以其贪多也毋放饭以食之无节也毋流歠以饮之无节也毋咤食嫌其声之恶也毋啮骨嫌其貌之慢也毋反鱼肉以为人所秽也毋投与狗骨以贱主之物也毋固获疑贪於食也毋扬饭疑於欲食之急也饭黍毋以箸宜用匕也毋嚃羹宜用梜也毋就器而调其羮毋以物而刺其齿毋舍羮而尝其醢所以然者客若絮羮主人必至辞以不能亨客若歠醢主人必至辞以窭也殽胾之类其肉尚濡则可以齿决脯修之类其肉已乾则不可以齿决各从其便也炙宜细啮毋并食之亦戒贪也至於卒食凡降等之客从席前跪亲彻饭齐以授赞助进食之人是所以敬主人也主人起辞不听亲彻然後客坐又所以答客之敬也夫饮食者人之大欲也圣人制礼必兢兢乎慎之而教敬也有其道养亷也有其道兴让也有其道然後流湎之失饕餮之风庶乎息矣故曰礼之教化也微
侍饮於长者酒进则起拜受於尊所长者辞少者反席而饮长者举未釂少者不敢饮长者赐少者贱者不敢辞
此言少者侍饮之礼也尊酒尊也饮尽爵曰釂侍饮於长者酒进之时必起而拜受於陈尊之所盖以尊向长者见惠出自长者也长者辞而止之少者乃还归所坐之席而饮如长者饮未釂少者犹不敢以遽饮也若长者有赐则少者贱者直受而不辞不敢亢礼也案陈尊之所如乡饮酒尊於房户之闲燕礼大射礼尊於东楹之西之类古之饮酒少长咸在而受爵必听於长者饮酒必後於长者皆所以教敬也
赐果於君前其有核者怀其核御食於君君赐余器之溉者不写其余皆写
此言受赐於君之礼也劝侑曰御溉洗涤也写者传他器中也受赐於君则重君之赐并物与器而俱重如赐果於君前其有核者即怀藏其核不敢弃君之惠也侍食於君而君赐之余惟器之可溉者不写其余皆写而後食不敢?君之器也
餕余不祭父不祭子夫不祭妻御同於长者虽贰不辞偶坐不辞羮之有菜者用梜其无菜者不用梜
此言礼制之有变通也餕者食余之名祭祭先祖也梜箸也祭以昭敬故餕余不祭虽父不可以祭子夫不可以祭妻况其先乎少者侍尊客而食於主人虽殽膳重列而不辞嫓偶而坐而亦不辞者辞之则疑於长者也凡羮之有菜者用梜若鉶羮是也其无菜者直歠之而不用梜若大羮是也案君赐必祭礼之常也而餕余则不祭矣客必辞让亦礼之常也而御同偶坐则不辞矣古人进食多以匕箸而羮则有用有不用矣礼惟其宜故曰观会通以行典礼
为天子削瓜者副之巾以絺为国君者华之巾以綌为大夫累之士疐之庶人齕之
此言削瓜之礼也削刋去皮也副析也巾覆也华半破也累倮也疐与蔕同疐之去疐也大夫以上皆曰为者有司为之士庶人不曰为者自为之也凡公庭礼会之时为天子削瓜者析为四解以细葛覆之而进礼之所为独隆也诸侯则华而中裂之覆以粗葛大夫则裸之而不用覆至於士但去疐而已不加削也庶人但自啮而已不横断也戴氏溪曰天下事微之不敢忽者所以为大之必谨也削瓜者其严若此此礼之所以辨於微而示人以上下尊卑之义者切矣
父母有疾冠者不栉行不翔言不惰琴瑟不御食肉不至变味饮酒不至变貌笑不至矧怒不至詈疾止复故有忧者侧席而坐有丧者专席而坐
此言亲有疾及凡有忧有丧之礼也齿本曰矧侧特专单也人子当父母有疾则冠者不栉忘其饰也行不翔不为容也言不惰不敢慢也琴瑟不御不以所乐忘所忧也肉不至食多而变味酒不至饮多而变貌心不存乎饮食也不大笑而见齿本不甚怒而有骂詈若此者并以忧父母疾也故必父母疾止然後忧散而复其常至於有忧者之坐则坐必独席有丧者之坐则坐必专席又可推类而及之矣案冠者不栉言冠者以别於童子矧亦作弞许氏云笑不坏顔曰弞
水潦降不献鱼鳖献鸟者佛其首畜鸟者则勿佛也献车马者执策绥献甲者执胄献杖者执末献民虏者操右袂献粟者执右契献米者操量鼓献熟食者操醤齐献田宅者操书致
此言馈献之礼也佛捩转也水潦既降则鱼鼈易得故不以献也初获之鸟恐喙伤人故献者佛其首若畜鸟则性已驯而勿佛也车马不上於堂献者执策绥呈之则知有车马矣甲大胄小献者欲举其一而执之则莫若胄矣献杖者必执杖之末以便於主人之受也献民虏者操右袂防其有异心也献粟则执右契书契先右以为尊也献米则操量鼓鼓即量之器使知米数也献熟食者操醤齐以其为食之主也献田宅者操其所书丈尺以致於人使知多寡之数也胡氏铨谓古者田宅官制其籍本不属民今得献之者疑出汉儒所记一说如郈成子分宅以居之之类其曰献者假人使如有之也
凡遗人弓者张弓尚筋弛弓尚角右手执箫左手承弣尊卑垂帨若主人拜则客还辟辟拜主人自受由客之左接下承弣乡与客并然後受
此言遗人弓之礼也箫弓头稍剡差斜似箫弣把中也尊卑垂帨朱子曰宾主虽或一尊一卑然皆当磬折垂帨也凡以弓遗人者张弓则使筋在其上弛弓则使角在其上弓体角内而筋外取其势之顺也主人在左故客右手执箫而左手承弣以授主人客主无论尊卑於授受之际皆须稍磬折而见其帨之垂若主人拜而谢其惠客以弓犹在手不能答拜则迁延而离於所立之地以避之主人自受弓由於客之左则郤左手以接客左手之下而承弣又覆右手捉弓下头盖此时主与客并南乡而立然後乃受也案射以观德而弓者观德之具也故所以致其郑重者若此
进剑者左首进戈者前其鐏後其刃进矛戟者前其镦进几杖者拂之效马效羊者右牵之效犬者左牵之执禽者左首饰羔鴈者以缋受珠玉者以掬受弓剑者以袂饮玉爵者弗挥凡以弓剑苞苴箪笥问人者操以受命如使之容
此言献赠授受之礼而并及为使之仪也首剑拊环也剑锋为末鋭底曰鐏平底曰镦效犹献也禽贽也两手曰掬挥振去余?也苞裹苴藉皆谓鱼肉之属圜曰箪以盛饭食方曰笥以盛衣裳问犹遗也客在右主人在左进剑者以首向左欲主人之便於受也进戈者前其鐏以授主人而後其刃以自向进矛戟者亦前其镦皆不欲以锋刃向人也进几杖者必拂去尘埃以致洁效马与羊者以豢畜易制则右手牵之效犬者患其噬啮则以右手禁备而左牵之执禽为贽必左其首禽以首为尊也卿执羔大夫执鴈则覆以缋画之布又贵者之仪也珠玉为重宝受者以掬恐坠落也受弓剑者以衣袂承接不露手也玉爵亦重器饮者弗挥防失堕也此皆亲献之仪若使者以弓剑苞苴箪笥问人於受命之时即当操持诸物习其威仪进退一如为君使者之容则临时不至失礼而可无辱命矣案此诸事皆与前章献鱼鼈之类同意总见行礼者不惟贵於有物而必贵於有仪仪若不称乎物是为非礼之礼君子弗由也
日讲礼记解义卷二

[book_title]卷三
钦定四库全书
日讲礼记解义卷三
曲礼上
凡为君使者已受命君言不宿於家君言至则主人出拜君言之辱使者归则必拜送于门外若使人於君所则必朝服而命之使者反则必下堂而受命
此言人臣敬君命之礼也人臣不可称主人称主人者对使者为文也凡为君使者已受君之命即当出舍於郊而勿使君言之宿於家或君有所诏问於臣则当君言之至主人必出门以拜君言之辱临使者归而复命又必拜送於门外若臣有事而遣使请命於君所则於其往也必朝服而遣之於使者之反又必下堂而受命若此者皆所以敬君命也案人君操治世之柄命令之发如雷霆然臣下敬谨若是则发号施令之宜罔有不臧也又可知矣
博闻强识而让敦善行而不怠谓之君子
此言君子自修之实也学以知行为要如博闻强识而又能欿然退让敦厚其力於善行而又能久而勿怠则知日进於明而行日进於诚内外交修所以成德者备矣其不谓之君子乎案曲礼所记威仪文物之事详矣无文不行而无本不立学礼者亦勉为君子而可与
君子不尽人之欢不竭人之忠以全交也
此言君子全交之道也郑注欢谓饮食忠谓衣服之物夫饮食之礼所以致其欢乐也馈遗之礼所以致其忠爱也君子不尽人之欢不竭人之忠使彼此之情常有余而可以相继正所以全其交道也盖事理恶其太尽尽欢竭忠则应之者穷而不能久而不厌矣是以君子不为也
礼曰君子抱孙不抱子此言孙可以为王父尸子不可以为父尸为君尸者大夫士见之则下之君知所以为尸者则自下之尸必式乘必以几
此言敬尸之礼也王父即祖也为君尸者君所筮以为尸者也古礼经之语有云君子平日抱孙不抱子此言孙与王父昭穆同可以为尸子与父昭穆异不可以为尸故也将祭而齐致齐於家散齐犹可行道若士大夫於道而遇君之所筮为尸者则必下车以致敬君或不能识有以告者而君知之则亦自下车以致敬尸於是时必俯凭乎式其乘也必以几尊者慎也案孔疏谓几在式上恐式上非置几地据昏礼妇乘以几贾公彦谓登车时也将上车践以登若王后则履石若尸乘以几之类
齐者不乐不吊
此言谨齐之礼也古之有敬事者必齐齐以致精明之德也故不乐不吊盖不以哀乐贰其心也方氏慤曰致齐将以致祭也至於祭则曰乐以迎来哀以送往何也齐之不哀不乐乃所以致祭之哀乐也案齐主於敬敬者主一无适之谓也若有所哀乐则心已他适矣岂所谓致一以交於神明者乎
居丧之礼毁瘠不形视听不衰升降不由阼阶出入不当门隧居丧之礼头有创则沐身有疡则浴有疾则饮酒食肉疾止复初不胜丧乃比於不慈不孝五十不致毁六十不毁七十唯衰麻在身饮酒食肉处於内此通言居丧之礼也门隧门之中道也人子居丧虽哀痛至极而不容以灭性故毁瘠不使形体之露视听不使精气之衰恐以死伤生而至於过也升降不由阼阶不忍历亲之位也出入不当门隧不忍践亲之迹也居丧不整容故不沐浴不甘味故不进酒肉然头有创身有疡沐浴可也有疾饮酒食肉可也疾止复初仍不食也人或有笃於礼而忘其生致疾甚疑死而不胜丧则下不足以传後而比於不慈上不足以奉先而比於不孝故五十始衰毁不极也六十又衰并不毁也至於七十惟衰麻之服在身而已虽无疾而可饮酒食肉且不必居於门外之?庐虽退处於内可也夫先王制礼必协於中若毁而灭性则过矣亲亡而遂忘其亲则不及矣或有疾而至失其养或年老而不杀其节则又过矣居丧之礼一本乎天性之自然圣人为之节制要使不失其中而已
生与来日死与往日
此言慎终之礼也生谓礼之施於生者与犹数也来日谓将来之日死之第二日也死谓礼之施於死者往日谓死之本日也丧礼中如三日而食生者事也则以来日数如三日而殡死者事也则以往日数夫死者日远生者日忘圣人察於人情之至而致谨於一日二日之闲其意深矣注疏以生数来日为成服杖谓士礼贬於大夫今从戴氏
知生者吊知死者伤知生而不知死吊而不伤知死而不知生伤而不吊吊丧弗能赙不问其所费问疾弗能遗不问其所欲见人弗能馆不问其所舍
此言行礼之贵称乎情而尽其实也吊与伤各有辞吊者问其大故伤者悼其沦亡也以货财助丧事曰赙人行人也吊者礼之恤乎外为生者而来也伤者情之痛於中为死者而来也但知生而不知死而从而伤之则近於伪矣故吊而不伤但知死而不知生而从而吊之则近於谄矣故伤而不吊凡吊丧有相助之赙若弗能则弗问其所费问疾有相遗之物若弗能则弗问其所欲见行人有授馆之事若弗能则弗问其所舍盖礼之为礼有情有文文者所以文其情也若情之不存则文亦伪焉而已是故忠信之人可以学礼
赐人者不曰来取与人者不问其所欲
此言赐与之礼也有所赐於人者必将之以礼故不曰来取有所与於人者必节之以礼故不问其所欲若赐君子而曰来取则是轻之也与小人而问其所欲则是徇之也皆非所以养廉也
适墓不登垄助葬必执绋临丧不笑揖人必违其位望柩不歌入临不翔当食不叹邻有丧舂不相里有殡不巷歌?墓不歌哭日不歌送丧不由径送葬不辟涂潦临丧则必有哀色执绋不笑临乐不叹介胄则有不可犯之色故君子戒慎不失色於人
此言君子之戒慎以行礼而无有失色也相以音声相劝相也往墓所者不登高处以致敬也助人之葬必执引棺之索以致力也临丧宜哀故不笑也礼以变为敬故揖人者必违己之位也望柩不歌哀不为乐也入临不翔哀不为容也当食不叹非叹所也居相近者情必相关故邻有丧则舂者不为歌以相劝里有殡则不入巷门而歌也适墓不歌示哀也哭日不歌哀未忘也送丧不由径不苟取速也送葬不避涂潦不暇择地也临丧则必有哀色哀发於中而形於外也执绋不笑亦哀不为乐也临乐不叹亦非叹所也身服介胄则有不可犯之色以威克爱也夫吉凶常变之礼不同而君子一以戒慎之心体之故能咸中乎礼不至失色於人也案礼主於敬戒慎者敬之谓也故动不踰礼惟敬而无失者能之
国君抚式大夫下之大夫抚式士下之礼不下庶人刑不上大夫刑人不在君侧
此言礼与刑之制也君与大夫或大夫与士同途而出各乘其车而有所敬若国君据式则大夫下车以其敬当倍於君也若大夫据式则士下车以其敬当倍於大夫也至於庶人有事则假士礼而行之以制礼者皆自士始不下及庶人也大夫有罪则以八议定之而不特制为大夫之刑故刑之不上及於大夫犹礼之不下及於庶人也人君当贵德而亲贤不使刑余之人或在其侧以防变也案周官以礼俗驭其民是礼非不下庶人有甸师氏以刑有爵者是刑非不上大夫也盖礼以治贵者为主若庶人则为之恤其财而寛其力焉刑以治贱者为主若大夫则为之厉其节而养其礼义亷耻焉至人君养德之方惟日与正人居闻正言行正事则薰陶渐渍有不自知其益者矣故古者之制公家畜刑人而不近刑人墨者使守门劓者使守关刖者使守囿髠者使守积宫者使守内夫其畜之者仁也不近之者智也义也周官缀衣趣马皆必常人吉士有以哉
兵车不式武车绥旌德车结旌
此言乘车之仪与车上之饰也兵车即武车盖革路也取其威猛曰武车取其建戈刃故曰兵车也德车系乘车有玉路金路象路木路四者皆不以用兵及田故曰德车也乘车者以式为敬惟兵车尚武猛无推让之道则不式也旌所以饰车而制亦有异武车之旌舒散若緌以示威也德车之旌纒结於竿以示质也案文武异道发扬者武之事也敛密者德之事也陈氏祥道云武欲有为以显仁故緌旌德欲无为以藏用故结旌盖得之矣
史载笔士载言前有水则载青旌前有尘埃则载鸣鸢前有车?则载飞鸿前有士师则载虎皮前有摰兽则载貔貅行前朱鸟而後玄武左青龙而右白虎招摇在上急缮其怒进退有度左右有局各司其局
此言盟会与行师之礼也史史官士谓掌故官属载青旌如诗言载斾之载士师兵衆也缮修也言作而致其怒也王者出征会诸侯则有司者各持其职以待事国史掌记时事故必载笔以便书其所未然人君所以畏後世之讥而不敢肆也士司盟故必载言以便閲其所已然人君所以修先王之法而不敢专也王师必备不虞而师行不可以传道故必取类举旗以为示青雀为水鸟前有水则载之鸢鸣则风生风生则尘埃起前有尘埃则载之鸿鴈飞有行列与车?相似前有车?则载之虎皮有强力之象前有敌人之兵则载之貔貅乃兽之威猛者前有猛摰之兽则载之又建五旗以法天象前为南朱鸟南方之宿故建鸟旟後为北玄武北方之宿故建龟旐东为左青龙东方之宿故建龙旗西为右白虎西方之宿故建熊旗招摇在北斗之末故建之在上以正四方盖示天象之严肃欲急作士卒之怒而奋其敌忾之气也进退必有其度左右必有其局司其局者各不相侵所以为节制之师也古者天子出征必先为坛於国之北郊以盟会诸侯会盟与行师盖一事也易曰师出以律是故仁义与节制相辅而行所谓帝王之道出於万全者此矣
父之雠弗与共戴天兄弟之雠不反兵交游之雠不同国
此言亲疏复雠之礼也杀人者死古今常法然有雠必复又法之所不能禁是故父之雠寝苫枕干誓必死之而弗与共戴乎天之下也兄弟之雠常以兵器自随思执杀之而不待反以取兵也至交游之雠则不与同居一国有以远之而已案周礼士师之职凡杀而不义则杀者当死宜告於有司而杀之又调人之职杀之而义则无罪令勿雠而曲礼复有是说何哉盖古之治天下也求以禁天下之暴乱使人常得以相安故公法既行於上私义复伸於下苟制以公法而不足则私义亦足以制之是以暴乱者无所逃罪而人始安其生也但雠有不同故复之亦异昔公羊於报九世之雠则大之礼既失於太过汉之时孝子见雠而不敢复法又失於太严皆非曲礼意也唐韩氏愈之议曰凡有复父雠者事发具其事申尚书省俟集议奏闻酌其宜而处之如此则礼与法两无所碍後之断是狱者宜无以易
四郊多垒此卿大夫之辱也地广大荒而不治此亦士之辱也
此言人臣随分修职之礼也王城侯国四面皆有郊故曰四郊垒屯军之壁也数见侵伐则多垒卿大夫立乎本朝谋人之国者也若四郊之内常多军垒未见其能折冲御侮此则卿大夫之辱也士有常职以食於上任人之事者也若地虽广大而荒芜不治未能致其乐事劝功此亦士之辱也苟不明此义而徒以禄仕为荣则卿士大夫之克举其职者宜鲜矣
临祭不惰祭服敝则焚之祭器敝则埋之龟筴敝则埋之牲死则埋之凡祭於公者必自彻其俎
此言事神及助祭之礼也古者致齐则慎入庙则肃临祭而不敢有惰意此敬之存於心者也君子虽寒不衣祭服祭服敝则焚之以其为人所用焚之者用阳道也君子虽贫不鬻祭器祭器敝则埋之卜祭日之龟与筴敝亦埋之祭之牲死亦埋之以其皆为鬼神所用埋之者用隂道也此敬之存於物者也至凡助祭於公者於馈食之时必自彻其俎以出不敢自居於客以勤君之执事此又臣子敬君之礼也
卒哭乃讳礼不讳嫌名二名不偏讳逮事父母则讳王父母不逮事父母则不讳王父母君所无私讳大夫之所有公讳诗书不讳临文不讳庙中不讳夫人之讳虽质君之前臣不讳也妇讳不出门大功小功不讳入竟而问禁入国而问俗入门而问讳
此言讳名之礼也偏本作徧故郑注谓二名不一一讳也古者生不避名故在未葬之前犹用事生之礼至於卒哭则服已受变神灵迁庙当以鬼神事之乃讳也而讳名抑又有礼焉嫌名不讳以音同而义异也二名不偏讳以偶一及之为难避也有庙以事祖者当讳其祖礼不下庶人故及事父母闻祖之名则讳之否则不必讳也在君所无私讳以私之尊不伸於公也在大夫之所有公讳以公之尊无往而不伸也诗书不可因讳而易恐惑於学习也临文不可因讳而改恐误於承用也庙中祝嘏之辞下则讳上如有事於高祖则不讳曾祖以下也夫人自有所讳若臣对君言不讳夫人之所讳尊无二上也妇家之讳不出宫门大功小功恩轻服杀故不讳也入竟者必问其境内之禁虑或得罪於君入国者必问其国中之俗虑或得罪於衆入门者必问其门内之讳虑或得罪於主人此又因讳名而类及之者也案礼将葬有赐諡易名之典卒哭有舍旧讳新之令盖知孝子之不忍其亲故使讳之而讳之中又有宜讳不宜讳之别惟其当也
外事以刚日内事以柔日凡卜筮日旬之外曰远某日旬之内曰近某日丧事先远日吉事先近日
此言卜日之礼也崔氏灵恩曰外事用兵之事内事宗庙之祭甲丙戊庚壬为刚乙丁己辛癸为柔古者行事必先之卜以敬事也外事属刚则以刚日内事属柔则以柔日凡卜日者在十日外则曰欲用远某日在十日内则曰欲用近某日此主人告卜筮者之辞也丧事夺哀故先卜远日示不忍廹也吉事主敬故先卜近日示不敢缓也张子曰仪礼筮日只是二筮先筮近日後筮远日不从则直诹日用下旬远日盖二筮足以致听命鬼神之意而祀则不可废
曰为日假尔泰龟有常假尔泰筮有常卜筮不过三卜筮不相袭龟为卜筴为筮卜筮者先圣王之所以使民信时日敬鬼神畏法令也所以使民决嫌疑定犹与也故曰疑而筮之则弗非也日而行事则必践之
此广言卜筮之礼也卜择吉日故云为日假托也与与豫同犹豫二兽进退多疑人多疑者似之凡卜筮者命龟之辞则曰为日假尔泰龟有常命蓍之辞则曰为日假尔泰筮有常言有常者为其吉凶常可凭信也卜筮之法一不吉至再再不吉至三三不吉则止而不更卜筮者戒其渎也卜不吉不因而更筮筮不吉不因而更卜者戒其亵也龟为介物之至灵故用之以卜蓍为植物之至灵故用之以筮卜筮者先圣王所以绍天明而使民信时日之宜敬鬼神之命畏法令之戒也所以使民决嫌疑而知辨定犹豫而能断也故古语曰有疑而筮之则弗敢非也诹日而行事必从而践之言筮而卜可知也案书曰明用稽疑易曰天生神物圣人则之所以前民用而成亹亹也然鬼谋不先於人谋故传又曰夫易不可以占险若趋利忘义而信僭参怀则非圣人所以教人卜筮之意矣
君车将驾则仆执策立於马前已驾仆展軨效驾奋衣由右上取贰绥跪乘执策分辔驱之五步而立君出就车则仆并辔授绥左右攘辟车驱而驺至于大门君抚仆之手而顾命车右就车门闾沟渠必步
此言仆御君车之礼也展省视也軨车之辖头效白也贰副也辔驭马索也驺羣驺也大门君之最外门车右勇士也君之车将驾御车之仆必执策立於马前恐马奔逸也驾马已毕仆则展视軨徧以车行由辖故具视之而後入白於君言已驾竟也仆先出就车於车後自振衣以去尘由右而上君位在左避虚位也取副绥在手以正绥为君所用也必跪而乘之君在车则仆立而御今犹未出故不敢依常而立也车有一辕而四马驾之夹辕者为服马两边为骖马一马两辔以骖马内二辔系於轼前其外二辔及两服马四辔执策分之则以三辔置左空手中以三辔置右策手中也分辔竟恐车有未安必试驱行之五步即止而?立以待君之出也君出而就车则仆并辔置右手中左手取正绥援君以便登车也左右侍驾陪行诸臣皆迁却以避车车驱而羣驺从至於外门君案止仆手顾命车右上车以备不虞也至门闾沟渠车右必下车而步盖过门闾君式则臣当下又门闾防奸宄沟渠防险阻也执策於至尊之前倍致其周详慎重者如此仆之礼也乃所以为臣之忠也
凡仆人之礼必授人绥若仆者降等则受不然则否若仆者降等则抚仆之手不然则自下拘之
此言仆者御车之礼也言凡者兼敌者降等而言也为人仆者必以正绥授人而主人则有受与否之异若仆人降等则直受之而不辞不然则辞之而不受然降等虽所当受而礼尚乎谦则犹抚止仆之手如不欲其亲授而後受之若非降等既不敢当其亲授而仆者必欲授则从仆之手下而自拘取之案御非直贱者之事有以同等为之者有以降等为之者要於仆致其敬主致其谦所以为得礼之意也
客车不入大门妇人不立乘犬马不上於堂
此因言乘车之礼而及献物之宜也古觐礼偏驾不入王门公食大夫礼宾乘车在大门外西方乡饮酒礼主人迎宾於庠门之外故凡为客者车不入大门所以敬主也车皆立乘妇人则乘安车不若男子之倚立者所以避外也犬马以充庭实凡献犬者执緤献马者执靮而不以上於堂者所以贱畜也
故君子式黄发下卿位入国不驰入里必式
此言人君乘车之礼也君子谓人君也卿位君之朝位也人君乘车而出遇黄发之人则式之以敬老也君之出则过卿位而登车入则未至卿位而下车以敬大臣也国中为稠杂之地驰则有不及避者入而不驰恐伤人也二十五家为里其中岂无贤者入则必式以致敬也夫君子一登车而爱敬之道备焉礼之所以可贵也或疑卿位之下宜若太过不知君子待天下之贤臣礼所为有隆而无杀者非直体貌亦笃於至诚而已矣
君命召虽贱人大夫士必自御之
此言尊君命之礼也贱人谓将命者御郑氏谓当为迓迎也君命来召其将命之人虽为贱者大夫士皆必自御之尊君命也马氏云春秋洮之盟尊王人鸡泽之盟尊单子平邱召陵之盟尊刘子鄄之盟尊单伯盖朝服虽敝必加於上弁冕虽旧必加於首王人虽微必先诸侯先诸侯者所以尊王命也知君命之当尊即知奉君命者之当敬矣
介者不拜为其拜而蓌拜
此言重武之礼也蓌朱子谓犹言有所枝拄不利屈伸也礼以拜为敬然文武不同容冠裳雝雝其拜宜也若介者屈伸有所不便则不使拜为夫强之而拜是为蓌拜而容不称其服矣陈氏祥道曰介者不拜犹之兵车不式不以国容入军之义
祥车旷左乘君之乘车不敢旷左左必式仆御妇人则进左手後右手御国君则进右手後左手而俯国君不乘奇车车上不广欬不妄指立视五巂式视马尾顾不过毂国中以策彗恤勿驱尘不出轨
此言乘车之礼也祥车葬时魂车也以生时所乘为之乘车君之次路也王者五路玉金象木革王自乘一余四路皆臣乘之以从行也巂规也轮一周为一规郑注彗竹帚恤勿搔摩也朱子曰策彗疑谓策之彗若今时鞭末韦带耳吴氏澄於恤字为句勿驱为句今从之凡车以左为贵祥车旷左空神位也乘君之副车不敢旷左而又不敢安於君位故在左者恒凭式也御妇人之车妇人在左则御者进左手执辔而後其右手相背以远嫌也御君则进右手执辔而後其左手以向君又既御则不得恒式故常俯俛而为敬也君所乘者不可用奇邪不正之车所以抑邪崇正也其在车上不广欬以骇人听不妄指以骇人视立视五巂不至於逾远式视马尾不至於逼下顾不过毂以至於掩後无失容也在国中则以策彗拊恤其马而勿令疾驱故尘不出於轨外即所谓入国不驰也案造车之法轸方以象地盖圆以象天轮辐以象日月盖弓以象星圆者中规方者中矩立者中权衡者中水考工详制车之法曲礼详登车之仪所为一事而不敢苟焉者文虽异而意则同也
国君下齐牛式宗庙大夫士下公门式路马乘路马必朝服载鞭策不敢授绥左必式步路马必中道以足蹙路马刍有诛齿路马有诛
此言乘车之当敬而因及臣敬君之礼也首二句周礼齐右注作国君下宗庙式齐牛国君而乘车过宗庙则下之以敬先也遇祭祀之牺牲则式之以敬神也大夫士而乘车过公门则下之遇驾路之马则式之以敬君也夫臣之於君当随在而致其敬故乘君之路马必朝服敬其事也鞭策但载之而不用不敢?也君升车则仆者授绥今臣以习仪而乘车居左则自驭以行不敢使授绥者恐疑於君也既在车左必式以示敬不敢当尊也行步而调习君之路马必由中道戒卑汚防倾跌也虽饲路马之刍若以足蹴之则有罚视路马之齿而较其年岁亦有罚皆所以豫远不敬也先王制礼将以止邪於未形其虑远矣
日讲礼记解义卷三

[book_title]卷四
<经部,礼类,礼记之属,日讲礼记解义
钦定四库全书
日讲礼记解义卷四
曲礼下
名义与前篇同简策重多分为上下
凡奉者当心提者当带执天子之器则上衡国君则平衡大夫则绥之士则提之凡执主器执轻如不克执主器操币圭璧则尚左手行不举足车轮曳踵立则磬折垂佩主佩倚则臣佩垂主佩垂则臣佩委
此言执器之仪也绥下也下於带也主通指天子诸侯大夫凡为主者而言尚上也凡执器有高下之节奉持者两手当心提挈者屈臂当带此平常执器之仪也若为天子执器则上衡是上於心也为国君则平衡与心平也为大夫则绥之下於心也为士则提之当乎带也凡执主器当重慎之故器虽轻而有若不克主器之重者莫如币与圭璧圭以为聘璧以为享束帛以附璧操之则尚左手以尊阳若执器行时
不得举足但起前拽後使踵如车轮曳地而行迨於以器相授受之际立者曲如磬折而垂其佩主微俯而佩倚於身则臣小俯而佩垂於前主小俯而佩垂於前则臣大俯而佩委於地臣视君为加恭也案孔疏云衡有二大夫衡视则面为衡此衡谓心也朱子亦以上如揖下如授为平衡陆氏佃云衡高七尺七寸中人八尺则平衡与眉齐矣上衡又少高焉若今奉御食器上眉是也此即孔疏以面为衡之义
执玉其有藉者则裼无藉者则袭
此言聘宾衣服之宜也玉圭璋琮璧也藉荐也以束帛居玉下而荐之也凡行聘享之礼而执玉者在行享礼时於君用璧而荐以锦是玉有藉者也则以文为贵而裼以执之在行聘之时於君用圭特达而不加束帛是玉无藉者也则以质为敬而袭以执之若聘夫人用琮则裼用璋则袭盖聘宾之衣服贵与玉相称如此案贾氏公彦曰凡服四时不同假令冬有裘衬身单衫又有襦襦上有裘裘上有裼衣裼衣上有上服皮弁祭服之等若夏则有絺綌絺綌上有中衣中衣上复有上服也案玉藻羔裘豹饰缁衣以裼之狐裘黄衣以裼之此裼衣与裘同色也君衣狐白裘锦衣以裼之君子狐青裘豹褎元绡衣以裼之麛裘青豻褎绞衣以裼之此裼衣与裘不必同色也如缁衣羔裘朝服也素衣麑裘皮弁服也缁衣素衣皆上衣然则上衣固与裘同色与裼衣比之上衣为华观於锦衣元绡衣绞衣者足以徵之矣贾氏所云中衣即指裼衣非白布之中衣与长衣深衣为类者也古人礼服皆直领而对襟当膺左右各余一寸以为衽以左掩右则谓之袭开而摺於左露其裼衣则谓之裼裼衣盖亦对襟者衣裘则毛之文采闲露於左右衽之闲与裼衣同为见美若不衣裘则但以裼衣为美也孔疏谓裼衣上有袭衣袭衣上有常着之服如皮弁之属则多一衣矣或谓裼衣上加深衣曰袭或又谓裼衣为半袖单衣皆非是
国君不名卿老世妇大夫不名世臣侄娣士不名家相长妾君大夫之子不敢自称曰余小子大夫士之子不敢自称曰嗣子某不敢与世子同名
此言正名之礼也卿老谓上卿世妇谓两媵世臣谓父时老臣侄谓妻之兄女娣谓妻之妹皆从妻来为妾者家相助知家事者长妾妾有子者余小子天子之子未除丧之称嗣子某诸侯之子未除丧之称世子君之适子也国君不以名呼其卿老世妇大夫不以名呼其世臣侄娣士不以名呼其家相长妾盖卿老世臣家相皆辅赞於外者敬而不名所以示外之有所统也世妇侄娣长妾皆辅赞於内者敬而不名所以示内之有所统也天子之大夫其子不敢自称曰余小子避嗣天子之称也列国之大夫士其子不敢自称曰嗣子某避嗣诸侯之称也诸臣之子不敢与世子同名敬储贰所以尊君也郑注君大夫天子大夫有土地者不与世子同名避僭傚也其先之生则亦不改案杂记云与君之讳同则称字若先生与世子同名亦当然
君使士射不能则辞以疾言曰某有负薪之忧
此言古人之重射也负薪之忧言病不能负薪也射法每两人为耦以决胜负卿与卿耦大夫与大夫耦不足则使士备其数故有君使士射之礼夫射者男子之所有事也於君之使射而或未习则不可以不能对而以疾为辞曰某适有负薪之忧负薪者庶人之事谦辞也案古者司徒以六艺教万民既为士宜未有不嫺於射者是故讳言不能而托辞有疾所以激其愧励之心而使之兴於艺也
侍於君子不顾望而对非礼也
此言应对之礼也与衆人侍坐於君子若君子有问礼当顾左右以致让望顔色以致察从容详审而後出之若不顾望而对一若恐人之先己者然则为失礼矣孔疏云谓多人侍而君子有问若指问一人则一人直对若问多人则不得率尔先对也
君子行礼不求变俗祭祀之礼居丧之服哭泣之位皆如其国之故谨修其法而审行之去国三世爵禄有列於朝出入有诏於国若兄弟宗族犹存则反告於宗後去国三世爵禄无列於朝出入无诏於国唯兴之日从新国之法
此言去国者重本之礼也宗後宗子也君子为卿大夫士有去本国而徙居他国者凡所行礼不可求变其故国之俗若祭祀之礼居丧之服哭泣之位皆当从旧国之故谨修其典法而审慎以行之如去国三世爵禄尚有列於朝而得守先祀出入尚有诏於国而吉凶相闻其兄弟宗族犹存则冠昏死丧必反告於宗後若去国三世朝无仕宦之列出入不复相闻则时久而义已絶矣然犹必待兴起而为卿大夫乃从新国之法前此盖不忍变也盖乐乐其所自生礼不忘其本况以道去君君待之有礼者乎必不得已而舍故从新仁人孝子之用心抑犹有所不忍焉厚之至也或曰孔子相卫司徒敬子之丧用殷礼子游问曰君子行礼不求变俗夫子变俗乎子曰非也丧事吾从其质而已禹入裸国而解衣亦不易其俗之意特谨修其法而审行之则不至於失礼意矣至去国三世以下方是言去国之礼
君子已孤不更名已孤暴贵不为父作諡
此言孤子之礼也暴贵谓其父非贵者而子骤贵也古者子生三月父名之名有不便父更之若己为孤子而欲更其名是忘亲也孤子宜有所不忍也古者生有爵则死有諡若父不当諡因孤子骤贵而追为之諡是适以彰父之贱非所以敬其亲也孤子宜有所不敢也
居丧未葬读丧礼既葬读祭礼丧复常读乐章居丧不言乐祭祀不言凶公庭不言妇女
此言诵习言语之礼也复常除服之後也乐章弦歌之诗也人子居丧而未葬则读丧礼如敛殡成服啓殡迁柩之类每事务於诚信也既葬则读祭礼如虞卒哭祔祥禫之类因时致其孝敬也服已除而复常则读乐书之篇章借弦歌以释其忧痛也若夫居丧宜哀故不言乐祭祀吉礼故不言凶公庭宜严肃故不言妇女郑注曰为礼各於其时也
振书端书於君前有诛倒筴侧龟於君前有诛龟筴几杖席盖重素袗絺綌不入公门苞屦扱衽厌冠不入公门书方衰凶器不以告不入公门
此类言敬君之礼也书簿领也筴有本末故曰倒龟有背面故曰侧苞读曰藨丧屦用藨蒯为之衽谓深衣前衽初丧恐妨号踊故扱於带也厌伏也吉冠有纚有梁丧冠无之故厌帖然也事君主乎敬如承行文书之官簿领乃其所掌者若至君前始振去其尘埃而端整之则有罚卜筮之官龟筴其所奉以周旋者若至君前而有颠倒反侧之状则有罚为其不豫事也公门为尊严之地如龟筴嫌於问吉凶几杖嫌於自长老席盖为丧车之饰衣裳重素为丧服袗絺綌而见体则嫌亵皆不可以入公门又如以苞为屦扱衽於带服厌帖之冠皆为凶服亦不可以入公门若臣妾死於宫中则条录送死物数之方板五服之衰与棺椁墙翣之凶器皆不祥之物必先告乃得将入不告则不得入也案郑注以席盖为载丧车是与重素为类吕氏谓席所以坐盖以御雨日者非是
公事不私议
此言谋事之礼也公事可否必合聚而公议焉则人心同而国是定若谋於私室计於近习是私议也私议起则公是掩且以啓擅权之渐故秉礼者谨之案私议如季氏专鲁政不与同列议於公朝而与家臣谋於私室之类若君大夫来访则据理告之非私议也
君子将营宫室宗庙为先厩库为次居室为後凡家造祭器为先牺赋为次养器为後无田禄者不设祭器有田禄者先为祭服君子虽贫不粥祭器虽寒不衣祭服为宫室不斩於丘木
此言营造之礼以明奉先之当敬也牺牲赋於民故曰牺赋亦以造言者如周官牛人供牛牲之互与盆簝之类有位之君子将营宫室必以宗庙为先所以奉先也厩与库为次所以备用也居室则所以安身故後之凡始造家事必以祭器为先牺牲之赋为次自养之器为後如无田禄者则不设祭器以祭器可假也有田禄者则先为祭服以祭服不可假也君子虽贫不敢粥祭器嫌废祀也虽寒不敢衣祭服恐其亵也为宫室不斩丘垄之木以广敬也案太王之迁豳也作庙翼翼然後百堵皆兴宣王之考室也嗣续妣祖然後筑室百堵古人之所重者可知已大夫有家记以士之臣为家相则士亦可称家也
大夫士去国祭器不踰竟大夫寓祭器於大夫士寓祭器於士大夫士去国踰竟为坛位乡国而哭素衣素裳素冠彻缘鞮屦素簚乘髦马不蚤鬋不祭食不说人以无罪妇人不当御三月而复服
此言去国之礼也坛位除地为位也鞮屦革屦无絇饰者簚车覆阑也素簚谓白狗皮为之大夫士以食禄故有祭器若去国而挈器踰竟是窃君之禄以诬其先矣故大夫以寓於大夫士以寓於士使之得用且觊已复还也大夫士去国盖有所甚不得已故既踰竟必除地为位乡本国而哭以凶丧之礼自处素衣素裳素冠彻去中衣之采缘而纯素履用革屦车用素簚乘不翦剔之马不治其手足爪不剔其须发不食盛馔而祭先代为食之人不以己出为无罪而向人解说妇人不侍御寝宿以求自安必待三月而後复其常服案郑注云臣无君犹无天也不说人以无罪所谓忠臣去国不洁其名也观於孔子去鲁而以微罪行则君子之用心可知已矣
大夫士见於国君君若劳之则还辟再拜稽首君若迎拜则还辟不敢答拜大夫士相见虽贵贱不敌主人敬客则先拜客客敬主人则先拜主人凡非吊丧非见国君无不答拜者
此言聘时之拜礼也国君谓所聘国之主君大夫士出聘他国见於主君君若慰劳其道路之勤苦则还转退避而不敢当再拜稽首以拜君之德意此以拜为敬也聘宾初至主国大门外主君若迎而先拜之则还转退避不敢答君之拜嫌与君抗宾主之礼此以不拜为敬也聘礼既毕本国之大夫士与来聘之大夫士其相见之礼贵贱有所不论如主人敬客则先拜客虽主为大夫而拜客之士也可客敬主人则先拜主人虽客为大夫而拜主人之士也可此又以先拜为敬也总之礼尚往来凡拜必答惟吊丧宾不答主人之拜谢以为助执丧役而来非行宾主之礼也大夫士见聘国之君君若迎拜则不敢答拜以已虽为宾犹不敢与主君抗也二者之外则无不答拜者旧说士见本国之君君不答拜则与下君於士不答拜之意同似非此处之解朱子曰大夫士相见此未有以见同国异国之辨更详之
大夫见於国君国君拜其辱士见於大夫大夫拜其辱同国始相见主人拜其辱君於士不答拜也非其臣则答拜之大夫於其臣虽贱必答拜之男女相答拜也此言初见与答拜之礼也大夫见他国之君而拜国君必答之以拜其辱士见他国之大夫而拜大夫必答之以拜其辱以皆为宾主故也同国之大夫士始受命相见此拜见则彼拜辱亦以其为宾主也惟君於本国之士不答拜以士卑也若非其臣则答拜之非已尊所加也大夫於家臣虽非家老拜亦答拜之避正君也男女有别拜独相答者不以行礼为嫌也案郑注自外来而拜拜见也自内来而拜拜辱也熊氏谓大夫见己君君拜其辱者以初为大夫敬之与孔疏异
国君春田不围泽大夫不掩羣士不取麛卵
此言田猎之礼也司马仲春教振旅遂以蒐故国君有春田之礼而大夫士皆从之其时鸟兽字乳但搜取其不字者而不围泽以泽之广则无物不在其中也大夫不掩羣以物既羣聚孳尾必多也士不取麛卵以兽子鸟卵方向生育也盖古之田猎一以驱禽兽使不害稼一以习战阵使不忘武是为取物之义而兼寓恤物之仁故不尚多获而暴天物也案王制谓天子不合围诸侯不掩羣与此不同者王制是诸侯会王田猎之礼此是诸侯在国田猎之礼
岁凶年谷不登君膳不祭肺马不食谷驰道不除祭祀不县大夫不食粱士饮酒不乐
此言恤灾之礼也礼食杀牲则祭周人重肺公食大夫礼正馔後乃加设稻粱当岁凶而年谷不登则在上位者当与民同忧故君之膳不以肺祭不杀牲为盛馔也马不以谷为秣不欲夺民食也驰道不扫除其草莱不欲用民力也祭祀不设钟磬之县示不奏乐也至於大夫亦不加食夫稻粱不求自养也士饮酒而不作乐不御琴瑟也此即周礼荒政所谓弛力眚礼蕃乐者君大夫士皆有养民之责故遇灾而自贬损如此
君无故玉不去身大夫无故不彻县士无故不彻琴瑟此明礼乐不可斯须去身之意也故谓灾变丧疾之类君子比德於玉故为君者必佩玉非有故则玉不去身也大夫有钟磬之县所以昭其德非有故则不彻县也士常御琴瑟以调其性情非有故则不彻琴瑟也盖古之人致礼以治躬致乐以治心有不可斯须去身者考之礼大夫佩水苍玉士佩瓀玟则玉固上下之所通佩也诸侯轩县大夫判县士特县则县亦上下之所通用也诗言我有嘉宾鼓瑟鼓琴又言琴瑟击鼓以御田祖则琴瑟亦上下之所通御也此分言之者互文可知
士有献於国君他日君问之曰安取彼再拜稽首而后对大夫私行出疆必请反必有献士私行出疆必请反必告君劳之则拜问其行拜而后对
此亦言敬君之礼也士有物以贡献於君恐君答已拜乃自致於外他日因便见君君问之曰何所取彼物也则先再拜稽首而后对取物之由盖敬君之问也人臣非公事不越境大夫若以私事有行而出疆必先请命其反也必有献於君士私行出疆必先请命其反也必告於君君若慰劳其道路之劳苦则拜询问其游历之所经则拜而后对盖敬君之劳与问也案必请必告臣不敢自专也大夫私行出疆若季友如陈葬原仲亦是
国君去其国止之曰奈何去社稷也大夫曰奈何去宗庙也士曰奈何去坟墓也国君死社稷大夫死衆士死制
此言处变之礼也诸侯若廹於强暴而去国其臣民止之则曰奈何去社稷社稷皆主於养人国之本也大夫去国其家臣属吏止之则曰奈何去宗庙宗庙以祀先祖家之本也士去国其亲戚朋友止之则曰奈何去坟墓坟墓以葬祖考身之本也若以礼之正而言诸侯守社稷国亡则必死之大夫抚君之衆丧师辱国则死之士守君之制见危执节则死之盖止其去者存乎私情死其事者止乎公义虽经权互用而所守要於不渝如此
君天下曰天子朝诸侯分职授政任功曰予一人践阼临祭祀内事曰孝王某外事曰嗣王某临诸侯畛於鬼神曰有天王某甫
此言天子称谓之礼也阼主阶也畛接也祭名礼莫先於正名惟有天下而为大君曰天子以其为天之元子也朝诸侯分职事授政令责成功曰予一人在自称则为谦而臣民称之则至尊而莫与抗也践主阶而临祭祀祝辞於宗庙之内事曰孝王某於郊社之外事曰嗣王某事先则原其心事神则明其统也廵狩临於诸侯而使祝史畛於其方之鬼神曰有天王某甫臣不敢名君而告神又不可以无字也案郑注以天子予一人为摈者之辞称孝王不称孝子者天下重器王者大统又继世不必皆子也
崩曰天王崩复曰天子复矣告丧曰天王登假措之庙立之主曰帝天子未除丧曰予小子生名之死亦名之此言天子丧祭称名之礼也复者人死则形神离古人持死者之衣升屋北面呼名招魂令复体魄冀再生也假读曰遐遐者远邈之义立主者始死则凿木为重以依神既虞而埋之乃别作主也崩者若自天坠下也史书策辞曰夫王崩凡复必称名惟王呼曰天子复臣不名君又普天率土止此一人也告丧於诸侯曰天王登假言升於高远也葬後卒哭竟而祔庙立主曰帝同之天神也天子即位三年除丧而後称王在三年之内自称予小子未踰年则称名或不幸而死则亦称名皆不忍忘先王也案春秋景王崩悼王未踰年入于王城不称天王而称王猛所谓生名之死不称天王崩而称王子猛卒所谓死亦名之也
天子有后有夫人有世妇有嫔有妻有妾
此言天子治内之礼也天子立六宫之治必先有后后君也後也配天子以君天下又後於天子以广後嗣也其次有夫人夫之言扶也以德扶助乎王也无职坐而论妇礼有世妇妇之言服也以服事人也以其贵故以世言其职祭祀宾客丧纪有嫔嫔者妇人之美称言可宾敬也其职妇学之法有妻妻之言齐也进御於王暂亦齐同所谓御妻也有妾妾接也得接见於君也盖夫妇人伦之本宫闱王化之基天子立六宫以听天下之内治以明章妇顺有德则充之无德则阙关雎麟趾之德实为周官立政所自出宫壼之所系顾不重与
天子建天官先六大曰大宰大宗大史大祝大士大卜典司六典天子之五官曰司徒司马司空司士司寇典司五衆天子之六府曰司土司木司水司草司器司货典司六职天子之六工曰土工金工石工木工兽工草工典制六材
此言天子设官分职之礼也上典主也下典法也府者藏物之所六材者六工之所用也天子法天为治故建天官而先设六大以任之曰大宰以亮天工大宗以祀鬼神大史以掌天文大祝以奉宗庙大士以察祲祥大卜以辨吉凶各典司其六典之法而天官实总其成则钦若之道得矣次於天官者是为天子之五官曰司徒掌?教以佐王安抚?国司马掌?政以佐王乎?国司空掌事典以富?国司士掌羣臣之版万民之数以诏王治司寇掌?禁以佐王刑?国此五官者各有其属如大夫以至府史胥徒是谓五衆当典司五衆而分职以考其绩则羣臣之职举矣用人以理财则有天子之六府曰司土以典农人之税司木以典虞人之税司水以典泽人之税司草以典囿人之税司器以典工人之税司货以典商人之税典司者各致其物以藏於六府随其职而守之则财用足矣至於天子之六工曰土工者塼埴之工也金工者熔铸之工也石工者刮磨之工也木工者攻木之工也兽工者攻皮之工也草工者设色之工也此六工者典制此六材当各随所长而精之则制器利用之道得矣案此於周官既不尽同旧说以为殷制亦无所考证要之皆为先王设官分职所以裁成辅相左右斯民之大要记礼者盖各据所闻而志之也
五官致贡曰享
此言人臣质成之礼也五官即司徒已下五官贡功也享献也一说以公侯伯子男为五官以时致方物为贡非是天子之五官既备而功罪不进於上则下之情不通黜陟不行於下则上之权不立故每岁之终五官必各致其功以献於王其名则曰享焉案六卿皆天子所建而质成独五官者周礼所谓大宰岁终则令百官府各正其治受其会听其致事而诏王废置也曰享者臣之事君一如君之事天功罪既昭而黜陟惟命所以尊王者至矣
日讲礼记解义卷四

[book_title]卷五
钦定四库全书
日讲礼记解义卷五
曲礼下
五官之长曰伯是职方其摈於天子也曰天子之吏天子同姓谓之伯父异姓谓之伯舅自称於诸侯曰天子之老於外曰公於其国曰君九州之长入天子之国曰牧天子同姓谓之叔父异姓谓之叔舅於外曰侯於其国曰君其在东夷北狄西戎南蛮虽大曰子於内自称曰不谷於外自称曰王老庶方小侯入天子之国曰某人於外曰子自称曰孤
此言诸侯称谓之礼也王者於五官之中择其功德懋着者二人加以一命兼三公而为方伯是为五官之长曰方伯也身在王朝而分主畿外诸侯各职主其所治之方不相侵越如所云陕以东旦主之陕以西奭主之是也二伯见於天子则摈者之辞曰天子之吏从卑贱之称尊君也天子称之同姓则曰伯父
异姓则曰伯舅亲之也二伯自称於九州之诸侯曰天子之老系老於天子以示威重也二伯皆有采地在天子畿内自称於私土之外则曰公从其爵也自称於其国则曰君以采地之内皆其臣民也二百一十国以为州天下九州天子於每州之诸侯择其贤者加之一命使主一州之列国是为九州之长入天子之国而来见则摈者之辞曰牧取牧养斯民之义也天子称之降言叔者次於二伯也不改乎父舅者亲之也自称於国之外曰侯亦以爵言於国之内曰君以国内皆其臣民也天子中天下而立则远国之属绥要荒服者在东曰夷在北曰狄在西曰戎在南曰蛮其来见天子虽土壤之大而摈辞曰子卑之也与国内臣民言自称曰不谷谦辞也与外国言自称王老系老於王以威远也若夫九州之外庶方小侯入天子之国摈辞曰某人不称爵亦卑之也於外曰子亦称爵也与臣民言自称曰孤孤者无德独立之称亦谦辞也案春秋传王命委之三吏谓三公也天子之称诸侯大国视三公小国视九牧於同姓国之卿大夫称伯氏叔氏於异姓国之卿称舅氏小侯四夷之君入王国自称曰某人若牟人介人也
天子当依而立诸侯北面而见天子曰觐天子当宁而立诸公东面诸侯西面曰朝诸侯未及期相见曰遇相见於郤地曰会诸侯使大夫问於诸侯曰聘约信曰誓涖牲曰盟
此言朝觐遇会聘并誓盟之礼也依与扆同状如屏风当户牖之间绣为斧文亦曰斧依宁竚也在门屏之间时在於秋天子当依南面而立诸侯北面而见天子其挚与享皆受於庙而於以正君臣之分其名曰觐言勤於王事也时在於春天子当宁南面而立诸公东面诸侯西面而见天子受挚於朝受享於庙而於以洽上下之情其名曰朝言来见之早也此天子待诸侯之礼也诸侯於邻国未及期日而邂逅相见其名曰遇遇者草次之辞近者为主远者为宾礼从杀也若及期日而相见於闲隙之地其名曰会会者正见之辞陈其摈介修其燕享礼从隆也诸侯比年使大夫问於诸侯其名曰聘聘者问也聘以圭璋享以束帛相存问以伸其信也凡有国故而以言语相要约为信其名曰誓誓者以言为主也犹惧其不至则涖牲而要之以神其名曰盟盟者以神为主也此邻国相待之礼也案周礼秋为觐春为朝生气文杀气质也或曰舜典二月东廵守肆觐东后则春亦曰觐或曰天子当宁宁在路门之外应门之内诸侯既朝天子乃入庙受觐盖庙在应门之外雉门之内觐礼诸侯前朝受舍於朝是朝亦兼觐觐亦兼朝也方氏慤曰冬见之遇时见之会比年之聘诸侯所以事天子也未及期之遇郤地之会使大夫之聘诸侯所以交邻国也
诸侯见天子曰臣某侯某其与民言自称曰寡人其在凶服曰适子孤临祭祀内事曰孝子某侯某外事曰曾孙某侯某死曰薨复曰某甫复矣既葬见天子曰类见言諡曰类诸侯使人使於诸侯使者自称曰寡君之老此言诸侯称谓之礼也诸侯谓五等诸侯上某国名下某人名如云臣齐侯小白臣晋侯重耳也或曰言諡曰类类当为诔谓诔而諡之也凡诸侯朝觐来见天子摈者之辞曰臣某侯某称臣称国称爵称名恪守侯度也其与民言自称曰寡人谦乏君德也若未除丧而在凶服摈者告宾之辞曰适子孤称适别於庶也称孤言无父也其临祭祀内而宗庙之事曰孝子某侯某取追养继孝之义外而社稷之事曰曾孙某侯某取继体守成之义不称嗣侯避天子也其死史书之辞曰薨取幽晦之义也复者之辞曰某甫复称字者臣不名君也既葬而见於天子曰类见类犹象也象诸侯之礼见也将葬而为亲请諡亦曰类使大夫行象聘问之礼也诸侯使上大夫使於诸侯使者自称曰寡君之老系老於君以明尊也案郑注诸侯祭祀称国者远辟天子孔疏春秋之义三年除丧之後乃见今云既葬者谓天子廵守至竟亦得见故未执玉帛但执皮帛象诸侯也若未葬未正君臣虽天子廵守亦不见王氏肃曰请諡必以其实为諡类於乎生之行也
天子穆穆诸侯皇皇大夫济济士跄跄庶人僬僬此记天子至庶人之容貌也天子有不显之德其容幽深而和敬则见其穆穆焉诸侯有安民之功其容庄盛而显明则见其皇皇焉大夫以法相守其容修饰而齐一则见其济济焉士以礼自文其容翔举而舒扬则见其跄跄焉礼不下庶人惟趋走促数以承事见为僬僬自卑尽而已郑注云凡行容尊者体盘卑者体蹙
天子之妃曰后诸侯曰夫人大夫曰孺人士曰妇人庶人曰妻公侯有夫人有世妇有妻有妾夫人自称於天子曰老妇自称於诸侯曰寡小君自称於其君曰小童自世妇以下自称曰婢子
此言后夫人正名之礼也妃配也自称於诸侯曰寡小君郑氏谓飨来朝诸侯之时夫人自称吕氏谓是臣下称诸异?之辞天子之妃曰后后之言後也诸侯曰夫人夫之言扶也大夫曰孺人孺之言属也士曰妇人妇之言服也庶人曰妻妻之言齐也公侯一娶九女故有夫人有世妇有妻有妾畿内诸侯之夫人因助祭若献茧得见於天子则自称曰老妇称老所以任事称妇所以事人也臣下称其君之夫人於他国之诸侯曰寡小君犹称其君为寡君也夫人自称於其君曰小童谦未成人也自世妇以下降於夫人自称曰婢子婢之言卑也孔疏云春秋逆妇姜于齐是诸侯亦呼妇也谷梁传云言妇有姑之辞也庶人贱无别称判合齐体而已通言之则上下通曰妻诗曰刑于寡妻是也
子於父母则自名也列国之大夫入天子之国曰某士自称曰陪臣某於外曰子於其国曰寡君之老使者自称曰某
此言子与臣正名之礼也陪重也子於父母之前必自称名以名为父母所命不敢有他称也五等诸侯之大夫入天子之国则摈者称曰某士以其命数与天子之士等也自称曰陪臣某以诸侯为天子之臣己又为诸侯之臣是陪臣也摈者称之於他国曰子子者有德之称也大夫在己国与人语则自称曰寡君之老系老於君尊君也若为使於他国则与彼君语自称曰某以臣道自居也案左传晋韩起聘於周摈者曰晋士起栾盈曰天子陪臣管仲曰陪臣敢辞是入天子之国称士称陪臣之例也春秋书齐高子来盟是於外曰子之例也
天子不言出诸侯不生名君子不亲恶诸侯失地名灭同姓名
此记史臣之书法也普天之下莫非王土故於天子不书出诸侯贵故於其生时不书名然苟有大恶则君子不曲为讳如诸侯而失地则不智灭同姓之国则不仁於是乎生名之此不亲恶之义也案春秋僖二十四年襄王出居于郑庄十年荆败蔡师于莘以蔡侯献舞归僖二十五年卫侯毁灭邢是书出书名之例
为人臣之礼不显谏三谏而不听则逃之子之事亲也三谏而不听则号泣而随之
此言臣子进谏之礼也为人臣者君有过必谏然当委曲讽谕不可显然以暴君之过若三谏而不听则不得已而逃之盖君臣主义不合则去也为人子者亲有过亦必谏但三谏而不听唯有号泣而随之盖父子主恩无可去之理故以至情相感动期於见听而後已也案君臣之义无所逃於天地之间逃之者以身谏而冀其一悟也此与号泣而随之同一意理
君有疾饮药臣先尝之亲有疾饮药子先尝之医不三世不服其药
此言谨疾之礼也君而有疾药不遽饮臣必先取而尝之亲而有疾药不遽饮子必先取而尝之戒不虞也治疾以药而用药由医必习其业者三世则治人多而用物熟功己试而无可疑然後服之否则不敢服也臣子之爱其君亲宜无所不致慎况於有疾之时乎
儗人必於其伦
此言论人之礼也儗议乎人者必从其类而比方之斯品诣以相衡而定如禹稷顔回时不同矣孔子俱以为贤儗之以道也夷惠伊尹迹不同矣孟子俱以为圣儗之以心也故伦之为言类广而义精非具知人之鉴者未足与於此也郑氏以伦为贵贱谓如比大夫当於大夫比士当於士不以其类则为不敬止得其一端而已礼之大指疑不尽然
问天子之年对曰闻之始服衣若干尺矣问国君之年长曰能从宗庙社稷之事矣幼曰未能从宗庙社稷之事也问大夫之子长曰能御矣幼曰未能御也问士之子长曰能典谒矣幼曰未能典谒也问庶人之子长曰能负薪矣幼曰未能负薪也
此言问年之礼其对有不同也谒请也有问天子之年者天子至尊不敢言年齿但以衣服长短为对长则知春秋之鼎盛短则知年龄之幼冲曰闻之若干尺矣盖谨退不敢质言也有问国君之年者长则曰能从事於宗庙社稷之祭矣幼则曰未能从事於宗庙社稷之祭也盖礼莫重於祭能从事则为长未能从事则为幼也天子诸侯继世其年不定故问之若大夫则五十乃爵士则四十始仕故不须问其年而问其子之年问大夫之子长则曰能御车矣幼则曰未能御车盖以六艺之事言也问士之子长则曰能典主宾客请谒之事矣幼则曰未能典谒盖以将命之事言也至问庶人之子长则曰能负薪矣幼则曰未能负薪盖以力役之事言也案对以始服衣者郑注谓既不敢言年又不敢斥至尊所能也孔疏云干求也言事本不定常如此求之陈氏云干字从一从十凡数未定者或如一或如十顔注食货志干个也当如此个数意亦近之
问国君之富数地以对山泽之所出问大夫之富曰有宰食力祭器衣服不假问士之富以车数对问庶人之富数畜以对
此言问富之礼其对有不同也宰邑宰也食力食民赋税之力也有问国君之富其对者数地之广狭即知赋税所入之多寡举山泽之所出则知货物所生之饶乏矣问大夫之富其对者言有邑宰则知有采地言食民之力则知有赋税言祭器与祭服不必假借则知有田禄以供祭祀矣问士之富对以君所赐之车数则禄入可知问庶人之富对以畜养之多寡则其勤牧与否可知矣案问年者自天子至庶人而问富则自国君始何也天子富有四海率土之物莫非其有故无事於问且以示王者不言有无之意
天子祭天地祭四方祭山川祭五祀岁徧诸侯方祀祭山川祭五祀岁徧大夫祭五祀岁徧士祭其先
此明祭祀之有等杀也天子有天下天下之神皆属焉故冬至燔柴以祭天夏至瘗埋以祭地又祭四方盖四方各有所主之神春夏秋冬随其方候祭之以迎气又望祭天下之名山大川如岱衡华恒嵩为五岳江淮河济为四渎又祭五祀如春祀户夏祀竈季夏祀中溜秋祀门冬祀行凡自祭天地已下之礼每岁必徧举之诸侯有国一国之神皆属焉不得祭天地但各祭其所居之方谓之方祀降於四方也祭其境内之山川降於祭天下之山川也五祀则与天子同亦每岁徧举之大夫有家止祭五祀亦每岁徧举之不得祭方与山川也士祭其先但祖祢而已不得祭五祀也夫每岁必祭所以报功以次而降所以明分德有隆杀故所祭之神有大小业有广狭故所祭之神有远近古所传祭祀之礼此最典要虽万世行之可也
凡祭有其废之莫敢举也有其举之莫敢废也非其所祭而祭之名曰淫祀淫祀无福天子以牺牛诸侯以肥牛大夫以索牛士以羊豕
此明祭祀之当慎而因及牲牢之别也凡祭或有经前人废之如已毁之宗庙变置之社稷则莫敢复举也或有经前人举之如已修之坛墠已正之昭穆则莫敢遂废也夫祭必其所得祭则不为僭又必其所当祭则不为謟若非其所祭而祭之是为滥於事神名之曰淫祀淫祀则神必不享安得有福乎至於所用之牲皆循分而各有差等天子则用纯色而不杂之牺牛取其诚也诸侯但取肥腯不必其纯也天子诸侯之牛必在涤三月大夫则临用求索之不得在涤矣士则或羊或豕不得用牛矣孔疏云此大夫士谓天子大夫士也若诸侯大夫即用少牢士则用特牲其丧祭大夫亦得用牛士亦用羊豕
支子不祭祭必告于宗子
此言重适之礼也嫡子承宗曰宗子庶子为亲之旁支故曰支子支子不得祭以祖祢庙在嫡子之家惟宗子得祭若宗子有疾或出在外则支子得摄犹必告於宗子不敢自专也案程子曰古人必立宗子支子虽不祭亦当斋戒以致其诚可与则以身执事不可与则以物助但不别立庙为位行事而已虽不祭情亦可安若不立宗子徒欲废祭适足长惰慢之志不若使之祭犹愈於已也朱子曰程子此言谓兄弟异居而相近者尔若相去远者则但不立主每祭设位以纸标记祭毕焚之此亦得礼之变此二说者皆可以补礼经之所不及
凡祭宗庙之礼牛曰一元大武豕曰刚鬛豚曰腯肥羊曰柔毛鸡曰翰音犬曰羮献雉曰疏趾兔曰明视脯曰尹祭槀鱼曰商祭鲜鱼曰脡祭水曰清涤酒曰清酌黍曰芗合粱曰芗萁稷曰明粢稻曰嘉蔬韭曰丰本盐曰咸鹾玉曰嘉玉币曰量币
此言祭物称号之礼也元头也武足迹也鬛领毛也豚小豕也翰长也涤溉濯也酌斟酌也凡祭宗庙之礼其所用牲物祝辞必有美称焉禽兽以肥为美牛肥则迹大故牛曰一元大武豕肥则鬛刚故豕曰刚鬛豚无所称但曰腯肥而已羊肥则毛细而柔弱故羊曰柔毛鸡肥则鸣声长故鸡曰翰音犬肥则可为羮以献故犬曰羮献雉肥则足趾开远故雉曰疏趾兔肥则目开而视明故兔曰明视鱼腊以得宜为美脯欲旉割方正故脯曰尹祭乾鱼则商度其燥湿之宜故槀鱼曰商祭鱼之鲜者不馁则挺然而直故鲜鱼曰脡祭此十一物者即周礼所谓牲号也水为元酒则曰清涤酒为醴酒则曰清酌水酒以洁清为美也黍熟则气息香而黏聚不散故曰芗合粱谷之强者其茎叶亦香故曰芗萁稷取於凿之洁白故曰明粢稻苗疏则茂盛嘉美故曰嘉蔬黍稷稻粱以馨香明洁为美也本盛则韭肥故曰丰本盐味厚则适宜故曰咸鹾韭与盐以丰厚为美也此八者即周礼所谓齍号也玉以无瑕为美故曰嘉玉币以中制为美故曰量币此二者即周礼所谓币号也案鸡必振翼乃鸣故曰翰音古者葱韭皆曰本
天子死曰崩诸侯曰薨大夫曰卒士曰不禄庶人曰死在牀曰尸在棺曰柩羽鸟曰降四足曰渍死寇曰兵祭王父曰皇祖考王母曰皇祖妣父曰皇考母曰皇妣夫曰皇辟生曰父曰母曰妻死曰考曰妣曰嫔寿考曰卒短折曰不禄
此言丧祭正名之礼也禄谷也渍渐渍也王大也皇美也考成也妣嫓也辟法也天子万年之後曰崩诸侯死曰薨大夫有德有位死则其事已终故曰卒士方有禄而不得终享故曰不禄庶人无德无禄与身澌灭俱尽故曰死古礼人将死寝於地冀其复生气絶而後反於牀故曰尸尸者陈也敛之在棺曰柩柩者久也羽鸟死曰降飞翔者降而下也四足之兽曰渍动物死而渐渍於汚泥也死於寇难曰兵悯之也祖父为王父祖母为王母祭之祝辞称祖考曰皇祖考祖母曰皇祖妣父曰皇考母曰皇妣夫曰皇辟盖为宗庙以鬼享之故各加以美称也後世天子称皇王称王於是始有禁矣生之时曰父曰母曰妻及死之後父曰考言成其德行也母曰妣言嫓美於考也妻曰嫔言宾敬於夫也寿考而享年曰卒谓终其事也短折而不享年曰不禄言不终其所食也案上文大夫士曰卒曰不禄以位之尊卑言此以数之修短言
天子视不上於袷不下於带国君绥视大夫衡视士视五步凡视上於面则傲下於带则忧倾则奸
此言在朝相视之礼也袷朝服祭服之曲领也绥读为妥颓下之貌衡平也倾欹侧也天子至尊臣视之当在袷之下带之上上毋过袷下毋过带也视国君则颓首而视得视面之下袷之上视大夫得乎视其面爵渐卑则视渐高也视士得旁及左右五步然皆不上於面不下於带也凡有所视上於面则太过而傲矣下於带则不及而忧矣视流容侧则不正而奸矣盖心之神聚於目一高下之间即为敬肆之所由判礼故於视容之端而详着之所以闲邪而存其诚也
君命大夫与士肄在官言官在府言府在库言库在朝言朝
此言肄命之礼也肄习也大夫服官政士容有未能君若命大夫与士肄习焉必随其所在而讨论之君命在官则谨习版图文书之事以待稽考所言惟官也君命在府则谨习宝藏货贿之事以待匪颁所言惟府也君命在库则谨习车马甲兵之事以待徵发所言惟库也君命在朝则谨习谟谋政典之事以待设施所言惟朝也案君之教其臣者存乎豫臣之事其君者存乎敬大夫与士必命而後肄者豫之道也官府库朝言必从乎命者敬之道也然欲志无所分而政无不举尤在为人臣者恪恭匪懈哉
朝言不及犬马辍朝而顾不有异事必有异虑故辍朝而顾君子谓之固在朝言礼问礼对以礼
此明人臣在朝言貌之节也人臣在朝主乎敬谨言不及於犬马者惧?也若辍朝而左右顾不有他端之异事必有他端之异虑故君子以为鄙野而深戒之凡在朝所言一凖於礼问以礼对亦以礼非此即不言也
大飨不问卜不饶富
此言大飨之礼也饶丰也王者飨诸侯谓之大飨前期有戒故不问卜以训恭俭故不饶富案郑注以为祭五帝於明堂吕氏以为冬至祀天夏至祭地考之周礼大宰祀五帝祀大神示享先王皆前期十日而卜日春秋书卜郊卜牛非不问卜也古亦未有以二至之祭为大飨者今从方氏
凡挚天子鬯诸侯圭卿羔大夫鴈士雉庶人之挚匹童子委挚而退野外军中无挚以缨拾矢可也妇人之挚椇榛脯修枣栗
此明挚礼之有辨也挚与贽同执物以为相见之礼也酿黍为酒曰秬鬯和以郁金之草曰郁鬯不以郁和则直谓之鬯圭通桓信躬谷蒲而言不言璧举圭以该璧也匹读曰鹜家鸭曰鹜缨繁缨即马鞅拾射鞲也天子无客礼惟鬼神之挚用鬯以芬香条畅明德惟馨也诸侯朝觐於天子及相朝聘则执命圭取其比德於玉也卿执羔取其羣而不失类且洁素也大夫执鴈取其知时飞有行列也士执雉取其耿介有文也庶人执匹取其安分不迁也童子见师友则以束修之挚奠委於地而退以未成人不敢当宾主也若在野外与在军中无物可持为挚则或缨或拾或矢随所有而用之从其便也妇人无外事惟初嫁见舅姑用椇榛脯修枣栗为挚盖以告?取无非无仪酒食是议之意也案君子於其所尊有弗敢质焉者故上自天子次如诸侯与卿大夫士下及庶人以至妇人童子莫不有挚挚不惟其物惟其德皆所以谨相见之仪也
纳女於天子曰备百姓於国君曰备酒浆於大夫曰备埽洒
此言问名答辞之礼也纳女者纳女之名也凡纳女名於天子者其辞曰请以备百姓盖谦言备数在贱者之列不敢以伉俪自居也纳女名於国君者其辞曰请以备酒浆盖勤奉祭之物以昭?也纳女名於大夫者其辞曰请以备埽洒盖服有家之事以示勤也且二者皆卑贱所为亦以明谦也案姓之言生也古者因生以赐姓凡赐姓者皆天子之别子尧典云平章百姓郊特牲云大庙之命戒百姓是也马氏曰备百姓者以嗣续为重备酒浆者以祭祀为重备埽洒者以宾客为重
日讲礼记解义卷五

[book_title]卷六
<经部,礼类,礼记之属,日讲礼记解义
钦定四库全书
日讲礼记解义卷六
檀弓上
檀弓鲁人因篇首有檀弓免焉句故举以名篇刘氏彝曰此篇首称子游及篇内多言之疑是其门人所记
公仪仲子之丧檀弓免焉仲子舍其孙而立其子檀弓曰何居我未之前闻也趋而就子服伯子於门右曰仲子舍其孙而立其子何也伯子曰仲子亦犹行古之道也昔者文王舍伯邑考而立武王微子舍其孙腯而立衍也夫仲子亦犹行古之道也子游问诸孔子孔子曰否立孙
此记圣人严适庶之辨也公仪氏仲子字鲁同姓也袒免五世之服若朋友死於他邦而无主者亦爲之免子服氏伯子字分莫严於伦序事莫大於继嗣此适庶之辨所以爲天地之常经而不可紊也礼适子
死立适孙仲子舍其孙而立庶子非礼也故檀弓免焉以吊服非所服以讥其立非所立而为怪之之辞焉此时未小敛主人犹在西阶下吊旣毕因趋而就子服伯子於门右问之曰仲子舍适孙而立庶子是遵何礼与伯子欲爲仲子讳乃曰仲子亦犹行古之道也昔者文王尝舍伯邑考而立武王矣微子尝舍其孙腯而立衍矣是舍孙立子古人有行之者夫仲子亦犹是也子游以问於孔子孔子曰否立孙礼之正也礼适子可以宗父庶子不得祢父适孙可以宗祖支子之孙不得爲其祖之宗适适相承所以传重尊正统也是故圣人一言而千古之大经定焉矣
事亲有隐而无犯左右就养无方服勤至死致丧三年事君有犯而无隐左右就养有方服勤至死方丧三年事师无犯无隐左右就养无方服勤至死心丧三年此言事亲事君事师之礼也左右卽是方就养亲就而奉养之也致丧哀毁之至也方丧此方於亲也子事亲臣事君弟子事师人生之大分也事亲者有隐无犯惟务几谏而不至於径情其左右之就养也无方有随所在而竭其力者死则致丧三年哀戚必称其服也事君者有犯无隐惟务直言而不至於曲徇其左右之就养也有方有专所处而尽其瘁者死则方丧三年哀戚无异乎亲也事师者无犯无隐承教出以从容而问难不妨详尽其左右之就养也无方有常相从而殚其劳者死则心丧三年虽不立服而哀戚无异乎君亲也案民生於三而事之则一生我者亲也主乎仁治我者君也主乎义成我者师也又兼乎仁与义焉故所以丧之者莫不断以三年盖以是爲加隆而人纪之所由立也
季武子成寝杜氏之葬在西阶之下请合葬焉许之入宫而不敢哭武子曰合葬非古也自周公以来未之有改也吾许其大而不许其细何居命之哭
此记季武子所行之过且言其文过也武子鲁公子季友之曾孙季孙宿也寝以安生墓以藏死此岂可竝域而居者乃武子平人之冢墓以爲宅而杜氏之葬实在西阶之下不得已请合葬焉武子许之杜氏入宫宜哭也而不敢哭武子曰合葬之礼非古也自周公以来始有之迄於今未之有改也夫事有细大之不同今之合葬是旣许其大者矣而顾不许其哭之细亦独何与於是命之哭案季氏专鲁久矣以冢上而爲筑室之所忍孰甚焉武子不知成寝之非宜而转谓合葬之非古其饰非而害义也甚矣郑氏顾以不夺人之恩善之岂其然乎
子上之母死而不丧门人问诸子思曰昔者子之先君子丧出母乎曰然子之不使白也丧之何也子思曰昔者吾先君子无所失道道隆则从而隆道汚则从而汚汲则安能为汲也妻者是爲白也母不爲汲也妻者是不爲白也母故孔氏之不丧出母自子思始也
此言圣门不丧出母之事也子上孔子曾孙子思汲之子名白子上其字也子之先君子谓伯鱼也汚杀也子上之母乃子思出妻既死而子上不爲之服门人问於子思曰昔者子之先君子曾丧出母乎子思曰然然则子之不使白也丧之何意也子思曰是安可以一槪论哉昔者吾先君子无所失道故於道所当隆者卽从而隆之道所当杀者卽从而杀之而我则安能但爲汲也妻则白也当爲母服今旣不爲汲也妻则白也不当服矣是故孔氏之不丧出母自子思始也案仪礼丧服齐衰杖期章出妻之子爲母贾氏公彦曰此谓母犯七出去夫氏或适他族或之本家子从而爲服者也传曰出妻之子爲父後者则爲出母无服郑注以孔氏不丧出母爲记礼所由废孔疏谓父在爲出母宜加隆厚爲之着服父卒子爲父後不敢私爲出母服是礼当减杀然则子思在而子上不丧出母爲非礼也夫丧服者礼之大经子思不应异於孔子盖出妻有适他族者有反在父室者在父室者义絶於夫而恩繋於子故爲之期且杖适他族者则无服已自絶於其子也伯鱼之母出而在父室者也子上之母出而适他族者也不爲汲也妻是不爲白也母言其异於先君子者也出妻而再嫁则夫不得以妻名之子亦不得以母名之矣服於何起乎先儒以此爲子思之失礼殆未深考也
孔子曰拜而后稽颡颓乎其顺也稽颡而后拜颀乎其至也三年之丧吾从其至者
此言丧拜之次序也拜者交手伏地以敬宾也稽颡者叩头触地以哀亲也颓卑顺之貌颀痛切之意注谓拜而后稽颡殷之丧拜也稽颡而后拜周之丧拜也孔子曰居丧之礼敬与哀而已然敬因人施哀由已尽有拜而后稽颡者必加敬於宾始尽哀於己是得行礼之序盖颓乎其顺也有稽颡而后拜者哀常在於亲敬暂施於人是极自尽之道盖颀乎其至也夫三年之丧哀痛廹切爲人子之所不能自已故吾从其至者案家语子张有父之丧公明仪相焉问稽颡於孔子而答之如此考士丧礼皆云拜稽颡可见先稽颡而后拜非周之逹礼也圣人从之盖卽与其易也宁戚之意夫曰三年之丧固有非三年者矣父在爲母父主之子无所用拜唯父母不在爲妻亦稽颡则从其顺者与
孔子旣得合葬於防曰吾闻之古也墓而不坟今丘也东西南北之人也不可以弗识也於是封之崇四尺孔子先反门人後雨甚至孔子问焉曰尔来何迟也曰防墓崩孔子不应三孔子泫然流涕曰吾闻之古不修墓此言古者不修墓之事也孔子父墓在防山既奉母丧以合葬而曰吾闻古者但有茔域之制而未尝聚土爲坟今某也周流四方居无定止乃东西南北之人而不可以弗识也於是爲垄以封之崇四尺葬毕孔子先反修虞事门人後雨甚墓崩修筑而後至子曰尔来何迟也曰墓崩加治故迟孔子不应乃三言之孔子泫然出涕曰吾闻之古不修墓爲始封必慎也修则不爲愼矣案是时孔子年十七门人之有无横渠张子尝疑之
孔子哭子路於中庭有人吊者而夫子拜之旣哭进使者而问故使者曰醢之矣遂命覆醢
此记圣人师谊之笃也子路遭孔悝之难死之孔子哭之於中庭时有人吊者而夫子拜之拜之者爲之主而视犹子也旣哭进使者而问以受祸之故使者曰醢之矣夫子闻言遂命覆醢痛其似而不忍食竝不忍见也吴氏澄曰哭师於寝哭朋友於寝门外中庭在寝之外寝门之内陆氏谓师友之间是也
曾子曰朋友之墓有宿草而不哭焉
此言处朋友死後之礼也宿草谓陈根也曾子曰朋友之丧其哭泣之节当以何时而已哉大约生物之变不过一期如朋友之墓而有宿草则哀情渐淡而不哭焉礼如是止也案师犹父也故心丧必至於三年以兄弟视朋友则期其可矣若过期而哭是朋友转逾於兄弟礼不能以无讥也
子思曰丧三日而殡凡附於身者必诚必信勿之有悔焉耳矣三月而葬凡附於棺者必诚必信勿之有悔焉耳矣丧三年以爲极亡则弗之忘矣故君子有终身之忧而无一朝之患故忌日不乐
此言人子愼终追远之道也诚谓於己心无所歉信谓於死者无所欺子思曰人子不幸而遘父母之变其初丧也三日而殡附於身者如袭敛衣衾之具必诚必信勿使稍有未愼以滋後悔焉可矣其旣殡也约三月而葬附於棺者如明器用器之属必诚必信勿使稍有不至以致追悔焉可矣至於服亲之丧断以三年爲极而孝子则事亡如存有永怀而不忍忘者故君子恒有终身之忧而无一朝之患忌日不乐所谓终其身者是也
孔子少孤不知其墓殡於五父之衢人之见之者皆以爲葬也其愼也盖殡也问於郰曼父之母然後得合葬於防
此记孔子合葬其母之事也愼读如字孔子生三岁而孤母未告以其父所葬之墓母旣没因殡於五父之衢以其在衢故殡加周密有如葬然人之见之者皆以爲葬也其实是殡之周密也时有郰曼父之母知孔子之父墓在於防孔子问而得之然後得以母之殡合葬焉案陈氏澔云颜氏之死夫子成立久矣岂有终母之世不?求父葬之地至母殡而犹不知者自马迁爲野合之诬谓颜氏讳而不告郑氏因之遂以滋後世之惑圣人人伦之至其不然审矣盖此说乃生於战国魏之臣李由托於孔子少孤不知其父而因以自解有子顺者曾爲造谤诬圣之讥事详孔丛岂马迁承其说而记者亦谬录之与
邻有丧舂不相里有殡不巷歌丧冠不緌
此言丧殡及冠之礼也五家爲邻五邻爲里邻有丧则舂不相里有殡则巷不歌与之同忧而变其节也至冠之有缨垂其余以爲饰谓之緌若丧服斩齐冠以绳爲缨齐衰以下冠以布爲缨结於颔下则无所垂之余而去其饰也案吉凶异道礼顺人情舂不相巷不歌者不以吉干凶冠不緌者不以凶卽吉也
有虞氏瓦棺夏后氏堲周殷人棺椁周人墙置翣周人以殷人之棺椁葬长殇以夏后氏之堲周葬中殇下殇以有虞氏之瓦棺葬无服之殇
此言棺椁之制而其用有差等也堲者火之余烬治土爲甎而四周於棺之坎故谓之堲周墙谓柳衣柳者聚也诸饰之所聚也以此障柩犹墙垣之障家故谓之墙翣如扇之状有画爲黼者黻者云气者多寡之数随贵贱以爲等古之葬者厚衣之以薪而已有虞氏始造爲瓦棺夏后氏於瓦棺之外治土爲甎而环砌其棺谓之堲周殷人始用木而以棺代瓦棺以椁代堲周周人又加饰棺之具四周有墙而於墙之外置翣制之以时而异者如此若夫用之则以殷人之棺椁葬年十六至十九之长殇以夏后氏之堲周葬年十二至十五之中殇及年八岁至十一之下殇以有虞氏之瓦棺葬七岁以下无服之殇周人虽相兼爲用而其以年而异者又如此
夏后氏尚黑大事敛用昏戎事乘骊牲用玄殷人尚白大事敛用日中戎事乘翰牲用白周人尚赤大事歛用日出戎事乘騵牲用騂
此记三代所尚之色也大事谓丧事骊黑色翰白色騵赤马而黑鬛尾也三代之兴所尚不同夏后氏尚黑丧敛用昏黑之时戎事则乘黑色之马祭牲之色如之殷人尚白丧敛用日中色白之时戎事则乘白色之马祭牲之色如之周人尚赤丧敛用日出色赤之时戎事则乘赤色之马祭牲之色如之案正朔服色代不相袭所谓可得与民变易者若夫五德相胜之说儒者弗道也
穆公之母卒使人问於曾子曰如之何对曰申也闻诸申之父曰哭泣之哀齐斩之情饘粥之食自天子逹布幕卫也縿幕鲁也
此言丧礼之有本末也穆公鲁哀公曾孙曾子曾参之子名申幕所以覆棺者縿缣也穆公之母卒使人问於曾子曰居丧之礼当如何曾子对曰申也闻诸申之父曰无论有声之哭无声之泣其爲哀之发於心一也无论爲母而齐爲父而斩其爲服之称乎情一也无论厚爲饘稀爲粥朝夕止一溢米而食非所以爲食也此则自天子逹而存乎自致若夫幕帟之饰卫则以布鲁则以縿亦仍其故俗焉可矣案郑氏云卫诸侯礼鲁天子礼方氏云卫殷礼鲁周礼皆未有以见其必然也
晋献公将杀其世子申生公子重耳谓之曰子盖言子之志於公乎世子曰不可君安骊姬是我伤公之心也曰然则盖行乎世子曰不可君谓我欲弑君也天下岂有无父之国哉吾何行如之使人辞於狐突曰申生有罪不念伯氏之言也以至于死申生不敢爱其死虽然吾君老矣子少国家多难伯氏不出而图吾君伯氏苟出而图吾君申生受赐而死再拜稽首乃卒是以爲恭世子也
此记人子顺亲之事也晋献公庄公子骊姬献公伐骊戎所获之女也重耳申生异母弟卽文公也盖当作盍狐突申生傅舅犯之父也伯氏狐突别氏諡法敬顺事上曰恭晋献公时申生之母齐姜早卒骊姬欲立己子夷齐而谮申生公惑焉将杀之重耳曰子之不得於君者以姬谮也何不明言其意於君乎申生曰君非姬寝不安食不饱如我言之而君怒之是以我之故而使君有不乐也不可曰何不去而他之乎申生曰不可谓我欲弑父是恶名也被此名以出天下岂有无父之国哉吾将安之使人辞於狐突曰向者东山之役伯氏令我出奔申生不从伯氏之言以有今日申生之罪也何敢爱死虽然死非所惜也而吾於此犹有忧焉君老子又少国家多危难所赖以匡扶者伯氏也伯氏不出而图吾君伯氏苟一旦出而图吾君则国家之事尚可爲申生受伯氏之赐甘心死矣於是再拜稽首自经而卒申生之事亲如此可谓恭矣是以爲恭世子也案古人不幸而处人伦之变如屈原之忠申生之孝固君子之所矜重也而议者犹以爲?亲於不义则亦过矣
鲁人有朝祥而莫歌者子路笑之夫子曰由尔责於人终无已夫三年之丧亦已久矣夫子路出夫子曰又多乎哉踰月则其善也
此记祥歌同日者之事而见变礼之未尽善也祥者去凶从吉之义鲁有人焉居亲之丧至於大祥朝祭而莫卽歌子路从而笑之夫子曰由尔之责人终无己时夫自世道陵迟鲜循三年之丧者而若人行之计其日月亦已久矣夫是言也固子之不责人以备礼也而又於子路之出而正言之曰三年之丧实二十五月耳今鲁人已祥矣祥之去禫几何时哉更踰月而歌则其善也案丧期而小祥又期而大祥祥远於凶而犹未全乎爲吉圣人之寛於论庸人而谨於守礼也如此
鲁庄公及宋人战於乘丘县贲父御卜国爲右马惊败绩公队佐车授绥公曰末之卜也县贲父曰他日不败绩而今败绩是无勇也遂死之圉人浴马有流矢在白肉公曰非其罪也遂诔之士之有诔自此始也
此言诔士之失也县卜皆氏也队队车也佐车副车也鲁庄公十年与宋人战於乘丘县贲父爲御卜国爲右马惊失列而败公队车佐车授之以绥乃登公曰今日之事由於用非其人末之卜也县贲父曰我之从君於疆场有年矣他日不败绩而今败绩是无勇也遂赴鬭而死及圉人浴马乃见流矢中马股闲之肉公曰非御者之罪也因举其赴敌之功而诔之记曰士之有诔自此始礼失所由来矣案郑注末之犹微哉言卜国无勇也古未有以姓呼臣者末无也古者御右皆卜公盖悔其未卜也又经言贲父死耳郑兼指二人亦未是
曾子寝疾病乐正子春坐於牀下曾元曾申坐於足童子隅坐而执烛童子曰华而睆大夫之箦与子春曰止曾子闻之翟然曰呼曰华而睆大夫之箦与曾子曰然斯季孙之赐也我未之能易也元起易箦曾元曰夫子之病革矣不可以变幸而至於旦请敬易之曾子曰尔之爱我也不如彼君子之爱人也以德细人之爱人也以姑息吾何求哉吾得正而毙焉斯已矣举扶而易之反席未安而没
此记曾子守礼而终之事也箦簟也华画饰之美好睆节目之平莹瞿然惊貌革急也变动也曾子寝疾而亟乐正子春坐於牀下曾元曾申坐於足有童子隅坐而执烛见曾子所卧之箦而曰光华而睆好此其大夫之箦与子春止勿言曾子闻之如有所惊者而曰呼不言而嘘叹也童子再言之曾子曰子之言诚然斯则鲁季孙之赐也今我未之能易元起易之曾元曰夫子病已急矣未可遽动幸至於旦焉请敬易之曾子曰尔之爱我乃不如童子童子欲以德成我是君子之爱也尔以姑息待我是细人之爱也吾更何求哉唯得其正易此而毙焉足矣於是举扶而易之反於所卧之席未及安而曾子没案程子云人苟有朝闻道夕死可矣之志则不肯一日安於所不安也何止一日须臾不能如曾子易箦须要如此乃安盖人有身即当有以诚其身一息尚存此志不容少懈曾子之易箦与论语所记啓手啓足之语所谓死而後已者非与
始死充充如有穷既殡瞿瞿如有求而弗得既葬皇皇如有望而弗至练而慨然祥而廓然
此言人子居丧之容节也充充心形充屈也瞿瞿眼目速瞻之貌练小祥祥大祥也人子於亲之始死哀戚之至心志瞀乱袒踊无数若急行道极无所复去充充然其有穷也既殡则声容渐隔如有失焉瞿瞿乎瞻视之靡常欲髣髴之而不可得也旣葬则亲归於土无所依托虽尽虞祔之礼未知来格与否皇皇焉如有望而弗至也至於练则溯始丧之时有慨然叹日月之若驰者至於大祥则际终丧之会有廓乎觉情意之不舒者盖子遭大故其深悲至痛与时罔极而不自知其所以然故郑氏以爲皆忧悼在心之貌
邾娄复之以矢盖自战於升陉始也鲁妇人之髽而吊也自败於台骀始也
此言两国之变礼始於穷兵也邾人呼邾声爲娄故谓邾娄复招也升陉鲁地妇人以纚韬发有丧则去纚而露紒谓之髽台鲐春秋传作狐鲐鲁与邾接壤而相争以兵邾娄之以矢复也盖自战於升陉始也鲁妇人之髽而相吊也盖自败於台鲐始也夫矢本以爲射而非以爲复髽本以爲丧而非以爲吊以矢以髽皆由於战死者多耳记者溯变礼所由亦以见残民之祸欲好战者重以爲戒也
南宫绦之妻之姑之丧夫子诲之髽曰尔毋从从尔尔毋扈扈尔盖榛以爲笄长尺而总八寸
此言妇人爲舅姑丧服之宜也南宫绦孟僖子之子南宫阅也姑谓夫之母笄簪也从从高貌扈扈广貌束发曰总南宫绦之妻夫子兄之子也有姑之丧夫子教之曰礼姑之丧妇服期期之髽稍轻然有不可太高与太广者尔毋从从尔尔毋扈扈尔盖齐衰不杖期当以榛木爲笄其长一尺以布加於髽上束其本末而垂其余於後凡八寸此服髽与笄总之法也案礼爲舅姑髽之高广视斩衰而差吉笄尺二寸丧则杀二寸故长尺也斩衰总垂六寸齐则余二寸故长八寸也
孟献子禫县而不乐比御而不入夫子曰献子加於人一等矣
此言献子除丧之过乎人也禫祭名县而不乐者大夫判县但县之而不作也比御而不入者虽比次妇人之当御者而犹不复寝也或曰比及也礼禫而乐作吉祭而复寝孟献子当旣禫之日乐可作矣而不作御可入矣而不入行人之所不能行故夫子称之曰献子丧已外除而余哀未忘以常情言之殆加於人一等矣案三年之丧二十五月而毕以节制也献子过於厚而圣人多之盖以哀有余者宜如是耳
孔子旣祥五日弹琴而不成声十日而成笙歌有子盖旣祥而丝屦组缨
此类记孔子及有子除丧之事以明其异也组之文五采孔子旣祥五日弹琴而不成声未忘乎哀也自是而十日则意渐舒故音曲调而笙歌成焉礼旣祥白屦无絇缟冠素纰丝与组皆服之吉者也乃有子方祥即以丝爲屦之饰以组爲冠之缨变之爲巳速矣孔疏祥是凶事用远日故十日得踰月案有若似圣人宜不至失礼若是盖疑辞记者或得於传闻与
死而不吊者三畏厌溺
此论非礼而死者不合吊哭之事也畏谓畏惧不知所出而死者厌谓止危险之下被压而死者溺谓不乘桥船入水而死者人之生也身体发肤受之父母不敢毁伤所以守其身也世之不得其死者有三曰畏曰厌曰溺皆非命之正故君子不吊也案张子曰知死而不知生伤而不吊畏厌溺可伤尤甚故特致哀死者不吊生者以异之据此则不吊者三乃哀有余而不暇於文之谓非必贱恶之而然也
日讲礼记解义卷六

[book_title]卷七
钦定四库全书
日讲礼记解义卷七
檀弓上
子路有姊之丧可以除之矣而弗除也孔子曰何弗除也子路曰吾寡兄弟而弗忍也孔子曰先王制礼行道之人皆弗忍也子路闻之遂除之
此言丧服之不可过制也子路有姊之丧大功已逾期矣当除而犹弗除也夫子问曰何弗除也子路曰由也生而孑立鲜少兄弟惟此姊也不幸而有丧若遽除之心实有不忍也夫子曰先王制礼虽行道之人皆有不忍於亲之心而不敢违也岂独子之於姊哉子路闻之遂除其服案礼者立中制节不伤乎厚不邻於薄惟其至当而已子於子路之过情者裁而正焉其即先王制礼之微意也与
大公封於营丘比及五世皆反葬於周君子曰乐乐其所自生礼不忘其本古之人有言曰狐死正丘首仁也此言君子之重本也齐曰营丘大公始封於齐而留爲大师死葬於周陪文武之墓其子孙比及五世虽死於齐皆反归於周以从大公之兆言五世者五世之後亲尽则葬於齐也君子曰先王之制礼乐也彰德报情其道大备盖乐生敦本礼乐之道生乐於此岂死而倍之哉古之人有言曰狐微兽耳於窟藏之地死必正其首以向之是亦其仁也物且有然况於仁人孝子乎案营丘去周二千余里五世反葬之说於礼於事皆不可行古有族葬矣未闻远涉於数千里之外也
伯鱼之母死期而犹哭夫子闻之曰谁与哭者门人曰鲤也夫子曰嘻其甚也伯鱼闻之遂除之
此言子爲出母过哀之事也伯鱼之出母死旣踰期而犹哭夫子闻之曰谁与爲是哭者门人对曰鲤也夫子曰嘻人之哭出於哀哀而不知节则甚矣伯鱼闻之遂除其服而不哭案礼父没爲母齐衰三年父在期而禫爲出母父在期而不禫父没爲父後者无服今伯鱼父在出母没而过期犹哭夫子所以叹其甚也
舜葬於苍梧之野盖三妃未之从也季武子曰周公盖祔
此言虞周葬礼之异也古者葬於中野未尝有同穴之制舜南廵而崩遂葬苍梧盖三妃未之从也季武子尝有言曰祔合之礼盖自周公後世因之弗改也案尚书孟子皆谓舜妻尧二女未闻三妃也说者谓娥皇女英之外又有癸比郑氏以昏义天子三夫人之说证之恐未可信
曾子之丧浴於爨室
此言曾子初丧之事也士丧礼甸人掘坎於阶闲爲垼於西墙下新盆盘瓶造於西阶下乃浴於适室曾子之丧浴於?室是礼之变也或曰此盖不爲垼故浴水自?来耳若迁尸於?室而浴之恐无此理郑注谓曾子见曾元之辞易箦矫之以谦俭殆非也
大功废业或曰大功诵可也
此言遭丧废业之礼也古谓习乐者为业诵者口所习也丧主乎哀居大功之丧理宜废业或曰大功之於乐章口诵可也案朱子云居丧初无不得读书之文业谓簨虡上一片板不受业谓不敢作乐耳古人礼乐不离身唯居丧然後废乐故曰丧复常读乐章此谓废业而可诵者盖专为大功言之若大功以上不但废业诵亦不可矣大功以下不但诵可业亦不废矣
子张病召申祥而语之曰君子曰终小人曰死吾今日其庶几乎
此言子张将终戒朂其子之事也子张病召其子申祥而语之曰自古有生必有死惟君子行合乎道无忝所生故谓之终成就之义也若小人善无可述与物同腐则谓之死澌灭之名也吾今日者持身其庶几矣乎案终以道言则人而无愧於天者也死以形言则人而无异於物者也子张所以语其子者与曾子召门弟子之意略同则其终身能服膺乎圣人之教从可见矣
曾子曰始死之奠其余阁也与
此论始死奠之所用也阁所以庋置饮食者曾子曰人之始死也奠所不容已其即用阁上所余脯醢以为奠也与案士丧礼复魄毕以脯醢升自阼阶奠於尸东正当死者之肩冀其有所凭依也以礼则未暇从其新以情则未忍易其旧故必用阁之余物於初死之道为宜焉
曾子曰小功不为位也者是委巷之礼也子思之哭嫂也为位妇人倡踊申祥之哭言思也亦然
此言无服为位之事也位哭泣之位委巷犹陋巷也言思子游子申祥妻之昆弟也曾子曰哭小功之丧必须为位其有不为位也者是委巷之人无所见闻而为此礼非古也若子思之哭嫂也则为位於时子思之妇与子思之嫂娣姒也有小功之服故妇人先踊子思则後随之而不以已之无服先之也至若妻之兄弟外丧也外丧而无服宜不得为哭位之主乃申祥哭妻之兄弟言思亦如子思然则非礼矣案张子曰小功情疏疏则容为位而後哭情重者始闻丧而哭不暇为位哀甚也叔嫂虽无服而亦为位者马氏睎孟曰无服所以远男女近似之嫌为位所以笃兄弟内丧之亲也哭妻之昆弟当以子爲主以子为主则妇人不当倡踊矣
古者冠缩缝今也衡缝故丧冠之反吉非古也
此言古今之冠制也古谓殷以上今周也缩直衡横也丧制代不相袭冠其一矣殷之时尚存简朴吉冠与丧冠皆前後一一直缝之从其质也周尚乎文吉冠则稍加人力而衡缝之惟丧冠犹是殷冠世因谓古之丧冠亦与吉冠反不知但是周世如此而非古也案冠用布幅顺经爲辟积则少而质缩缝是也顺纬爲辟积则多而文衡缝是也丧冠之反吉起於周而或疑爲古人之制故记礼者不可以无辨
曾子谓子思曰汲吾执亲之丧也水浆不入於口者七日子思曰先王之制礼也过之者俯而就之不至焉者跂而及之故君子之执亲之丧也水浆不入於口者三日杖而后能起
此言执亲丧者贵合乎礼之中也曾子尝谓子思曰汲吾执亲之丧也水浆不入於口者至於七日子思曰先王之制礼也中而已矣过之者俯而就不至焉者跂而及故君子之执亲之丧也水浆不入於口者三日杖而後能起毁不灭性盖中制也汲之所闻者如此案亲恩罔极而子之孝思亦无穷故有适中之礼以爲节服衰止於三年哭泣止於三月水浆不入口止於三日曾子过乎哀诚非他人所能及然以言乎礼之中制使过与不至焉者无不可从则子思所称固当不易也
曾子曰小功不税则是远兄弟终无服也而可乎此据小功不税之礼而疑於薄也税者日月已过始闻讣而追爲之服也曾子曰小功之丧所以服其再从兄弟若以服轻而不税然则再从兄弟之死在远地者闻之恒後时是终无服也其可乎案礼大功以上则税降而在缌小功者则税此言小功不税者正服小功也兄弟之恩止於小功而曾子疑其不税乃过乎厚者然记谓远兄弟之丧旣除丧而後闻之则袒免哭之成踊据此则不必税而税焉盖亦礼之所不禁也
伯高之丧孔氏之使者未至冉子摄束帛乘马而将之孔子曰异哉徒使我不诚於伯高
此言代吊之非礼也摄代也帛五匹爲束四丈爲匹四马爲乘伯高之丧冉子见孔子赙賵之使未至而摄束帛乘马以将之孔子曰伯高之吊礼也但礼以忠信爲本若备物而代行之则无所爲中心之诚矣不亦异哉求徒使我不诚於伯高而已案礼有本有文本之不存文将焉附冉子爲孔子而轻财转不免於重视其财宜乎不爲圣人所取也
伯高死於卫赴於孔子孔子曰吾恶乎哭诸兄弟吾哭诸庙父之友吾哭诸庙门之外师吾哭诸寝朋友吾哭诸寝门之外所知吾哭诸野於野则己疏於寝则己重夫由赐也见我吾哭诸赐氏遂命子贡爲之主曰爲尔哭也来者拜之知伯高而来者勿拜也
此言哭拜之事而见礼义之详审也伯高死於卫赴於孔子孔子曰是丧也吾恶乎哭诸惟兄弟者祖父之遗体哭诸庙父之友与父同志哭诸庙门外师爲成我者哭诸寝朋友辅我者哭诸寝门外所知知我者哭诸野今哭伯高於野而比於所知则太疏於寝而比於师友则太重吾忆伯高之来也由赐而见吾将哭诸赐氏遂命子贡爲之主又诲之拜曰爲尔哭而来知生者也知生者吊而不伤则拜之爲伯高而来知死者也知死者伤而不吊尔非正主则弗拜也案礼生於人情之所安而可以义起权於疏戚重轻之际凡以称乎情而已是故哭诸赐氏义也敎子贡之拜不拜礼也礼义竝得即子於伯高情亦无不至也
曾子曰丧有疾食肉饮酒必有草木之滋焉以爲姜桂之谓也
此论居丧有疾饮食之事也滋旨也姜者草之滋桂者木之滋曾子曰人子居父母之丧不茹荤不饮酒礼也然当其有疾或恐伤生则食肉饮酒又必加以草木之滋焉记者以爲盖姜桂之谓也案居亲丧者至中月而禫然後先饮醴酒食乾肉曾子之言特爲有疾者权之恐其不胜丧而比於不孝疾已复初可也
子夏丧其子而丧其明曾子吊之曰吾闻之也朋友丧明则哭之曾子哭子夏亦哭曰天乎予之无罪也曾子怒曰商女何无罪也吾与女事夫子於洙泗之间退而老於西河之上使西河之民疑女於夫子尔罪一也丧尔亲使民未有闻焉尔罪二也丧尔子丧尔明尔罪三也而曰女何无罪与子夏投其杖而拜曰吾过矣吾过矣吾离羣而索居亦已久矣
此言子夏过厚於子之事而见朋友相勖之正也洙泗鲁二水名西河龙门至华隂之地也子夏丧其子以哭甚而丧其明曾子往吊之曰吾闻之也朋友有丧明者礼则哭之於是曾子哭子夏亦哭且曰天乎予固无罪曾不知何以至此也曾子闻而怒曰商女何云无罪也吾与女同事夫子於洙泗之间女退而老於西河之上使西河之民疑女同於夫子者由女不推尊夫子之故尔罪一也昔丧尔亲所以自致於亲者使民未有闻焉尔罪二也今丧尔子遂致丧尔明尔罪三也尚何得自云无罪与子夏乃投杖而拜曰微子言几不自知吾无所辞过矣吾无所辞过矣吾离朋友之羣而散处也亦已久矣案朋友之交不以情而以义若曾子之责善子夏之引过皆古义也论交者可以知所法矣
夫书居於内问其疾可也夜居於外吊之可也是故君子非有大故不宿於外非致齐也非疾也不昼夜居於内
此言君子之居处当合乎礼也内谓正寝之中外谓中门之外大故丧忧也君子之动静有常出入有度若昼居於内则似有疾矣问其疾可也夜居於外则似有丧矣吊之可也是故君子非有大故不宿於外非致齐与疾不昼夜居於内示有常也案昼主动夜主静惟居丧则庐於中门外虽夜亦不入致齐寝疾则处於窔奥及房闼之内虽昼亦不出君子动静惟时是之谓通乎书夜之道也
高子皋之执亲之丧也泣血三年未尝见齿君子以为难
此言居丧过礼之事也高子皋名柴孔子弟子哭不成声曰泣血即泪也由痛出故曰血高子皋之执亲之丧也盖有人所不能及者悲无声而出涕一如血之出如是者三年未尝笑而见齿君子以为难洵然矣案子皋之居丧所谓贤者过之哀至於久而不衰是以难能而可贵也
衰与其不当物也宁无衰齐衰不以边坐大功不以服勤
此言衰制而幷及服衰之礼也物谓升缕及法制长短幅数也边坐偏倚也衰服所以表哀长短之制精麤之宜随轻重而爲之欲其称也若衰不当物等於无衰与其乱礼而疑後世宁并衰去之而礼制犹或可存耳至於服衰者抑又有礼焉齐衰不以边坐以坐宜专席也大功不以服勤嫌於务他事而忘哀也案所云不当物宁无衰者非果谓衰可废乃以深明不当物之不可也言齐衰则斩衰可知言大功则齐衰可知
孔子之卫遇旧馆人之丧入而哭之哀出使子贡说骖而赙之子贡曰於门人之丧未有所说骖说骖於旧馆无乃已重乎夫子曰予鄕者入而哭之遇於一哀而出涕予恶夫涕之无从也小子行之
此记圣人行礼称情之事也孔子过卫适遇旧馆舍之主人有丧入而哭之哀旣出命子贡说骖马以赙之子贡曰赐侍夫子久於凡门人之丧未见有说骖以助者今说骖以与旧馆人毋乃太厚乎夫子曰予向者於主人之丧遇一哀而出涕情亦厚矣情厚者礼不可薄今若不赙是於死者无故旧之情而此涕为无自而出也小子其如吾意而行之案礼之行於天下有其情焉有其物焉物至而情不至无为贵物矣若情至而物不至又无爲贵情矣是以圣人之出涕也厚於情其说骖也厚於物外内相称也
孔子在卫有送葬者而夫子观之曰善哉爲丧乎足以爲法矣小子识之子贡曰夫子何善尔也曰其往也如慕其反也如疑子贡曰岂若速反而虞乎子曰小子识之我未之能行也
此言丧礼以哀戚爲本也孔子之在卫也适有孝子送其亲之葬者而夫子观之叹曰善哉爲丧乎可以爲事亲者法矣小子其谨识之子贡曰既殡而葬常道也夫子何独善尔也曰女不见其往与反乎当其往也亲柩在前而号呼以从与婴儿之甫离怀抱而追求迫切者无异则如慕焉及其反也亲体在外而奉神以还未知神之来否而旁徨不进则如疑焉此其所以善也子贡曰日中而虞者将以安亲之神与其迟疑於中道曷若急反而行虞祭之
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:37:27-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>