<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,孔子集语原序,孔子集语卷上,孔子集语卷下,孔子集语全文在线阅读,孔子集语全文在线下载,大玄古籍书库">
<meta name="description" content="三卷。南宋薛据(生卒年不详)编。薛据字叔容,永嘉(今浙江温州)人,官至浙东常平提举。林德旸《霁山集·二薛先生文集序》称“薛氏世学盖三百年,玉成公学于慈湖杨敬仲,刊华据实,犹程门绪余,以弓冶授其子叔容。叔容志宏力毅,念圣远言湮,为《孔子集语》二十卷。”今本却分为二十篇,仅有三卷。盖旧时以一篇为一卷,后人给予合并,是成三卷,非有所佚。二十篇分别为《易者》、《子贡》、《孔子御》、《持盈》、《子观》、《公父文伯》、《六艺》、《依贤》、《漆雕氏》、《楚昭王》、《子出卫》、《颜叔子》、《齐侯问》、《文王》、《齐桓公》">
<title>孔子集语_薛据_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">孔子集语</span> <br/>
          作者： <span class="inputVal" id="bkauthor">薛据</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]22707</span> <br/>
          说明： <span class="inputVal" id="bkdec">三卷。南宋薛据(生卒年不详)编。薛据字叔容,永嘉(今浙江温州)人,官至浙东常平提举。林德旸《霁山集·二薛先生文集序》称“薛氏世学盖三百年,玉成公学于慈湖杨敬仲,刊华据实,犹程门绪余,以弓冶授其子叔容。叔容志宏力毅,念圣远言湮,为《孔子集语》二十卷。”今本却分为二十篇,仅有三卷。盖旧时以一篇为一卷,后人给予合并,是成三卷,非有所佚。二十篇分别为《易者》、《子贡》、《孔子御》、《持盈》、《子观》、《公父文伯》、《六艺》、《依贤》、《漆雕氏》、《楚昭王》、《子出卫》、《颜叔子》、《齐侯问》、《文王》、《齐桓公》、《公索氏》、《子夏问》、《楚伐陈》、《孔子先》、《曾子》等。此书采录书籍达三十余种,《凡例》谓《曾子》、《大戴礼》、《孔丛子》、《孔子家语》四全书及《左氏》、《庄子》、《荀子》、《列子》概不采及,惟见于其他古书者采录。然而《孔子世家》列在正史,不僻于《孔丛子》、《孔子家语》;且称不录《大戴礼》,而《颜叔子》中又引其一条,亦自乱体例。至于引《说文》:黍可为酒,禾入水也,一贯三为王,推一合十为士等语,并数条为一条,义不相贯,尤为失伦。他若《韩非子》中的《说林下》、《内储说上》、《内储说下》、《外储说左上》、《外储说右下》、《难一》、《难三》诸篇,可以采录者达二十余条,而书中所引者仅三条;如《淮南子》中的《主术训》、《缪称训》、《齐俗训》、《应训》、《人间训》、《泰俗训》诸篇,可采取者不下十余条,而书中所采录仅三条。其他挂漏,可以概知。文字舛错,亦所不免。然所录尚多秦、汉古书,残篇断句,或可借此书以仅存,具有一定的资料价值。有明代钟人杰刊本,《唐宋丛书》本,乾隆二年(1737)衍圣公孔广启刊本,《四库全书》本,《子书百种》本,以范钦天一阁本为佳。</span> <br/>
          封面： <span class="inputVal" id="bkimg">Z_4736.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]孔子集语
[book_author]薛据
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]22707
[book_dec]三卷。南宋薛据(生卒年不详)编。薛据字叔容,永嘉(今浙江温州)人,官至浙东常平提举。林德旸《霁山集·二薛先生文集序》称“薛氏世学盖三百年,玉成公学于慈湖杨敬仲,刊华据实,犹程门绪余,以弓冶授其子叔容。叔容志宏力毅,念圣远言湮,为《孔子集语》二十卷。”今本却分为二十篇,仅有三卷。盖旧时以一篇为一卷,后人给予合并,是成三卷,非有所佚。二十篇分别为《易者》、《子贡》、《孔子御》、《持盈》、《子观》、《公父文伯》、《六艺》、《依贤》、《漆雕氏》、《楚昭王》、《子出卫》、《颜叔子》、《齐侯问》、《文王》、《齐桓公》、《公索氏》、《子夏问》、《楚伐陈》、《孔子先》、《曾子》等。此书采录书籍达三十余种,《凡例》谓《曾子》、《大戴礼》、《孔丛子》、《孔子家语》四全书及《左氏》、《庄子》、《荀子》、《列子》概不采及,惟见于其他古书者采录。然而《孔子世家》列在正史,不僻于《孔丛子》、《孔子家语》;且称不录《大戴礼》,而《颜叔子》中又引其一条,亦自乱体例。至于引《说文》:黍可为酒,禾入水也,一贯三为王,推一合十为士等语,并数条为一条,义不相贯,尤为失伦。他若《韩非子》中的《说林下》、《内储说上》、《内储说下》、《外储说左上》、《外储说右下》、《难一》、《难三》诸篇,可以采录者达二十余条,而书中所引者仅三条;如《淮南子》中的《主术训》、《缪称训》、《齐俗训》、《应训》、《人间训》、《泰俗训》诸篇,可采取者不下十余条,而书中所采录仅三条。其他挂漏,可以概知。文字舛错,亦所不免。然所录尚多秦、汉古书,残篇断句,或可借此书以仅存,具有一定的资料价值。有明代钟人杰刊本,《唐宋丛书》本,乾隆二年(1737)衍圣公孔广启刊本,《四库全书》本,《子书百种》本,以范钦天一阁本为佳。
[book_img]Z_4736.jpg


[book_title]提要
〈臣〉等謹案：孔子集語三卷，宋薛據撰。據字叔容，永嘉人，官至浙東常平提舉。林徳暘霽山集有二薛先生文集序曰：薛氏世學盖三百年，玉成公學於慈湖楊敬仲，刋華據實，猶程門緒餘。偽學禁興，隻手衛道，著伊洛源流各為譜，𫝊又以弓治授其子。叔容公志宏力毅，負荷千年，念聖逺言湮，為孔子集語二十卷。即是書也。此本但分二十篇，僅有三卷，殆舊以一篇為一卷，後人併之歟？所列書凡三十餘種，其凡例謂曽子、大戴禮、孔叢子、孔子家語四全書及左氏、莊子、荀子、列子槩不採及，惟見於他古書者採之。然孔子世家列在正史，不僻於孔叢、家語，且既云不録大戴禮記，而顔叔子第十二乃又引其一條，亦自亂其例。至引說文黍可為酒，禾入水也、一貫三為王、推一合十為士等語，并數條為一條，義不相貫，尤為失倫。他若韓非子說林下、内儲說上、内儲說下、外儲說左上、内儲說右下、難一、難三諸篇，可採者幾二十條，而此書所引僅三條。若淮南子道應訓、主術訓下、齊俗訓、修務訓、泰族訓、要畧諸篇，所可採者不下十餘條，而此所引者亦僅三條。則其餘挂漏，可以槩知。又文翔鳯雲夢藥溪談摘其五酉一條，引搜神記而諱其所出，又訛五酉為五酋，則駁襍舛錯，亦所不免。特所録尚有秦漢古書，殘篇斷句，或可藉此以僅存，故考古者亦不能廢焉。乾隆四十三年三月恭校上。
總纂官，〈臣〉紀昀，〈臣〉陸錫熊，〈臣〉孫士毅
總校官，〈臣〉陸費墀

[book_title]孔子集語原序
聖人之道至大矣，其猶天乎？三光二氣經其常，雷霆風雨霜露緯其變，斯人由之而不自知，知之而莫能盡。子曰：予欲無言，吾無行而不與二三子者。然則當時鑽仰之淵騫，蓋亦僅得之耳目所接耳。及夫逍遥曳杖之歌作，而金聲玉振之響不嗣，則其一話一言之記載，尚左尚右之彷彿，轉相授受，奚止百家？漢承嫚秦滅學之後，逮景、武之世，其去孔子未逺也，去曽子未逺也，去子思、孟子又未逺也。董仲舒對策，獨推明孔氏，令學者知所統一。方是時，有韓嬰者，與董生齊名，學詩，著詩内、外傳數萬言，多引孔子言行以為之證。仲舒所引，悉與論語合；嬰所載，頗與荀子同。又有曽子、大戴禮、孔叢子所取，可謂備而傳之矣。及長，讀左氏、公羊、穀梁、荀卿、列禦冦、韓嬰、劉向等書，其所記者益衆，惑滋甚焉。設以為孔子沒，諸弟子追思料𥳑，止以學而以下二十篇為確耶？則此非君子之言、齊東野人之語，當時蓋擇之精矣，豈傳偽者哉？遂取諸書所載，裒而聚之，日纍月積，寖成篇帙，而見於曽子、大戴記、孔叢子、家語四全書與夫載於左氏、莊周、列禦冦、荀卿者皆不與，而錯見於漢儒諸書者録之。其草創也，訂之。丞相克齋㳺先生，先生曰：嘻！夥哉！子勉成之。時禮部侍郎蘧徑、東甽二曹先生，十餘年間列官秘府，遂得借書以閲。辛夘火，秘書之藏逸矣，古書有不得盡見者。屬南宫下第，乃詮次此書為二十篇，題曰集語，以畢其志。世有得而讀之者，其猶兑之戈、和之弓、垂之竹、矢在金櫝云。淳祐丙午孟夏庚申朔，永嘉薛據序。

[book_title]孔子集語卷上
宋薛據輯。
易者第一
子曰：易者，易也，變易也，不易也。管三成為道徳包籥。〈：見先秦古書易乾鑿度。〉：
子曰：易有太易，有太初，有太始，有太素。太易者，未見氣。太初者，氣之始。太始者，形之始。太素者，質之始。氣形質具而未離，故曰渾淪。渾淪者，言萬物渾淪而未相離，視之不見，聽之不聞，循之不得，故曰易也。易無形畔，易變而為一，〈太初也。〉一變而為七，〈太始也。〉七變而為九，〈太素也。〉九者，氣變之究也。乃復變而為一。一者，形變之始。清輕者上為天，濁重者下為地。物有始有壯有究，故三畫而成乾。乾坤相並俱生，物有陰陽，因而重之，故六畫而成卦。子曰：上古之時，人民無别，群物無殊，未有衣食器用之利。於是伏羲乃仰觀象於天，俯觀法於地，中觀萬物之宜，始作八卦，以通神明之徳，類萬物之情。故易者，所以繼天地，理人倫，而明王道。是故八卦以建，五氣以立，五常以之行象。法乾坤，順陰陽，以正君臣父子之義。度時制宜，作網罟，以畋以漁，以贍人用。於是人民乃治，君親以尊，臣子以順，群生和洽，各安其性。
子曰：文王因陰陽消息，立乾坤，統天地。夫有形者生於無形，則乾坤安從生？
子曰：八卦之序成立，則五氣變形。故人生而應八卦之體，得五氣以為五常，仁義禮智信是也。
子曰：陽三陰四，位之正也。夫易卦六十四，分而上下，象陰陽也。陽道純而竒，故上篇三十，所以象陽也。陰道不純而偶，故下篇三十四，所以法陰也。乾坤者，陰陽之根本，萬物之祖宗，故為上篇始而尊之也。離為日，坎為月，日月之道，陰陽之經，所以始終萬物，故以坎離為上篇終。咸者，男女之始，夫婦之道也。人道之興，必由夫婦，所以奉承祖宗，為天地生，故為下篇始而貴之也。既濟、未濟為最終者，所以明戒謹而全王道也。〈以上並見易乾鑿度〉子曰：昔紂有臣曰王子須，務為諂，使其君樂須㬰之樂，而忘終身之憂。
子曰：商，汝知君之為君乎？子夏曰：魚失水則死，水失魚猶為水也。
子曰：惡人者，人惡之；知得之己者，亦知得之人。所謂不出環堵之室而知天下者，知及之己者也。〈，並見尸子〉。
子張見魯哀公，七日不見禮，託僕夫而去，曰：臣聞君好士，日舍重趼〈魚見切足健也〉來見君，七日而不禮。君之好士也，有似葉公子髙之好龍也。葉公子髙好龍，居室雕文以象龍，天龍聞而下之，窺頭於牖，拖尾於堂。葉公見之，棄而還走，失其魂魄。是葉公非好龍也，好夫似龍而非龍者也。今臣聞君好士，不逺千里而見君，七日不禮，君非好士也。子張以告夫子。子曰：彼好夫士而非士者也。子曰：某少而好學，晩而聞道，此以博矣。〈並申子〉。
子貢第二
子貢問曰：昔黄帝四面，信乎。孔子曰：黄帝取合己者四人，使治四方，不計而耦，不約而成，此之謂四面也。〈尸子〉季子治單父三年，巫馬期往觀化焉，見夜漁所得小魚，釋之。巫馬期以報孔子，子曰：季子之徳至矣，使人闇行，若有嚴刑在其側，季子何以至此。某嘗聞之，誠於此者形於彼，季子必行此術也。
哀公問於仲尼曰：吾欲小則守，大則攻，其道若何？仲尼曰：若朝廷上下，皆君之親附也，君誰與攻？朝廷無禮，上下無親，其衆皆君之讐也，君誰與守？哀公於是廢梁澤之禁，弛關市之征，以惠民。
子曰：善為吏者立徳，不善為吏者立怨。〈。並見韓非子。〉。
孔子為魯相，七日而誅少正夘。門人進問曰：夫少正夘，魯之聞人也。夫子為政而始誅之，得毋太甚乎。子曰：居，吾語汝。人而惡者五，而盜不與焉。一曰心逆而險，二曰行僻而堅，三曰言偽而辯，四曰記醜而博，五曰順非而澤。此五者有一於人，則不免於君子之誅，而少正夘兼之，不可不誅也。〈尹文子〉。
荆有佽非者，得寶劔於干〈，音寒，〉隊反。渡江中流，兩蛟俠繞其船。佽非謂枻船者曰：嘗有如此而得活者乎？對曰：未嘗見也。於是佽非攘臂拔劔曰：武士可以仁義説也，不可刧而奪也。此江之腐肉朽骨，棄劔而已，余奚有焉。赴江刺蛟，遂㫁其頭，風波畢除。荆爵為執圭。孔子聞之曰：夫善除腐肉朽骨棄劔者，佽非之謂乎。
夫子見禾之三變滔滔然，曰：狐首丘而死，鳥飛反鄉，兎走歸窟，我其首禾乎？穗垂而向根，不忘本也。
子曰：小辯破言，小利破義，小義破道，小見不達，大禮必簡。河以委蛇故能逺，山以陵遲故能髙，陰陽無為故能和，道以優㳺故能化。〈：並見淮南子。〉：
子讀易至損益，未嘗不喟然歎曰：或欲利之，適足以害之；或欲害之，適足以利之。利害禍福之門，不可以不察。子曰：有虞氏不賞不罰，夏后氏賞而已，殷人罰而不賞。罰，禁也。賞，使也。〈並見慎子〉。
子曰：誦詩讀書，與古人居；讀書誦詩，與古人期。〈金樓子〉。
孔子御第三
孔子御坐於魯哀公，公賜之桃與黍。子先飯黍而後食桃，左右掩口而笑。公曰：黍非飯也，以雪桃也。子曰：丘知之。然黍者，五穀之長，先王以為上盛。果蓏有六，桃為下，宗廟不以祭。丘聞之也，以賤雪貴，不聞貴雪賤。今以五穀之長，雪果蓏之下，是從上雪下也。丘以為妨義，故不敢〈。韓非子：〉，
哀公問於孔子曰：吾聞䕫一足，信乎？對曰：䕫，人也，何其一足也？䕫通於聲。堯曰：䕫一而已。使為樂正。故君子曰：䕫有一足，非一足也。
呉伐越，墮〈音揮〉㑹稽，獲骨焉，節專車。使客問之仲尼曰：骨何為大？仲尼曰：某聞之，昔禹致羣臣於㑹稽，防風後至，禹殺而戮之，其骨節專車，此為大矣。客曰：敢問誰守為神？仲尼曰：山川之神足以紀綱天下者，其守為神。社稷之守為公侯，皆屬於王者。客曰：防風何守也？仲尼曰：汪芒氏之君也，守封嵎之山者也，為漆姓。在虞夏商為汪芒氏，於周為長翟，今為大人。客曰：人長之極幾何？仲尼曰：焦僥氏長三尺，短之至也。長者不過十之，數之極也。仲尼在陳，有隼集於陳庭而死，楛矢貫之，〈楛侯古反楛矢木也，可為箭簳〉石砮，其長尺有咫。陳惠公使人以隼如仲尼之館問之，仲尼曰：隼之來也逺矣，此肅慎氏之矢也。昔者武王克商，通道於九夷百蠻，使各以其方賄來貢，於是肅慎氏貢楛矢石砮，其長尺有咫。先王欲昭令徳之致逺也，以示後人，故名其楛曰肅慎氏之貢。矢以分大姬，配虞胡公而封諸陳。古者分同姓以珍玊，展親也。分異姓以逺方之職貢，使無忘服也。故分陳以肅慎氏之貢。君若使有司求諸故府，其可得也。使求，得之金櫝，如之。〈並魯語〉孔子出逰於少原之野，有婦人中澤而哭，其音甚哀。孔子怪之，使弟子問焉，曰：夫人何哭之哀？婦人曰：鄉者刈蓍薪而亡吾蓍簪，吾是以哀也。孔子曰：刈蓍薪而亡蓍簪，有何悲焉？婦人曰：非傷吾簪也，而所以悲者，蓋不忘故也。詩曰：代馬依北風，飛鳥揚--（昜上旦之日與一相連）故巢。皆不忘故之謂也。子曰：易，先同人，後大有，承之以謙，不亦可乎？故徳行寛容而守之以恭者榮，土地廣大而守之以儉者安，位尊禄重而守之以卑者貴，人衆兵强而守之以畏者勝，聰明睿智而守之以愚者哲，博聞强記而守之以淺者不溢。此六者，謙徳也。易曰：謙，亨，君子有終，吉。
魯哀公問於孔子曰：有智者壽乎？孔子對曰：然。人有三死而非其命也，人自取之：寢處不時，飲食不節，勞佚過度者，疾共殺之；居下位而好干上，嗜欲無厭，求索不止者，刑共殺之；少以犯衆，弱以侮强，忿不量力，兵共殺之。此三死者，非其命也，人自取之。
子曰：可以與言終日而不倦者，其惟學乎！其身體不足觀也，勇力不足憚也，先祖不足稱也，族姓不足道也，然而可以聞四方而昭於諸侯者，其惟學乎！〈並韓詩外傳〉。
持盈第四
子曰：持盈之道，挹而損之。順之者吉，逆之者凶。能此者，其惟周公乎？周公以文王之子，武王之弟，成王之叔父。所執贄而師見者七人，所還贄而友見者十三人，窮巷白屋之士所先見者四十九人，時進善者百人，官朝者千人，諫臣五人，輔臣五人，拂〈音弼〉臣六人，載干戈以至封侯。異族九十七人，而同姓之士百人。猶以周公為天下黨，則以同族為衆，異族為寡也。
子曰：不謹於前而悔於後，嗟乎！雖悔亦無及矣。詩曰：惙其泣矣，何嗟及矣。此之謂也。
孔子遭齊程本子於郊，傾蓋而語終日。有間，顧子路曰：由，束帛一以贈先生。子路不對。有間，又顧曰：由，束帛一以贈先生。子路㞕然而對曰：〈㞕與屑同〉。昔者由也聞之夫子，士不中道而見，女無媒而嫁，君子不行也。子曰：由，詩不云乎：野有蔓草，零露漙兮。有美一人，清揚--（昜上旦之日與一相連）婉兮。邂逅相遇，適我願兮。今程本子賢士也，於是不贈，終身不之見也。
子曰：大夫有爭臣三人，雖無道，不失其家。季氏僭天子，舞八佾，旅泰山以雍徹，無道甚矣。然而不亡者，以冉有、季路為之宰也。
劔雖利，不厲不㫁；材雖美，不學不髙。雖有㫖酒嘉肴不嘗，不知其㫖也；雖有善道不學，不達其功也。故學然後知不足，教然後知不究。不足，故自慊而勉；不究，故盡思而熟。由此觀之，則教學相長也。
子曰：堯舜清微其身以聴天下，務來賢人。夫舉賢，百福之宗也，神明之主也。
孔子適衛，衛使見客。客去，顔淵問曰：客仁也乎？子曰：恨兮其心，顙兮其口，仁即吾不知也。顔淵蹵然變色曰：良玉度尺，雖有十仞之土，不能掩其光；良珠度寸，雖有百仞之水，不能掩其氣。夫形體之包心也，閔閔乎其薄也。茍有温瑩良在其中，則眉䀹見之矣；疵瑕在其中，亦不能匿也。詩曰：鼓鐘于宫，聲聞于外。言有諸中者，必形諸外也。
孔子行，聞有哭聲甚哀。子曰：驅驅，前有賢者。至則臯魚也。被褐擁鎌，哭於道傍。子辟車與之言曰：子非有喪，何哭之悲也？臯魚曰：吾失之三矣。少而好學，周流諸侯，以歿吾親，失之一也。髙尚吾志，簡於事君，失之二也。與交友厚，中而絶之，失之三也。木欲靜而風不止，子欲養而親不逮。往而不可反者，年也。逝而不可追者，親也。吾請從此辭矣。立槁而死。孔子曰：弟子識之。於是門人辭歸而養親者十有三人。
宋大水，魯弔之曰：天降淫雨，害於粢盛，延及君地，以憂執政，使人敬弔。宋人應之曰：寡君不仁，齋戒不脩，使民失時，天加以災，又遺君憂，拜命之辱。孔子聞之曰：宋其庶幾乎。昔有桀紂不任其過，其亡也忽焉。文王知任其過，其興也勃焉。知過而改之，是不過矣。宋人聞之，乃夙興夜寐，弔死問疾，戮力宇内，三嵗年豐政平。〈並韓詩外傳〉。
子觀第五。
子觀於魯桓公之廟，有欹器焉。子曰：此為何器？曰：此為宥坐之器。子曰：吾聞宥坐之器者，虛則欹，中則正，滿則覆。明君以為至誡。顧謂弟子曰：注水焉。弟子挹水而注之，中則正，滿則覆。子喟然而歎曰：吁！惡有滿而不覆者哉？物盈則衰，樂極則悲，日中則移，月盈則虧。子路曰：敢問持滿有道乎？子曰：聰明睿智，守之以愚；功被天下，守之以遜；勇力蓋世，守之以怯；富有四海，守之以謙。此所謂挹而損之之道也。
子曰：終日言不遺己憂，終日行不遺己患，唯智者有之。故恐懼所以除患也，恭敬所以越難也。終日為之，一言敗之，可以不謹乎？
顔淵問曰：囘願貧而如富，賤而如貴，無勇而威，與人交通，終身無患，其可乎？子曰：善哉問也！夫貧而如富，知足而無欲也；賤而如貴，能遜而有禮也；無勇而威，恭敬而無失也；終身無患，擇言而後出也。〈並韓詩外傳〉。
孔子曰：簫韶者，舞之遺音也。温潤以和，似南風之至。其為音，如寒暑風雨之動物，如物之動人。雷動獸禽，風雨動魚龍，仁義動君子，財色動小人。是以聖人務其本，樂動聲儀。
子曰：蚩尤，庶人之貧者，非天子也。〈並孔子三朝記〉。
魯大夫季桓子穿井，獲如土缶，其中有羊焉。使問之仲尼曰：吾穿井而獲狗，何也？對曰：以某之所聞，羊也。某聞之，木石之怪曰䕫蝄蜽，水之怪曰龍罔象，土之怪曰羵羊。〈魯語〉。
公父文伯第六
公父文伯朝其母，其母方績。文伯曰：以歜之家而主猶績，懼干季孫之怒也。其以歜為不能事主乎。其母歎曰：魯其亡乎。使童子備官而未之聞邪。居，吾語女。昔聖王之處民也，擇瘠土而處之，勞其民而用之，故長王天下。夫民勞則思，思則善心生。逸則淫，淫則忘善，忘善則惡心生。沃土之民不材，淫也。瘠土之民莫不向義，勞也。是故天子大采朝日，與三公九卿祖識地徳。〈祖，習也。識，知也。天子因朝日以修陽政，故謂之習地徳也。〉日中考政，與百官之政事，師尹惟旅牧相宣序民事。少采夕月，與太史司載糾䖍天刑，而後即安。諸侯朝修天子之業命，晝考其國職，夕省其典刑，夜儆百工，使無慆淫，而後即安。卿大夫朝考其職，晝講其庶政，夕序其業，夜庀〈音髀，具也。〉其家事，而後即安。士朝而受業，書而講貫，夕而習復，夜而計過無憾，而後即安。自庶人以下，明而動，晦而休，無日以怠。王后親織𤣥紞〈丁敢切，冠垂也。〉公侯之夫人加之以紘綖，卿之内子為大帶，命婦成祭服，列士之妻加之以朝服，自庶士以下皆衣其夫。社而賦事，烝而獻功，男女效績，愆則有辟。〈音平入聲〉，古之制也。君子勞心，小人勞力，先王之訓也。自上以下，誰敢淫心舍力。今我寡也，爾又在下位，朝夕處事，猶恐忘先人之業，况有怠惰，其何以避辟。吾冀而朝夕修我曰：必無廢先人。爾今曰：胡不自安。以是承君之官，余懼穆伯之絶祀也。仲尼聞之曰：弟子志之，季氏之婦不淫矣。季康子欲以田賦，使冉有訪諸仲尼。仲尼不對，私於冉有曰：求，來。汝不聞乎，先王制土，籍田以力而砥〈音止平也〉其逺近，賦里以入而量其有無，任力以夫而議其老幼。於是乎有鰥寡孤疾，有軍旅之出則徵之，無則已。其嵗收田一井，出稯禾〈六百四十斛也〉，秉芻〈百六十斛〉，缶米〈缶庾也十六斛〉。不是過也，先王以為足。若子季孫欲其法也，則有周公之籍矣。若欲犯法，則茍而賦，又何訪焉。〈並魯語〉。
子曰：黍可為酒，禾入水也。一貫三為王，推一合十為士。〈：許氏説文：〉。
孔子讀易，韋編三絶，鐵擿三折，漆書三滅，序彖、繫、象、説卦、文言曰：假我數年。若是，我於易則彬彬矣。
夫子作春秋，筆則筆，削則削，子夏之徒不能贊一辭。弟子受春秋，子曰：後世知丘者以春秋，罪丘者亦以春秋。子曰：自吾得由，而惡言不入於耳。
子曰：神龜知吉凶而骨直空枯，日陽徳而君於天下而辱於三足之烏，月為刑而相佐見食於蝦蟆，蝟辱於鵲，騰蛇之神而殆於即且，竹外有節理中直空虛，松栢為百木長而守門閭，日辰不全而有空虛，黄金有疵，白玊有瑕，事有所疾亦有所徐，物有所拘亦有所據，罔有所數亦有所疎，人有所貴亦有所不如，何而可適乎？物安可全乎？〈並見史記〉。
六藝第七
子曰：六藝於治，一也。禮以節人，樂以發和，書以道事，詩以達意，易以神化，春秋以道義。
孔子遷於蔡三嵗，呉伐陳，楚救陳，軍於城父。聞孔子在陳蔡之間，楚使人聘孔子。孔子將往，陳蔡之大夫謀曰：楚，大國也，孔子用於楚，則陳蔡用事大夫危矣。於是相與發徒役圍孔子於野，不得行，絶糧，從者皆莫能興。孔子講誦弦歌不衰。子路慍見曰：君子亦有窮乎？子曰：君子固窮，小人窮斯濫矣。子貢作色。子曰：賜，爾以予為多學而識之者與？曰：非與？子曰：非也，予一以貫之。孔子知弟子有慍心，乃召子路而問曰：詩云：匪兕匪虎，率彼曠野。吾道非邪？吾何為於此？子路曰：意者吾未仁邪？人之不我信也。意者吾未知邪？人之不我行也。子曰：有是乎？由，譬使仁者而必信安有伯夷叔齊。使知者而必行安有王子比干子路出子貢入見子曰。詩云匪兕匪虎率彼曠野吾道非邪吾何為於此子貢。曰夫子之道至大也故天下莫能容夫子夫子盍少貶。焉子曰賜良農能稼而不能為穡良工能巧而不能為。順君子能修其道綱而紀之統而理之而不能為容今。爾不修爾道而求為容賜而志不逺矣子貢出顔回入。子曰囘詩云匪兕匪虎率彼曠野吾道非邪吾何為於。此顔囘曰夫子之道至大故天下莫能容雖然夫子推。而行之不容何病不容然後見君子夫道之不修也是。吾醜也道已大修而不用是有國者之醜也不容何病。不容然後見君子子欣然而笑曰有是哉顔氏之子使。爾多財吾為爾宰〈並史記〉
子曰：通國皆人也。以道導之，則吾民也；不以道導之，則吾讎也。
魯哀公問政於孔子，孔子對曰：政有使民富且壽。哀公曰：何謂也？子曰：薄賦歛則民富，無事則逺罪，逺罪則民壽。公曰：若是則國貧矣。子曰：詩云：豈弟君子，民之父母。未見子富而父母貧者也。
子曰：良藥苦口利於病，忠言逆耳利於行。故武王諤諤而昌，紂嘿嘿而亡。
諫有五：一曰正諫，二曰降諫，三曰忠諫，四曰戇諫，五曰諷諫。孔子曰：吾其從諷諫矣乎！夫不諫則危君，固諫則危身。與其危君，寧危身。危身而終不用，則諫亦無功矣。子曰：非其地而樹之，不生也；非其人而語之，弗聽也。得其人，如聚沙而雨之；非其人，如聚聾而鼓之。
孔子觀於周之太廟，有金人焉，三緘其口，而銘其背曰：古之謹言人也，戒之哉，戒之哉。無多言，多言多敗。無多事，多事多害。安樂必戒，無行所悔。勿謂何傷，其禍將長。勿謂何害，其禍將大。勿謂何殘，其禍將然。勿謂莫聞，神將伺人。熒熒不滅，炎炎奈何。涓涓不壅，將成江河。綿綿不絶，將成網羅。青青不伐，將尋斧柯。誠不能謹，禍之根也。口是何傷，禍之門也。强梁者不得其死，好勝者必遇其敵。君子知天下之不可蓋也，故後之下之，使人慕之。執雌持下，莫能與爭。人皆趨彼，我獨守此。衆人惑惑，我獨不從。内藏我智，不與人論技。我雖尊髙，人莫害我。夫江河長百谷者，以其卑下也。天道無親，常與善人。戒之哉，戒之哉。孔子顧謂弟子曰：識之。此言雖鄙，而中事情。子曰：不知其子，視其所友。不知其君，視其所使。與善人居，如入芝蘭之室，久而不聞其香，與之俱化矣。與不善人居，如入鮑魚之肆，久而不聞其臰，〈𦤀同〉。亦與之化矣。故君子謹所與。〈並見説苑。〉
依賢第八
子曰：依賢固不困，依富故不貧。馬蚿斬而復行者，輔足衆也。〈：説苑：〉：
子曰：夫富而能富人者，欲貧不可得也；貴而能貴人者，欲賤不可得也；達而能達人者，欲窮不可得也。
子曰：士有五：有埶尊貴者，有家富厚者，有資勇悍者，有心智慧者，有貌美好者。埶尊貴者，不以愛民行義理，而反以暴傲陵物；家富厚者，不以賑窮救不足，而反以侈靡無度；資勇悍者，不以衛上攻戰，而反以侵陵私鬭；心智慧者，不以端計數，而反以事姦飾詐；貌美好者，不以統朝涖官，而反以蠱女從欲。此五者，所謂喪其美質者也。〈並韓詩外傳〉。
孔子謂宓子賤曰：子治單父而衆説，語丘以其故，曰：不齊父其父，子其子，恤諸孤而哀喪紀。孔子曰：善。小節也，小民附矣，猶未也。曰：不齊也，所父事者三人，所兄事者五人，所友者十一人。孔子曰：父事三人，可以教孝矣；兄事五人，可以教悌矣；友十一人，可以教學矣。中節也，中民附矣，猶未足也。曰：此地有賢於不齊者五人，不齊事之，皆教不齊以治之之術。孔子曰：其大者乃於此在矣。子曰：回，若有君子之道四：强於行己，弱於受諫，怵於待禄，慎於持身。
子曰：自季孫之賜我千鍾，而友益親；自南宫項叔之乘我車也，而道加行。故道有時而後重，有勢而後行。微二子，丘之道幾於廢也。
子路問曰：君子亦有憂乎？孔子曰：無也。君子修其身，未得則樂其意，已得又樂其知，是以有終身之樂，無一日之憂。小人則不然，未得之也則憂不得，既得之又恐失之，是以有終身之憂，無一日之樂。
孔子曰：丘死之後，商也日益，賜也日損。商也好與賢己者處，賜也好説不如己者。
孔子曰：鞭朴之子，不從父之教；刑戮之民，不從君之政。言疾之難行。故君子不急㫁，不意使，以為亂源。
子曰：以富貴為人下者，何人不與？以富貴敬愛人者，何人不親愛？衆言不逆，可謂知言矣；衆嚮之，可謂知時矣。孔子曰：船非水不可行，水入船中則沒矣。故君子不可不嚴也，小人不可不閑也。
孔子曰：貞以幹之，敬以輔之，待人無倦，見君子則舉之，見小人則退之，去爾惡心而忠與之，敏其行而修其禮，千里之外，親若兄弟。若行不敏，禮不合，則對門不通矣。〈並説苑〉。
漆雕氏第九
孔子曰：漆雕氏之子，君子哉！其善人之美也，隱而顯；言人之惡也，微而著。故智不能及，明不能見也，得無數卜乎？
孔子卦得賁，喟然而歎。子張進而問曰：師聞賁吉卦而歎之乎？孔子曰：賁非正色也，是以歎之。吾思夫質素，白當正白，黒當正黒。夫質文何也？吾聞丹漆不文，白玉不雕，寶珠不飾，何也？質有餘者，不受飾也。
魯有儉者，瓦鬲煮食，食之而美，盛以土缻〈音缶〉之器，以進孔子。孔子受之，懽然如受大牢之饋。弟子曰：瓦甂，酒器也。煮食，薄膳也。而先生何喜如此乎？孔子曰：吾聞好諫者思其君，食美者思其親。吾非以饋為厚也，以其食美而思我親也。
孔子曰：無體之禮，敬也；無服之喪，憂也；無聲之樂，懽也；不言而信，不怒而威，不施而仁，志也。鐘鼓之聲，怒而擊之則武，憂而擊之則悲，喜而擊之則樂。其志變，其聲亦變，至誠通乎金石，而况人乎！
子路治蒲，見孔子曰：願受教。子曰：蒲多壯士，難治也。吾語汝：恭以敬，可以懾勇；寛以正，可以容衆；恭以潔，可以親上。
子貢為信陽令，辭孔子而行。孔子曰：力之順之，因子之時，無奪無伐，無暴無盜。子貢曰：君子固有盜乎？孔子曰：夫以不賢伐賢，是謂奪；以賢伐不肖，是謂伐；緩其令，急其誅，是謂暴；取人之善為己之善，是謂盜。君子之盜，豈必財幣乎？吾聞之，知為吏者奉法利民，不知為吏者枉法害民，皆怨之所由生也。臨官莫如平，臨財莫如廉，廉平之守，不可攻也。匿人之善，是蔽賢也；揚--（昜上旦之日與一相連）人之惡，是小人也；不内相教而外相謗者，是不足親也。言人之善者，有所得，無所傷；言人之惡者，無所得，有所傷。故君子慎言語，毋先己而後人，擇言出之，令口如耳。
齊景公問孔子曰：秦穆公國小處僻而霸，何也？對曰：國小而志大，處僻而政中，其舉果，其謀和，其令不媮親，舉五羖大夫於繫縲之中，與之語三日，而授之以政，以此取之，雖王可也，霸則小矣。
子路為蒲令，備水災，與民春修溝瀆，故予民一簞食壺漿。孔子聞之，使子貢覆之。子路不説，往見夫子曰：由也以暴雨將至，恐有水災，故與民修溝瀆以避之，而民多匱於食，故與人簞食壺漿，而夫子使賜止之，是夫子止由之行化也。子曰：爾以民餓，何不告君發廩以給之，而爾以私饋之，是汝不明君之惠而見汝之徳也。速已可矣，否則爾之受罪不久矣。子路心服而退。〈並見説苑。〉。
楚昭王第十
楚昭王渡江，有物大如斗，直觸王舟中。昭王恠之，使聘問孔子。子曰：此名萍實，吉祥也。惟霸者能獲之。其後齊有飛鳥一足來下，止於殿前，舒翼而跳。齊侯恠之，使聘問孔子。子曰：此名商羊也。急治溝渠，天將大雨。於是諸國皆被水，齊國獨以安。孔子歸，弟子問焉。子曰：異時兒童之謡曰：楚王渡江得萍實，大如斗，赤如日，剖而食之甜如蜜。此楚之應也。兒有兩兩相攜，屈一足而跳者，曰：天將大雨，商羊起舞。今齊見之，亦其應也。夫謡未嘗不相應也，在人非獨守道而已。
子曰：以容取人，失之子羽；以言取人，失之宰予。澹臺子羽，君子之容也，與之久處，而言不充其貌；宰予之辭，雅而文也，與之久處，而智不充其辯。
子貢問曰：今之人臣孰賢？子曰：齊有鮑叔，鄭有子皮，賢者也。子貢曰：然則齊無管仲，鄭無子産乎？子曰：賜，女知其一而不知其二。女聞進賢為賢邪？用力為賢邪？子貢曰：進賢為賢。子曰：然。吾聞鮑叔之進管仲也，聞子皮之進子産也，未聞管仲、子産之有所進也。
介子推年十五為荆相，仲尼聞之，使弟子往視焉。還曰：庭下有二十五進士，堂上有二十五老人。仲尼曰：合二十五人之智，智於湯武；并二十五人之力，力於彭祖。以治其國，有不濟乎？
子貢曰：君子見大川必觀焉，何也？孔子曰：夫水者，君子比徳焉。徧與之而無私，似徳；所及者生，所不及者死，似仁；其流行卑下，皆循其理，似義；淺者流行，深者不測，似智；其赴百仞之谷不疑，似勇；綿弱而微達，似察；受惡不讓，似包䝉；不清以入，鮮潔以出，似善；至量必平，似正；盈不求概，似度；萬折必東，似意。是以君子見大水必觀焉爾也。〈並説苑〉。

[book_title]孔子集语卷下
宋。薛据辑
子岀卫第十一
子岀卫东门逢姑布子卿子卿迎而谓子贡曰是为鲁。孔丘与得尧之颡舜之目禹之颈皋陶之喙从前视之。盎盎乎似有土者从后视之髙肩弱脊循循固得之转。要下四寸此惟不及四圣者也子贡曰吁子卿曰子何。患焉污面而不恶葭喙而不藉羸乎若丧家之狗子何。患焉子贡以告子无辞而独辞丧家之狗曰丘何敢乎。赐汝不见丧家之狗与既敛而椁布器而祭顾望无人。意欲施之今上无眀王下无贤方伯王道衰政教失强。凌弱众𭧂寡百姓纵心莫之纪纲是故以丘为欲当之。者也丘何敢乎哉。〈韩诗外传〉
子贡曰：叶公问政于夫子，子曰：政在于附近而来逺。鲁哀公问政，子曰：政在于论臣。齐景公问政，子曰：政在于节用。三君问政，夫子应之不同，然则政有异乎？子曰：荆之地广而都狭，民有离志焉，故曰：在于附近而来逺。哀公有臣三人，内比周以惑其君，外障距诸侯宾客以蔽其明，故曰：政在论臣。齐景公奢于台榭，淫于苑囿，五官之乐不解，一旦而赐人百乘之家者三，故曰：政在节用。东郭子思问于子贡曰：夫子之门何其杂也？子贡曰：夫𭬚栝之旁多枉木，良医之门多疾人，砥砺之旁多顽钝。夫子闻之曰：脩道以俟天下，来者不止，是以杂也。子曰：参，女以为明主为劳乎？昔者舜左禹而右皋陶，不下席而天下治。
子曰：古之刑者省之，今之刑者繁之。古者有礼然后有刑，是以刑省也。今也反是，无礼而齐之以刑，是以繁也。子如卫。人谓曰：公甫不能听狱。子曰：非公甫不能听狱也。有罪者惧，无罪者耻，民近礼矣。
子曰：听讼者，虽得其情，必哀矜之。死者不可复生，𢇍者不可复续也。
子曰：呉越之俗，男女同川而浴，其刑重而不胜，由无礼也。中国之教，内外有别，男女不同椸架，不同巾栉，其刑重而胜，由有礼也。语曰：夏后不杀不刑，罚有罪而民不轻犯。
子曰：古之听民者，察贫穷，哀孤独，矜寡，宥老幼，不肖无告。是故老而受刑谓之悖，弱而受刑谓之𭧂，不赦过谓之逆，率过以小谓之枳。
子曰：今之听民者，求所以杀之；古之听民者，求所以生之。不得其所以生之之道，乃刑杀，君与臣㑹焉。
子曰：君子不可以不学，见人不可以不饰。不饰无貌，无貌不敬，不敬无礼，无礼不立。夫逺而光者，饰也。近而逾明者，学也。譬之污邪，水潦集焉，菅蒲生焉，从上观之，谁知其非源水也。
子曰：文王得四臣，丘得四友。吾得回也，门人加亲，是非胥附邪？吾得赐也，逺方之士至，是非奔走邪？吾得师也，前有光，后有辉，是非先后邪？吾得由也，恶言不至于耳，是非御侮邪？故文王有四臣，免于虎口；丘有四友，以御侮。
子曰：心之精神，是谓圣〈。并见尚书大传〉。
颜叔子第十二
颜叔子独处于室，邻之嫠妇又独处于室，夜𭧂风雨至而室坏，妇人趋而至，颜叔子纳而使执烛，放乎旦而蒸尽，缩屋而继之，自以为辟嫌之不审矣。若其审者，宜若鲁人然。鲁人有男子独处室，邻之嫠妇独处于室，夜𭧂风雨至而室坏，妇人趋而就之，男子闭戸而不纳，妇人自牖与之言曰：子何为不纳我乎？男子曰：吾闻之也，男女不六十不同居，吾子幼，吾亦幼，不可以纳子。妇人曰：子何不若柳下惠？妪不逮门之女，国人不称其乱。男子曰：柳下惠固可，吾固不可，吾将以吾不可学柳下惠之可。孔子曰：欲学柳下惠者，未有似于是者也。
孔子俟子贡，乆而不至。谓弟子占之，遇鼎，皆曰：折足，赐不来。颜渊掩口而笑。子曰：回也哂，谓赐来也无足。乘舟而至。子贡朝至。〈吕氏春秋〉
子曰：少成若天性，习惯如自然。〈见大戴礼〉。
子曰：国有道，虽加刑，无刑也；国无道，虽杀之，不可胜也。子曰：君子不尽利以遗民。故诗云：彼有遗秉，此有不敛穧，伊寡妇之利。
子曰：不患贫而患不均〈。并见春秋繁露〉。
子曰：我欲载之空言，不如见之行事之深切著明也。〈：司马迁传：〉。
郈、费之宰二大夫数叛，患之，以问孔子。孔子曰：陪臣执国命，采长数叛者，邑有城池之固，家有甲兵之藏故也。季氏说而堕郈、堕费。〈公羊传何休注：〉，
子曰：吾志在春秋，行在孝经。〈何休公羊传序〉
孔子见罗者所得皆黄口也，孔子曰：黄口尽得，大爵独不得，何也？罗者对曰：黄口从大爵者不得，大爵从黄口者可得。孔子顾弟子曰：君子慎所从，不得其人，则有网罗之患。
子路问曰：治国何如？子曰：在于尊贤而贱不肖。子路曰：范、中行氏尊贤而贱不肖，何为其亡也？子曰：范、中行氏尊贤而不能用，贱不肖而不能去也。贤者知其不用己也，怨之；不肖者知其贱己也，仇之。怨仇并兴，欲无亡，得乎？〈并见说苑〉。
齐侯问第十三
齐侯问于晏子曰：为政何患？对曰：患善恶之不分。公曰：何以察之？对曰：审择左右。左右善，则百僚各得其所宜，而善恶分。孔子闻之曰：善哉！
子曰：本不正者末必倚，始不盛者终必衰。春秋之义，有正春，无乱秋；有正君，无危国。易曰：建其本而万国理，失之毫厘，差以千里。故君子贵建本而重其始。
子曰：中人之情，有馀则侈，不足则俭，无禁则淫，无度则失，纵欲则败。故饮食有量，衣服有节，宫室有度，蓄聚有数，车器有限，以防乱之源也。
子曰：夏道不亡，商德不作；商德不亡，周德不作；周德不亡，春秋不作；春秋作，而后君子知周道亡也。故上下相亏也，犹水火之相灭也。人君不可不察，而大盛其臣下，此私门盛而公室毁也。
子路问于孔子曰：请释古之学而行由之意，可乎？孔子曰：不可。昔者东夷慕诸夏之义，有女，其夫死，为之纳私婿，终身不嫁。不嫁则不嫁矣，然而非贞节之义也。苍梧之弟，娶妻而美好，请与兄易。忠则忠矣，然非礼也。今子欲释古之学而行子之意，庸知子用非为是，用是为非？子不慎其初，虽欲悔，难哉！
孔子曰：恶恶道不能甚者，则其好善道亦不能甚；好善道不能甚，则百姓之亲之也亦不能甚。
子曰：吾于甘棠，见宗庙之美也。尊其人，敬其位，古圣之道几〈音基〉哉？
仲尼见梁君，梁君问曰：吾欲长有国，吾欲列都之得，吾欲民不惑，吾欲士竭力，吾欲使日月当时，吾欲使圣人自来，吾欲使官府治，为之奈何？仲尼曰：丘闻之，两君相亲，则长有国；君惠臣忠，则列都之得；毋杀不辜，毋释罪人，则民不惑；益士禄赏，则竭其力；尊天敬鬼，则日月当时；善为刑罚，则圣人自来；尚贤使能，则官府治。
鲁有父子讼者，康子曰：杀之。孔子曰：未可杀也。夫民不知子父讼之不善者乆矣，是则上过也。上有道，是人亡矣。康子曰：夫治民以孝为本，今杀一人以戮不孝，不亦可乎？孔子曰：不孝者不教而诛之，是杀不辜也。三军大败，不可诛也；讼狱不治，不可刑也。上陈之教而先服之，则百姓从风矣；躬行不从而后俟之以刑，则民知罪矣。夫一仭之墙，民不能逾；百仭之山，童子升而游焉，陵迟故也。今仁义陵迟乆矣，能谓民不逾乎？〈并见说苑〉
文王第十四
文王似元年，武王似春，周公似正月。文王以王季为父，太任为母，太姒为妃，武王、周公为子，泰颠、闳夭为臣，其本美矣。武王正其身，正其国，以正天下，伐无道，刑有罪，一动天下正，其事正矣。春致其时，万物皆生；君致其道，万人皆治。周公戴已，而天下顺其诚矣。
孔子曰：存亡祸福在己而己，天灾地妖不能杀也。昔殷王帝辛爵生乌于城之隅，占者曰：小而生巨，国家必祉。帝辛喜，不治国家，亢暴无极，外冦乃至，遂亡殷国。此逆天之时，诡福而反得祸也。殷王武丁之时，刑法弛废，桑榖共生于朝，七日而大拱。占者曰：桑榖，野物也，而生于朝，意朝亡乎？武丁恐骇，侧身脩行，兴灭国，继绝世，举逸民，三年之后，逺方之君重译而朝者六国。此迎天之时，诡祸而反得福也。故妖孽者，天之所以警天子诸侯也；恶梦者，所以警士大夫也。妖孽不胜善政，恶梦不胜善行。孔子读易至损益，喟然而叹。子夏避席曰：夫子何叹？孔子曰：自损者益，自益者损，吾是以叹也。子夏曰：然则学不可益乎？孔子曰：否。天之道成者，未尝得乆也。夫学者以虚而受之，故曰：茍得持满，则天下之善言不得入其耳矣。昔尧履天子之位，犹允恭以持之，虚静以待下，故百载而逾盛，迄今而犹章。昆吾自臧而满意，穷高而不衰，故当时而亏，迄今而愈恶。是非益损之徴与？
哀公问于孔子曰：人若何而可取也？孔子对曰：毋取钳〈音钓〉者，毋取健者，毋取口锐者。钳者太利，不可尽用；健者必欲兼人，不可为法也；口锐者多诞而寡信，后恐无验也。夫弓矢调而后求其中焉，马悫愿而后求其良焉。人不忠信重厚而多智能，如此人者，譬犹豺狼，不可近也。是故先仁信之诚者，然后亲之；于是人之有智能者，然后任之。
鲁人有赎臣妾于诸侯者，取金于府。子贡赎人于诸侯而还其金。孔子闻之曰：赐失之矣。圣人举事可以移风俗，而教导可施于百姓，非独适其身之行也。今鲁国富者寡，贫者众矣。赎而受金，则为不廉；不受，则后莫敢赎。自今以后，鲁人不复赎矣。〈并见说苑。〉
齐桓公第十五
齐桓公出猎，逐鹿于谷中，见老人而问之曰：何谷？对曰：愚公之谷。桓公曰：何故？曰：以臣故名之。公曰：视尔之状，非庸人，何以尔名？对曰：臣故畜牸牛，生子而大，卖之以买驹。少年曰：牛不能生马。遂持驹去。闻者以臣为愚，故谷以臣得名。桓公归以告管仲，管仲曰：此夷吾之愚也。使尧在上，皋陶为理，安有取人驹者乎？愚公知治狱不正，故与之耳。请退而脩政。孔子曰：弟子记之，桓公霸君，管仲贤佐，犹有以智为愚者，况不及桓公、管仲者乎？
孔子与齐景公坐，左右曰：周使来，言周庙焚。齐景公问孔子曰：何庙也？孔子对曰：必釐王庙也。诗云：皇皇上帝，其命不忒。天之报人，必报其德，祸亦如之。釐王变文王之制，舆马奢侈，不可振也，故天殃其庙。以是知之。景公曰：何不殃其身？曰：天以文王之故，若殃其身，文王之祀，无乃绝乎！故殃其庙，以彰其过也。左右入报曰：是釐王之庙也。景公惊曰：圣人之智，不亦大乎！
孔子将行，无盖。弟子曰：子夏有之，可以行。孔子曰：商之为人短于财。吾闻与人交者，推其长，违其短，故能乆长矣。
子读诗至正月之六章，戄然曰：不逢时之君子，岂不殆哉！从上依世则废道，违上离俗则危身。世不与善，而已独行之，故曰：非其时，恐不得终焉。
孔子曰：不观高岸，何以知颠坠之患？不临深渊，何以知没溺之患？不观海上，何以知风波之患？失之者，其在此乎？士慎三者，无累于人。〈并见说苑〉。
公索氏第十六
公索氏将祭，亡其牲。子曰：公索氏比及三年必亡，后一年而亡。弟子曰：夫子何以知之？孔子曰：祭之为言索也。索也者，自尽也，乃孝子所以自尽于亲也。将祭而亡其牲，则馀所亡者多矣。吾以此知其将亡也。
鲁哀公问孔子曰：吾闻忘之甚者，徙而忘其妻，有诸乎？孔子对曰：此非忘之甚也，忘之甚者忘其身。昔夏桀贵为天子，富有四海，不脩禹之道，毁坏辟法，裂绝世祀，荒淫于乐，沈酗于酒，其臣左师触龙谄䛕不止，汤诛桀，左师触龙身死，四支异处，此忘其身者也。哀公变色曰：善。颜回将西游，问于孔子曰：何以为身？孔子曰：恭敬忠信，可以为身。恭则免于众，敬则人爱之，忠则人与之，信则人恃之矣。
子路行，辞于仲尼曰：敢问新交取亲若何？言寡而可行若何？长为善士而无犯若何？仲尼曰：新交取亲，其忠乎！言寡可行，其信乎！长为善士而无犯，其礼乎！
仲尼曰：史鳅有君子之道三：不仕而敬上，不祀而敬鬼，直能曲于人。
子路盛服入见孔子。孔子曰：是襜襜〈音籖〉者，何也？昔者江水出于岷山，其始也，大足以滥觞，及至江之津也，不方舟，不避风，不可渡也，非唯下流众川之多乎？今若衣服甚盛，颜色充盈，天下孰肯加若者哉？子路趋出，改服而入。孔子曰：由，汝记之，吾语汝。贲于言者，华也；奋于事者，伐也；夫色智而有能者，小人也。故君子知之为知之，不知为不知，言之要也；能之为能，不能为不能，行之至也。言要则知，行要则仁。既知且仁，夫有何加矣哉？
赵襄子见围于晋阳，罢围，赏功臣，高赫无功而受上赏。张孟谈曰：晋阳之中，高赫无功与上赏，何也？襄子曰：吾在厄中，唯赫不失臣主之礼。子以功骄寡人也，与赫上赏，不亦可乎？孔子闻之曰：赵襄子可谓善赏士矣。赏一人，而天下之人臣莫敢失君臣之礼。
孔子闲居，喟然叹曰：铜鞮伯华无死，天下其有定矣。子路曰：其为人也何若？子曰：其幼也敏而好学，壮也勇而不屈，老也有道而能下人。子路曰：何谓也？孔子曰：由，汝不知。吾闻以众攻寡，无不消也；以贵下贱，无不得也。周公制天下之政，而下士七十人，岂无道哉？欲得士故也。有道而能下天下之士，君子乎哉！
子曰：可也简。简者，易野也。易野也者，无礼文也。孔子见子桑伯子，子桑伯子不衣冠而处。弟子曰：夫子何为见此人乎？子曰：其质美而无文，吾将说而文之。孔子去，子桑伯子门人不说，曰：何为见孔子乎？曰：其质美而文繁，吾欲说而去其文。故曰：文质脩者，谓之君子；有质无文，谓之易野。子桑伯子易野，欲同人道于牛马，故仲弓曰太简。
孔子至齐郭门外，遇一婴儿，挈一壶，相与俱行。其视精，其心正，其行端。孔子谓御者曰：趣驱之！趣驱之！韶乐将作。孔子至彼，闻韶，三月不知肉味。〈并见说苑〉
子夏问第十七
子夏问仲尼曰：颜渊为人何若？曰：回之信贤于丘也。曰：子贡为人何若？曰：赐之敏贤于丘也。曰：子路为人何若？曰：由之勇贤于丘也。曰：子张为人何若？曰：师之荘贤于丘也。子夏避席而问曰：然则四者何为而事先生？子曰：坐，吾语汝。回能信而不能反，赐能敏而不能屈，由能勇而不能怯，师能荘而不能同。兼此四者，丘不为也。夫所谓至圣之士，必见进退之利，屈伸之用者也。
孔子观于吕梁，悬水四十仭，环流九十里，有丈夫将渉之。孔子使人止之，丈夫不错〈音措〉意，遂渡而岀。孔子曰：子有巧乎？有道术乎？所以能入而能岀者，何也？丈夫曰：始吾入，先之以忠信；吾之出，又从以忠信。忠信错吾躯于波流，而吾不敢用吾私，所以能入而复出也。孔子谓弟子曰：水尚可以忠信义乆而身亲之，况于人乎？
子路持剑，孔子问曰：安用此乎？子路曰：古者以自卫。孔子曰：君子以忠为质，以仁为卫，不出环堵之内，而闻千里之外。不善以忠化，冦暴以仁围，何必劔乎？
孔子曰：行身有六本，本立焉，然后可为君子。体有义矣，而孝为本；丧有礼矣，而哀为本；战阵有队矣，而勇为本；治政有理矣，而能为本；居国有礼矣，而嗣为本；生财有时矣，而力为本。寘本不固，无务丰末；亲戚不说，无务外交；事无终始，无务多业；闻记不言，无务多谈；比近不说，无务脩逺。是以反本脩迩，君子之道也。
孔子曰：鲤，君子不可以不学，见人不可以不饰。不饰则无根，无根则失理，失理则不忠，不忠则失礼，失礼则不立。夫逺而有光者，饰也；近而愈眀者，学也。譬之污池，水潦注焉，菅蒲生之，从上观之，谁知其非源也。
孔子谓子路曰：汝何好？曰：好剑。孔子曰：非此之问也。请以汝之所能，加以好学，岂不可哉？子路曰：学有益乎？孔子曰：人君无谏臣则失政，士无教友则失徳。狂马不择其策，操弓不反于檠。〈，正弓之器〉。木受绳则直，人受谏则圣。受学重问，孰不顺成？毁仁恶士，且近于刑。君子不可不学也。子路曰：南山有竹，弗揉自直，斩而射之，通乎犀革，又何学焉？孔子曰：括而羽之，镞而砥砺之，其入不益深乎？子路拜曰：敬受教哉。〈，并见说苑〉。
楚伐陈第十八
楚伐陈，焚西门，使降民脩之。孔子过之，不轼。子路问曰：礼，过三人则下车，二人则轼。陈脩门者众矣，夫子不轼，何也？孔子曰：丘闻之，国亡而不知，不智；知而不争，不忠；忠而不死，不廉。今陈脩门者不行一于此，丘故不为轼也。
颜渊问仲尼曰：成人之行何若？子曰：成人之行，逹乎情性之理，通乎物类之变，知幽明之故，睹游气之源，若此则可谓成人。既知天道，行身以仁义，饬身以礼乐。夫仁义礼乐，成人之行也；穷神知化，德之盛也。
子贡问：死人有知乎？无知也？孔子曰：吾欲言死者有知也，恐孝子顺孙妨生以送死也；吾欲言死者无知也，恐不孝子孙弃而不葬也。赐！尔欲知死人有知将无知也？死徐自知之，犹未晩也。
孔子曰：移风易俗，莫善于乐；安上治民，莫善于礼。是故圣人修礼文，设庠序，陈钟鼓，天子辟雍，诸侯泮宫，所以行德化也。
孔子之楚，有献鱼者，孔子不受，献鱼者曰：天暑市逺，卖之不售，思欲弃之，不若献之君子。孔子再拜受命，使弟子埽除，将祭之，弟子曰：人将弃之，而夫子将祭之，何也？孔子曰：吾闻之，务施而不腐馀财者，圣人也，受圣人之馈，可无祭乎？孔子曰：北方有兽，其名曰蟨，前足䑕而后足兔，是兽也，甚爱蛩蛩巨虚也，食得甘草，必啮以遗蛩蛩巨虚，蛩蛩巨虚见人将来，必负蟨以走，蟨非性爱蛩蛩巨虚也，为其假足故也，二兽者，亦非性爱蟨也，为其得甘草而遗之也。夫禽兽昆虫犹知比假以相报也，况于士君子之欲兴名利于天下者乎？〈并见说苑〉
孔子席不正不坐，割不正不食，席不正不坐，不饮盗泉之水，积正也。〈汉许慎说文：〉，
士尹池为荆使于宋，司城子罕止而觞之。南家之墙拥于前而不直，西家之潦经其宫而不止。士尹池问其故，子罕曰：南家，鞔工也，吾徙之。其父曰：吾恃鞔而食者三世，今徙，是国之求鞔者不知吾处也，吾无以食。愿相国之忧吾不食也。为是吾不徙。西家高，吾室卑，潦之经吾宫也利，为是故不禁也。士尹池归，荆适兴兵欲攻宋，士尹池谏于王曰：宋不可伐也。其君贤，其相仁，贤者得民，仁者能用人。攻之无功，乃为天下笑。荆释宋而攻郑。孔子闻之曰：夫脩之庙堂之上，而折冲千里之外者，司城子罕之谓也。〈刘向新序〉
楚共王出猎而遗其弓，左右请求之。共王曰：止！楚人遗弓，楚人得之，又何求焉？仲尼闻之曰：惜乎其不大也！亦曰人遗弓，人得之而已，何必楚也？
虞人、芮人质成于文王。入文王之境，见其人民，逊为士大夫；入其国，见其士大夫，逊为公卿。二国者相谓曰：其人民逊为士大夫，其士大夫逊为公卿，其君亦逊以天下而不居矣。二国者未见文王，归而逊其所争为闲田。孔子曰：大哉文王之道乎！其不可加矣！不动而变，无为而成，敬谨恭已，而虞、芮自平。
曽子芸𤓰，误断其根。曽晰怒，投大杖击之。曽子仆地，有顷而苏，蹷然而起，曰：大人教参，得无疾乎？孔子闻之，以告门人，曰：参来，勿内。三日，曽子因客而见孔子。孔子曰：汝闻瞽瞍有子曰舜乎？舜之事父也，索而使之，未尝不在侧；求而杀之，未尝可得。小棰则待，大棰则走，以逃暴怒也。立体而不去，杀身以陷父，不义不孝，孰是大乎？孔子既不得用于卫，将西见赵简子。至河而闻窦鸣犊、舜华之死也，曰：窦鸣犊、舜华，晋国之贤大夫也。赵简子未得志之时，须此两人而后从政；及其已得志，杀之。丘闻之，刳胎杀夭，则麒麟不至；竭泽涸鱼，则蛟龙不游；覆巢毁卵，则凤凰不翔。何则？君子重伤其类也。夫鸟兽之于不义也，尚知避之，而况丘哉？乃还。〈并见说苑〉
孔子先第十九
孔子先世宋缗公之长子曰弗父何，何世为宋大夫。其曽孙曰正考父，考父之子曰孔嘉父，嘉为华父督所杀，其子奔鲁，始为陬人。孔子之曽大父曰孔防叔，防叔生伯夏，伯夏生叔梁纥，以勇力闻于诸侯，祷于尼丘，生孔子，故名之曰丘，字仲尼。孔子之生，鲁襄公之二十二年也。孔子为儿嬉戏，常陈俎豆，设礼容。幼而丧父，葬于防山，母不以告。及母死，不知其墓，乃殡于五父之衢。有过而疑焉，因问之，得于聊曼父之母，然后合葬于防。孔子长九尺六寸，人皆谓之长人，盖未有知之者。年三十有四，鲁大夫孟僖子病且死，属说与何忌事之而学礼焉，以定其位。〈阙里世载〉。
齐景公致廪丘于孔子以为养，子不受，曰：吾闻君子当以功受禄，今说景公未之行而赐廪丘，其不知丘甚矣。遂辞而行。
孔子遭难于陈蔡之境，绝粮，弟子皆有饥色，孔子歌两柱之间，子路入见曰：夫子之歌礼乎？孔子不应，曲终而曰：君子好乐为无骄也，小人好乐为无慑也，其谁知之，子不我知而从我者乎？子路不悦，授干而舞，三终而出，及至七日，孔子脩乐不休，子路愠见曰：夫子脩乐时乎？孔子不应，乐终而曰：由，昔齐桓公霸心生于莒，勾践霸心生于㑹稽，晋文霸心生于骊氏，故居不幽者思不逺，身不约者智不广，庸知不遇于是兴。明日免于阸，子贡执辔曰：二三子从夫子而遇此难也，其不忘可也。孔子曰：恶，是何言也，语不云乎，三折肱而成良医，夫陈蔡之间，丘之幸也，二三子从丘，皆幸人也，吾闻人君不困不成王，士不困不成行，昔者汤困于莒，文王困于羑里，秦穆公困于殽，齐桓公困于长勺，勾践困于㑹稽，晋文困于骊姬，夫困之道，从寒之暖，暖之及寒也，唯贤者独知其难而言之也，易曰：困亨贞，大人吉。
孔子困于陈蔡之间，七日不食，藜羮不糁，弟子皆有饥色。孔子读诗书治礼乐不休，子路进谏曰：凡为善者天报以福，为不善者天报以祸。今先生积德行为善乆矣，意者尚有遗行乎，奚居之隠也。孔子曰：由来，汝不知，吾语汝。子以智者为无知乎，则王子比干何为剖心而死。子以谏者为必聴邪，伍子胥何为抉目于呉东门。子以廉者为必用邪，伯夷叔齐何为饿死首阳之下。子以忠为必用邪，鲍荘何为而肉枯。故荆公子高终身不显，鲍焦抱木而立之，推登山焚死。古圣人君子博学深谋不遇时者众矣，岂独丘哉。贤不肖者才也，为不为者人也，遇不遇者时也，死生者命也。有其才不遇其时，虽才不用。茍遇其时，何难之有。故舜耕历山而陶于河畔，立为天子，则其遇尧也。傅说负壤土，释版筑，而立佐天子，则其遇武丁也。伊尹，有莘氏之媵臣也，负鼎俎，调五味，而佐天子，则其遇成汤也。吕望行年五十，卖食于棘津，行年七十，屠牛朝歌，行年九十，为天子师，则其遇文王也。管夷吾束缚胶目，居槛车中，自车中起为仲父，则其遇桓公也。百里奚自卖取五羊皮，而为卿大夫，则其遇秦穆公也。沈尹名闻天下，为令尹而让孙叔敖，则其遇楚荘王也。伍子胥前多功，后戮死，非其智益衰也，前遇阖庐，后遇夫差也。夫骥阸盐车，非无骥状也，夫世莫知也。使骥得王良、造父，骥其无千里之足乎？芝兰生于深林，非为无人而不芳。故学者非为通也，为穷而不困。〈并见说苑〉孔子过宋，与弟子习礼于大树下。宋司马使人伐其树，去适郑。〈典略〉
仲尼曰：吾闻尧、舜游首山，观河渚，乃有五老亦观河渚。一老曰：河图将来告帝期。二老曰：河图持龟告帝谋。三老曰：河图将来告帝书。四老曰：河图将来告帝图。五老曰：河图将浮，龙衔玉苞，金泥玉检，封盛书。五老飞为流星，上入昴。〈论语䜟〉
孔子阸于陈，弦歌于馆中。夜有人长九尺馀，皂衣高冠，大咤，声动左右。子路引出，与战于庭，仆于地，乃大鳀鱼也。〈鳀，大计切，鲇也。〉子曰：吾闻物老则群精依之，因衰而至，此其来也。夫六畜之物及龟蛇鱼鳖及草木，乆者皆神为妖怪，故谓之五酋。五酋，五行之方皆有其物。酋者，老也，故物老皆为怪。杀之则已，夫何患焉？〈搜神记〉
曽子第二十
曽子从仲尼在楚，心动，问母。母曰：思之啮指。孔子闻之曰：参之至诚，精感万里。〈搜神记〉
子曰：天子之德，感天地，动八方，是以功合神者称皇，德合天地者称帝，义名曰王〈。帝王世纪〉。
孔子与闻鲁国之政，齐人惧，曰：孔子为政必伯，伯则吾地近焉，我为之先并矣，盍致地焉？犁锄曰：请先沮之，沮之不可，致地庸迟乎？于是选国中女子八十人，皆衣文衣，舞康乐，文马三十驷，以遗鲁君。鲁君游观终日，卒受之。三日不朝，孔子遂行。师己送之，曰：夫子则非罪。孔子曰：吾歌可夫？歌曰：彼妇之口，可以出走；彼妇之谒，可以死败。优哉游哉，聊以卒岁。师己反，季桓子曰：孔子何言？师己以实告。桓子叹曰：夫子罪我以群婢故也。孔子去鲁十三年，适卫者五，适陈、蔡者再，适曹、适宋、适郑、适叶、适楚各一，诸侯皆莫能用，卒自卫反鲁。盖定公十四年由大司冦摄相事时也。齐归女乐，孔子行〈。孔子世家：〉，
鲁沈犹氏旦饮其羊，饱之，以市欺人。公慎氏有妻而恶慎溃氏，奢侈骄佚。鲁市鬻牛马者善豫价。孔子为鲁司冦，沈犹氏不敢饮其羊。公慎氏岀其妻，慎溃氏逾境而走。鬻牛马者不豫价，布正以持之也。既为司冦，季孟堕郈、费之城，齐人归所侵鲁之地，由积正之所致也。故曰：其身正，不令而行。〈刘向新序：〉，
楚昭王召孔子，欲使执政，而封以书社七百里。子西谓楚王曰：楚之祖封于周，为子男五十里。今孔子述三王之法，明周、召之业，王若用之，则楚安得世世堂堂方数千里乎？文王在丰，武王在镐，百里之君卒王天下。今孔丘得据土壤，贤弟子为佐，非楚之福也。昭王乃止。〈史记〉：卫孔文子将攻子太叔，问策于仲尼，仲尼辞不知，退而命载而行。季康子以币迎孔子，孔子归鲁。孔子去鲁凡十四年而反乎鲁。〈孔子世家〉：
孔子曰：孝弟之至，通乎神明，光于四海，舜之谓也。孔子谓曽子曰：君子不以利害义，则耻辱安从生哉？官怠于宦成，病加于少愈，祸生于怠惰，孝衰于妻子。察此四者，慎终如始。〈并见新序〉
子曰：听逺音者，闻其疾而不闻其舒。望逺者，察其貎而不察其形。立乎定哀之间，而指乎隠桓。隠桓之日逺矣。〈榖梁子：〉：
定公㑹齐侯于夹谷孔子相两君就坛两相相揖齐人。鼓噪而起欲执鲁君孔子历阶而止不尽一等命司马。止之孔子视归乎齐侯曰两君之合而夷狄之人何为。来为齐侯谢曰寡人之过也退而属二三大夫曰大夫。率君行古人之道二三子率我入夷狄之俗何为乃罢。㑹齐君使优施舞于鲁君之幕下孔子曰笑君者罪当。死司马行法首足异门出齐人惧来归郓讙龟阴之田。盖为此也因是以见有文事必有武备孔子夹谷之㑹。见之。〈公羊传〉。
孔子之宋，匡简子将杀阳虎，孔子似之。甲士围孔子之舍，子路奋㦸将下斗。孔子止之曰：何仁义之不免俗也？夫诗书之不习，礼乐之不脩也，是丘之过也。若似阳虎，非丘之罪也。命也夫！由，歌，吾和汝。子路歌，孔子和之，三终而甲罢。〈说苑〉
孔子母颜氏徴在游大泽之陂，梦黑帝使请己，己往，梦交语曰：汝乳必于空桑之中。觉则若感，生丘于空桑首，类尼丘山，故以为名。〈孔演图〉。
孔子生之夜，有二苍龙自天而下，有二神女擎香雾于空中，以沐徴在。先是有五老列于庭，则五星之精。有麟吐玉书于阙里人家，云水精之子，继商周而素王出，故苍龙绕室，五星降庭。徴在知其为异，乃以绣绂系麟角而去。至敬王末，鲁定公二十四年，鲁人锄商田于大泽，得麟，以示夫子。夫子知命之终，乃抱麟解绂而涕泗焉。〈伏侯古今注：〉，
仲尼，鲁人，生不知易本。偶筮其命，得旅，请益于商瞿氏，曰：子有圣智而无位。孔子泣而曰：天也，命也。凤鸟不来，河无图至。呜呼，天命之也！叹讫而息。志〈庖牺氏先文〉。
仲尼牛唇吐教，陈机受度。又仲尼虎掌，是谓威。射胸应矩，是谓仪古。又仲尼龟脊。又孔子海口，言若含泽。又夫子辅喉〈。孝经钩命决〉：
孔子之劲，能拓国门之闗，勇复孟诸，足蹀狄兔，不以力闻。〈吕氏春秋〉
孔子去鲁，佩象环五寸。象，言其有文理也。环，可循而无穷也。〈，古礼记〉。
西狩获麟，有告者曰：有麇而角者。子曰：孰为来哉？反袂拭面，涕沾袍，曰：吾道穷矣。〈公羊传：〉。
孔子将死，遗袐书曰：不知何一男子，自称秦始皇，上我堂，踞我床，颠倒我衣裳，至沙丘而亡。后始皇至鲁，观孔子宅，至沙丘而亡。〈王充论衡〉
鲍永为鲁郡太守，时彭丰等不降，阙里无故荆棘自辟，从讲堂埽除至孔子庙。永异之，谓府丞曰：方今阸急，而阙里无故自涤，岂夫子欲行大飨诛无状也？乃脩学行乡礼，请丰㑹手格杀之。〈东观汉记〉
鲁哀公十六年夏四月己丑，孔子卒。公诔之曰：旻天不吊，不慭遗一老，俾屏余一人以在位，㷀㷀余在疚。呜呼哀哉！尼父无自律。〈国语〉
孔子卒，受鲁君璜玉，葬郭之北，泗水为之却流。〈白虎通〉锺离意为鲁相，出私钱付户曹。孔䜣脩孔子车，身入庙，拭几席剑履。男子张伯除堂下草，得璧七枚，怀其一，以六枚白意。孔子教授堂下床头悬一瓮，召䜣问，䜣曰：夫子瓮也，背有丹书。意发视之，中有素书，曰：后世脩吾书，董仲舒；䕶吾车，拭吾履，发吾笥，锺离意。璧有七，张伯怀其一。〈锺离意传〉
孔子集语卷下

        </div>
      </div>
    </div>
  </div>
</div>
<!--update:2025-08-30 09:36:47-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>