<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="学而第一,为政第二,八佾第三,里仁第四,公冶长第五,雍也第六,述而第七,泰伯第八,子罕第九,乡党第十,先进第十一,颜渊第十二,子路第十三,宪问第十四,卫灵公第十五,季氏第十六,阳货第十七,微子第十八,子张第十九,论语点睛全文在线阅读,论语点睛全文在线下载,大玄古籍书库">
<meta name="description" content="明朝蕅益大师曾作《论语点睛》，欲借儒家的《论语》来阐发出世思想，想以入世儒书作佛家出世之阶。_论语点睛_全文在线阅读_论语点睛_全文在线下载_大玄古籍书库">
<title>论语点睛_智旭_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">论语点睛</span> <br/>
          作者： <span class="inputVal" id="bkauthor">智旭</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]48465</span> <br/>
          说明： <span class="inputVal" id="bkdec">明朝蕅益大师曾作《论语点睛》，欲借儒家的《论语》来阐发出世思想，想以入世儒书作佛家出世之阶。</span> <br/>
          封面： <span class="inputVal" id="bkimg">Z_5326.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]论语点睛
[book_author]智旭
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]48465
[book_dec]明朝蕅益大师曾作《论语点睛》，欲借儒家的《论语》来阐发出世思想，想以入世儒书作佛家出世之阶。
[book_img]Z_5326.jpg


[book_title]学而第一
【子曰：“学而时习之，不亦说乎？有朋自远方来，不亦乐乎？人不知而不愠，不亦君子乎？”】
【禅解】
此章以“学”字为宗主，以“时习”二字为旨趣，以“悦”字为血脉。“朋来”及“人不知”，皆是“时习”之时；“乐”及“不愠”皆是“说”之血脉无间断处。
盖人人本有灵觉之性，本无物累，本无不说，由其迷此本体，生出许多恐惧忧患。今学，即是始觉之智，念念觉于本觉，无不觉时，故名“时习”，无时不觉，斯无时不说矣。
此觉原是人所同然，故“朋来”而乐；此觉原无人我对待，故“不知”、“不愠”。夫能历朋来人不知之时，而无不习、无不说者，斯为君子之学。若以知不知二其心，岂孔子之所谓“学”哉!
【有子曰：“其为人也孝弟，而好犯上者，鲜矣；不好犯上，而好作乱者，未之有也。君子务本，本立而道生。孝弟也者，其为仁之本与！”】
【禅解】
为仁，正是“为人”；不仁，便不可为人矣。“作乱”之本，由于“好犯上”；“犯上”之本，由于不孝弟；不孝弟，由于甘心为禽兽。
若不肯做衣冠禽兽、必“孝弟”以“为人”。为人、即仁、义、礼、智自皆具足，故“孝弟”是仁、义、礼、智之本。盖孝弟，是良知、良能；良知、良能，是万事万物之本源也。
【子曰：“巧言令色，鲜矣仁！”】
【禅解】
“巧言”。口为仁者之言也。“令色”，色取仁也。“仁”，是心上工夫，若向言色处下手，则愈似而愈非。
【曾子曰：“吾日三省吾身—为人谋而不忠乎？与朋友交而不信乎？传不习乎？”】
【禅解】
三事．只是己躬下一大事耳。倘有人我二相可得，便不“忠”、“信”；倘非见过于师，便不能“习”。此是既唯一以贯之之后。方有此真实切近功夫。
【子曰：“道千乘之国，敬事而信，节用而爱人，使民以时。”】
【禅解】
五者，以“敬事”为主。敬事，支从敬止功夫得来。
【子曰：“弟子，入则孝，出则弟，谨而信，凡爱众，而亲仁。行有馀力，则以学文。”】
【禅解】
养蒙，莫若学问；学问，不过求放心；求放心，莫若“格物致知”。“孝弟”、“谨信”乃至“学文”，皆格物致知之功也。直教一切时文行合一而修，不是先行后文。盖“文”，是道统所寄，孝、弟、忠、信等，即是“文”之实处，故曰：“文王既没，文不在兹乎？”若仅作“六艺”释之，陋矣!
【子夏曰：“贤贤易色；事父母，能竭其力；事君，能致其身；与朋友交，言而有信。虽曰未学，吾必谓之学矣。”】
【禅解】
“贤贤”，不但是好贤，乃步步趋趋之意。盖自置其身於圣  贤之列，此即学之本也。事亲、事君、交友，皆躬行实践，克到圣贤自期待处，所以名为“实学”。
【子曰：“君子不重，则不威；学则不固。主忠信。无友不如己者。过，则勿惮改。”】
【禅解】
期心于大圣大贤，名为“自重”；戒慎恐惧，名为“威”；始觉之功，有进无退，名为“学固”。倘自待稍轻，便不能念念兢  业惕厉，而暂觉远迷矣。此直以“不重”为根本病也。
“忠”，则直心、正念、真如；“信”，则的确知得自己可为圣贤，正是自重之处。既能自重，更须亲师取友，勇于改过，此三，皆对证妙药也。故知今之悦不若己，惮于改过者，皆是自轻者耳。又主忠信，是良药；友不如，惮改过，是药忌。
【曾子曰：“慎终，追远，民德归厚矣。”】
【禅解】
“厚”，是本性之德，复其本性。故似归家。
【子禽问於子贡曰：“夫子至於是邦也，必闻其政，求之与？抑与之与？”子贡曰：“夫子温、良、恭、俭、让以得之。夫子之求之也，其诸异乎人之求之与？”】
【禅解】
此可与“美玉章”参看。子贡以“沽”与“藏”为问，夫子再言“沽”之，只是“待价”二字，便与寻常沽法不同。今子禽以“求”并“与”为问，子贡亦言“求”之，只是说出“温、良、恭、俭、让”五字，便与寻常求法不同。
若竟说不求不沽，则与巢、许何别？若竟说求之沽之，则与功名之士何别？若知舜、禹有天下而不与焉，颜子居陋巷而非置斯民于度外，则知富强礼乐，春风沂水，合则双美，离则两偏矣。
【子曰：“父在，观其志；父没，观其行；三年无改於父之道，可谓孝矣。”】
【禅解】
此总就孝道上说。“观其志”，观其事父之心也；“观其行”，观其居丧之事也。
【有子曰：“礼之用，和为贵。先王之道，斯为美；小大由之。有所不行，知和而和，不以礼节之，亦不可行也。”】
【禅解】
“由之”，由其本和之礼也。“不行”者，废“礼”而尚“和”，礼不行而和亦不可行也。
【有子曰：“信近於义，言可复也。恭近於礼，远耻辱也。因不失其亲，亦可宗也。”】
【禅解】
欲慎终者，全在谋始，只贵“可复”、“可宗”，不必定复、定宗。
【子曰：“君子食无求饱，居无求安，敏於事而慎於言，就有道而正焉，可谓好学也已。”】
【禅解】
“敏事”，如颜子之请事斯语，惟此一事，更非余事也。“慎言”，即所谓仁者其言也切。从敏事处得来，不是两橛，就正“有道”，是慕道集义，不求“安”、“饱”，是箪瓢陋巷家风，非颜子不足以当此，故惟颜子“好学”。
【子贡曰：“贫而无谄，富而无骄，何如？”子曰：“可也；未若贫而乐，富而好礼者也。”子贡曰：“诗云：‘如切如磋，如琢如磨’，其斯之谓与？”子曰：“赐也，始可与言诗已矣，告诸往而知来者。”】
【禅解】
子贡之病，在愿息，文在悦不若己，故因其所明而通之，“告往”“知来”，全是策进他处。道旷无涯，那有尽极，若向乐与礼处坐定，便非“知来”矣。
【子曰：“不患人之不己之，患不知人也。”】
【禅解】
自利则亲师取友．必要知人。利他，则应病与药尤要知人。

[book_title]为政第二
【子曰：“为政以德，譬如北辰居其所而众星共之。”】
【禅解】
“为政以德”，不是以德为政，须深体此语脉。盖自正正他，皆名“为政”。“以德”者，以一心三观，观于一境三谛，知是性具三德也。三德秘藏，万法之宗；不动道场，万法同会。故譬之以北辰之居所。
【子曰：“诗三百，一言以蔽之，曰：‘思无邪’。”】
【禅解】
此指示一经宗要，令人随文人观，即闻、即思、即修也。若知《诗》之宗要，则知千经万论，亦同此宗要矣。
【子曰：“道之以政，齐之以刑，民免而无耻；道之以德，齐之以礼，有耻且格。”】
【禅解】
五霸虽驾言于德、礼，总只政、刑；帝王虽亦似用政、刑，无非德、礼。盖德、礼，从格物诚意中来，孟子所谓“集义所生”；政、刑，从贤智安排出来；孟子所谓“义袭而取”也。
【子曰：“吾十有五而志于学，三十而立，四十而不惑，五十而知天命，六十而耳顺，七十而从心所欲，不逾矩。”】
【禅解】
只一“学”字到底，学者，觉也。
念念背尘合觉，谓之“志”；觉不被迷情所动，谓之“立”；觉能破微细疑网，谓之“不惑”；觉能透真妄关头，谓之“知天命”；觉六根皆如来藏，谓之“耳顺”；觉六识皆如来藏，谓之“从心所欲，不逾矩”。此是得心自在，若欲得法自在，须至八十、九十，始可几之，故云：“若圣与仁，则吾岂敢”。此孔子之真语实语，若作谦词解释，冤却大圣一生苦心。
返闻闻自性，初须入流亡所，名之为“逆”，逆极而顺，故名“耳顺”，即闻所闻尽，分得耳门圆照三昧也。
【孟懿子问孝。子曰：“无违。”樊迟御，子告之曰：“孟孙问孝於我，我对曰，‘无违’。”樊迟曰：“何谓也？”子曰：“生，事之以礼；死，葬之以礼，祭之以礼。”】
【禅解】
克己复礼，方能以礼事亲，违礼，即非孝矣。
【孟武伯问孝。子曰：“父母唯其疾之忧。”】
【禅解】
此等点示，能令有人心者痛哭。
【子游问孝。子曰：“今之孝者，是谓能养。至於犬马，皆能有养；不敬，何以别乎。”】
【禅解】
以犬马养，但养口体，能养志者，乃名为“敬”。
【子夏问孝。子曰：“色难。有事，弟子服其劳；有酒食，先生馔，曾是以为孝乎？”】
【禅解】
根于心而生于色，孝在心，而不独在事也。
【子曰：“吾与回言终日，不违，如愚。退而省其私，亦足以发，回也不愚。”】
【禅解】
“私”者，人所不见之地，即“慎独”“独”。字。惟孔子具他心道眼，能于语言动静之际，窥见其“私”，故曰：回也其心，三月不违仁。“退”非颜子辞退，乃孔子退而求之于接见问答之表耳。
【子曰：“视其所以，观其所由，察其所安。人焉廋哉？人焉廋哉？”】
【禅解】
己之“所以”、“所由”、“所安”，千停百当，则人之所以、所由、所安，不难视观察矣。故君子但求诸己，如磨镜然。
【子曰：“温故而知新，可以为师矣。”】
【禅解】
观心为“温故”，由观心故，圆解开发。得陀罗尼，为“知新”。盖天下莫故于心，亦莫新于心也。
【子曰：“君子不器。”】
【禅解】
形而上者谓之道，形而下者谓之器，乾坤太极，皆器也。仁者见之谓之仁，智者见之谓之智，无非器也，况瑚琏斗筲，而非器哉!李卓吾云：“下学而上达，便是不器。”此言得之。
【子贡问君子。子曰：“先行其言，而后从之。”】
【禅解】
说得一丈，不如行得一尺，正是此意。
【子曰：“君子周而不比，小人比而不周。”】
【禅解】
生缘、法缘、无缘三慈，皆是“周”；爱见之慈。即是“比”。
【子曰：“学而不思则罔，思而不学则殆。”】
【禅解】
“学而不思”，即有闻无慧；“思而不学”，即有慧无闻。“罔”者，如人数他宝，自无半钱分也。“殆”者，如增上慢人，堕坑落堑也。
【子曰：“攻乎异端，斯害也己。”】
【禅解】
“端”，头绪也。理本不异，但头绪一差，则天地悬隔。
【子曰：“由！诲女知之乎！知之为知之，不知为不知，是知也。”】
【禅解】
子路向能知所知上用心，意谓无所不知，方名为知”，不是强“不知”以为“知”也。
此则向外驰求，全昧知体，故今直向本体点示，只要认得自己真知之体，更无二知。此与知见立知，即无明本，知见无见，斯即涅槃之旨参看，方见圣人道脉之妙。若舍此而别求知，不异丙丁童子求火，亦似骑牛觅牛矣。
【子张学干禄。子曰：“多闻阙疑，慎言其馀，则寡尤。多见阙殆，慎行其馀，则寡悔。言寡尤，行寡悔，禄在其中矣。”】
【禅解】
何日无闻，何日无见，闻见不患不多，患不能阙疑殆，慎言行耳。“禄在其中”，是点破天爵天禄，乃吾人真受用处。若作有得禄之道解释，陋矣陋矣!
【哀公闻曰：“何为则民服？”孔子对曰：“举直错诸枉，则民服；举枉错诸直，则民不服。”】
【禅解】
惟格物诚意之仁人，为能“举直错枉”，可见民之服与不服，全由己之公私，不可求之于民也。
【季康子问：“使民敬、忠以勤，如之何？”子曰：“临之以庄，则敬；孝慈，则忠；举善而教不能，则勤。”】
【禅解】
“临庄”，从知及仁守发源。知及仁守，只是致知诚意耳。“孝慈”、“举善”、“教不能”，皆是亲民之事，皆是“明德”之所本具。可见圣门为治，别无歧路，此节三个“则”字，上节两个“则”字，皆显示感应不忒之机，全在自己。
【或谓孔子曰：“子奚不为政？”子曰：“书云：‘孝乎惟孝，友于兄弟，施於有政。’是亦为政，奚其为为政？”】
【禅解】
此便是为政以德。
【子曰：“人而无信，不知其可也。大车无輗，小车无輗，其何以行之哉？”】
【禅解】
不信自己可为圣贤，如何进德修业？
【子张问：“十世可知也？”子曰：“殷因於夏礼，所损益，可知也；周因於殷礼，所损益，可知也。其或继周者，虽百世，可知也。”】
【禅解】
来之事，圣人别有心法，与如来性具六通相同，如明镜无所不照；非外道所修作意五通可比也。
子张鹜外，尚未能学孔子之迹，又安可与论及本地工夫，故直以“礼之损益”答之。然礼之纲要，决定不可损益，所损益　者，因时制宜，随机设教之事耳。
若知“克己复礼”为仁。则知实智。若知随时损益之致，则知权智。既知“权”、“实”二智，则知来之道，不外此矣。言近指远，善哉善哉!
【子曰：“非其鬼而祭之，谄也。见义不为，无勇也。”】
【禅解】
骂得痛切，激动良心

[book_title]八佾第三
【孔子谓季氏，“八佾舞於庭，是可忍也，孰不可忍也？”】
【禅解】
卓吾云：季氏要哭。
【三家者以雍彻。子曰：“‘相维辟公，天子穆穆’，奚取於三家之堂？”】
【禅解】
卓吾云：三家要笑。
【子曰：“人而不仁，如礼何？”人而不仁，如乐何？】
【禅解】
世人虽甘心为不仁，未有肯甘弃礼乐者。但既弃仁，即弃礼乐，故就其不肯弃礼乐处唤醒之也。
卓吾云：季氏三家，哭不得，笑不得。
【林放问礼之本。子曰：“大哉问！礼，与齐奢也，宁俭；丧，与其易也，宁戚。”】
【禅解】
“俭”，非礼之本，而近于本，故就此指点，庶可悟本。
【子曰：“夷狄之有君，不如诸夏之亡也。”】
【禅解】
此痛哭流涕之言也。呜呼!　可以中国而不如夷乎？
【季氏旅於泰山。子谓冉有曰：“女弗能救与？”对曰：“不能。”子曰：“呜呼！曾谓泰山不如林放乎？”】
【禅解】
卓吾云：季氏间之，不胜扯淡，便是夫子救季氏处。
【子曰：“君子无所争。必也射乎！揖让而升，下而饮。其争也君子。”】
【禅解】
“必也射乎”，正是君子无所争处。
【子夏问曰：“巧笑倩兮，美目盼兮，素以为绚兮。何为也？”子曰：“绘事后素。”曰：“礼后乎？”子曰：“起予者商也！始可与言诗矣。”】
【禅解】
“素以为绚”，谓“倩”、“盼”是天成之美，不假脂粉，自称绝色也。
人巧终逊天工，故曰“绘事后素。”后者，落在第二义之谓。非素质后加五釆之解。
“礼后乎”者，直斥后进之礼为不足贵，亦非先后之后。
卓吾云：与言《诗》，非许可子夏也，正是救礼苦心处。
【子曰：“夏礼，吾能言之，杞不足微也；殷礼，吾能言之，宋不足微也。文献不足故也。足，则吾能微之矣。”】
【禅解】
无限感慨。
【子曰：“禘，自既灌而往者，吾不欲观之矣。”】
【禅解】
方外史曰：禅自白椎而往者，吾不欲闻之矣。教自击鼓而往者，吾不欲听之矣。律自发心而往者，吾不欲观之矣。呜呼!古今同一痛心事，世出世法，同一流弊，奈之何哉!
【或问禘之说。子曰：“不知也；知其说者之於天下也，其如示诸斯乎！”指其掌。】
【禅解】
程季清曰：“王者于天下大定之后，方行褚礼。尔时九州之方物，毕贡于前，历代之灵爽，尽格于庙，可谓竖穷横遍，互幽彻明，浃上洽下，无一事一物，不罗列于现前一刹那际矣。示天下如指其掌，不亦宜乎。”
方外史曰：既去“不知”，又“指其掌”，所谓此处无银三十两也。
【祭如在，祭神如神在。子曰：“吾不与祭，如不祭。”】
【禅解】
“与”，许也。“祭如不祭”，谓无诚心之人，故夫子不许之。
【王孙贾问曰：“与其媚于奥，宁媚于灶，何谓也？”子曰：“不然；获罪於天，吾所祷也。”】
【禅解】
卓吾云：媚，便获罪于天矣。
【子曰：“周监於二代，郁郁乎文哉！吾从周。”】
【禅解】
花发之茂，由于培根，礼乐之文，本于至德。至德本于身，而考于古，即是千圣心法，故“从周”，只是以心印心，又“从周”，即从夏、商，即从太古也。
【子入大庙，每事问。或曰：“孰谓鄹人之子知礼乎？入大庙，每事问。”子闻之，曰：“是礼也。”】
【禅解】
卓吾云：只论礼与非礼，那争知与不知。
方外史曰：不知便问，是孔子直心道场处。若云虽知亦问者，谬矣!
【子曰：“射不主皮，为力不同科，古之道也。”】
【子贡欲去告朔之饩羊。子曰：“赐也！尔爱其羊，我爱其礼。”】
【禅解】
子贡见得是羊，孔子见即是礼，推此苦心，便可与读十轮佛藏二经。(二经明剃发染衣者，不论具戒破戒，乃至不曾爱戒，亦是佛弟子相，决定不可毁辱。)
卓吾云：留之，则为礼；去之，则为羊，故云“其羊”、“其礼。”
【子曰：“事君尽礼，人以为谄也。”】
【禅解】
于三宝境，广修供养，人亦以为靡费者多矣，哀哉!
【定公问：“君使臣，臣事君，如之何？”孔子对曰：“君使臣以礼，臣事君以忠。”】
【子曰：“关睢，乐而不淫，哀而不伤。”】
【禅解】
后妃不嫉妒，多求淑女以事西伯，使广继嗣之道，故“乐不淫”、“哀不伤”。若以求后妃，得后妃为解。可笑甚矣。《诗传》、《诗序》皆云“后妃求淑女”，不知紫阳何故别为新说。
【哀公问社於宰我。宰我对曰：“夏后氏以松，殷人以柏，周人以栗，曰，使民战栗。”子闻之，曰：“成事不说，遂事不谏，既往不咎。”】
【禅解】
哀公患三家之强暴，问于有若，有若对曰：“惟礼可御暴乱”。此端本澄源之论也。今云“战栗”以敬神明，似则似矣，然未能事人，焉能事鬼？未知敬止工夫，安能大畏民志哉！
卓吾云：实是说他，谏他，咎他，亦是说哀公，谏哀公，咎哀公。
【子曰：“管仲之器小哉。”或曰：“管仲俭乎？”曰：“管氏有三归，官事不摄，焉得俭？然则管仲知礼乎？”曰：“邦君树塞门，管氏亦树塞门。邦君为两君之好，有反坫，管氏亦有反坫。管氏而知礼，孰不知礼？”】
【禅解】
一匡天下处，是其“仁”。不俭，不知礼处，是其“器小”。孔子论人，何等公平，亦何等明白。盖大器已不至此，况不器之君子乎？
【子语鲁大师乐，曰：“乐其可知也：始作，翕如也；从之，纯如也，缴如也，绎如也，以成。”】
【禅解】
乐是心之声，闻其乐而知其德，故“翕如”、“纯如”等，须从“明德”处悟将来，非安排于音韵之末也。
【仪封人请见，曰：“君子之至於斯也，吾未尝不得见也。”从者见之。出曰：“二三子何患於丧乎？天下之无道也久矣，天将以夫子为木铎。”】
【禅解】
终身定评，千古知己，夫子真万古“木铎”也。
【子谓韶，“尽美矣，又尽善也。”谓武，“尽美矣，未尽善也。”】
【禅解】
觉浪禅师曰：此评乐，非评人也。盖《韶乐》能尽舜帝之美，又能尽舜帝之善；《武乐》能尽武王之美，未能尽武王之善。舜、武，都是圣人，岂有未尽善者。
方外史曰：王阳明谓金之分两不必同，而精纯同，以喻圣之才力不必同，而纯乎天理同，此是千古至论。故孟子曰：行一不义，杀一不辜，而得天下．皆不为也。是则同，亦是此旨。
【子曰：“居上不宽，为礼不敬，临丧不哀，吾何以观之哉？”】
【禅解】
即是吾不欲观之意，非是观其得失

[book_title]里仁第四
【子曰：“里仁为美。择不处仁，焉得知？”】
【禅解】
里以宅身，尚知“以仁为美”．道以宅心，反不择仁而处，何其重躯壳，而轻性灵也!
【子曰：“不仁者，不可以久处约，不可以长处乐。仁者安仁，知者利仁。”】
【禅解】
见有心外之约乐，便不可久处长处，可见不仁之人，无地可容其身矣。“安仁”，则“约”“乐”皆安；“利仁”，则“约”、“乐”皆利，何等快活受用！
【子曰：“唯仁者，能好人，能恶人。”】
【禅解】
无好、无恶，故能好、能恶。无好、无恶，性量也。能好、能恶，性具也。仁，性体也。
【子曰：“苟志于仁矣，无恶也。”】
【禅解】
千年暗室，一灯能破。
【子曰：“富与贵是人之所欲也，不以其道得之，不处也；贫与贱是人之所恶也，不以其道得之，不去也。君子去仁，恶乎成名？君子无终食之间违仁，造次必于是，颠沛必于是。”】
【禅解】
此章皆诫训之辞，若处非道之富贵，去非道之贫贱，便是“去仁”，便不名为君子。若要真正成个君子，名实相称，须是“终食之间”不违，“造次”“颠沛”不违。
【子曰：“我未见好仁者，恶不仁者。好仁者，无以尚之；恶不仁者，其为仁矣，不使不仁者加乎其身。有能一日用其力于仁矣乎？我未见力不足者。盖有之矣，我未之见也。”】
【禅解】
“恶不仁者”，用个“其为仁矣”四字，便是一串的工夫。
卓吾云：“无以尚之”，“不使不仁者加乎其身”，正是用力力足处。“盖有之矣”，谓世界尔许大，岂无一日用力者，奈我未之见耳。望之之辞，“好仁者”就是惭，“恶不仁者”就是愧。
【子曰：“人之过也，各于其党。观过，斯知仁矣。”】
【禅解】
此法眼也，亦慈心也。世人但于仁中求过耳，孰肯于过中求仁哉!然惟过可以观仁：小人有过，则必文之；仁人有过，必不自掩，故也。
【子曰：“朝闻道，夕死可矣。”】
【禅解】
不闻道者，如何死得！若知死不可免，如何不急求“闻道”。若知“朝闻”可以“夕死”，便知道是竖穷横遍，不是死了便断灭的。
【子曰：“士志于道，而耻恶衣恶食者，未足与议也。”】
【禅解】
当与“食无求饱，居无求安”参看，便见圣贤学脉。
【子曰：“君子之于天下也，无适也，无莫也，义之与比。”】
【禅解】
“义之与比”，正所谓时措之宜，却须从“格物”、“慎独”来。若欲比义，便成“适”、“莫”，义来比我，方见“无适”、“莫处。”
比义，则为义所用；义比，则能用义。比义，则同告子之义外，便成袭取；义比，则同孟子之集义，便是性善。当与赵州使得十二时，《坛经》悟时转法华并参。
【子曰：“君子怀德，小人怀土；君子怀刑，小人怀惠。”】
【禅解】
见德者，不见有土；见土者，不见有德。见法者，不见有惠，见惠者，不见有法。此皆独喻于怀，不可以告人者，譬如饮水冷暖自知而已。
【子曰：“放于利而行，多怨。”】
【禅解】
卓吾云：何利之有。
【子曰：“能以礼让为国乎？何有？不能以礼让为国，如礼何？”】
【禅解】
能以礼让，不但用得礼，亦为得国。不能以礼让为国，不但治不得国，亦用不得礼。
【子曰：“不患无位，患所以立；不患莫己知，求为可知也。”】
【禅解】
此对治悉檀，亦阿伽良药也。
【子曰：“参乎！吾道一以贯之。”曾子曰：“唯。”子出。门人问曰：“何谓也？”曾子曰：“夫子之道，忠恕而已矣。”】
【禅解】
此切示下手工夫，不是印证，正是指点初心，须向一门深入耳。“忠恕”真实贯得去，亦是有个省处，乃能如此答话，然不可便作传道看。颜子既没，孔子之道的无正传，否则两叹“今也则亡”，岂是诳语。
【子曰：“君子喻于义，小人喻于利。”】
【禅解】
“喻”字，形容君子小人心事，曲尽其致。“喻义”，故利亦是义。“喻利”，故义亦是利。释门中发菩提心者，世法亦成佛法，名利未忘者，佛法亦成世法，可为同喻。
【子曰：“见贤思齐焉，见不贤而内自省也。”】
【禅解】
方是“惭愧”二字实义，方是“三人行，必有我师”，方可云尽大地无不是药．此圣贤、佛祖总诀也。
【子曰：“事父母几谏。见志不从，又敬不违，劳而不怨。”】
【禅解】
始终只一“几谏”。“几谏”只是敬父母，故期之以圣贤。“不违”、“不怨”，只是到底敬父母。
【子曰：“父母在，不远游。游必有方。”】
【禅解】
“方”。法也。为法故游，不为余事也。“不远游”句，单约“父母在”说。“游必有方”，则通于存没矣。
【子曰：“三年无改于父之道，可谓孝矣。”】
【子曰：“父母之年，不可不知也。一则以喜，一则以惧。”】
【禅解】
“喜”、“惧”处，正是知处。不喜、不惧，便是不知。
【子曰：“古者言之不出，耻躬之不逮也。”】
【禅解】
为之难，言之得无切乎？
【子曰：“以约失之者鲜矣。”】
【禅解】
观心为要。
【子曰：“君子欲讷于言而敏于行。”】
【禅解】
“讷言”、“敏行”，只是一事，观“欲”字而字便知。
【子曰：“德不孤，必有邻。”】
【禅解】
千里比肩，百世接踵。
卓吾云：有一善端，众善毕至。
方外史曰：此约观心释也。
【子游曰：“事君数，斯辱矣，朋友数，斯疏矣。”】
【禅解】
“辱”，则不能事其君。“疏”，则不能交其友。不数，正是纳忠尽谊之法，非为求荣求亲而已，亦非当去当止之谓。

[book_title]公冶长第五
【子谓公冶长，“可妻也。虽在缧绁之中，非其罪也”。以其子妻之。子谓南容，“邦有道，不废；邦无道，免于刑戮”。以其兄之子妻之。】
【禅解】
曰“非其罪”，曰“免于刑戮”，只论立身，不论遇境，今人还知此意否？
【子谓子贱，“君子哉若人！鲁无君子者，斯焉取斯”？】
【禅解】
卓吾云：把子贱来做一尊贤取友的榜样，非特赞子贱已也。
【子贡问曰：“赐也何如？”子曰：“女器也。”曰：“何器也？”曰：“瑚琏也。”】
【禅解】
卓吾批“问”处云：也自负。
方外史曰：只因子贡自负，所以但成一器，不能到君子不器地位。
【或曰：“雍也仁而不佞。”子曰：“焉用佞？御人以口给，屡憎于人。不知其仁，焉用佞？”】
【禅解】
“不知其仁”，谓佞者本具仁理，而全不自知，可见佞之为害甚也。
【子使漆雕开仕。对曰：“吾斯之未能信。”子说。】
【禅解】
唯其信有斯事，所以愈觉“未能信”也。今之硬作主宰，错下承当者，皆未具信根故耳。“寡过未能”，“圣仁岂敢”，既不生退屈，亦不增上慢．其深知六即者乎？
【子曰：“道不行，乘桴浮于海。从我者其由与？”子路闻之喜。子曰：“由也好勇过我，无所取材。”】
【禅解】
正为点醒子路而发，非是叹道不行。
【孟武伯问：“子路仁乎？”子曰：“不知也。”又问。子曰：“由也，千乘之国，可使治其赋也，不知其仁也。” “求也何如？”子曰：“求也，千室之邑，百乘之家，可使为之宰也，不知其仁也。” “赤也何如？”子曰：“赤也，束带立于朝，可使与宾客言也，不知其仁也。”】
【禅解】
此与下沦“言志章”参看，便见夫子深知三人处。
【子谓子贡曰：“女与回也孰愈？”对曰：“赐也何敢望回。回也闻一以知十，赐也闻一以知二。”子曰：“弗如也！吾与女弗如也。”】
【禅解】
子贡之“亿则屡中”是病，颜子之“不违如愚”是药，故以药病对拈，非以胜负相形也。
子贡一向落在闻见知解窠臼，却谓颜子“闻一知十”，虽极赞颜子，不知反是谤颜子矣，故夫子直以：“弗如”二字贬之。
盖凡知见愈多，则其去道愈远。幸而子贡只是“知二”，若使“知三”，“知四”，乃至“知十”，则更不可救药。故彼自谓“弗如”之处，正是可与之处。如此点示，大有禅门杀活全机，惜当机之未悟，恨后儒之谬解也。
【宰予昼寝。子曰：“朽木不可雕也，粪土之墙不可杇也，于予与何诛。”子曰：“始吾于人也，听其言而信其行；今吾于人也，听其言而观其行。于予与改是。”】
【禅解】
责宰我处，可谓雪上加霜。
卓吾云：乃牵联春秋之笔。
【子曰：“吾未见刚者。”或对曰：“申枨。”子曰：“枨也欲，焉得刚？”】
【禅解】
只说枨是“欲”不是“刚”，不可以“刚”与“欲”对泖，以对“欲”说“刚”，非真刚故。
【子贡曰：“我不欲人之加诸我也，吾亦欲无加诸人。”子曰：“赐也，非尔所及也。”】
【禅解】
卓吾云：推他上路。
【子贡曰：“夫子之文章，可得而闻也；夫子之言性与天道，不可得而闻也。”】
【禅解】
言“性”言“天”，便成文章，因指见月，便悟“性”、“天。”子贡此言，只得一半。若知文字相即解脱相，则闻即无闻。若知不可说法，有因缘故，亦可得说，则无闻即闻。
【子路有闻，未之能行，唯恐有闻。】
【禅解】
卓吾云：画出于路。
方外史曰：子路长处在此，病处亦在此。若知不许夜行，投明须到之理，便如颜子之从容请事矣。
【子贡问曰：“孔文子何以谓之文也？”子曰：“敏而好学，不耻下问，是以谓之文也。”】
【禅解】
卓吾云：于子贡身上，亦甚有益。盖“愿息”、“悦不若己”，是子贡病痛耳。
【子谓子产，“有君子之道四焉：其行己也恭，其事上也敬，其养民也惠，其使民也义。”】
【禅解】
不遗纤吾。
【子曰：“晏平仲善与人交，久而敬之。”】
【禅解】
卓吾云：“久而敬之”四字，的是交法。
【子曰：“臧文仲居蔡，山节藻梲，何如其知也？”】
【禅解】
卓吾云：夫子论“知”，只是务民之义，敬鬼神而远之。
【子张问曰：“令尹子文三仕为令尹，无喜色；三已之，无愠色。旧令尹之政，必以告新令尹。何如？”子曰：“忠矣。”曰：“仁矣乎？”曰：“未知，焉得仁？”“崔子弒齐君，陈文子有马十乘，弃而违之。至于他邦，则曰：‘犹吾大夫崔子也。’违之。之一邦，则又曰：‘犹吾大夫崔子也。’违之。何如？”子曰：“清矣。”曰：“仁矣乎？”曰：“未知。焉得仁？”】
【禅解】
仁者必“忠”，“忠”者未必“仁”，“仁”者必“清”，“清”者未必“仁”。
卓吾云：仲尼认得“仁”字真。
【季文子三思而后行。子闻之，曰：“再，斯可矣。”】
【禅解】
卓吾云：“三”，疑也。“再”，决也。要知“三”不是三遭，“再”不是两次。
【子曰：“宁武子邦有道则知，邦无道则愚。其知可及也，其愚不可及也。”】
【子在陈曰：“归与！归与！吾党之小子狂简，斐然成章，不知所以裁之。”】
【禅解】
木铎之任，菩萨之心。
【子曰：“伯夷、叔齐不念旧恶，怨是用希。”】
【禅解】
周季侯曰：“旧”字，如飞影驰轮，倏焉过去之谓。
方外史曰：如明镜照物，妍媸皆现，而不留陈影。此与“不迁怒”同一工夫。
【子曰：“孰谓微生高直？或乞醯焉，乞诸其邻而与之。”】
【禅解】
卓吾云：维直道也，非讥议微生高也。
【子曰：“巧言、令色、足恭，左丘明耻之，丘亦耻之。匿怨而友其人，左丘明耻之，丘亦耻之。”】
【禅解】
读此便知《春秋》宗旨。《春秋》只是扶三代之直道耳。
【颜渊、季路侍。子曰：“盍各言尔志？”子路曰：“愿车马、衣轻裘，与朋友共。敝之而无憾。”颜渊曰：“愿无伐善，无施劳。”子路曰：“愿闻子之志。”子曰：“老者安之，朋友信之，少者怀之。”】
【禅解】
子路忘物，颜子忘善，圣人忘己。忘己，故以“安”还老者，“信”还朋友，“怀”还少者。
【子曰：“已矣乎！吾未见能见其过而内自讼者也。”】
【禅解】
千古同慨。盖“自讼”，正是圣贤心学真血脉。
【子曰：“十室之邑，必有忠信如丘者焉，不如丘之好学也。”】
【禅解】
孔子之“忠信”与人同，只是“好学”与人异。“好学”二字，是孔子真面目，故颜渊死，遂哭云：“天丧予。”

[book_title]雍也第六
【子曰：“雍也可使南面。”仲弓问子桑伯子，子曰：“可也简。”仲弓曰：“居敬而行简，以临其民，不亦可乎？居简而行简，无乃大简乎？”子曰：“雍之言然。”】
【禅解】
只是论“临民”之道，不是去批点子桑伯子。
【哀公问：“弟子孰为好学？”孔子对曰：“有颜回者好学，不迁怒，不二过，不幸短命死矣。今也则亡，未闻好学者也。”】
【禅解】
无怒、无过，本觉之体；“不迁”、“不贰”，始觉之功，此方是真正好学。曾子以下，的确不能通此血脉，孔子之道，的确不曾传与他人。
有所断故，名为“不迁”、“不贰”。若到无所断时，则全合无怒、无过之本体矣。孔子、颜渊，皆居学地，人那得知。
【子华使于齐，冉子为其母请粟。子曰：“与之釜。”清益。曰：“与之庾。”冉子与之粟五秉。子曰：“赤之适齐也，乘肥马，衣轻裘。吾闻之也：君子周急，不继富。”原思为之宰，与之粟九百，辞。子曰：“毋以与尔邻里乡党乎！ ”】
【子谓仲弓曰：“犁牛之子且角，虽欲勿用，山川其舍诸？”】
【禅解】
卓吾云：夫子论仲弓如此耳。
【子曰：“回也，其心三月不违仁。其余，则日月至焉而已矣。”】
【禅解】
颜渊心“不违仁”，孔子向何处知之？岂非法眼、他心智耶？
“三月”者，如佛家九旬办道之期。“其心”、“其余”，皆指颜子而说，只因心“不违仁”，得法源本，则其余枝叶，日新月盛，德业并进矣。此方是“温故知新”。
【季康子问：“仲由可使从政也与？”子曰：“由也果，于从政乎何有？”曰：“赐也，可使从政也与？”曰：“赐也达，于从政乎何有？”曰：“求也，可使从政也与？”曰：“求也艺，于从政乎何有？”】
【季氏使闵子骞为费宰。闵子骞曰：“善为我辞焉。如有复我者，则吾必在汶上矣。”】
【禅解】
有志气，有节操，羞杀仲由、冉求。
【伯牛有疾，子问之，自牖执其手，曰：“亡之，命矣夫！斯人也而有斯疾也！斯人也而有斯疾也！”】
【禅解】
说一“命”字，便显得是宿业，便知为善无恶果。
【子曰：“贤哉，回也！一箪食，一瓢饮，在陋巷。人不堪其忧，回也不改其乐。贤哉，回也！”】
【禅解】
乐不在箪、瓢、陋巷，亦不离箪、瓢、陋巷，箪、瓢、陋巷，就是他真乐处。惟仁者可久处约，约处就是安处利处。若去箪、瓢、陋巷非可乐，则离境谈心，何啻万里。
【冉求曰：“非不说子之道，力不足也。”子曰：“力不足者，中道而废。今女画。”】
【子谓子夏曰：“女为君子儒，无为小人儒。”】
【禅解】
从性天生文章，便是“君子儒”；从文章著脚，便是“小人儒”。即下学而上达，便是“君子儒”；滞于下学，便是“小人儒”。若离下学而空谈上达，不是“君子儒”，亦不是“小人儒”，便是今时狂学者。
【子游为武城宰。子曰：“女得人焉尔乎？”曰：“有澹台灭明者，行不由径。非公事，未尝至于偃之室也。”】
【禅解】
卓吾云：真能得人。
【子曰：“孟之反不伐，奔而殿。将入门，策其马，曰：‘非敢后也，马不进也。’”】
【子曰：“不有祝鮀之佞，而有宋朝之美，难乎免于今之世矣。”】
【子曰：“谁能出不由户，何莫由斯道也？”】
【禅解】
道不可须臾离，信然信然，何故世人习而不察，日用不知。
【子曰：“质胜文则野，文胜质则史，文质彬彬，然后君子。”】
【禅解】
“质”如树茎、“文”如花叶，还有一个树根。由有树根，故使茎枝、花叶皆是一团生机。“彬彬”者，生机焕彩也。
【子曰：“人之生也直，罔之生也幸而免。”】
【禅解】
卓吾云：不直的都是死人。
【子曰：“知之者，不如好之者。好之者，不如乐之者。”】
【禅解】
知个甚么？好个甚么？乐个甚么？参！
卓吾云：不到乐的地步，那得知此？
【子曰：“中人以上，可以语上也。中人以下，不可以语上也。”】
【禅解】
“不可语上”，须以上作下说、为实施权也。“可以语上”，方知语语皆上，开权显实也。
【樊迟问知，子曰：“务民之义，敬鬼神而远之，可谓知矣。”问仁，曰：“仁者先难而后获，可谓仁矣。”】
【禅解】
晓得民义，便晓得鬼神道理。惟其晓得，所以能“敬”能“远”，非以不可知而“敬”之“远”之也。不能“先难”，便欲商及获与不获，知难非难，则请事斯语，欲罢不能，岂获与不获，可动其心！
【子曰：“知者乐水，仁者乐山。知者动，仁者静。知者乐，仁者寿。”】
【禅解】
形容得妙。“智者”、“仁者”，不是指两人说。“乐”者，效法也。智法水，仁法山。法水故动，法山故静。动故乐，静故寿。
山水同依于地，动静同一心机，乐寿同一身受，智仁同一性真。若未达不二而二，二而不二，则“仁者见之谓之仁，智者见之谓之智”矣。
【子曰：“齐一变，至于鲁。鲁一变，至于道。”】
【禅解】
总是要他“至于道”耳。
吴因之曰：齐固要脱皮换骨，鲁也要涤胃洗肠。
【子曰：“觚不觚，觚哉!觚哉!”】
【宰我问曰：“仁者虽告之曰：‘井有仁焉’其从之也?”子曰：“何为其然也？君子可逝也，不可陷也。可欺也，不可罔也。”】
【禅解】
此问大似禅机。盖谓君子既依于仁，设使仁在井中，亦从而依之乎？夫子直以正理答之，不是口头三昧可比。
陈晏昭曰：“宰我此问，深得夫子之心。盖在夫子，设使见人坠井，决能跳下井中救出。但此非圣人不能，不可传继，故夫子直以可继可传之道答之。如大舜方可浚井，以听父母之？，彼有出路故也。若寻常孝子，小杖则受，大杖则走矣。
【子曰：“君子博学于文，约之以礼，亦可以弗畔矣夫？”】
【禅解】
“学于文”，乃就闻以开觉路，不同贫数他宝。“约以礼”，乃依解而起思修，所谓“克己复礼”，不同无闻暗证，所以“弗畔”。“畔者”，边畔。以文字阿师，偏于教相之一边暗证禅和，偏于内观之一边，不免罔殆之失也。
【子见南子，子路不说。夫子矢之曰：“子所否者，天厌之!天厌之！】
【禅解】
卓吾云：“子路不说”，全从夫子拒弥子来，意谓既曰“有命矣”，缘何又见南子？
【子曰：“中庸之为德也，其至矣乎!民鲜久矣。”】
【子贡曰：“如有博施于民，而能济众，何如？可谓仁乎？”子曰：“何事于仁!必也圣乎！尧、舜其犹病诸。夫仁者，己欲立而立人，己欲达而达人，能近取譬，可谓仁之方也已。”】
【禅解】
“博施”“济众”，果地化他之德，“欲立”、“欲达”，因中二利之始。子贡求之于果，不知明其真因。
“己欲立而立人，己欲达而达人，”不是以己及人，正是自、他不二。只向一念观心处下手也。“立”，即不思议止；“达”，即不思议观。
佛法太高，众生法太广，观心则易，故去“能近取譬”，是“仁之方”。“方”，法也。
“立人”、“达人”，正是“博施”“济众”处．“尧舜犹病”，正是“欲立”“欲达”处。“仁”，通因果；“圣”，惟极果。尧舜尚在因位，惟佛方名果位耳。

[book_title]述而第七
【子曰：“述而不作，信而好古，窃比于我老彭。”】
【禅解】
“述而不作”，只因信得理无可作。既“信”得及，　自然“好古”，此夫子真道脉，真学问也。
卓吾云：都是实话，何云谦词？
【子曰：“默而识之，学而不厌，诲人不倦，何有于我哉!”】
【禅解】
“学不厌”，“诲不倦”，孔子亦曾承当之矣。只一“默而识之”，真实难到，宜其直心直口说出。
【子曰：“德之不修，学之不讲，闻义不能徙，不善不能改，是吾忧也。”】
【禅解】
真实可忧，世人都不知忧，所以毫无真乐。惟圣人念念忧，方得时时乐。
【子之燕居，申申如也，天天如也。】
【子曰：“甚矣吾衰也!久矣吾不复梦见周公。”】
【禅解】
卓吾云：壮哉！
方外史曰：人老心不老。
【子曰：“志于道，据于德，依于仁，游于艺。”】
【禅解】
卓吾云：学问阶级。
方外史曰：虽有阶级，不是渐次，可谓六而常即。
【子曰：“自行束修以上，吾未尝无诲焉。”】
【子曰：“不愤不启，不悱不发。举一隅，不以三隅反，则不复也。”】
【禅解】
卓吾云：读此二章，乃见“诲人不倦”。
【子食于有丧者之侧，未尝饱也。子于是日哭，则不歌。】
【子谓颜渊曰：“用之则行，舍之则藏，惟我与尔有是夫!”子路曰：“子行三军，则谁与？”子曰：“暴虎冯河，死而无悔者，吾不与也。必也临事而惧，好谋而成者也。”】
【禅解】
“临事而惧”，从戒慎恐惧心法中来。“好谋而成”，从好问好察，用中于民而来。不但可与行军．即便可与用行舍藏。否。则白刃可蹈，中庸不可能矣。
卓吾云：三“与”字，当一般看，若作仲尼牵连自家说，恐圣人无此等气象。
【子曰：“富而可求也，虽执鞭之士，吾亦为之。如不可求，从吾所好。”】
【禅解】
说得求富者败兴。
卓吾云：今之求富贵者，俱是“执鞭之士”。
方外史曰：执鞭求富，还是好的。今之求富贵者，决非“执鞭之士”所屑。
【子之所慎，齐、战、疾。】
【子在齐闻《韶》，三月不知肉味，曰：“不图为乐之至于斯也。”】
【禅解】
赞得《韶乐》，津津有味。
【冉有曰：“夫子为卫君乎?”子贡曰：“诺，吾将问之。”人，曰：“伯夷、叔齐，何人也？”曰：“古之贤人也。”曰：“怨乎？”曰：“求仁而得仁，又何怨？”出，曰：“夫子不为也。”】
【禅解】
非说二人以失国为悔也。只是二人既去，设无中子可立，则废宗绝嗣，能不动心否乎？既曰：“求仁得仁”，则世间宗嗣，又其最小者矣，何足介意。
【子曰：“饭疏食，饮水，曲肱而枕之，乐亦在其中矣。不义而富且贵，于我如浮云。”】
【禅解】
“乐在其中”，则心境一如，当与赞颜子处参看。“不义富贵”，但如“浮云”，则似太虚不染，非巢、许之所能达。
【子曰：“加我数年，五十以学《易》，可以无大过矣。”】
【禅解】
学《易》方无大过，《易》其可不学乎？今有穷年读《易》，而过终不寡者，其可称学《易》乎？
【子所雅言，《诗》、《书》、执礼，皆雅言也。】
【禅解】
果然不俗。今人不知《诗》、《书》、《礼》，所开口便俗。
【叶公问孔子于子路，子路不对。子曰：“女奚不曰：其为人也，发愤忘食’乐以忘忧，不知老之将至云尔。”】
【禅解】
这才是为人的。今只偷得一人生耳，何尝肯为人哉！既是不肯为人，所以真一失人身万劫难也。
王阳明日：“发愤忘食”，是圣人之志如此’真无有已时；“乐以忘忧”，是圣人之道如此，真无有戚时，恐不必云得不得也。
【子曰：“我非生而知之者，好古敏以求之者也。”】
【禅解】
卓吾云：都是实话。
方外史曰：不但释迦尚示六年苦行，虽弥勒即日出家。即日成道，亦是三大阿僧衹劫修来的。
【子不语怪、力、乱、神。】
【禅解】
今人拨无“怪”、无“神”，亦可拨无“力”、无“乱”否？
【子曰：“三人行，必有我师焉。择其善者而从之，其不善者而改之。”】
【禅解】
师心之人，那知此益。
【子曰：“天生德于予，桓魋其如予何？”】
【禅解】
卓吾云：却又微服而过宋，妙妙。
方外史曰：王莽学之，便是东施。
【子曰：“二三子以我为隐乎？吾无隐乎尔。吾无行而不与二三子者，是丘也。”】
【禅解】
卓吾云：和盘托出。
方外史曰：正惟和盘托出，“二三子”益不能知。如目连欲穷佛声，应持欲见佛顶，何处用耳？何处著眼？
【子以四教，文、行、忠、信。】
【子曰：“圣人吾不得而见之矣，得见君子者，斯可矣。”子曰：“善人吾不得而见之矣，得见有恒者，斯可矣。亡而为有，虚而为盈，约而为泰。难乎有恒矣。”】
【禅解】
“圣人”只是证得本亡本虚本约之理，“有恒”须是信得本亡本虚本约之理。就从此处下手，便可造到圣人地位，所谓以不生不灭为本修因，然后圆成果地修证也。
“亡”，是真谛。“虚”，是俗谛。“约”是中谛。依此而修，为三止三观，证此妙理，成三德三身。
【子钓而不纲，弋不射宿。】
【禅解】
现同恶业，曲示善机，可与六祖吃肉边菜同参。
【子曰：“盖有不知而作之者，我无是也。多闻，择其善者而队之；多见而识之，知之次也。”】
【禅解】
“知”便不“作”，“作”便不“知。”
卓吾云：甘心为次，所以为上。
方外史曰：今之高谈向上，耻居学地者，愧死，愧死。
【互乡难与言，童子见，门人惑。子曰：“与其进也，不与其退也，唯何甚！人洁己以进，与其洁也，不保其往也。”】
【禅解】
卓吾云：天地父母之心。
【子曰：“仁远乎哉？我欲仁，斯仁至矣。”】
【禅解】
“欲仁”即“仁”，仁体即是本来至极之体，犹所云“念佛心”即是“佛”也。　　．
【陈司败问：“昭公知礼乎？”孔子曰：“知礼。”孔子退，揖巫马期而进之，曰：“吾闻君子不党，君子亦党乎？君取于吴，为同姓，谓之吴孟子。君而知礼，孰不知礼？”巫马期以告，子曰：“丘也幸，苟有过，人必知之。”】
【禅解】
不似今人强辩饰非。　　．
【子与人歌而善，必使反之，而后和之。】
【子曰：“文，莫吾犹人也。躬行君子，则吾未之有得。”】
【禅解】
也是千真万真之语。
【子曰：“若圣与仁，则吾岂敢？抑为之不厌，诲人不倦，则可谓云尔已矣。”公西华曰：“正唯第子不能学也。”】
【禅解】
更真。
卓吾云：公西华亦慧。
【子疾病，子路请祷。子曰：“有诸？”子路对曰：“有之。诔曰：‘祷尔于上下神祇。’”子曰：“丘之祷久矣。”】
【禅解】
可与谈三种忏法。
【子曰：“奢则不孙，俭则固，与其不孙也，宁固。”】
【禅解】
此与对林放同意。
卓吾云：救世苦心。
【子曰：“君子坦荡荡，小人长戚戚。”】
【禅解】
“荡荡”，即“坦”字之注脚，所谓居易以俟命也，却是戒慎恐惧之体．“戚戚”，正是无忌惮处，思之，思之。
【子温而厉，威而不猛，恭而安。】
【禅解】
像赞。

[book_title]泰伯第八
【子曰：“泰伯，其可谓至德也已矣。三以天下让，民无得而称焉。”】
【禅解】
“三让”，究竟让也；“以天下让”，以天下之故而行让也．此时文王已生，纣亦初生，泰伯预知文王之德，必能善服事殷，救纣之失，故让国与之，令扶商之天下。是故文王之至德，人皆知之；泰伯之至德，又在文王之先，而人罔克知也。至于文王既没，纣终不悛，至使武王伐纣，则非泰伯之所料矣。
【子曰：“恭而无礼则劳，慎而无礼则葸，勇而无礼则乱，直而无礼则绞。君子笃于亲，则民兴于仁；故旧不遗，则民不偷。”】
【禅解】
此二节正是敦厚以崇礼的注脚。
【曾子有疾，召门弟子曰：“启予足！启予手！诗云‘战战兢兢，如临深渊，如履薄冰。’而今而后，吾知免夫！小子！”】
【禅解】
即明且哲，以保其身。推而极之，则佛临涅荻时，披衣示金身，令大众谛观，亦是此意，但未可与著相愚人言也。
【曾子有疾，孟敬子问之。 曾子言曰：“鸟之将死，其鸣也哀；人之将死，其言也善。君子所贵乎道者三：动容貌，斯远暴慢矣；正颜色，斯近信矣；出辞气，斯远鄙倍矣。笾豆之事，则有司存。”】
【禅解】
三个“斯”字，皆是诚于中，形于外，不假勉强。
【曾子曰：“以能问于不能，以多问于寡；有若无，实若虚，犯而不校，昔者吾友尝从事于斯矣。”】
【禅解】
在颜子分中，直是无能，无多，本无，本虚，本不见有犯者，犯事及受犯者，但就曾子说他，便云“以能问于不能”等耳。若见有能，便更无问于不能之事，乃至若见有犯，纵使不报，亦非不校矣。
卓吾云：不但想他人前日而已， 自家今日亦要下手矣。
【曾子曰：“可以托六尺之孤，可以寄百里之命，临大节而不可夺也。君子人与？君子人也。”】
【禅解】
有才有德，故是君子。末二句是赞体，非设为问答。
【曾子曰：“士不可以不弘毅，任重而道远。仁以为己任，不亦重乎？死而后已，不亦远乎？”】
【禅解】
“弘毅”二字甚妙。横广竖深，横竖皆不思议，但“死而后已”四字甚陋。孔子云：“朝闻道，夕死可矣。”便是死而不已。又云：“未知生，焉知死?”便是死生一致。故知曾子只是世间学问，不曾传得孔子出世心法。孔子独叹颜回好学，良不诬也。
【子曰：“兴于《诗》，立于《礼》，成于《乐》。”】
【禅解】
读《诗》而不能兴，读《礼》而不能立，习《乐》而不能成，何用《诗》、《礼》、《乐》耶？
【子曰：“民可使由之，不可使知之。”】
【禅解】
若但赞一乘，众生没在苦，故不可使“知之”。机缘若熟，方可开权显实。“不可”二字，正是观机之妙。
【子曰：“好勇疾贫，乱也。人而不仁，疾之已甚，乱也。”】
【子曰：“如有周公之才之美，使骄且吝，其余不足观也已。”】
【禅解】
卓吾云：无周公之才美而骄吝者，岂不愧死！
【子曰：“三年学，不至于谷，不易得也。”】
【子曰：“笃信好学，守死善道。危邦不入，乱邦不居。天下有道则见，无道则隐。邦有道，贫且贱焉，耻也；邦无道，富且贵焉，耻也。”】
【禅解】
信得人人可为圣贤，名“笃信”。立地要成圣贤，名“好学”。假使铁轮顶上旋，定慧圆明终不失，名“守死善道”。
“危邦不入”四句，正是“守死善道”注脚，正从“笃信好学”得来。“邦有道”节，正是反显其失。
【子曰：“不在其位，不谋其政。”】
【禅解】
约事，即是素位而行，不愿乎外。约观，节是随境炼心，不发不观。
【子曰：“师挚之始，关雎之乱，洋洋乎！盈耳哉。”】
【子曰：“狂而不直，侗而不愿，悾悾而不信，吾不知之矣。”】
【禅解】
大家要自己简点，勿堕此等坑堑。
【子曰：“学如不及，犹恐失之。”】
【子曰：“巍巍乎！舜禹之有天下也，而不与焉。”】
【禅解】
无天下者，亦非“巍巍”，巢、许是也。有天下者，亦非“巍巍”，寻常贤君是也。“有天下而不与”，方为不可思议。
【子曰：“大哉尧之为君也！巍巍乎！唯天为大，唯尧则之。荡荡乎！民无能名焉。巍巍乎！其有成功也；焕乎，其有文章！”】
【禅解】
卓吾云：末节正是则天实际处。
【舜有臣五人而天下治。武王曰：“予有乱臣十人。”孔子曰：“才难，不其然乎？唐虞之际，于斯为盛。有妇人焉，九人而已。三分天下有其二，以服事殷。周之德，其可谓至德也已矣。”舜有臣五人而天下治。】
【禅解】
叹“才难”而赞“至德”，正因“德难”，故“才难”耳。倘纣有圣德，则武王并九人，方将同为纣之良臣，又何至以“乱臣”称哉！“亢龙有悔”，武王之不幸也甚矣！
【子曰：“禹，吾无间然矣。菲饮食，而致孝乎鬼神；恶衣服，而致美乎黻冕；卑宫室，而尽力乎沟洫。禹，吾无间然矣。”】
【禅解】
如此方“无间然”，为君者，可弗思乎？

[book_title]子罕第九
【子罕言利与命与仁。】
【禅解】
卓吾云：“罕言利”，可及也。“罕言利与命与仁”，不可及也。
方外史曰：“言命”、“言仁”，其害与“言利”同，所以“罕言”。今人将“命”与“仁”挂在齿颊，有损无益。
【达巷党人曰：“大哉孔子！博学而无所成名。”子闻之，谓门弟子曰：“吾何执？执御乎？执射乎？吾执御矣。”】
【禅解】
卓吾云：“谓门弟子”之言，不敢自安之语也。然“党人”，则孔子知己矣。
【子曰：“麻冕，礼也；今也纯，俭。吾从众。拜下，礼也；今拜乎上，泰也。虽违众，吾从下。”】
【禅解】
卓吾云：真是时中之圣。
【子绝四：毋意，毋必，毋固，毋我。】
【禅解】
由诚意，故“毋意”；毋意，故“毋必”；毋必，故“毋固”；毋固，故“毋我。”
细灭，故粗必随灭也。由达无我，方能诚意，不于妄境生妄惑。“意”是惑，“必”、固”是业，“我”是苦。
【子畏于匡曰：“文王既没，文不在兹乎？天之将丧斯文也，后死者不得与于斯文也；天之未丧斯文也，匡人其如予何？”】
【禅解】
道脉流通!即是“文”，非谦词也。如此自信，何尝有“畏”！
【大宰问于子贡曰：“夫子圣者与？何其多能也？”子贡曰：“固天纵之将圣，又多能也。”子闻之，曰：“大宰知我乎！吾少也贱，故多能鄙事。君子多乎哉？不多也。” 牢曰：“子云，‘吾不试，故艺’。”】
【禅解】
“固天纵之”为一句，子贡谓夫子直是“天纵之”耳，岂可将圣人只是“多能”者耶!此必已闻“一以贯之”，故能如此答话。然在夫子，的碓不敢承当“圣人”二字，故宁受“多能”二字。而“多能”甚鄙甚贱，决非君子之道也。大宰此问，与党人见识，天地悬隔。
【子曰：“吾有知乎哉？无知也。有鄙夫问于我，空空如也，我叩其两端而竭焉。”】
【禅解】
不但无人问时，体本无知，即正当有人问时，仍自“空空”，仍“无知也。”所“叩”者，即“鄙夫”之“两端”；所“竭”者，亦即“鄙夫”之“两端”，究竟吾何知哉。既“叩其两端”而“竭”之，则“鄙夫”亦失其妄知，而归于“无知”矣。
【子曰：“凤鸟不至，河不出图，吾已矣夫！”】
【禅解】
此老热肠犹昔。
【子见齐衰者、冕衣裳者与瞽者，见之，虽少必作；过之，必趋。】
【颜渊喟然叹曰：“仰之弥高，钻之弥坚；瞻之在前，忽焉在后。夫子循循然善诱人，博我以文，约我以礼。欲罢不能，既竭吾才，如有所立卓尔。虽欲从之，末由也已。”】
【禅解】
此与“问仁章”参看，便见颜子真好学，又见颜子正在学地，未登无学。
“约我以礼”，正从“克己复礼”处悟来。“欲罢不能”，正从“请事斯语”处起手。“欲从未由”，正是知此道非可仰钻前后而求得者。两个“我”字，正即克己、由己之“己”字。
王阳明曰：谓之有，则非有也，谓之无，则非无也。
【子疾病，子路使门人为臣。病闲，曰：“久矣哉！由之行诈也，无臣而为有臣。吾谁欺？欺天乎？且予与其死于臣之手也，无宁死于二三子之手乎？且予纵不得大葬，予死于道路乎？”】
【禅解】
子路一种流俗知见，被夫子骂得如此刻毒。今有禅门释子，开丧戴孝，不知何面目见孔子？不知何面目见六祖？不知何面目见释迦？
【子贡曰：“有美玉于斯，韫并而藏诸？求善贾而沽诸？”子曰：“沽之哉！沽之哉！我待贾者也。”】
【禅解】
“沾”同，而“待”与“求”不同。世人不说“沽”，便说“藏”耳，那知此意。
【子欲居九夷。或曰：“陋，如之何！”子曰：“君子居之，何陋之有？”】
【禅解】
卓吾云：先辈谓当问其居不居，不当问其陋不陋，最为得之。
【子曰：“吾自卫反鲁，然后乐正，雅颂各得其所。”】
【禅解】
亦是“木铎”之职应尔。
【子曰：“出则事公卿，入则事父兄，丧事不敢不勉，不为酒困，何有于我哉？”】
【禅解】
不要看得此四事容易，若看得容易，便非孔子。
【子在川上，曰：“逝者如斯夫！不舍昼夜。”】
【禅解】
此叹境也，即叹观也。盖天地万物，何一而非“逝者”？但愚人于此，计断计常。今既谓之“逝者”，则便非常；又复如斯“不舍昼夜”，则便非断。非断非常，即缘生正观。引而申之，有逝逝，有逝不逝；有不逝逝，有不逝不逝，非天下之至圣，孰能知之？
【子曰：“吾未见好德如好色者也。”】
【禅解】
惟颜子好学，亦惟颜子好德耳！
【子曰：“譬如为山，未成一篑，止，吾止也；譬如平地，虽覆一篑，进，吾往也。”】
【子曰：“语之而不惰者，其回也与！”】
【禅解】
后一念而方领解，即是惰；先一念而预相迎，亦是惰。如空谷受声，干土受润，大海受雨，明镜受像，随语随纳，不将不迎，方是“不惰”。
【子谓颜渊，曰：“惜乎！吾见其进也，未见其止也。”】
【禅解】
“进”是下手，“止”是归宿。正在学地，未登“无学”，奈何便死？真实可惜。
【子曰；“苗而不秀者有矣夫！秀而不实者有矣夫！”】
【禅解】
令人惕然深省。
【子曰：“后生可畏，焉知来者之不如今也？四十、五十而无闻焉，斯亦不足畏也已。”】
【禅解】
今日立志，后来满其所期，所以“可畏”。四十、五十而不闻道，不能酬今所立之志，则越老越不如后生矣。大凡学道之人．只是不负初心所期，便为大妙，故不必胜今，只须如今，便“可畏”耳。
【子曰：“法语之言，能无从乎？改之为贵。巽与之言，能无说乎？绎之为贵。说而不绎，从而不改，吾末如之何也已矣。”】
【禅解】
卓吾云：“与”字最妙，即以“法语之言”，“巽与之言”耳。舍“法”，便无以正人。后三语深望其“改”与“绎”也。
【子曰：“主忠信，毋友不如己者，过则勿惮改。”】
【子曰：“三军可夺帅也，匹夫不可夺志也。”】
【禅解】
卓吾云：三军夺帅，亦非易事。借此以极其形容耳。
【子曰：“衣敝缊袍，与衣狐貉者立，而不耻者，其由也与？‘不忮不求，何用不臧？’”子路终身诵之。子曰：“是道也，何足以臧？”】
【禅解】
《诗》之妙，在一“用”字。夫子说子路之病，在一“足”字。“用”则日进，“足”则误谓到家，不知正是道途边事耳。
【子曰：“岁寒，然后知松柏之后雕也。”】
【禅解】
王安石诗云：周公吐握勤劳日，王莽谦恭下士时，假使当年身便死，一生真伪有谁知？可与此节书作注脚。
【子曰：“知者不惑，仁者不忧，勇者不惧。”】
【禅解】
卓吾曰：使人自考。
方外史曰：三个“者”字，只是一人，不是三个人也。
【子曰：“可与共学，未可与适道；可与适道，未可与立；可与立，未可与权。”】
【禅解】
连说三个“未可”，正要他勉到“可”处。
【“唐棣之华，偏其反而。岂不尔思？室是远而。”子曰：“未之思也，夫何远之有？”】
【禅解】
此与“思无邪”一语参看，便见“兴”于《诗》的真正学问。亦可与佛门中念佛三昧作注脚。
卓吾云：人之所以异于禽兽，全在“思”；人之所以可为圣贤，全在“思”，故力为辩之，不但为一诗翻案而已。

[book_title]乡党第十
【孔子于乡党，恂恂如也，似不能言者。其在宗庙朝廷，便便言，唯谨尔。朝，与下大夫言，侃侃如也；与上大夫言，誾誾如也。君在，踧踖如也。与与如也。君召使摈，色勃如也，足躩如也。揖所与立，左右手。衣前后，襜如也。趋进，翼如也。宾退，必复命曰：“宾不顾矣。”入公门，鞠躬如也，如不容。立不中门，行不履阈。过位，色勃如也，足躩如也，其言似不足者。摄齐升堂，鞠躬如也，屏气似不息者。出，降一等，逞颜色，怡怡如也。没阶趋，翼如也。复其位，踧踖如也。执圭，鞠躬如也，如不胜。上如揖，下如授。勃如战色，足缩缩，如有循。享礼，有容色。私觌，愉愉如也。】
【禅解】
上阶“如揖”，身微俯也。下阶“如授”，身梢直也．
【君子不以绀緅饰。红紫不以为亵服。当暑，袗絺绤，必表而出之。缁衣羔裘，素衣麑裘，黄衣狐裘。亵裘长。短右袂。必有寝衣，长一身有半。】
【禅解】
吴建先曰：寝衣，即被也。被“长一身有半”，则可。若别作衣，著之而寝，如此之长，如何起止？甚为可笑。或曰：寝衣只有半身长，如今人所作短衫也。亦通。
【狐貉之厚以居。去丧，无所不佩。非帷裳，必杀之。羔裘玄冠不以吊。吉月，必朝服而朝。齐，必有明衣，布。齐，必变食，居必迁坐。食不厌精，脍不厌细。】
【禅解】
但云：“不厌”耳，非刻意求“精”、“细”也。
【食饐而餲，鱼馁而肉败，不食。色恶，不食。臭恶，不食。失饪，不食。不时，不食。割不正，不食。不得其酱，不食。】
【禅解】
“色恶”，即今所谓落色，如黑鱼犬鳖之类。“臭恶”，即葱韭蒜等。“割不正”，谓不当杀而杀，或非分，或非时也。“不得其酱”，恐致伤人，故皆“不食”。
【肉虽多，不使胜食气。惟酒无量，不及乱。】
【禅解】
生得如此好酒量，尚以不为酒困为愧，可见禹恶旨酒，佛门戒酒，方是正理。济颠林酒仙之属，一时权变，不可为典要也”。
【沽酒市脯，不食。】
【禅解】
只是不坐在酒店、饭店中饮食耳。难道他请孔子，定要自做酒，自杀牲？
【不撤姜食。不多食。祭于公，不宿肉。祭肉不出三日。出三日，不食之矣。食不语，寝不言。 虽疏食菜羹，瓜祭，必齐如也。】
【席不正，不坐。】
【禅解】
“不正”，谓不依长幼尊卑之叙。
【乡人饮酒，杖者出，斯出矣。乡人 傩，朝服而立于阼阶。】
【禅解】
亦是爱礼极思。
【问人于他邦，再拜而送之。康子馈药，拜而受之。曰：“丘未达，不敢尝。”厩焚。子退朝，曰：“伤人乎？”不问马。君赐食，必正席先尝之；君赐腥，必熟而荐之；君赐生，必畜之。侍食于君，君祭，先饭。疾，君视之，东首，加朝服，拖绅。君命召，不俟驾行矣。入太庙，每事问。朋友死，无所归。曰：“于我殡。”朋友之馈，虽车马，非祭肉，不拜。】
【寝不尸，居不容。】
【禅解】
吉祥而卧，故“不尸”
【见齐衰者，虽狎，必变。见冕者与瞽者，虽亵，必以貌。凶服者式之。式负版者。有盛馔，必变色而作。迅雷风烈，必变。升车，必正立执绥。车中，不内顾，不疾言，不亲指。色斯举矣，翔而后集。曰：“山梁雌雉，时哉！时哉！”子路共之，三嗅而作。】
【禅解】
也是实事，也是表法，只一“时哉！时哉！”四字，便将《乡党》一篇血脉收尽。而实从“时习”中来，故得时措之宜，名为时中之圣也。
三鸣而作，正“色斯举矣”之证。正举集皆时之验。雉者，“文明”之物。雌者，“述而不作”之象。“山梁”者，既非庙堂，亦非穷谷，乃不行于天下，而行于后世之象。
按《家语》，孔子尝自筮，而得《贲卦》，愀然有不平之状，谓丹漆不文，白玉不雕，质有余则不受饰。今《贲》非吾兆，以其饰也。盖孔于是的，“易学”未精耳，后于《杂卦传》云：贲，无色也。则得之矣。“离”为雉，“良”为山，故云“山梁雌雉，时哉！时哉！”

[book_title]先进第十一
【子曰：“先进于礼乐，野人也；后进于礼乐，君子也。 如用之，则吾从先进。”】
【禅解】
“先进”的确有“野人”气象，“后进”的确是“君子”气象，但“君子”的确不如“野人”，故评论须如此，用之须如彼。
【子曰：“从我于陈、蔡者，皆不及门也。”德行：颜渊，闵子骞，冉伯牛，仲弓。言语：宰我，子贡。政事：冉有，季路。文学：子游，子夏。】
【禅解】
陈曼昭曰：夫子寻常不喜言语，故或云“文莫吾犹人也”，或云“焉用佞”，或云“予欲无言，乃教人”，何以仍立“言语”一科耶？盖空言，则非圣人制所取；而有益之言，可裨于世道，可发明至理者，又不可废也。圣门第一能言，莫若宰我，于“井有仁章”，及“三年丧章”见之。第二能言，莫若子贡，于“足食足兵章”见之。皆有关于世道人心之甚者也。
【子曰：“回也非助我者也，于吾言无所不说。”】
【禅解】
人问王阳明曰：“圣人果以相助望门弟子否？阳明曰：亦是实话。此道本无穷尽，问难愈多，则精微愈显。圣人之言，本是周遍，但有问难的人，胸中窒碍，圣人被他一难，发挥得愈加精神。若颜子胸中了然，如何得问难？故圣人亦寂然不动，无所发挥。
【子曰：“孝哉闵子骞！人不间于其父母昆弟之言。”】
【禅解】
从他格亲苦心处表出。
【南容三复白圭，孔子以其兄之子妻之。】
【季康子问：“弟子孰为好学？”孔子对曰：“有颜回者好学，不幸短命死矣！今也则亡。”】
【禅解】
说了又说，深显曾子、子思，不能传得出世道脉。
【颜渊死，颜路请子之车以为之椁。子曰：“才不才，亦各言其子也。鲤也死，有棺而无椁。吾不徒行以为之椁。以吾从大夫之后，不可徒行也。”】
【禅解】
颜路只是一个流俗知见，如何做得回的父亲．
【颜渊死。子曰：“噫！天丧予！天丧予！”】
【颜渊死，子哭之恸。从者曰：“子恸矣。”曰：“有恸乎？非夫人之为恸而谁为！”】
【禅解】
朝闻夕死，夫复何憾？只是借以显道脉失传，杜后儒之冒认源流耳。若作孔子真如此哭，则呆矣。
【颜渊死，门人欲厚葬之，子曰：“不可。”门人厚葬之。子曰：“回也视予犹父也，予不得视犹子也。非我也，夫二三子也。”】
【禅解】
卓吾云：不是推干系。
方外史曰：孔子待回厚到底，后之欲厚其子弟者思之。
【季路问事鬼神。子曰：“未能事人，焉能事鬼？”敢问死。曰：“未知生，焉知死？”】
【禅解】
季路看得死生是两橛，所以认定人鬼亦是两事。孑乙子了知十法界不出一心，生死那有二致，正是深答子路处。程子之言，颇得之。
【闵子侍侧，誾誾如也；子路，行行如也；冉有、子贡，侃侃如也。子乐。“若由也，不得其死然。”】
【鲁人为长府。闵子骞曰：“仍旧贯，如之何？何必改作？”子曰：“夫人不言，言必有中。”】
【禅解】
卓吾云：劝鲁人也，非赞闵子也。
【子曰：“由之瑟奚为于丘之门？”门人不敬子路。子曰：“由也升堂矣，未入于室也。”】
【禅解】
收之由“升堂”，拣之则门外，可参。
【子贡问：“师与商也孰贤？”子曰：“师也过，商也不及。”曰：“然则师愈与？”子曰：“过犹不及。”】
【禅解】
卓吾云：“然则师愈，”子贡却呈自己供状。“过犹不及”，夫子亦下子贡钳锤。
【季氏富于周公，而求也为之聚敛而附益之。子曰：“非吾徒也。小子鸣鼓而攻之，可也。”】
【禅解】
卓吾云：攻求，正所以攻季氏。
【柴也愚，参也鲁，师也辟，由也喭。】
【禅解】
卓吾云：识得病，便是药。
【子曰：“回也其庶乎，屡空。赐不受命，而货殖焉，亿则屡中。”】
【禅解】
凡夫受命所缚，贤人能不受命，惟圣人真学问，则知命，而不必转命。是故有志为圣人者，只须俟命。
今直以“屡空”二字，传颜子之种，作子贡之药。子贡一生，吃了“亿则屡中”之亏，便不受命，而货不觉其自殖矣。
【子张问善人之道。子曰：“不践迹，亦不入于室。”】
【禅解】
此须四句料拣，一“践迹”而“入室”，君子也。二“不贱迹”而“入室”，圣人也。三“不践迹”而“不入室”，善人也。四“践迹”“不入室”，有恒也。
【子曰：“论笃是与，君子者乎？色庄者乎？”】
【禅解】
不但教人勘他，亦是要人自勘。
【子路问：“闻斯行诸？”子曰：“有父兄在，如之何其闻斯行之？”冉有问：“闻斯行诸？”子曰：“闻斯行之。”公西华曰：“由也问闻斯行诸，子曰‘有父兄在’；求也问闻斯行诸，子曰‘闻斯行之’。赤也惑，敢问。”子曰：“求也退，故进之；由也兼人，故退之。”】
【禅解】
卓吾云：赤原不问由、求，还问赤耳。
方外史曰：答由、求，即是答赤。
【子畏于匡，颜渊后。子曰：“吾以女为死矣。”曰：“子在，回何敢死？”】
【禅解】
卓吾云：“吾以汝为死”，惊喜之辞。子在，回何敢死？”谁人说得出？
方外史曰：“悟此，方知圣人不必恸哭，又知圣人必须假装恸哭。
【季子然问：“仲由、冉求可谓大臣与？”子曰：“吾以子为异之问，曾由与求之问。所谓大臣者：以道事君，不可则止。今由与求也，可谓具臣矣。”曰：“然则从之者与？”子曰：“弒父与君，亦不从也。”】
【禅解】
字字铁钺，足使子然丧魄。
【子路使子羔为费宰。子曰：“贼夫人之子。”子路曰：“有民人焉，有社稷焉。何必读书，然后为学？”子曰：“是故恶夫佞者。”】
【禅解】
夫子元不责子羔不读书，子路那得知之？
【子路、曾皙、冉有、公西华侍坐。子曰：“以吾一日长乎尔，毋吾以也。居则曰：‘不吾知也！’如或知尔，则何以哉？”】
【禅解】
圣贤心事，虽隐居求志，而未尝置天下于度外；虽遑遑汲汲，而未尝横经济于胸中。识得此意，方知禹、稷、颜子，易地皆然。奈四子各见一边，终不能知孔子行处，故因此“侍坐”，巧用钳锤，以曾点之病，为三子之药，又以三子之病，为曾点之药也。
【子路率尔而对曰：“千乘之国，摄乎大国之间，加之以师旅，因之以饥馑；由也为之，比及三年，可使有勇，且知方也。”夫子哂之。】
【禅解】
子路说的句句不虚，又且高兴热闹，所以夫子为之抚掌大笑。
袁了凡曰：《礼》云：笑不至矧。矧，与“晒”同，露龈大笑也。居丧，则笑不至矧。今言志时，闻此畅谈，何妨大笑？若注云：微笑，则成尖酸气象矣。
【“求！尔何如？”对曰：“方六七十，如五六十，求也为之，比及三年，可使足民。如其礼乐，以俟君子。”“赤！尔何如？”对曰：“非曰能之，愿学焉。宗庙之事，如会同，端章甫，愿为小相焉。”“点！尔何如？”鼓瑟希，铿尔，舍瑟而作。对曰：“异乎三子者之撰。”子曰：“何伤乎？亦各言其志也。”曰：“莫春者，春服既成。冠者五六人，童子六七人，浴乎沂，风乎舞雩，咏而归。”夫子喟然叹曰；“吾与点也！”】
【禅解】
“铿尔”者，舍瑟之声；此非与点，乃借点以化三子之执情耳。
【三子者出，曾皙后。曾皙曰：“夫三子者之言何如？”子曰：“亦各言其志也已矣。”曰：“夫子何哂由也？”曰：“为国以礼，其言不让，是故哂之。”“唯求则非邦也与？”“安见方六七十如五六十而非邦也者？”“唯赤则非邦也与？”“宗庙会同，非诸侯而何？赤也为之小，孰能为之大？”】
【禅解】
不哂其“为国”之事，特哂其“不让”之言耳。既说“为国”，又说“非邦也与”，正是与三子，以补点之虚证。一直皆夫子之言，不是一问一答也。

[book_title]颜渊第十二
【颜渊问仁，(僧问和尚，如何是佛)子曰：“克己复礼为仁。一日克己复礼，天下归仁焉。为仁由己，而由人乎哉？”(和尚答曰：只你便是。)颜渊曰：“请问其目。”(僧又问曰：如何保任？)子曰：“非礼勿视，非礼勿听，非礼勿言，非礼勿动。”(和尚答曰：一翳在目，空华乱坠。)颜渊曰：“回虽不敏，请事斯语矣。”(僧礼拜。)】
【禅解】
“克”，能也。能自己“复礼”，即名为“仁”。一见仁体，则天下正当下消归仁体，别无仁外之天下可得。犹云十方虚空，悉皆消殒，尽大地是个自己也，故曰“由己”。由己，正即克己，“己”字，不作两解。
夫子此语，分明将仁体和盘托出，单被上根，所以颜子顿开妙悟，只求一个人华屋之方便，故云“请问其目？”目者，眼目，譬如画龙，须点睛耳。所以夫子直示下手工夫，正所谓流转生死，安乐涅荻，惟汝六根，更非他物。视、听、言、动，即六根之用，即是自己之事，非教汝不视、不听、不言、不动，只要拣去“非礼”，便即是礼，礼复，则仁体全矣。
古云：但有去翳法，别无与明法。《经》云：知见立知，即无明本。知见无见，斯即涅？。立知，即是“非礼”。今“勿视”、“勿言”、“勿动”，即是知见无见也。此事人人本具，的确不由别人。只贵直下承当，有何利钝可论，故曰“回虽不敏，请事斯语。”从此三月不违，进而未止，方名“好学”，岂曾子、于思所能及哉！
【仲弓问仁。子曰：“出门如见大宾，使民如承大祭。己所不欲，勿施于人。在邦无怨，在家无怨。”仲弓曰：“雍虽不敏，请事斯语矣。”】
【禅解】
“出门”四句，即是“非礼”勿“视”、“听”、“言”、“动”之意。邦家“无怨”，即是“天下归仁”之意。但为中根人说，便说得浅近些，使其可以承当。
卓吾云：“出门”二句，即“居敬”也。“己所”二句，即“行简”也”“在邦”二句，即“以临其民，不亦可乎”也。
王阳明日：亦只是自家“无怨”，如不怨天，不尤人之意。
【司马牛问仁。子曰：“仁者其言也讱。”曰：“其言也讱，斯谓之仁已乎？”子曰：“为之难，言之得无讱乎？”】
【禅解】
“其言也切”，不是切言，全从仁者二字来，直是画出一个“仁者行乐图”。牛乃除却“仁者”二字，只说“其言也讱”，便看得容易了，故即以“为之难”三字药之。
【司马牛问君子。子曰：“君子不忧不惧。”曰：“不忧不惧，斯谓之君子已乎？”子曰：“内省不疚，夫何忧何惧？”】
【禅解】
不从“君子”二字上悟出“不忧不惧”根源，便是不“内省”处。
【司马牛忧曰：“人皆有兄弟，我独亡。”子夏曰：“商闻之矣：死生有命，富贵在天。君子敬而无失，与人恭而有礼。四海之内，皆兄弟也。君子何患乎无兄弟也？”】
【禅解】
卓吾云：牛多言而躁，兄又凶顽不道，料必不相容者，故忧其将害己也。子夏以‘死生有命’慰之，又教以处之之法，谓只待以恭敬，疏者可亲，况亲者乃反疏乎？盖劝其兄弟和睦也。
【子张问明。子曰：“浸润之谮，肤受之愬，不行焉。可谓明也已矣。浸润之谮肤受之愬不行焉，可谓远也已矣。”】
【禅解】
一指能蔽泰山，不受一指之蔽，则旷视六合矣。
【子贡问政。子曰：“足食。足兵。民信之矣。”子贡曰：“必不得已而去，于斯三者何先？”曰：“去兵。”子贡曰：“必不得已而去，于斯二者何先？”曰：“去食。自古皆有死，民无信不立。”】
【禅解】
陈曼昭曰：假饶积粟巨万，岂名“足食”，使菽粟如水火，方名“足食”耳。假饶拥众百万，岂名“足兵”，如周武王观兵于盂津，诸侯不期而会者八百，方名“足兵”耳。“足食，足兵”，民乃“信之”，则“去食”、“去兵”，民亦“信之”矣。今时要务，正在去兵去食，不在调兵征粮也。
方外史曰：蠲赋税。以足民食；练土著，以足民兵，故“民信之。”必不得已而去兵，去官兵，正所以足民兵也。又不得已而去食，去官食，正所以足民食也．所以效死而民弗去。今时不得已则屯兵，兵屯，而益不足矣。又不得已则加税，税加而益不足矣。求无乱亡，得乎？圣贤问答，真万古不易之良政也。又曰：既已死矣，且道有信，立个甚么？若知虽死而立，方知朝闻夕死可矣，不是死而后已矣的。
【棘子成曰：“君子质而已矣，何以文为？”】
【禅解】
有激之言，快心之论，不可无一，不可有二。
【子贡曰：“惜乎！夫子之说，君子也。驷不及舌。文犹质也，质犹文也。虎豹之鞟，猶犬羊之鞟。”】
【禅解】
“文”，也是皮肤上事；“质”，也是皮肤上事，须要知“文”、“质”从何处发生出来。譬如活虎豹，活犬羊，总是活的，若“虎豹之鞟”，“犬羊之鞟”，总是死货耳。子贡一生说话，只有此二句，大似悟的，可与“文质彬彬章”参看。
【哀公问于有若曰：“年饥，用不足，如之何？”有若对曰：“盍彻乎？”曰：“二，吾犹不足，如之何其彻也？”对曰：“百姓足，君孰与不足？百姓不足，君孰与足？”】
【禅解】
格言良策，万古不刊。当与“去食、去兵章”刻于宫殿。
【子张问崇德、辨惑。子曰：“主忠信，徙义，崇德也。”】
【禅解】
能“主”，方能“徙”，不能“徙”，便是“无主”。
【“爱之欲其生，恶之欲其死。既欲其生，又欲其死，是惑也。”】
【禅解】
四个“其”字，正显所爱所恶之境，皆自心所变现耳。同是自心所现之境，而“爱欲其生”、“恶欲其死”，所谓“自心取自心，非幻成幻法”也，非惑而何？
【“诚不以富，亦只以异。”（宜在“有马千驷章”“其斯之谓与”上。)】
【齐景公问政于孔子。孔子对曰：“君君，臣臣，父父，子子。”公曰：“善哉！信如君不君，臣不臣，父不父，子不子，虽有粟，吾得而食诸？”】
【子曰：“片言可以折狱者，其由也与？”子路无宿诺。】
【子曰：“听讼，吾犹人也，必也使无讼乎！”】
【子张问政。子曰：“居之无倦，行之以忠。”】
【禅解】
不曰“行无倦，居以忠”，便见合外内之道。
【子曰：“博学于文，约之以礼，亦可以弗畔矣夫！”】
【子曰：“君子成人之美，不成人之恶。小人反是。”】
【禅解】
请各各自思之。
【季康子问政于孔子。孔子对曰：“政者，正也。子帅以正，孰敢不正？”】
【季康子患盗，问于孔子。孔子对曰：“苟子之不欲，虽赏之不窃。”】
【季康子问政于孔子曰：“如杀无道，以就有道，何如？”孔子对曰：“子为政，焉用杀？子欲善，而民善矣。君子之德风，小人之德草。草上之风，必偃。”】
【禅解】
三节都提出一个“子”字，正君子求诸己，乃端本澄源之论。
【子张问：“士何如斯可谓之达矣？”子曰：“何哉，尔所谓达者？”子张对曰：“在邦必闻，在家必闻。”子曰：“是闻也，非达也。夫达也者，质直而好义，察言而观色，虑以下人。在邦必达，在家必达。夫闻也者，色取仁而行违，居之不疑。在邦必闻，在家必闻。”】
【禅解】
真正好先生．，金沙不滥，药病灼燃。
【樊迟从游于舞雩之下，曰：“敢问崇德、修慝、辨惑。”先事后得，非崇德与？攻其恶，无攻人之恶，非修慝与？一朝之忿，忘其身，以及其亲，非惑与？”】
【樊迟问仁。子曰：“爱人。”问知。子曰：“知人。”樊迟未达。子曰：“举直错诸枉，能使枉者直。”樊迟退，见子夏。曰：“乡也吾见于夫子而问知，子曰，‘举直错诸枉，能使枉者直’，何谓也？”子夏曰：“富哉言乎！舜有天下，选于众，举皋陶，不仁者远矣。汤有天下，选于众，举伊尹，不仁者远矣。”】
【子贡问友。子曰：“忠告而善道之，不可则止，无自辱焉。”】
【禅解】
“自辱”则反带累朋友，所以不可。若知四悉随机，方可自利利他。
【曾子曰：“君子以文会友，以友辅仁。”】
【禅解】
为莲故华“以文会友”也。华开莲现“以友辅仁”也。

[book_title]子路第十三
【子路问政。子曰：“先之，劳之。”请益。曰：“无倦。”】
【禅解】
“先”、“劳”，并去声呼之。“先之”，创其始也。“劳之”，考其终也。“无倦”，精神贯彻于终始也。
卓吾云：“请益”处便是倦根，故即以“无倦”益之。
【仲弓为季氏宰，问政。子曰：“先有司，赦小过，举贤才。”曰：“焉知贤才而举之？”曰：“举尔所知。尔所不知，人其舍诸？”】
【禅解】
仲弓独问举贤才，可谓知急先务。
【子路曰：“卫君待子而为政，子将奚先？”子曰：“必也正名乎！”子路曰：“有是哉，子之迂也！奚其正？”子曰：“野哉！由也。君子于其所不知，盖阙如也。名不正，则言不顺；言不顺，则事不成；事不成，则礼乐不兴；礼乐不兴，则刑罚不中；刑罚不中，则民无所措手足。故君子名之必可言也，言之必可行也。君子于其言，无所苟而已矣。”】
【禅解】
人问王阳明曰：孔子正名，先儒说上告天子，下告方伯，废辄立郢，此意如何？
阳明答曰：恐难如此。岂有此人致敬尽礼，待我为政，我就先去废他，岂人情天理耶！孔既肯与辄为政，必辄已能倾心委国而听。圣人盛德至诚，必已感化卫辄，使知无父之不可以为人，必将痛哭奔走，往迎其父。父子之爱，本于天性，辄能痛悔，真切如此，蒯瞶岂不感动底豫。蒯瞶既还，辄乃致国请戮。瞶已见化于子，又有孔子至诚调和其间，当亦决不肯受，仍以命辄，群臣百姓又必欲得辄为君。辄乃自暴其罪恶请于天子，告于方伯诸侯，而必欲致国于父。瞶与群臣百姓，亦皆表辄悔悟仁孝之美，请于天子，告于方伯诸侯，必欲得辄为君。于是集命于辄，使之复君卫国，辄不得已，乃如后世上皇故事，尊瞶为太公，备物致养而始自复其位。则君君，臣臣，父父，子子，名正言顺，一举而可为政于天下矣。孔子“正名”或是如此。
【樊迟请学稼，子曰：“吾不如老农。”请学为圃。曰：“吾不如老圃。”樊迟出。子曰：“小人哉，樊须也！上好礼，则民莫敢不敬；上好义，则民莫敢不服；上好信，则民莫敢不用情。夫如是，则四方之民襁负其子而至矣，焉用稼？”】
【禅解】
宁为提婆达多，不为声闻缘觉，非大人，何以知此？
【子曰：“诵诗三百，授之以政，不达；使于四方，不能专对；虽多，亦奚以为？”】
【禅解】
诵《诗》者思之。
【子曰：“其身正，不令而行；其不正，虽令不从。”】
【子曰：“鲁卫之政，兄弟也。”】
【子谓卫公子荆，“善居室。始有，曰：‘苟合矣。’少有，曰：‘苟完矣。’富有，曰：‘苟美矣。’”】
【子适卫，冉有仆。子曰：“庶矣哉！”冉有曰：“既庶矣。又何加焉？”曰：“富之。”曰：“既富矣，又何加焉？”曰：“教之。”】
【禅解】
卓吾曰：一车问答，万古经纶。
【子曰：“苟有用我者。期月而已可也，三年有成。”】
【禅解】
者才不是说真方，卖假药的。
【子曰：“善人为邦百年，亦可以胜残去杀矣。诚哉是言也！”】
【禅解】
深痛杀业，深思善人。
【子曰：“如有王者，必世而后仁。”】
【禅解】
可见五浊，甚难化度。
【子曰：“苟正其身矣，于从政乎何有？不能正其身，如正人何？”】
【禅解】
不正身之人，难道不要正人耶？故以此提醒之。
【冉子退朝。子曰：“何晏也？”对曰：“有政。”子曰：“其事也。如有政，虽不吾以，吾其与闻之。”】
【禅解】
卓吾曰：“一字不肯假借如此。”
【定公问：“一言而可以兴邦，有诸？”孔子对曰：“言不可以若是其几也。人之言曰：‘为君难，为臣不易。’如知为君之难也，不几乎一言而兴邦乎？”曰：“一言而丧邦，有诸？”孔子对曰：“言不可以若是其几也。人之言曰：‘予无乐乎为君，唯其言而莫予违也。’如其善而莫之违也，不亦善乎？如不善而莫之违也，不几乎一言而丧邦乎？”】
【禅解】
四个“几”字一样看，皆是容易之意。”《传》曰：几者，动之微知几其神。可以参看。
【叶公问政。子曰：“近者说，远者来。”子夏为莒父宰，问政。子曰：“无欲速，无见小利。欲速，则不达；见小利，则大事不成。”】
【禅解】
观心者，亦当以此为箴。
【叶公语孔子曰：“吾党有直躬者，其父攘羊，而子证之。”孔子曰：“吾党之直者异于是。父为子隐，子为父隐，直在其中矣。”】
【禅解】
才有第二念起，便不直。此即菩萨不说四众过戒也。
【樊迟问仁。子曰：“居处恭，执事敬，与人忠。虽之夷狄，不可弃也。”】
【禅解】
也只是“克己复礼”，而变文说之。
【子贡问曰：“何如斯可谓之士矣？”子曰：“行己有耻，使于四方，不辱君命，可谓士矣。”曰：“敢问其次。”曰：“宗族称孝焉，乡党称弟焉。”曰：“敢问其次。”曰：“言必信，行必果，硁硁然小人哉！抑亦可以为次矣。”曰：“今之从政者何如？”子曰：“噫！斗筲之人，何足算也。”】
【禅解】
若人知有自己，便做不得无耻之行，此句便是士之根本。三节只是前必具后，后不具前耳。子贡从来不识自己，所以但好做个瑚琏。虽与“斗筲”贵贱不同，同一器皿而已。
卓吾云：孝弟，都从有耻得来；“必信”，“必果”也，只为不肯“无耻”。今之从政者只是一个“无耻。”
【子曰：“不得中行而与之，必也狂狷乎！狂者进取，狷者有所不为也。”】
【禅解】
“狂狷”，就是狂简。狂则必简，简即“有所不为”，有所不为，只是“行己有耻”耳。孟子分作两人解释，孔子不分作两人也。若狂而不狷，狷而不狂，有何可取？
【子曰：“南人有言曰：‘人而无恒，不可以作巫医。’善夫！”“不恒其德，或承之羞。”子曰：“不占而已矣。”】
【禅解】
观象玩占之人，决不“无恒”。无恒，即是无耻。
【子曰：“君子和而不同，小人同而不和。”】
【禅解】
无诤，故“和”。知差别法门，故“不同”。情执是“同”，举一废百，故“不和。”
【子贡问曰：“乡人皆好之，何如？”子曰：“未可也。”“乡人皆恶之，何如？”子曰：“未可也。不如乡人之善者好之，其不善者恶之。”】
【禅解】
“不善者恶”，正是好处，何必怪他不善者之恶耶？
【子曰：“君子易事而难说也：说之不以道，不说也；及其使人也，器之。小人难事而易说也：说之虽不以道，说也；及其使人也，求备焉。”】
【禅解】
君子悦道，悦即非悦；小人好悦，道即非道。
【子曰：“君子泰而不骄，小人骄而不泰。”】
【禅解】
“泰”故“坦荡荡”，从戒慎恐惧来。“骄”故“长戚戚”，从无忌惮求。
【子曰：“刚、毅、木、讷，近仁。”】
【禅解】
不是质近乎仁，只是欲依于仁者，须如此下手耳。
卓吾云：刚、毅、木、讷都是仁。仁，则并无刚、毅、木、讷矣。
【子路问曰：“何如斯可谓之士矣？”子曰：“切切、偲偲、怡怡如也，可谓士矣。朋友切切、偲偲，兄弟怡怡。”】
【禅解】
卓吾云：兄弟易“切切，思思”，朋友易“怡怡”，故分别言之。
【子曰：“善人教民七年，亦可以即戎矣。”】
【禅解】
卓吾云：说七年，便不是空话。
【子曰：“以不教民战，是谓弃之。”】
【禅解】
仁人之言，恻然可思。

[book_title]宪问第十四
【宪问耻。子曰：“邦有道，谷；邦无道，谷，耻也。”】
【禅解】
卓吾曰：原思辞禄，欲脱其身于“谷”之外。孔子耻谷”。欲效其身子“谷”之中。
方外史曰：若知素位而行。便不肯脱身“谷”外。
【“克、伐、怨、欲不行焉，可以为仁矣？”子曰：“可以为难矣，仁则吾不知也。”】
【禅解】
为仁，决不是者样工夫。
【子曰：“士而怀居，不足以为士矣。”】
【禅解】
得少为足，便是怀居，与“不知老之将至”相反。
【子曰：“邦有道，危言危行；邦无道，危行言孙。”】
【禅解】
“言逊”，不是避祸，正是挽回世运之妙用耳。
【子曰：“有德者必有言，有言者不必有德；仁者必有勇，勇者不必有仁。”】
【禅解】
有见地者，必有行履。有行履者，不必有见地。故古人云：只贵见地，不问行履也。倘无行履，决非正见。
【南宫适问于孔子曰：“羿善射，奡荡舟，俱不得其死然；禹稷躬稼，而有天下。”夫子不答，南宫适出。子曰：“君子哉若人！尚德哉若人！”】
【禅解】
千古至言，文不加点，故“不答”也。出后而赞，正是不答处。不答，又就是赞处。
【子曰：“君子而不仁者有矣夫，未有小人而仁者也。”】
【禅解】
警策君子，激发小人。小人若仁，便是君子，那有定名。
【子曰：“爱之，能勿劳乎？忠焉，能勿诲乎？”】
【子曰：“为命：裨谌草创之，世叔讨论之，行人子羽修饰之，东里子产润色之。”】
【禅解】
作文要诀。
【或问子产。子曰：“惠人也。”问子西。曰：“彼哉！彼哉！”问管仲。曰：“人也。夺伯氏骈邑三百，饭疏食，没齿无怨言。”】
【子曰：“贫而无怨难，富而无骄易。”】
【禅解】
无怨就是乐。
【子曰：“孟公绰为赵魏老则优，不可以为滕薛大夫。”】
【子路问成人。(卓吾云：切问。)】
【子曰：“若臧武仲之知，公绰之不欲，卞庄子之勇，冉求之艺，文之以礼乐，亦可以为成人矣。”】
【禅解】
卓吾云：知、廉、勇、艺，是铜铁；礼、乐是丹头。
方外史曰：四子若能文之以礼、乐，则四子便各各成人，非要兼四子之长也。礼是此心之节文，乐是此心之太和，诚于中而形于外，故名为文，非致饰于外也。
【曰：“今之成人者何必然？见利思义，见危授命，久要不忘平生之言，亦可以为成人矣。”】
【禅解】
此与得见有恒，抑亦可以为次之意同。
卓吾云：然则今之不成人者极多矣。
【子问公叔文子于公明贾曰：“信乎夫子不言、不笑、不取乎？”公明贾对曰：“以告者过也。夫子时然后言，人不厌其言；乐然后笑，人不厌其笑；义然后取，人不厌其取。”子曰：“其然，岂其然乎？”】
【禅解】
卓吾曰：是乐取之词，非猜疑之语。
方外史曰：圣人见人之善，如己之善，与后儒自是不同。
【子曰：“臧武仲以防求为后于鲁，虽曰不要君，吾不信也。”】
【子曰：“晋文公谲而不正，齐桓公正而不谲。”】
【子路曰：“桓公杀公子纠，召忽死之，管仲不死。”曰：“未仁乎？”子曰：“桓公九合诸侯，不以兵车，管仲之力也。如其仁！如其仁！”】
【禅解】
“不以兵车”。故“如其仁”，乃救刀兵劫之真心实话。
【子贡曰：“管仲非仁者与？桓公杀公子纠，不能死，又相之。”子曰：“管仲相桓公，霸诸侯，一匡天下，民到于今受其赐。微管仲，吾其被发左衽矣。岂若匹夫匹妇之为谅也，自经于沟渎而莫之知也。”】
【禅解】
大丈夫生于世间，惟以救民为第一义，小名小节，何足论也!天下后世受其赐，仁莫大焉。假使死节，不过忠耳，安得为仁？况又不必死者耶！当知召忽之死，特匹夫匹妇之谅而已矣。王珪、魏征，亦与管仲同是个人。若夫忠臣不事二君，烈女不更二夫，本非圣贤之谈，正是匹妇之谅，故《易辞》曰：桓其德，贞，妇人吉，夫子凶。”大丈夫幸思之。
卓吾云：因他谥文子，故曰可以为文。文字不必太泥。总之，极其许可之词。
【公叔文子之臣大夫僎，与文子同升诸公。子闻之曰：“可以为文矣。”】
【子言卫灵公之无道也，康子曰：“夫如是，奚而不丧？”孔子曰：“仲叔圉治宾客，祝鮀治宗庙，王孙贾治军旅。夫如是，奚其丧？”】
【禅解】
低低人尚有大用若此，况肯用圣贤者乎?
【子曰：“其言之不怍，则为之也难。”】
【禅解】
正要人怍。
【陈成子弒简公。孔子沐浴而朝，告于哀公曰：“陈恒弒其君，请讨之。”公曰：“告夫三子！”孔子曰：“以吾从大夫之后，不敢不告也。君曰‘告夫三子’者。”之三子告，不可。孔子曰：“以吾从大夫之后，不敢不告也。”】
【禅解】
陈恒三子，一齐讨矣。
【子路问事君。子曰：“勿欺也，而犯之。”】
【禅解】
不能阙疑，便是自欺，亦即欺君。
今之不敢犯君者，多是欺君者也。为君者喜欺，不喜犯，奈之何哉!
【子曰：“君子上达，小人下达。”】
【禅解】
形而上者谓之道，形而下者谓之器。“上达”故不器，“下达”故成瑚琏斗筲等器。若不成器者，并非小人。
【子曰：“古之学者为己，今之学者为人。”】
【禅解】
尽大地是个自己，所以度尽众生，只名为己。若见有己外之人可为，便非真正发菩提心者矣。
【蘧伯玉使人于孔子。孔子与之坐而问焉，曰：“夫子何为？”对曰：“夫子欲寡其过而未能也。”使者出。子曰：“使乎！使乎！”】
【禅解】
千古圣贤真学问，真血脉，不亿使者一言点出，真奇!真奇!
【子曰：“不在其位，不谋其政。”】
【曾子曰：“君子思不出其位。”】
【禅解】
末之思也，夫何远之有？正是思不出其位。
【子曰：“君子耻其言而过其行。”】
【禅解】
卓吾云：“耻”字何等精神，“过”字何等力量。
【子曰：“君子道者三，我无能焉：仁者不忧，知者不惑，勇者不惧。”子贡曰：“夫子自道也。”】
【禅解】
仁者、知者、勇者，三个“者”字，正与“道者”“者”字相应，所谓一心三德，不是三件也。夫子自省，真是未能。子贡看来，直是自道。譬如华严所明，十地菩萨，虽居因位，而下地视之，则如佛矣。
【子贡方人。子曰：“赐也贤乎哉？夫我则不暇。”】
【禅解】
“不暇”二字，顶门针也。若能思齐内省，则虽妍蕊立辨，不名为“方人”矣。
【子曰：“不患人之不己知，患其不能也。”】
【禅解】
何有于我哉!我无能焉，是吾忧也，则吾未之有得，皆患不能之真榜样也。
【子曰：“不逆诈，不亿不信。抑亦先觉者，是贤乎！”】
【禅解】
不惟拣去世间逆亿，亦复拣去二乘作意神通矣。
世人自多诈则恒“逆诈”，自多不信，则恒亿“不信”。圣人哀之，故进以“先觉”二字。若欲先觉，须从不诈、不疑、不逆、不亿下手，直到至诚地位，自然任运先觉。苟不向心地克己复礼，而作意欲求先觉，便是逆亿了也。故曰“君子可欺。”唯“可欺”，方为君子耳。
【微生亩谓孔子曰：“丘何为是栖栖者与？无乃为佞乎？”孔子曰：“非敢为佞也，疾固也。”】
【孔子曰：“非敢为佞也，疾固也。”】
【子曰：“骥不称其力，称其德也。”】
【禅解】
可以人而不如马乎？
【或曰：“以德报怨，何如？”子曰：“何以报德？以直报怨，以德报德。”】
【禅解】
达得怨亲平等，方是“直”。若见有怨，而强欲以德报之，正是人我是非未化处。“怨”宜忘，故报之以“直”，谓不见有“怨”也。“德”不可忘，故报之以“德”，谓知恩报恩也。
【子曰：“莫我知也夫！”子贡曰：“何为其莫知子也？”子曰：“不怨天，不尤人。下学而上达。知我者其天乎！”】
【禅解】
心外无天，故“不怨天”。心外无人，故“不尤人”。向上事须从向下会取，故‘‘下学而上达”。惟其下学上达，所以不怨不尤。今人离“下学”，而高谈“上达”，譬如无翅，妄拟腾空。
【公伯寮愬子路于季孙。子服景伯以告，曰：“夫子固有惑志于公伯寮，吾力犹能肆诸市朝。”子曰：“道之将行也与？命也。道之将废也与？命也。公伯寮其如命何！”】
【禅解】
子服眼中有伯寮，孔子了知伯寮不在子路命外。伯寮自谓想得子路，孔子了知子路之命差遣伯寮，可见圣贤眼界胸襟。
【子曰：“贤者辟世，其次辟地，其次辟色，其次辟言。”】
【禅解】
程子曰：四者非有优劣。所遇不同耳。
【子曰：“作者七人矣。”】
【子路宿于石门。晨门曰：“奚自？”子路曰：“自孔氏。”曰：“是知其不可而为之者与？”】
【禅解】
只此一语，描出孔子之神。盖知可而为者，伊尹、周公之类是也。知不可而不为者，伯夷、柳下惠等是也。知可而不为者，巢、许之类是也。知不可而为之者，孔于是也。若不知可与不可者，不足论矣。
【子击磬于卫。有荷蒉而过孔氏之门者，曰：“有心哉！击磬乎！既而曰：“鄙哉！硁硁乎！莫己知也，斯己而已矣。深则厉，浅则揭。”子曰：“果哉！末之难矣。”】
【禅解】
既知音，亦知心，但不知木铎之意耳。“果哉!末之难”却与“知不可而为之”作一注脚，可谓难行能行。
【子张曰：“书云：‘高宗谅阴，三年不言。’何谓也？”子曰：“何必高宗，古之人皆然。君薨，百官总己以听于冢宰三年。”】
【禅解】
“古之人皆然”一句，伤今思古，惨甚痛甚。
【子曰：“上好礼，则民易使也。”】
【子路问君子。子曰：“修己以敬。”曰：“如斯而已乎？”曰：“修己以安人。”曰：“如斯而已乎？”曰：“修己以安百姓。修己以安百姓，尧舜其犹病诸！”】
【禅解】
尽十方世界是个自己，竖穷横遍，其体、其量、其具，皆悉不可思议．人与百姓，不过自己心中所现一毛头许境界耳。
子路只因不达自己，所以连用两个“如斯而已乎”，孔子见得“己”字透彻，所以说到“尧、舜犹病”，非病不能安百姓也，只病修己未到极则处耳。
【原壤夷俟。子曰：“幼而不孙弟，长而无述焉，老而不死，是为贼！”以杖叩其胫。】
【禅解】
以打骂作佛事。
【阙党童子将命。或问之曰：“益者与？”子曰：“吾见其居于位也，见其与先生并行也。非求益者也，欲速成者也。”】
【禅解】
为学日益，为道日损，人都看作两橛。若知“下学而上达”，则日益处，即日损处矣。今童子而居位并行，何等志气，但恐其离下学而求上达，便使依乎中庸之道，故令之将命，所以实其操履耳。
居位，即是欲立。并行，即是欲达。皆童子之所难能，故知不是仅“求益”者。
卓吾云：在居位并行处，见其“欲速成”，非不隅坐随行也。若不隅坐随行，一放牛小厮矣，何以“将命”？

[book_title]卫灵公第十五
【卫灵公问陈于孔子。孔子对曰：“俎豆之事，则尝闻之矣；军旅之事，未之学也。”明日遂行。在陈绝粮，从者病，莫能兴。子路愠见曰：“君子亦有穷乎？”子曰：“君子固穷，小人穷斯滥矣。”】
【禅解】
只消“愠见”，便是“滥”。若知乐在其中，那见“有穷”可“愠”？
【子曰：“赐也，女以予为多学而识之者与？”对曰：“然，非与？”曰：“非也，予一以贯之。”】
【禅解】
卓吾云：腐儒谓“然，非与”处，不如曾子之“唯”可发一笑。
方外史曰：俗儒妄谓曾子传得孔子之道，则子贡亦传得孔子之道矣．孔子何以再叹“今也则立!”
【子曰：“由！知德者鲜矣。”】
【禅解】
痛下一针。
【子曰：“无为而治者，其舜也与？夫何为哉，恭己正南面而已矣。”】
【禅解】
从来圣贤，只有为人、为学、为德而已，断断无有为治者。若一有为治之心，则天下益乱矣。
“恭己”二字，即是修己以敬，又即为人、为学、为德之实工夫。
【子张问行。子曰：“言忠信，行笃敬，虽蛮貊之邦行矣；言不忠信，行不笃敬，虽州里行乎哉？立，则见其参于前也；在舆，则见其倚于衡也。夫然后行。”子张书诸绅。】
【禅解】
信而曰忠，敬而曰笃，对治子张病根也。“参前”、“倚衡”，但尽其忠信、笃敬耳，非以此求行也。惟不求行，夫然后行。
【子曰：“直哉史鱼！邦有道，如矢；邦无道，如矢。”君子哉蘧伯玉！邦有道，则仕；邦无道，则可卷而怀之。”】
【禅解】
春兰、秋菊，各擅其美。
【子曰：“可与言而不与之言，失人；不可与言而与之言，失言。知者不失人，亦不失言。”】
【禅解】
四悉檀。
【子曰：“志士仁人，无求生以害仁，有杀身以成仁。”】
【禅解】
如此，方名志士仁人。今之志士仁人，宜以此自勘。
【子贡问为仁。子曰：“工欲善其事，必先利其器。居是邦也，事其大夫之贤者，友其士之仁者。”】
【禅解】
贤之与仁，皆吾利器也，奈何钝置之耶？
【颜渊问为邦。子曰：“行夏之时，乘殷之辂，服周之冕，乐则韶舞。放郑声，远佞人。郑声淫，佞人殆。”】
【禅解】
王阳明日：颜子具体圣人，其于为邦的大本大原．都已完备。夫子平日知之已深，到此都不必言，只就制度文为上说。此等处亦不可忽略，须要是如此方尽善。又不可因自己本领是当了，便于防范上疏阔，须是要“放郑声，远佞人。”盖颜子是克己，向里德上用心的人。孔子恐其外面末节，或有疏略，故就他不足处帮补说。若在他人，须告以为政在人，取人以身，修身以道，修道以仁，达道九经，及诚身许多工夫，方始做得。此方是万世常行之道，不然，只去行了夏时，乘了殷辂，服了周冕。作了《韶舞》，天下岂便治得？
【子曰：“人无远虑，必有近忧。”】
【禅解】
未超三界外，总在五行中。断尽二障，虑斯远矣。
【子曰：“已矣乎！吾未见好德如好色者也。”】
【禅解】
正是不肯绝望。
【子曰：“臧文仲其窃位者与？知柳下惠之贤，而不与立也。”】
【禅解】
诛心在一“知”字。
【子曰：“躬自厚而薄责于人，则远怨矣。”】
【禅解】
厚责人者，只是不能“自厚”耳。
【子曰：“不曰‘如之何如之何’者，吾末如之何也已矣。”】
【禅解】
毕竟将如之何。
【子曰：“群居终日，言不及义，好行小慧，难矣哉！”】
【禅解】
小慧与义正相反。
【子曰：“君子义以为质，礼以行之，孙以出之，信以成之。君子哉！”】
【禅解】
“行之”，行此义也。“出之”，出此义也。“成之”，成此义也。
卓吾曰：不是以义为质，以礼行之，以孙出之，以信众之。
方外史曰：须向“君子”二字上著眼。
【子曰：“君子病无能焉，不病人之不己知也。”】
【子曰：“君子疾没世而名不称焉。”】
【禅解】
“称”字去声。“没世”而实德“不称”，君子之名，真可“疾”矣。
【子曰：“君子求诸己，小人求诸人。”】
【禅解】
识得自己，自然求己。小人只是不知自己耳，哀哉!
【子曰：“君子矜而不争，群而不党。”】
【禅解】
矜则易争，群则易党，故以“不争”、“不党”为诫勉。
【子曰：“君子不以言举人，不以人废言。”】
【禅解】
至明至公。
【子贡问曰：“有一言而可以终身行之者乎？”】
【子曰：“其恕乎！己所不欲，勿施于人。”】
【禅解】
可以于天下，可行于万世，真是一以贯之。
【子曰：“吾之于人也，谁毁谁誉？如有所誉者，其有所试矣。斯民也，三代之所以直道而行也。”】
【禅解】
人自谓在三代后，孔子视之，皆同于三代时。所以如来成正觉时，悉见一切众生成正觉。
【子曰：“吾犹及史之阙文也，有马者借人乘之。今亡矣夫！”】
【禅解】
不敢绝望。
【子曰：“巧言乱德，小不忍则乱大谋。”】
【禅解】
二皆自乱自己耳．
卓吾云：一失之浮，一失之躁。
【子曰：“众恶之，必察焉；众好之，必察焉。”】
【禅解】
上句为豪杰伸屈，下句为乡愿照胆。
【子曰：“人能弘道，非道弘人。”】
【禅解】
可见道，只是人之所具；天地万物，又只是道之所具，谁谓天地生人耶？
【子曰：“过而不改，是谓过矣。”】
【禅解】
为三种忏法作前茅。
【子曰：“吾尝终日不食，终夜不寝，以思，无益，不如学也。”】
【禅解】
学、思本非两事，言此，以救偏思之失耳。
【子曰：“君子谋道不谋食。耕也，馁在其中矣；学也，禄在其中矣。君子忧道不忧贫。”】
【禅解】
卓吾云：作训词看。
【子曰：“知及之，仁不能守之；虽得之，必失之。知及之，仁能守之。不庄以莅之，则民不敬。知及之，仁能守之，庄以莅之。动之不以礼，未善也。”】
【禅解】
“知及”、“仁守”是明明德，“庄以莅之”是亲民，“动之以礼”是止至善。不能“庄莅”、“动礼”便是仁守不全。不能仁守，便是知之未及。思之，思之，如来得三不护，方可名动之以礼，故曰：修己以敬，尧舜其犹病诸。
【子曰：“君子不可小知，而可大受也；小人不可大受，而可小知也。”】
【禅解】
“不可小知”，不可以思议测度之也。“可大受”，如大海能受龙王之雨，能受众流之归也。小人反是。
【子曰：“民之于仁也，甚于水火。水火，吾见蹈而死者矣，未见蹈仁而死者也。”】
【禅解】
既曰“未见蹈仁而死”，又曰“有杀身以成仁”，方信杀身不是死。
【子曰：“当仁不让于师。”】
【禅解】
见过于师，方堪传授。
卓吾云：只为学者，惟有“当仁”一事让师，故云。
【子曰：“君子贞而不谅。”】
【禅解】
“谅”，即径？小人。
【子曰：“事君，敬其事而后其食。”】
【禅解】
“敬其事”敬字，从敬止发来，既敬其事，必“后其食”矣。
【子曰：“有教无类。”】
【禅解】
佛菩萨之心也。若使有类，便无教矣．
【子曰：“道不同，不相为谋。”】
【禅解】
毫厘有差，天地悬隔，仁与不仁而已矣。
【子曰：“辞达而已矣。”】
【禅解】
从古有几个真正“达”的。
卓吾云：五字便是谈文秘密藏。
【师冕见，及阶，子曰：“阶也。”及席，子曰：“席也。”皆坐，子告之曰：“某在斯，某在斯。”师冕出。子张问曰：“与师言之道与？”子曰：“然。固相师之道也。”】
【禅解】
子张看得“道”字奇特，孔子注得“道”字平常。

[book_title]季氏第十六
【季氏将伐颛臾。冉有、季路见于孔子曰：“季氏将有事于颛臾。”孔子曰：“求！无乃尔是过与？夫颛臾，昔者先王以为东蒙主，且在邦域之中矣，是社稷之臣也。何以伐为？”冉有曰：“夫子欲之，吾二臣者皆不欲也。”孔子曰：“求！周任有言曰：‘陈力就列，不能者止。’危而不持，颠而不扶，则将焉用彼相矣？且尔言过矣。虎兕出于柙，龟玉毁于椟中，是谁之过与？”冉有曰：“今夫颛臾，固而近于费。今不取，后世必为子孙忧。”孔子曰：“求！君子疾夫舍曰欲之，而必为之辞。丘也闻有国有家者，不患寡而患不均，不患贫而患不安。盖均无贫，和无寡，安无倾。夫如是，故远人不服，则修文德以来之。既来之，则安之。今由与求也，相夫子，远人不服而不能来也；邦分崩离析而不能守也。而谋动干戈于邦内。吾恐季孙之忧，不在颛臾，而在萧墙之内也。”】
【禅解】
老吏断狱，曲盲分明。
【孔子曰：“天下有道，则礼乐征伐自天子出；天下无道，则礼乐征伐自诸侯出。自诸侯出，盖十世希不失矣；自大夫出，五世希不失矣；陪臣执国命，三世希不失矣。天下有道，则政不在大夫。天下有道，则庶人不议。”】
【禅解】
卓吾云：明诛臣子，隐责君父。
【孔子曰：“禄之去公室，五世矣；政逮于大夫，四世矣；故夫三桓之子孙，微矣。”】
【孔子曰：“益者三友，损者三友。友直，友谅，友多闻，益矣。友便辟，友善柔，友便佞，损矣。”】
【孔子曰：“益者三乐，损者三乐。乐节礼乐，乐道人之善，乐多贤友，益矣。乐骄乐，乐佚游，乐宴乐，损矣。”】
【禅解】
“益者”、“损者”，都就求益招损的自身上说。
【孔子曰：“侍于君子有三愆：言未及之而言谓之躁，言及之而不言谓之隐，未见颜色而言谓之瞽。”】
【孔子曰：“君子有三戒：少之时，血气未定，戒之在色；及其壮也，血气方刚，戒之在斗；及其老也，血气既衰，戒之在得。”】
【禅解】
有戒，则能御血气；无戒，则被血气使。一部《易经》，三戒收尽。
【孔子曰：“君子有三畏：畏天命，畏大人，畏圣人之言。小人不知天命而不畏也，狎大人，侮圣人之言。”】
【禅解】
天命之性，真妄难分，所以要畏。大人修道复性，是我明师良友，所以要畏。圣言指示修道复性之要，所以要畏。“畏天命”是归依一体、三宝，“畏大人”是归依住持、佛宝、僧宝，“畏圣人之言”是归依住持、法宝也。
不知“天命”，亦不知“大人”，亦不知“圣人之言”，小人既皆不知而不畏，则君子皆知，故皆畏耳。不知心、佛、众生三无差别，不知人心惟危，道心惟微，不能戒慎恐惧，是不畏天命。妄以理佛拟究竟佛，是“狎大人”。妄谓《经》、《论》是止啼法，不知慧命所寄，是“侮圣人之言”。
【孔子曰：“生而知之者，上也；学而知之者，次也；困而学之，又其次也；困而不学，民斯为下矣。”】
【禅解】
只是肯学，便非下民。
【孔子曰：“君子有九思：视思明，听思聪，色思温，貌思恭，言思忠，事思敬，疑思问，忿思难，见得思义。”】
【禅解】
字字箴铭。未之思也，夫何远之有？君子思不出其位，与此参看。
【孔子曰：“见善如不及，见不善如探汤。吾见其人矣，吾闻其语矣。隐居以求其志，行义以达其道。吾闻其语矣，未见其人也。”】
【齐景公有马千驷，死之日，民无德而称焉。伯夷叔齐饿于首阳之下，民到于今称之。其斯之谓与？】
【陈亢问于伯鱼曰：“子亦有异闻乎？”对曰：“未也。尝独立，鲤趋而过庭。曰：‘学《诗》乎？’对曰：‘未也。’‘不学《诗》，无以言。’鲤退而学《诗》。他日又独立，鲤趋而过庭。曰：‘学《礼》乎？’对曰：‘未也。’‘不学《礼》，无以立。’鲤退而学《礼》。闻斯二者。”陈亢退而喜曰：“问一得三，闻《诗》，闻《礼》，又闻君子之远其子也。”】
【禅解】
未得谓得，枉了一个空欢喜，可笑可笑。
【邦君之妻，君称之曰夫人，夫人自称曰小童；邦人称之曰君夫人，称诸异邦曰寡小君；异邦人称之亦曰君夫人。】

[book_title]阳货第十七
【阳货欲见孔子，孔子不见，归孔子豚。孔子时其亡也，而往拜之，遇诸涂。谓孔子曰：“来！予与尔言。”曰：“怀其宝而迷其邦，可谓仁乎？”曰：“不可。”“好从事而亟失时，可谓知乎？”曰：“不可。”“日月逝矣，岁不我与。”孔子曰：“诺。吾将仕矣。”】
【禅解】
“时其亡”，只是偶值其亡耳。孟子作“瞰其亡”，便令孔子作略，仅与阳货一般，岂可乎哉!
【子曰：“性相近也，习相远也。”】
【禅解】
性近习远，方是不变随缘之义。孟子道性善，只说人道之牲，以救时耳。
【子曰：“唯上知与下愚不移。”】
【禅解】
除却上知下愚，便皆可移。既未到“上知”，岂可不为之堤防？既不甘“下愚”，岂可不早思移易？
【子之武城，闻弦歌之声。夫子莞尔而笑，曰：“割鸡焉用牛刀？”子游对曰：“昔者偃也闻诸夫子曰：‘君子学道则爱人，小人学道则易使也。’”】
【子曰：“二三子！偃之言是也。前言戏之耳。”】
【公山弗扰以费畔，召，子欲往。子路不说，曰：“末之也已，何必公山氏之之也。”子曰：“夫召我者而岂徒哉？如有用我者，吾其为东周乎？”】
【禅解】
原不说公山决能用我。
卓吾云：言必为西周，不为东周也。
【子张问仁于孔子。孔子曰：“能行五者于天下，为仁矣。”请问之。曰：“恭、宽、信、敏、惠。恭则不侮，宽则得众，信则人任焉，敏则有功，惠则足以使人。”】
【禅解】
要以此五者行于天下方是仁，不得舍却天下而空言存心，以天下不在心外，而心非肉团故也．
【佛肸召，子欲往。子路曰：“昔者由也闻诸夫子曰：‘亲于其身为不善者，君子不入也。’佛肸以中牟畔，子之往也，如之何！”子曰：“然。有是言也。不曰坚乎，磨而不磷；不曰白乎，涅而不缁。吾岂匏瓜也哉？焉能系而不食？”】
【禅解】
磨得磷的，便非真坚；涅得缁的，便非真白。“匏瓜”，用为浮囊，而不用作食器，只是一偏之用。圣人无用，无所不用，故云“吾岂匏瓜”，乃显无可无不可，犹如太虚空然，不可唤作一物耳，非是要与人作食器也。若作食器，纵使瑚琏，亦可磷可缁矣。
【子曰：“由也，女闻六言六蔽矣乎？”对曰：“未也。” “居！吾语女。好仁不好学，其蔽也愚；好知不好学，其蔽也荡；好信不好学，其蔽也贼；好直不好学，其蔽也绞；好勇不好学，其蔽也乱；好刚不好学，其蔽也狂。”】
【禅解】
若不好学，则仁知等皆虚名耳。“言”者，但有虚名，非实又也。“蔽”，却是实病矣。
【子曰：“小子！何莫学夫《诗》？《诗》，可以兴，可以观，可以群，可以怨。迩之事父，远之事君。多识于鸟兽草木之名。”】
【禅解】
今人都不曾学《诗》。
【子谓伯鱼曰：“女为《周南》、《召南》矣乎？人而不为《周南》、《召南》，其犹正墙面而立也与？”】
【禅解】
“为”字妙，直须为文王，为周公，始非面墙。
【子曰：“礼云礼云，玉帛云乎哉？乐云乐云，钟鼓云乎哉？”】
【禅解】
与“人而不仁章”参看。
【子曰：“色厉而内荏，譬诸小人，其犹穿窬之盗也与？”】
【禅解】
的当之甚，刻毒之甚。
【子曰：“乡原，德之贼也。”】
【子曰：“道听而涂说，德之弃也。”】
【禅解】
“乡原”只好偷石人石马，“道听途说”连石人石马也偷不得。
【子曰：“鄙夫可与事君也与哉？其未得之也，患得之；既得之，患失之。苟患失之，无所不至矣。”】
【禅解】
照妖镜，斩妖剑。
【子曰：“古者民有三疾，今也或是之亡也。古之狂也肆，今之狂也荡；古之矜也廉，今之矜也忿戾；古之愚也直，今之愚也诈而已矣。”】
【禅解】
葛可久顶门针，不知远救得否？可悲！可怜！
【子曰：“巧言令色，鲜矣仁。”】
【子曰：“恶紫之夺朱也，恶郑声之乱雅乐也，恶利口之覆邦家者。”】
【禅解】
二“也”字，一“者”字，宾主历然。
【子曰：“予欲无言。”子贡曰：“子如不言，则小子何述焉？”子曰：“天何言哉？四时行焉，百物生焉，天何言哉？”】
【禅解】
“无言”岂是“不言”；“何言”却是“有言”。说时默，默时说，参！
【孺悲欲见孔子，孔子辞以疾。将命者出户，取瑟而歌。使之闻之。】
【宰我问：“三年之丧，期已久矣。君子三年不为礼，礼必坏；三年不为乐，乐必崩。(唤甚么作礼乐，可耻可耻!)旧谷既没，新谷既升，钻燧改火，期可已矣。”子曰：“食夫稻，衣夫锦，于女安乎？”曰：“安。”(丧心病狂)“女安则为之！夫君子之居丧，食旨不甘，闻乐不乐，居处不安，故不为也。(真礼真乐，和盘托出)今女安，则为之！”宰我出，子曰：“予之不仁也！子生三年，然后免于父母之怀。夫三年之丧，天下之通丧也。予也有三年之爱于其父母乎？”】
【禅解】
难道三年之丧，便报得三年之爱？且就人情真切处点醒之耳。
陈曼昭曰：宰我答安，真有调达入地狱的手段。得他此答，方引出孔子一番痛骂，方使天下后世之为子者，皆不得安；方杜绝千古世后，欲短丧之邪说。
【子曰：“饱食终日，无所用心，难矣哉！不有博弈者乎，为之犹贤乎已。”】
【禅解】
好行小慧，无所用心，俱难矣哉，须是居易以俟命。
【子路曰：“君子尚勇乎？”子曰：“君子义以为上。君子有勇而无义为乱，小人有勇而无义为盗。”】
【禅解】
勇者夺魄。
【子贡曰：“君子亦有恶乎？”子曰：“有恶：恶称人之恶者，恶居下流而讪上者，恶勇而无礼者，恶果敢而窒者。”曰：“赐也亦有恶乎？”“恶徼以为知者，恶不孙以为勇者，恶讦以为直者。”】
【禅解】
大须各自简点，莫使此二人恶。
【子曰：“唯女子与小人为难养也，近之，则不孙；远之，则怨。”】
【禅解】
曲尽女子、小人情状。
【子曰：“年四十而见恶焉，其终也已。”】
【禅解】
“恶”字，不作去声读。“见恶”，谓尚不能改恶从善也。虽云改过可贵，但四十不改．恐终不能改矣，故警励之，意欲其奋发速改也。

[book_title]微子第十八
【微子去之，箕子为之奴，比干谏而死。孔子曰：“殷有三仁焉。”】
【禅解】
异世者，却知其仁；同时者，却云不知其仁。孔子于“仁”字，何等认得清楚。岂似子路、子贡、子张、武仙等，隔墙猜谜乎？
卓吾曰：千古只眼。
方外史曰：若据后儒见识，则微子之去，箕子之陈《洪范》于武王，安得与比干同论？呜呼！仁理之不明也久矣。
【柳下惠为士师，三黜。人曰：“子未可以去乎？”曰：“直道而事人，焉往而不三黜？枉道而事人，何必去父母之邦。”】
【禅解】
卓吾曰：有见有守。
方外史曰：惟见得真，故守得定。
【齐景公待孔子，曰：“若季氏则吾不能，以季、孟之闲待之。”曰：“吾老矣，不能用也。”孔子行。】
【齐人归女乐，季桓子受之。三日不朝，孔子行。】
【楚狂接舆歌而过孔子曰：“凤兮！凤兮！何德之衰？往者不可谏，来者犹可追。已而，已而！今之从政者殆而！”孔子下，欲与之言。趋而辟之，不得与之言。】
【禅解】
又是圣人一个知己。“趋而辟之”。尤有禅机。
【长沮、桀溺耦而耕，孔子过之，使子路问津焉。长沮曰：“夫执舆者为谁？”子路曰：“为孔丘。”曰：“是鲁孔丘与？”曰：“是也。”曰：“是知津矣。”(好赞词！)问于桀溺。桀溺曰：“子为谁？”曰：“为仲由。”曰：“是鲁孔丘之徒与？”对曰：“然。”曰：“滔滔者，天下皆是也，而谁以易之？且而与其从辟人之士也，岂若从辟世之士哉!” 耰而不辍。(辟人之士，错看孔子)子路行以告，夫子怃然曰：“鸟兽不可与同群，吾非斯人之徒与而谁与？(可见不是辟人之士)天下有道，丘不与易也。”(菩萨心肠，木铎职分)】
【子路从而后，遇丈人，以杖荷莜。子路问曰：“子见夫子乎？”(问得满撞)丈人曰：“四体不勤，五谷不分，孰为夫子？”(答得清楚)植其杖而芸，子路拱而立。止子路宿，杀鸡为黍而食之，见其二子焉。(露出马脚，惹出是非)明日，子路行以告，子曰：“隐者也。”使子路反见之。(赵州勘婆子)至，则行矣。(勘破了也！)】
【子路曰：“不仕无义。长幼之节，不可废也；君臣之义，如之何其废之？欲洁其身，而乱大伦。君子之仕也，行其义也。道之不行，已知之矣。”】
【禅解】
此数句，绝不似子路之言，想是夫子教他的。幸得丈人不在，不然，却被丈人勘破。
【逸民：伯夷、叔齐、虞仲、夷逸、朱张、柳下惠、少连。子曰：“不降其志，不辱其身，伯夷、叔齐与！”谓：“柳下惠、少连，降志辱身矣。言中伦，行中虑，其斯而已矣。”谓：“虞仲、夷逸，隐居放言。身中清，废中权。我则异于是，无可无不可。”】
【禅解】
“异于是”，谓异于“不降”、“不辱”，异于“降志辱身”，异于“隐居放言”也。非谓异于“逸民”也。以“无可无不可”而附于“逸民”之科，又是木铎一个注脚。
【大师挚适齐，亚饭干适楚，三饭缭适蔡，四饭缺适秦。鼓方叔入于河，播 鼗武入于汉，少师阳、击磬襄入于海。】
【禅解】
凄怆之景，万古堕泪，亦可助发苦空无常观门。
【周公谓鲁公曰：“君子不施其亲，不使大臣怨乎不以。故旧无大故，则不弃也。无求备于一人。”】
【周有八士：伯达、伯适、仲突、仲忽、叔夜、叔夏、季随、季騧。】

[book_title]子张第十九
【子张曰：“士见危致命，见得思义，祭思敬，丧思哀，其可已矣。”】
【禅解】
卓吾云：“致命”不用“思”字，有理。
【子张曰：“执德不弘，信道不笃，焉能为有？焉能为亡？”】
【禅解】
卓吾云：骂得狠！
方外史曰：“弘”字，“笃”字，用得妙！
【子夏之门人问交于子张。子张曰：“子夏云何？”对曰：“子夏曰：‘可者与之，其不可者拒之。’”子张曰：“异乎吾所闻：君子尊贤而容众，嘉善而矜不能。我之大贤与，于人何所不容？我之不贤与，人将拒我，如之何其拒人也？”】
【禅解】
毋友不如己者，原不是“拒人”。
【子夏曰：“虽小道，必有可观者焉；致远恐泥，是以君子不为也。”】
【子夏曰：“日知其所亡，月无忘其所能，可谓好学也已矣。”】
【禅解】
此便是子夏之学，不是孔子之学，所谓“小人儒”也。
【子夏曰：“博学而笃志，切问而近思，仁在其中矣。”】
【禅解】
此却说得有味。
【子夏曰：“百工居肆以成其事，君子学以致其道。”】
【禅解】
逼真好同喻。
【子夏曰：“小人之过也必文。”】
【禅解】
卓吾云：今人倘有“文过”之念，此念便是小人了。
【子夏曰：“君子有三变：望之俨然，即之也温，听其言也厉。”】
【禅解】
像赞。
【子夏曰：“君子信而后劳其民，未信则以为厉己也；信而后谏，未信则以为谤己也。”】
【禅解】
小心天下去得。
【子夏曰：“大德不踰闲，小德出入可也。”】
【禅解】
卓吾曰：最方而最圆。“出入”，形容其活动耳，云何便说未尽合理？
方外史曰：若不合理，何名“小德”。
【子游曰：“子夏之门人小子，当洒扫、应对、进退，则可矣。抑末也，本之则无。如之何(钳锤小子)？”子夏闻之曰：“噫！言游过矣！君子之道，孰先传焉？孰后倦焉(点化小子)？譬诸草木，区以别矣(激砺小子)。君子之道，焉可诬也？有始有卒者，其惟圣人乎(怂恿小子)！”】
【禅解】
子游之讥，是要门人知本。子夏之辩，是要门人即末悟本。只此洒扫、应对、进退，若以为末，到底是末，若知其本，头头皆本。二贤各出手眼接引门人，莫作是非会也。
【子夏曰：“仕而优则学，学而优则仕。”】
【禅解】
卓吾曰：今入学末优，则已仕矣。仕而优，如何肯学？
方外史曰：惟其学未优便仕，所以仕后永无优时。
【子游曰：“丧致乎哀而止。”】
【子游曰：“吾友张也，为难能也。然而未仁。”】
【曾子曰：“堂堂乎张也，难与并为仁矣。”】
【禅解】
好朋友真难得，今人那肯如此说病痛!
【曾子曰：“吾闻诸夫子：人未有自致者也，必也亲丧乎！”】
【曾子曰：“吾闻诸夫子：孟庄子之孝也，其它可能也；其不改父之臣，与父之政，是难能也。”】
【孟氏使阳肤为士师，问于曾子。曾子曰：“上失其道，民散久矣。如得其情，则哀矜而勿喜。”】
【禅解】
惟至孝者，方能至慈，堪为万世士师座右铭。
【子贡曰：“纣之不善，不如是之甚也。是以君子恶居下流，天下之恶皆归焉。”】
【禅解】
殷鉴不远。
【子贡曰：“君子之过也，如日月之食焉：过也，人皆见之；更也，人皆仰之。”】
【禅解】
光明正大之论！
【卫公孙朝问于子贡曰：“仲尼焉学？”子贡曰：“文武之道，未坠于地，在人。贤者识其大者，不贤者识其小者，莫不有文武之道焉。夫子焉不学？而亦何常师之有？”】
【禅解】
卫公孙朝，问于子贡曰：“仲尼焉学？”子贡
卓吾曰：分明说他师文武，而语自圆妙。
【叔孙武叔语大夫于朝，曰：“子贡贤于仲尼。”子服景伯以告子贡。子贡曰：“譬之宫墙，赐之墙也及肩，窥见室家之好。夫子之墙数仞，不得其门而入，不见宗庙之美，百官之富。得其门者或寡矣。夫子之云，不亦宜乎！” 叔孙武叔毁仲尼。子贡曰：“无以为也，仲尼不可毁也。他人之贤者，丘陵也，犹可踰也；仲尼，日月也，无得而踰焉。人虽欲自绝，其何伤于日月乎？多见其不知量也！”】
【陈子禽谓子贡曰：“子为恭也，仲尼岂贤于子乎？”子贡曰：“君子一言以为知，一言以为不知，言不可不慎也。夫子之不可及也，犹天之不可阶而升也。夫子之得邦家者，所谓立之斯立，道之斯行，绥之斯来，动之斯和。其生也荣，其死也哀，如之何其可及也。”】
【禅解】
卓吾曰：对痴人不得不如此浅说。
方外史曰：世间痴人都如此，向他说极浅事，他便见得深；向他说极深理，他既不知，反认作浅。
【尧曰：“咨！尔舜！天之历数在尔躬。允执其中。四海困穷，天禄永终。”舜亦以命禹。曰：“予小子履，敢用玄牡，敢昭告于皇皇后帝：有罪不敢赦。帝臣不蔽，简在帝心。朕躬有罪，无以万方；万方有罪，罪在朕躬。”周有大赉，善人是富。“虽有周亲，不如仁人。百姓有过，在予一人。”谨权量，审法度，修废官，四方之政行焉。兴灭国，继绝世，举逸民，天下之民归心焉。所重：民、食、丧、祭。】
【禅解】
“修己以敬”四字，便是帝王道脉，历历可考。
【宽则得众，信则民任焉，敏则有功，公则说】
【子张问于孔子曰：“何如斯可以从政矣？”子曰：“尊五美，屏四恶，斯可以从政矣。”子张曰：“何谓五美？”子曰：“君子惠而不费，劳而不怨，欲而不贪，泰而不骄，威而不猛。”子张曰：“何谓惠而不费？”子曰：“因民之所利而利之，斯不亦惠而不费乎？择可劳而劳之，又谁怨？欲仁而得仁，又焉贪？君子无众寡，无小大，无敢慢，斯不亦泰而不骄乎？君子正其衣冠，尊其瞻视，俨然人望而畏之，斯不亦威而不猛乎？”子张曰：“何谓四恶？”子曰：“不教而杀谓之虐；不戒视成谓之暴；慢令致期谓之贼；犹之与人也，出纳之吝，谓之有司。”】
【子曰：“不知命，无以为君子也。不知礼，无以立也。不知言，无以知人也。”】
【禅解】
“知命”，只是深信因果耳。“知礼”，则善于观心，所谓约之以礼。“知言”，则善于闻法，所谓了达四悉因缘。

        </div>
      </div>
    </div>
  </div>
</div>
<!--update:2025-08-30 09:39:03-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>