<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,总论,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,礼记大全全文在线阅读,礼记大全全文在线下载,大玄古籍书库">
<meta name="description" content="三十卷。明胡广(1370－1418)撰。胡广字光大，号晃庵，江西吉水人。建文二年(1400)举进士第一，授翰林修撰，赐名靖。成祖继位，胡广迎降，复名广，累官至文渊阁大学士，兼左春坊大学士。两次从帝北征，卒赠礼部尚书，谥文穆。洪熙初，加赠少师。着有《胡文穆集》。《明史》卷一百四十七有传。永乐十二年(1414)十一月，成祖朱棣命行在翰林学士胡广、侍讲杨荣、金幼孜等修《五经大全》、《四书大全》，十三年九月书成，朱棣亲自作序，冠于书首，又命礼部刊行颁布天下，并赐以胡广等钞币。参与修篡者，除胡广等外，尚有翰林编修叶">
<title>礼记大全_胡广_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">礼记大全</span> <br/>
          作者： <span class="inputVal" id="bkauthor">胡广</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]566330</span> <br/>
          说明： <span class="inputVal" id="bkdec">三十卷。明胡广(1370－1418)撰。胡广字光大，号晃庵，江西吉水人。建文二年(1400)举进士第一，授翰林修撰，赐名靖。成祖继位，胡广迎降，复名广，累官至文渊阁大学士，兼左春坊大学士。两次从帝北征，卒赠礼部尚书，谥文穆。洪熙初，加赠少师。着有《胡文穆集》。《明史》卷一百四十七有传。永乐十二年(1414)十一月，成祖朱棣命行在翰林学士胡广、侍讲杨荣、金幼孜等修《五经大全》、《四书大全》，十三年九月书成，朱棣亲自作序，冠于书首，又命礼部刊行颁布天下，并赐以胡广等钞币。参与修篡者，除胡广等外，尚有翰林编修叶时中等十九人。是书为《五经大全》之一。元延祐二年(1315)定科举之制，《易》用程朱，《书》用蔡氏，《诗》用朱熹，《春秋》用胡传，《礼记》用《礼记正义》。明修《五经大全》时一改前制，《周易》取二董、二胡之书，《诗经》用刘瑾书，《书经》用二陈书，《春秋》用汪克宽书，《礼记》则以元代陈澔《礼记集说》为主。《礼记集说》又名《云庄礼记集说》，主以朱熹之说，空言说礼，略度数而推义理，考证失之精当，所引资料多有舛误，然其书因浅近简约而为胡广等据为蓝本，并采以诸家之说共四十二家，成《礼记大全》三十卷。自此定为科举试用，又列于学官，大行于当世。陈氏《集说》学者多有非议，而《大全》又沿其旧说，因而被罪之以“剽窃”，“无根抵”。后学者如朱彝尊、顾炎武等对此书亦颇多微词。有明殿刊本、明刊《五经大全》本、高丽刊《五经四书大全》本等。</span> <br/>
          封面： <span class="inputVal" id="bkimg">Z_5187.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]礼记大全
[book_author]胡广
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]566330
[book_dec]三十卷。明胡广(1370－1418)撰。胡广字光大，号晃庵，江西吉水人。建文二年(1400)举进士第一，授翰林修撰，赐名靖。成祖继位，胡广迎降，复名广，累官至文渊阁大学士，兼左春坊大学士。两次从帝北征，卒赠礼部尚书，谥文穆。洪熙初，加赠少师。着有《胡文穆集》。《明史》卷一百四十七有传。永乐十二年(1414)十一月，成祖朱棣命行在翰林学士胡广、侍讲杨荣、金幼孜等修《五经大全》、《四书大全》，十三年九月书成，朱棣亲自作序，冠于书首，又命礼部刊行颁布天下，并赐以胡广等钞币。参与修篡者，除胡广等外，尚有翰林编修叶时中等十九人。是书为《五经大全》之一。元延祐二年(1315)定科举之制，《易》用程朱，《书》用蔡氏，《诗》用朱熹，《春秋》用胡传，《礼记》用《礼记正义》。明修《五经大全》时一改前制，《周易》取二董、二胡之书，《诗经》用刘瑾书，《书经》用二陈书，《春秋》用汪克宽书，《礼记》则以元代陈澔《礼记集说》为主。《礼记集说》又名《云庄礼记集说》，主以朱熹之说，空言说礼，略度数而推义理，考证失之精当，所引资料多有舛误，然其书因浅近简约而为胡广等据为蓝本，并采以诸家之说共四十二家，成《礼记大全》三十卷。自此定为科举试用，又列于学官，大行于当世。陈氏《集说》学者多有非议，而《大全》又沿其旧说，因而被罪之以“剽窃”，“无根抵”。后学者如朱彝尊、顾炎武等对此书亦颇多微词。有明殿刊本、明刊《五经大全》本、高丽刊《五经四书大全》本等。
[book_img]Z_5187.jpg


[book_title]提要
钦定四库全书　　　　　经部四
礼记大全　　　　　　　礼类三【礼记之属】
提要
【臣】等谨案礼记大全三十卷明胡广等奉勅撰元延佑科举之制易用程子朱子书用蔡氏诗用朱子春秋用胡氏仍许参用古注疏然郑注古奥孔疏浩博均猝不能得其要领故广等作是书独取其浅近易明者以陈澔集说为宗澔书之得列学官实自此始其采掇诸儒之说凡四十二家朱彛尊经义考引陆元辅之言谓当日诸经大全皆攘窃成书以罔其上此亦必元人之成书非诸臣所排纂云云虽颇涉邻人窃鈇之疑然空穴来风桐乳来巢以他经之盗袭例之或亦未必无因欤诸经之作皆以明理然理非虚悬而无薄故易之理丽於象数书之理丽於政事诗之理丽於美刺春秋之理丽於褒贬礼之理丽於节文皆不可以空言说而礼为尤甚陈澔集说畧度数而推义理疎於考证舛误相仍纳喇性德至专作一书以考之凡所驳诘多中其失广等乃据以为主根柢先失其所援引亦不过笺释文句与澔说相发明顾炎武日知録曰自八股行而古学弃大全出而经说亡洪武永乐之间亦世道升降之一会诚深见其陋也特欲全録明代五经以见一朝之制度姑并存之云尔乾隆四十六年四月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]总论
钦定四库全书
礼记大全总论
程子曰礼记杂出於汉儒然其间传圣门绪余及格言甚多如礼记学记之类无可议者檀弓表记坊记之类亦甚有至理惟知言者择之如王制礼运礼器其书亦多传古意若闲居燕居三无五起之说文字可疑又曰礼记除中庸大学唯乐记为最近道学者深思自得之礼记之表记其亦近道矣乎其言正
永嘉周氏曰经礼三百威仪三千皆出於性非伪貌饰情也天尊地卑礼固立矣类聚群分礼固行矣人者位乎天地之间立乎万物之上尊卑分类不设而彰圣人循此制为冠昏丧祭朝聘乡射之礼以行君臣父子兄弟夫妇朋友之义其形而下者见於饮食器服之用其形而上者极於无声无臭之微衆人勉之贤人行之圣人由之故所以行其身与其家与其国与其天下者礼治则治礼乱则乱礼存则存礼亡则亡上自古始下逮五季质文不同罔不由是然而世有损益惟周为备夫子尝曰郁郁乎文哉吾从周逮其弊也忠信之薄而情文之繁林放问礼之本孔子欲从先进盖所以矫正反弊也然岂礼之过哉为礼者之过也秦氏焚灭典籍三代礼文大坏汉兴购书礼记四十九篇杂出诸儒传记不能悉得圣人之旨考其文义时有抵牾然而其文繁其义博学者博而约之亦可弗畔盖其说也粗在应对进退之间而精在道德性命之要始於童幼之习而卒於圣人之归惟达古道者然後能知其言能知其言然後能得於礼然则礼之所以为礼其则不远矣
延平周氏曰夫礼者性命之成体者也盖道德仁义同出於性命而所谓礼者又出乎道德仁义而为之节文者也方其出於道德仁义则道德仁义者礼之本也故曰仁者人也亲亲为大义者宜也尊贤为大亲亲之杀尊贤之等礼所生也方其为之节文则道德仁义反有资於礼也故曰道德仁义非礼不成呜呼此礼之所以为礼者也若夫吉凶之殊军宾之别其言不尽於意其意必寓於象故一服饰一器械有以存於度数之间者象也象则文也及推而上之有以见於度数之表者意也意则情也所谓意者归於性命而已矣书曰天秩有礼自我五礼有庸哉盖其以故灭命以人废天者圣人不为惟其天秩之所有是乃圣人之所庸者也然圣人所以庸之者岂特使天下後世知有尊卑之分而苟自异於禽兽耳盖又将为入道之资也圣人既没礼经之残阙久矣世之所传曰周礼曰仪礼曰礼记其间独周礼为太平之成法仪礼者又次之礼记者杂记先王之法言而尚多汉儒附会之疵此学者所宜精择
朱子曰或谓礼记是汉儒说恐不然汉儒最纯者莫如董仲舒仲舒之文最纯者莫如三策何尝有礼记中说话来如乐记所谓天高地下万物散殊而礼制行矣流而不息合同而化而乐兴焉仲舒如何说到这里想必是古来流传得此个文字如此
虙氏曰礼记乃仪礼之传仪礼有冠礼礼记则有冠义以释之仪礼有昏礼礼记则有昏义以释之仪礼有乡饮酒礼礼记则有乡饮酒义以释之仪礼有燕礼礼记则有燕义以释之仪礼有聘礼礼记则有聘义以释之其他篇中虽或杂引四代之制而其言多与仪礼相为表里但周礼仪礼皆周公所作而礼记则汉儒所録虽曰汉儒所録然亦仪礼之流也何以言之周礼虽得之於河间献王时无有传之者武帝以为末世渎乱之书何休以为六国隂谋之书至于汉末乃行於世惟仪礼之书汉初已行故高堂生传之萧奋萧奋传之孟卿孟卿传之后苍后苍传之戴德戴圣二戴因习仪礼而録礼记故知礼记仪礼之流也

[book_title]卷一
钦定四库全书
礼记大全卷一
明　胡广等　撰
曲礼上第一
经曰曲礼三千言节目之委曲其多如是也此即古礼经之篇名後人以编简多故分为上下○张子曰物我两尽自曲礼入
曲礼曰毋不敬俨若思安定辞安民哉
毋禁止辞○朱子曰首章言居子修身其要在此三者而其效足以安民乃礼之本故以冠篇○范氏曰经礼三百曲礼三千可以一言蔽之曰毋不敬○程子曰心定者其言安以舒不定者其辞轻以疾○刘氏曰篇首三句如曾子所谓君子所贵乎道者三而笾豆之事则有司存之意盖先立乎其大者也毋不敬则动容貌斯远暴慢矣俨若思则正顔色斯近信矣安定辞则出辞气斯远鄙倍矣三者修身之要为政之本此君子修己以敬而其效至於安人安百姓也【西山真氏曰曲礼一篇为礼记之首而毋不敬一言为曲礼之首盖敬者礼之纲领也曰毋不敬者谓身心内外不可使有一毫之不敬也其容貌必端严而若思其言辞必安定而不遽以此临民民有不安者乎此章凡四言而修身治国之道略备其必圣贤之遗言欤】
敖不可长欲不可从志不可满乐不可极
朱子曰此篇杂取诸书精要之语集以成篇虽大意相似而文不连属如首章四句乃曲礼古经之言敖不可长以下四句不知何书语又自为一节皆禁戒之辞○应氏曰敬之反为敖情之动为欲志满则溢乐极则反【马氏曰敖不可长者欲消而絶之也欲不可从者欲克而止之也志不可满者欲损而抑之也乐不可极者欲约而归於礼也有周公之才之美使骄且吝其余不足观则骄敖之丧德也甚矣此所以不可长也孟子曰其为人也多欲虽有存焉者寡矣盖欲者出於人为遂之而不克以义则无所不至矣此所以不可从也夫聪明圣智守之以愚功被天下守之以谦有高世之行过人之功而侈然有自大之心则失其所以为善此所以不可满也乐者人情之所不免也荡而无节则悖天理而穷人欲矣圣人知其不可絶也故立中礼以防之盖酒者所以合欢必使之宾主百拜而不敢醉乐者所以导和必使之正以雅止以敔而不敢流凡人情之所乐者皆有礼以制之而不得放焉此所以不可极也】
贤者狎而敬之畏而爱之爱而知其恶憎而知其善积而能散安安而能迁
朱子曰此言贤者於其所狎能敬之於其所畏能爱之於其所爱能知其恶於其所憎能知其善虽积财而能散施虽安安而能徙义可以为法与上下文禁戒之辞不同○应氏曰安安者随所安而安也安者仁之顺迁者义之决
临财毋苟得临难毋苟免狠毋求胜分毋求多
毋苟得见利思义也毋苟免守死善道也狠毋求胜忿思难也分毋求多不患寡而患不均也况求胜者未必能胜求多者未必能多徒为失己也【永嘉周氏曰累於物者则临财必求苟得累於身者则临难必求苟免惟君子忘物所以立我故不累於物忘我所以立道故不累乎身内外无累故可以得而得无心於得非所谓苟得也可以免而免无心於免非所谓苟免也君子之所以自立有如此者今天下之所以好胜者为其不能忘我也天下之所以多得者为其不能遗物也苟能忘我而常处其弱则人之狠者不求胜而天下莫能胜矣苟能遗物而常处其不足则人之分者不求多而天下莫能损矣苟持是於天下虽之蛮貊而必行入麋鹿而不乱矣】
疑事毋质直而勿有
朱子曰两句连说为是疑事毋质即少仪所谓毋身质言语也直而勿有谓陈我所见听彼决择不可据而有之专务强辨不然则是以身质言语矣
若夫坐如尸立如齐
疏曰尸居神位坐必矜庄坐法必当如尸之坐人之倚立多慢不恭虽不齐亦当如祭前之齐○朱子曰刘原父云此乃大戴礼曾子事父母篇之辞曰孝子惟巧变故父母安之若夫坐如尸立如齐弗讯不言言必齐色此成人之善者也未得为人子之道也此篇盖取彼文而若夫二字失於删去郑氏不知其然乃谓此二句为丈夫之事误矣【永嘉周氏曰君子之所以必庄必敬者非以饰外貌所以养中也盖其心肃者其貌必庄其意诚者其体必敬必庄必敬然後可以为尸故君子之坐如之必庄必敬然後可以为齐故君子之立如之当是时也其心寂然而无一物有孚顒若而无他虑是心也圣人之心也顔子三月不违仁不违此心也其余日月至焉至此心也圣人从心所欲不踰矩不踰此心也圣人常顔子久其余暂百姓日用而不知也古之人何独坐立然後如此无须臾之离终食之违造次必於是颠沛必於是此学者入德之要不可不思也】
礼从宜使从俗
郑氏曰事不可常也○吕氏曰敬者礼之常礼时为大时者礼之变体常尽变则达之天下周旋无穷○应氏曰大而百王百世质文损益之时小而一事一物泛应酬酢之节又曰五方皆有性千里不同风所以入国而必问俗也
夫礼者所以定亲疏决嫌疑别同异明是非也
疏曰五服之内大功以上服麤者为亲小功以下服精者为疏若妾为女君期女君为妾若服之则太重降之则有舅姑为妇之嫌故全不服是决嫌也孔子之丧门人疑所服子贡请若丧父而无服是决疑也本同今异姑姊妹是也本异今同世母叔母及子妇是也得礼为是失礼为非若主人未小歛子游裼裘而吊得礼是也曾子袭裘而吊失礼非也【蓝田吕氏曰伯母叔母疏衰踊不絶地姑姊妹之大功踊絶於地为祖父母齐衰期为曾祖父母齐衰三月此所以定亲疏也嫂叔不通问嫂叔无服君沐粱大夫沐稷士沐粱燕不以公卿为宾以大夫为宾此所以决嫌疑也己之子与兄弟之子异矣引而进之同服齐衰期天子至於庶人其贵贱异矣而父母之丧齐衰之服饘粥之食无贵贱一也大夫为世父母叔父母衆子昆弟昆弟之子降服大功尊同则不降此所以别同异也礼之所尊尊其义也其文是也其义非也君子不行也其义是也其文非也君子行也故麻冕礼也今也纯俭吾从衆男女不授受礼也嫂溺援之以手此所以明是非也】
礼不妄说人不辞费
求以悦人已失处心之正况妄乎不妄悦人则知礼矣躁人之辞多君子之辞达意则止言者烦听者必厌
礼不踰节不侵侮不好狎
踰节则招辱侵侮则忘让好狎则忘敬三者皆叛礼之事不如是则有以持其庄敬纯实之诚而远於耻辱矣【朱子曰礼有常度不为佞媚以求悦於人也不辞费辞达则止不贵於多不好狎狎谓亲亵○金华应氏曰不妄悦人不辞费所以养其正大简易之心也不踰节所以致其审谨密察之功也不侵侮不好狎所以持其庄敬纯实之诚也】
修身践言谓之善行行修言道礼之质也
人之所以为人言行而已忠信之人可以学礼故曰礼之质也○郑氏曰言道言合於道也【严陵方氏曰礼之文则见乎事礼之质则存乎人言行存乎人者也故曰礼之质也乐记又以中正无邪为礼之质者盖惟行修言道乃能中正无邪曲礼言其始乐记言其终所以为质则一也】
礼闻取於人不闻取人礼闻来学不闻往教
朱子曰此与孟子治人治於人食人食於人语意相类取於人者为人所取法也取人者人不来而我引取之也来学往教即其事也
道德仁义非礼不成
道犹路也事物当然之理人所共由故谓之道行道而有得於心故谓之德仁者心之德爱之理义者心之制事之宜四者皆由礼而入以礼而成盖礼以敬为本敬者德之聚也
教训正俗非礼不备
立教於上示训於下皆所以正民俗然非齐之以礼则或有教训所不及者故非礼不备
分争辨讼非礼不决
朱氏曰争见於事而有曲直分争则曲直不相交讼形於言而有是非辨讼则是非不相敌礼所以正曲直明是非故此二者非礼则不能决
君臣上下父子兄弟非礼不定
一主於义一主於恩恩义非礼则不能定【蓝田吕氏曰道德仁义所以成已也教训正俗所以成人也分争辨讼所以决疑事也君臣上下父子兄弟所以正大伦也皆有待於礼者也兼天下而体之之谓仁理之所当然之谓义由仁义而之焉之谓道有仁义於己之谓德节文乎仁义之谓礼仁义道德皆其性之所固有本於是而行之虽不中不远矣然无节无文则过不及害之以至于道之不明且不行此所以非礼不成也先王制礼教民之中而已教不本於礼则设之不当设之不当则所以教者不备矣教训正俗其义皆教也立教之谓教训说理义之谓训皆所以正俗之不正故曰非礼不备也理有可否则争情有曲直则讼惟礼为能决之盖分争者合於礼则可不合於礼则不可辨讼者有礼则直无礼则不直故曰非礼不决君臣上下父子兄弟人之大伦由礼而後定也故冠昏丧祭射乡朝聘所以明者人伦而已故曰非礼不定】
宦学事师非礼不亲
宦仕也仕与学皆有师事师所以明道也而非礼则不相亲爱
班朝治军涖官行法非礼威严不行
班朝廷上下之位治军旅左右之局分职以涖官谨守以行法威则人不敢犯严则人不敢违四者非礼则威严不行
祷祠祭祀供给鬼神非礼不诚不庄
祷以求为意祠以文为主祭以养为事祀以安为道四者皆以供给鬼神诚出於心庄形於貌四者非礼则不诚不庄○今按供给者谓奉荐牲币器皿之类也【蓝田吕氏曰宦学事师学者之事也班朝治军涖官行法仕者之事也祷祠祭祀供给鬼神交神明之事也皆有待於礼者也宦家臣也杂记云宦於大夫者之为之服也盖仕为家臣而未升诸公盖亦学为仕者也故宦者学为仕之称也学者学道艺者也二者之学皆有师师弟子之分不正则学之意不诚学之意不诚则师弟子之情不亲而教不行故曰非礼不亲班朝者正朝位也治军者齐军政也涖官行法者临官府以行法令也三者皆仕者所以治衆也礼明乎尊卑上下之别则分无不守令无不从此所以非礼威严不行也祷祠祭祀则郊社宗庙之常祀也内则尽志外则尽物所以供给鬼神鬼神无常享享于克诚礼者敬而已无敬则不诚故曰非礼不诚不庄】
是以君子恭敬撙节退让以明礼
是以承上文而言撙裁抑也礼主其减【蓝田吕氏曰礼者敬而已矣君子恭敬所以明礼之实也礼节文乎仁义者也君子撙节所以明礼之文也辞逊之心礼之端也君子退逊所以明礼之用也】
鹦鹉能言不离飞鸟猩猩能言不离禽兽今人而无礼虽能言不亦禽兽之心乎夫惟禽兽无礼故父子聚麀鹦鹉鸟之慧者陇蜀岭南皆有之猩猩人面豕身出交趾封谿等处禽者鸟兽之总名鸟不可曰兽兽亦可曰禽故鹦鹉不曰兽而猩猩则通曰禽也聚犹共也兽之牝者曰麀
是故圣人作为礼以教人使人以有礼知自别於禽兽朱子曰圣人作絶句【蓝田吕氏曰人之血气嗜慾视听食息与禽兽异者几希特禽兽之言与人异尔然猩猩鹦鹉亦或能之是则所以贵於万物者盖有理义存焉圣人因理义之同然而制为之礼然後父子有亲君臣有义男女有别人道所以立而与天地参也纵恣怠教灭天理而穷人欲将与马牛犬彘之无辨是果於自弃而不欲齿於人类者乎】
太上贵德其次务施报礼尚往来往而不来非礼也来而不往亦非礼也
太上帝皇之世但贵其德足以及人不贵其报其次三王之世礼至三王而备故以施报为尚【马氏曰礼之设所以缘人情也故曰报者天下之利也又曰礼得其报则乐圣人因人情之所乐制为往来之礼所以使天下之人亹亹而不倦也夫献而必有酬酬而必有酢此往来之礼见於燕饮也主人出迎则客固辞客就东阶则主人固辞此往来之礼见於际接也服之三年者其报必期服之期者报亦如之此往来之礼见於丧纪也其往而不来来而不往则礼失其报而为礼者有时而怠矣】
人有礼则安无礼则危故曰礼者不可不学也
礼者安危之所系自天子至於庶人未有无礼而安者也
夫礼者自卑而尊人虽负贩者必有尊也而况富贵乎负者事於力贩者事於利虽卑贱不可以无礼也
富贵而知好礼则不骄不淫贫贱而知好礼则志不慑马氏曰富贵之所以骄淫贫贱之所以慑怯以内无素定之分而与物为轻重也好礼则有得於内而在外者莫能夺矣【永嘉戴氏曰安危之几生死之本也有礼则安安则生矣无礼则危危不足言也死将至矣圣人制礼之意所以生斯人也一日无礼则民有不得其死者矣礼以卑为主以恭为本有自是之心者不可以语礼有自大之心者不能以行礼故礼者所以柔伏其侈大之意而习为退逊谦下之道故有礼之人其容肃然以正其气粹然以和望其顔色而知其人之可亲也其容狠其气暴望其顔色而生慢易之心者必其无礼之人也富贵之失礼以骄贫贱之失礼以謟骄者失於亢謟者失於卑其为失礼一也】
人生十年曰幼学二十曰弱冠三十曰壮有室四十曰强而仕五十曰艾服官政六十曰耆指使七十曰老而传八十九十曰耄七年曰悼悼与耄虽有罪不加刑焉百年曰期颐
朱子曰十年曰幼为句絶学字自为一句下至百年曰期皆然○吕氏曰五十曰艾发之苍白者如艾之色也古者四十始命之仕五十始命之服官政仕者为士以事人治官府之小事也服官政者为大夫以长人与闻邦国之大事者也才可用则使之仕德成乃命为大夫也耆者稽久之称不自用力惟以指意使令人故曰指使传谓传家事於子也耄惛忘也悼怜爱也耄者老而知已衰悼者幼而知未及虽或有罪情不出於故故不加刑人夀以百年为期故曰期饮食居处动作无不待於养故曰颐【永嘉戴氏曰圣人制礼以律天下以节人心使人血气充实志意坚强壮者服其劳老者安其逸未用者无躁进之心当退者无不知足之戒每十年为一节而人心有定向矣二十血气犹未定然趋向善恶判於此矣故责以成人之礼焉三十有室不至於过而失节亦不至於旷而失时此古人所以筋力之盛夀命之长也四十志气坚定强立不反不夺於利害不怵於祸福可以出仕矣自此以往三十年宣劳於国非若後世强者有时不用少与老者并用至於怠惰废弛而莫之振也人至於五十更历世变谙知人情亦既熟矣若此而服官政则明习故事详审和缓不至於扰民生事矣年至於六十几於老矣于斯时也有指画之劳无奔走服役之事七十谓之老而犹与事接是不知止也然人方其血气之盛犹有所弃也及其既衰则顾恋不忍去虽家事亦然而况於国事乎此圣人所以戒之在得也耄与悼者解后有罪非其故也礼经养老之礼乡饮酒之义至九十而止独曲礼曰百年曰期顺夀至百年此亦絶无而仅有也自养之外无他望焉三代之老上而天子诸侯养之下而其家能养之孝弟之风安得不行於天下此天下所以易治也○严陵方氏曰数起於一止於十天地奇偶之数隂阳生成之理每至於是则必更焉人者受天地之形孕隂阳之气者也孰能逃其数而逆其理哉故其生每於十年则必异其名至其时则必异其事也○马氏曰自幼弱壮强至于艾者言血气智虑之变也自耆老至於耄期者言齿之逾久也自学至于传者言其事也盖人血气智虑率十年而加益血气智虑既加益矣则所学者宜愈深所仕者宜愈大矣】
大夫七十而致事
致还其职事於君也
若不得谢则必赐之几杖
不得谢谓君不许其致事也如辞谢代谢亦皆却而退去之义几所以冯杖所以倚赐之使自安适也
行役以妇人适四方乘安车
疏曰妇人能养人故许自随古者四马之车立乘安车者一马小车坐乘也【严陵方氏曰几则凭之以安其体杖则持之以助其力也行役外事也而以妇人焉欲其虽在外而犹在内也适四方劳事也而乘安车焉欲其虽服劳而不失其逸也言行役则主在公言之耳言适四方则主在远言之耳在公犹得以妇人况在私之事乎在远犹得乘安车况在国之时乎是皆待之以非常之礼故也】
自称曰老夫於其国则称名
吕氏曰老夫长老者之称己国称名者父母之邦不敢以尊者自居也
越国而问焉必告之以其制
应氏曰一国有贤衆国所仰故越国而来问文献不足则言礼无证故必告之以其制言举国之故事以答之也【马氏曰七十而致事顺天理也位至大夫君之所贤也天下之违尊三大夫兼而有之者也为君者得不致其爱敬乎於其致事而去必有以劳之於其留而自辅必有以养之几杖妇人安车者所以养安其气体不敢劳以事也所以见尚齿贵爵尊德之义不嫌其为倨也然於其国犹曰自名者所以尊居也夫天子巡守先见百年者九十者天子欲有问焉则就其室古之人咨於元老如此其敬以其贤而多闻也则宜有越国而问之矣必告之以其制者盖制出於先王而非先王者无法故告之以其制也】
谋於长者必操几杖以从之长者问不辞让而对非礼也
谋於长者谓往就长者而谋议所为也长者之前当执谦虚不辞让非事长之礼○应氏曰操几杖以从非谓长者所无也执弟子之役其礼然耳【蓝田吕氏曰二者皆敬长之义也坐有几所以凭之也行有杖所以策之也皆优老之具也操几杖以从之敬之至也长者问不辞让而对则敬不足也孔子问曾子曾子曰参不敏何足以知之公西赤曰非曰能之愿学焉皆是辞让之言】
凡为人子之礼冬温而夏凊昏定而晨省在丑夷不争温以御其寒清以致其凉定其衽席省其安否丑同类也夷平等也一朝之忿忘其身则害及其亲故在羣衆侪辈之中壹於逊让【蓝田吕氏曰温凊定省所以养体也丑夷不争所以养志也一岁则有冬夏寒暑之适一日则有晨昏兴寝之适人子不可不知也内则父母将衽长者奉席请何趾少者执牀与坐昏定之事也子事父母鸡鸣适父母之所下气怡声问衣燠寒男女未冠笄及命士以上父子异宫则昧爽而朝文王之为世子鸡初鸣衣服至于寝门外问安否何如此晨省之事也丑夷同等之称也事亲者居上不骄为下不乱在丑不争三者不除虽日用三牲之养犹为不孝也孝经引三者此独云在丑夷不争者上下骄乱之祸为少而丑夷之争多也孝子一出言举足不敢忘父母苟好勇鬬狠以危父母一朝之忿忘其身以及其亲则所以养亲者果安在哉】
夫为人子者三赐不及车马故州闾乡党称其孝也兄弟亲戚称其慈也僚友称其弟也执友称其仁也交游称其信也
言为人子谓父在时也古之仕者一命而受爵再命而受衣服三命而受车马有车马则尊贵之体貌备矣今但受三赐之命而不与车马同受故言不及车马也君之有赐所以礼其臣子之不受不敢并於亲也二十五家为闾四闾为族五百家为党二千五百家为州一万二千五百家为乡孝之所该者大故其称最广曰慈曰弟曰仁曰信皆孝之事也僚友官同者执友志同者同师之友其执志同故曰执友交游则泛言远近之往来者【蓝田吕氏曰五者之称不同各以其所见言之也州闾乡党观其行者也见其所以敬亲故称其孝兄弟亲戚责其恩者也顺於父母者亲亲之爱必隆故称其慈僚友见其有所让者也有孙弟之心故称其弟执友者友其德德莫盛於孝孝者仁之本故称其仁交游主於信知其诚心於孝也故称其信】
见父之执不谓之进不敢进不谓之退不敢退不问不敢对此孝子之行也
父之执父同志之友也谓之命之也敬之同於父【严陵方氏曰孔子曰爱亲者不敢恶於人敬亲者不敢慢於人见父之执於进退之节有所不敢则一举足不敢忘亲可知於对问之节有所不敢则一出言不敢忘亲可知孝子之行孰过乎是】
夫为人子者出必告反必面所游必有常所习必有业出则告违反则告归又以自外来欲省顔色故言面游有常身不他往也习有业心不他用也
恒言不称老
恒言平常言语之间也自以老称则尊同於父母而父母为过於老矣古人所以斑衣娯戏者欲安父母之心也【蓝田吕氏曰出必告反必面受命於亲而不敢专也所游必有常所习必有业体亲之爱而不敢贻其忧也恒言不称老极子之慕而不忍忘也父母在而不敢有其身如之何闻斯行诸出入而无所受命是遗亲也亲之爱子至矣所游必欲其安所习必欲其正苟轻身而不自爱则非所以养其志也君子之事亲亲虽老而不失乎孺子慕者爱亲之至也孟子曰五十而慕吾於大舜见之矣故髧彼两髦为孺子之饰亲见然後说之苟常言而称老则忘亲而非慕也】
年长以倍则父事之十年以长则兄事之五年以长则肩随之
肩随并行而差退也此泛言长少之序非谓亲者
羣居五人则长者必异席
古者地敷横席而容四人长者居席端若五人会则长者一人异席也【马氏曰徐行後长谓之弟疾行先长谓之不弟尧舜之道孝弟而已矣夫孝弟於步趋疾徐之间而圣人之道乃始於此者盖达事长之礼无所往而不为顺也推其齿而以父兄事之者谓其愈长而愈加敬也长之五年则肩随者不敢与先生并行也其出也不敢与之并行则其居也可以同席乎盖五人之羣当有所长推其长者必异席以敬之古人敬长如此则民之犯上而踰礼者宜鲜矣○金华邵氏曰爱亲者不敢恶於人敬亲者不敢慢於人加爱敬其亲而於人如忽焉则爱敬之道亏矣故年倍於我事以父礼长我十年事以兄礼长我五年差肩随之至於羣居五人则又异长者之席焉其於人也庸敢慢乎以此事亲爱敬之道尽矣】
为人子者居不主奥坐不中席行不中道立不中门室西南隅为奥主奥中席皆尊者之道也行道则或左或右立门则避枨闑之中皆不敢迹尊者之所行也古者男女异路路各有中门中央有闑闑之两旁有枨也
食飨不为槩
食飨如奉亲延客及祭祀之类皆是不为槩量顺亲之心而不敢自为限节也
祭祀不为尸
吕氏曰尸取主人之子行而已若主人之子是使父北面而事之人子所不安故不为也
听於无声视於无形
先意承志也○疏曰虽听而不闻父母之声虽视而不见父母之形然常於心想像似见形闻声谓父母将有教使已然
不登高不临深不苟訾不苟笑孝子不服闇不登危惧辱亲也
疏曰不服闇者不行事於暗中一则为卒有非常二则生物嫌故孝子戒之○吕氏曰苟訾近於谗苟笑近於謟服闇者欺人所不见登危者行险以徼幸是忘亲也非特忘之不令之名且将加之皆辱道也【金华邵氏曰事亲之道当自卑以尊其亲尤当自重以爱其身主奥中席皆尊者所居中道中门皆尊者所由为槩为尸皆尊者之亊人子皆不敢当既不嫌於逼其亲矣听於无声常若亲有命视於无形常若亲在前又不至於违其亲其尊之者为如何不登高而下皆爱其身也○长乐陈氏曰戒慎乎其所不覩恐惧乎其所不闻不服闇也道而不径舟而不游不登危也父母全而生之子全而归之则不苟訾不苟笑不服闇所以全其行不登高不临深不登危所以全其体】
父母存不许友以死不有私财
不许友以死谓不为其友报仇也亲在而以身许人是有忘亲之心亲在而以财专已是有离亲之志【永嘉戴氏曰髪肤以上皆亲之体岂敢许友以死粒粟缕丝以上皆亲之物岂敢私有其财高者轻死卑者重财皆非孝也】
为人子者父母存冠衣不纯素
疏曰冠纯冠饰也衣纯深衣领缘也
孤子当室冠衣不纯采
吕氏曰当室谓为父後者问丧曰童子不缌唯当室缌亦指为父後者所谓不纯采者虽除丧犹纯素也惟当室者行之非当室者不然也【马氏曰孟子曰父母俱存兄弟无故一乐也乐於中者文必称於外冠衣不纯素所以文之也孤子当室者谓嫡室也冠衣不纯采者异於诸子也盖父之於长子冠於阼以着代也服之三年以称情也则嫡之於父其可以不加隆乎】
幼子常视毋诳
视与示同常示之以不可欺诳所以习其诚【长乐刘氏曰幼子之性纯明自天未有外物生其好恶者无所学而不可成也如金之在熔惟人所范如泥之在钧惟人所模故视之以诚信则诚信笃於其心矣视之以诈伪则诈伪笃於其志矣模范之初贵得其正则五事之用靡不出於诚而适於道也故曰幼子常视毋诳】
童子不衣裘裳立必正方不倾听
吕氏曰裘之温非童子所宜裳之饰非童子所便立必正所向之方或东或西或南或北不偏有所向士相见礼云凡燕见於君必辨君之南面若不得则正方不疑君疑谓邪向之也【永嘉戴氏曰常视毋诳所以养其心也不衣裘裳所以养其体也盖不开其情伪之端以育其正性不伤其隂阳之和以长其夀命此古之成人所以多有德也夫内外交相养也防其外所以养其中也立必正方不倾听则敬以直内无倾邪之患矣】
长者与之提擕则两手奉长者之手负剑辟咡诏之则掩口而对
刘氏曰长者或从童子背後而俯首与之语则童子如负长者然长者以手挟童子於脇下则如带剑然盖长者俯与童子语有负劒之状非真负劒也辟偏也咡口旁诏告语也掩口而对谓童子当以手障口气而应对不敢使气触长者也【马氏曰就而擕之则捧其手近而诏之则掩口而对者皆事长之礼也古之成人有德小子有造者岂一朝一夕之习哉盖自幼稚而已知礼让矣少而习之壮而行之老而安之古人年弥高而德弥劭者盖出於此也】
从於先生不越路而与人言遭先生於道趋而进正立拱手先生与之言则对不与之言则趋而退
吕氏曰先生者父兄之称有德齿可为人师者犹父兄也故亦称先生以师为父兄则学者自比於子弟故称弟子【永嘉戴氏曰礼无二敬从先生而越路与人言则敬有所分矣趋进者惧先生之有教令也趋退者不敢与先生并行也道遇长者而引避虽足以致敬而非所以承命也长者不与之言而随行不置亦非所谓承意也进退之际其难如此可不谨哉】
从长者而上丘陵则必乡长者所视登城不指城上不呼
高而有向背者为邱平而人可陵者为陵乡长者所视恐有问则即所见以对也城人所恃以为安固者有所指则惑见者有所呼则骇闻者○石梁王氏曰先生年德俱高又能教道人者长者则直以年为称也【永嘉戴氏曰从长者升高非以远览也所以承教也违长者所视则志在览物敬长之意失矣况长者欲有所问乎登高而望远则衆所骇观自上而阚下则人所疑忌居十目所视十手所指之地而指画疾呼其不惊人而惑衆者几希此固君子之所戒也论语曰车中不内顾不疾言不亲指在车上犹不可况於登成乎】
将适舍求毋固
戴氏曰就馆者诚不能无求於主人然执平日之所欲而必求於人则非为客之义
将上堂声必扬户外有二屦言闻则入言不闻则不入上堂升主人之堂也扬其声者使内人知之也古人脱屦在户外客虽衆脱屦於户内者惟长者一人言有二屦则并户内一屦为三人矣三人而所言不闻於外必是密谋故不入也
将入户视必下入户奉扃视瞻毋回户开亦开户阖亦阖有後入者阖而勿遂
入户入主人之户也视下不举目也扃门关木也入户之时两手当心如奉扃然虽视瞻而不为回转嫌於千人之私也开阖皆如前不违主人之意也遂阖之尽也嫌於拒後来者故勿遂
毋践屦毋踖席抠衣趋隅必慎唯诺
复下曰舄单下曰屦毋践屦谓後来者不可蹋先入者所脱之屦也踖犹躐也玉藻曰登席不由前为躐席是登席当由前也抠提也抠衣与论语摄齐同欲便於坐故抠之趋隅由席角而升坐也唯诺皆应辞既坐定又当谨於应对也【吴郡范氏曰将上堂则扬吾謦欵之声户外有二屦则声闻於外而後敢入入户则不举目以远视拱手当心以向户扃不回环而四顾皆是不欲揜人之私其事虽小最曲礼之要推而广之有正心诚意之道焉使心术不正者处之必将潜声以升堂直前而入户远瞻四顾为睢盱觇伺之态则其人之薄德可知矣大抵礼以制形为用而以制心为本一念不正发於方寸者甚微而形於举措者弗可掩流於放僻邪侈而不自知故升堂入户日用之常而君子致严如此以心术之邪正系焉】
大夫士出入君门由闑右不践阈
闑门橛也当门之中闑东为右主人入门而右客入门而左大夫士由右者以臣从君不敢以宾敌主也【永嘉戴氏曰君门虽远有君在焉臣子乌得而不敬出入君门如见其君然鞠躬屏息不敢中立不敢履阈所以习其恭敬卑下之意也推此意也其敢喧譁於殿陛之间乎见君之乘车与君之路马犹不敢慢也况入君门者乎以此教天下朝廷之仪犹有不肃者况於君门乎虽然此大夫士自事其君之礼也若适他国为聘享之礼则不然少仪曰公事自闑西私事自闑东】
凡与客入者每门让於客客至於寝门则主人请入为席然後出迎客客固辞主人肃客而入
让於客欲客先入也为犹布也○疏曰天子五门诸侯三门大夫二门礼有三辞初曰礼辞再曰固辞三曰终辞○吕氏曰肃客者俯手以揖之所谓肃拜也【永嘉戴氏曰盛哉先王之礼也洋洋乎宰制万物役使群动其端则起於辞逊之心而已观大宾大客之礼周旋揖逊於其间使之起敬起慕何其盛哉送迎之际登降之节一先一後一左一右为主人者极其恭敬不敢慢之心为客者不胜其愧缩不敢当之意交相辞逊退辟不皇於此乎可以观礼矣】
主人入门而右客入门而左主人就东阶客就西阶客若降等则就主人之阶主人固辞然後客复就西阶入右所以趋东阶入左所以趋西阶降等者其等列卑於主人也主人固辞者不敢当客之尊己也
主人与客让登主人先登客从之拾级聚足连步以上上於东阶则先右足上於西阶则先左足
让登欲客先升也客不敢当故主人先而客继之拾级涉阶之级也聚足後足与前足相合也连步步相继也先右先左各顺入门之左右也【张子曰拾级聚足此等事但敬事自至如此非着心安排而到】
帷薄之外不趋堂上不趋执玉不趋堂上接武堂下布武室中不翔
疏曰帷幔也薄帘也接武足迹相接也○陈氏曰文者上之道武者下之道故足在体之下曰武卷在冠之下亦曰武执玉不趋不敢趋也室中不翔不可翔也行而张拱曰翔○朱氏曰帷薄之外无人不必趋以示敬堂上地迫室中地尤迫故不趋不翔也【蓝田吕氏曰凡见尊者以疾行为敬然有不必趋帷薄之外非尊者所见可以纾其敬也有不可趋者堂上地迫不足以容步执玉之重或虞於失坠也】
并坐不横肱授立不跪授坐不立
横肱则妨并坐者不跪不立皆谓不便於受者【严陵方氏曰授立不跪者为烦尊者之俯也授坐不立者为烦尊者之仰也少仪言受立授立不坐则不特授尊者而然虽受卑者亦然矣】
凡为长者粪之礼必加帚於箕上以袂拘而退其尘不及长者以箕自乡而扱之
粪除秽也少仪云埽席前曰拚义与粪同吕氏读扱为揷音然凡气之出入嘘则散吸则聚今以收歛为义则吸音为是○疏曰初持箕往时帚置箕上两手举箕当扫时一手捉帚举一手衣袂以拘障於帚前且扫且迁故云拘而退扱歛取也以箕自向歛取粪秽不以箕向尊者【王氏苹曰学者须是下学而上达洒扫应对即是道德性命之理此章所言粪之理试体究此时此心如何其理微矣樊迟问仁子曰居处恭执事敬与人忠虽之夷狄不可弃也学者只是说过试以此言践履之体究之斯知上达之理矣圣人之道无本末无精粗彻上彻下即是一理】
奉席如桥衡
如桥之高如衡之平乃奉席之仪也
请席何乡请衽何趾
设坐席则问面向何方设卧席则问足向何方○疏曰坐为阳面亦阳也卧为隂足亦隂也故所请不同
席南乡北乡以西方为上东乡西乡以南方为上朱子曰东向南向之席皆尚右西向北向之席皆尚左也【金华邵氏曰自此至足毋蹶大率有四始奉席次请席三布席四就席奉席则欲顺席之理次请席问其欲坐卧之地次布席则平常之席讲问之席各有其仪至就席又有就席之仪宾主之间安得不敬乎】
若非饮食之客则布席席间函丈
非饮食之客则是讲说之客也○疏曰古者饮食燕享则宾位在室外牖前列席南向不相对相对者惟讲说之客席之制三尺三寸三分寸之一则两席并中间空地共一丈也【金华应氏曰席间函文其地寛则足以揖逊回旋而不至於迫其分严则足以致敬尽礼而不至於亵非若饮食之客徒欲便於劝酬以为欢也】
主人跪正席客跪抚席而辞客彻重席主人固辞客践席乃坐
跪而正席敬客也抚以手按止之也客不敢居重席故欲彻之主人固辞则止客践席将坐主人乃坐也【蓝田吕氏曰主人敬客故跪正席客敬主人则彻重席主敬客则客辞客敬主则主辞宾主之礼所以答也一辞而许曰礼辞礼云宾礼辞许是也再辞曰固辞此宾主辞让之节也】
主人不问客不先举
席坐既定主人以客自外至当先有所问客乃答之客不当先举言也
将即席容毋怍两手抠衣去齐尺衣毋拨足毋蹶刘氏曰将就席须详缓而谨容仪毋使有失而可愧怍也仍以两手抠揭衣之两旁使下齐离地一尺而坐以便起居免有蹑踬失容也坐後更须整叠前面衣衽毋使拨开又古人以膝坐久则膝不安而易以蹶动坐而足动亦为失容故戒以毋动也管宁坐席岁久惟两膝着处穿是足不动故然耳
先生书策琴瑟在前坐而迁之戒勿越
疏曰坐亦跪也弟子将行若遇师诸物或当已前则跪而迁移之戒慎不得踰越
虚坐尽後食坐尽前坐必安执尔顔长者不及毋儳言古者席地而俎豆在其前尽後谦也尽前恐污席也儳暂也亦参错不齐之貌长者言事未竟未及其他少者不可举他事为言暂然错杂长者之说
正尔容听必恭毋剿说毋雷同必则古昔称先王上言执尔顔谓顔色无或变异此言正尔容则正其一身之容貌也听必恭亦谓听长者之言也擥取他人之说以为己说谓之剿说闻人之言而附和之谓之雷同如雷之发声而物同应之也惟法则古昔称述先王乃为善耳【蓝田吕氏曰书策琴瑟之为物先生之所常御也物犹加敬人可知也虚坐尽前则若欲食然故尽後以示之坐必安执尔顔侍食於先生不敢解也儳言者乘人之所未及而言之也事长者必思所以下之乘其不及而儳言是欲胜故不为也正尔容听必恭敬长者之教而不敢慢也窃人之财犹谓之盗剿取他人之说以为己有私也不以心之然不然志在随人而雷同之亦私也上马者虽善无徵无徵弗信弗信民弗从必则古昔称先王则求其有徵而使民信也民未信也吾虽自信亦不可行也】
侍坐於先生先生问焉终则对
问终而後对欲尽闻所问之旨且不敢杂乱尊者之言也
请业则起请益则起
请业者求当习之事请益者再问未尽之藴起所以致敬也【蓝田吕氏曰问未终而对不敬其所问也业谓所学於先生者如诗书礼乐之类是也益谓所问未明或欲卒学或欲少进也有所请必起敬业也敬业所以敬师敬师所以敬道也故请业请益皆不可不起也○严陵方氏曰有所请必起者所以重道也孔子与曾参言复坐吾语女则弟子之於先生有所请必起可知矣】
父召无诺先生召无诺唯而起
父以恩师以道故所敬同○吕氏曰诺者许而未行也【长乐陈氏曰诺者应之缓唯者应之速以道则唯诺无以殊以礼则缓速有所辨故曰父召无诺先生召无诺唯而起盖子之於父弟子之於师其敬畏之笃常听於无声视於无形於其所未召也常若有所召则於其召也敢诺而不唯乎内则应唯敬对事父之礼也论语曾子曰唯事师之礼也为人臣者君命召在内不俟屦在外不俟车亦唯而起之意也】
侍坐於所尊敬无余席见同等不起
所尊敬谓先生长者及有德有位之人也毋余席谓己之席与尊者之席相近则坐於其端不使有空余处近则应对审也同等之人与已无尊卑故不为之起
烛至起食至起上客起
烛至而起以时之变也食至而起以礼之行也上客至而起以其非同等也
烛不见跋
跋本也古者未有蜡烛以火炬照夜将尽则藏其所余之残本恐客见之以夜久欲辞退也
尊客之前不叱狗
方氏曰不以至贱骇尊者之听
让食不唾
嫌於似鄙恶主人之馔也【蓝田吕氏曰所尊敬谓天下达尊有爵有德有齿者也侍坐无余席欲近尊者以听教也烛者童子之所执烛尽则更之不以所残之本以示人使客不敢安也狗於尊客之前不敢叱者嫌骇客也二者皆弟子之职故於侍坐者及之让食之际不敢唾者嫌若訾主人食亦不敬也○严陵方氏曰侍坐於所尊敬无余席欲其近而应对之审也尊者之坐宜不得近以欲对之审虽於所尊亦不嫌近乃所以敬也同等不起与已无上下之间故也烛至起以未卜夜故也食至起为盛馔变故也经有曰侍先生侍所尊侍君子侍长者何也曰先生以教称之也曰所尊以道称之也曰君子以德称之也曰长者以年称之也】
侍坐於君子君子欠伸撰杖屦视日蚤莫侍坐者请出矣
气乏则欠体疲则伸撰犹持也此四者皆厌倦之容恐妨君子就安故请退
侍坐於君子君子问更端则起而对
吕氏曰问更端则起而对者因事有所变而起敬也
侍坐於君子若有告者曰少间愿有复也则左右屏而待
居左则屏於左居右则屏於右○郑氏曰复白也言欲须少空闲有所白也屏犹退也○吕氏曰屏而待不敢干其私也【严陵方氏曰少间愿有复则机事之欲密者也故左右屏而待焉屏者退而自隐之谓既屏而又待者且防君子之有所召故也】
毋侧听毋噭应毋淫视毋怠荒
上言听必恭侧耳以听非恭也应答之声宜和平高急者悖戾之所发也淫视流动邪眄也怠荒谓容止纵慢
游毋倨立毋跛坐毋箕寝毋伏
游行也倨傲慢也立当两足整齐不可偏任一足箕谓两展其足状如箕舌也伏覆也
歛发毋髢
疏曰髢髲也垂如髲也古人重髪以纚韬之不使垂
冠毋免劳毋袒暑毋褰裳
丧有丧冠吉有吉冠非当免之时不可免有袒而露其裼衣者有袒而割牲者因劳事而袒则为?褰揭也涉浅而揭则可暑而揭其裳亦为?【蓝田吕氏曰侍於君子视听言动无所不在於敬头容欲直故毋侧听声容欲静故毋噭应目容欲端故毋淫视气容欲肃故毋怠荒足容欲重故游毋倨立如齐故毋跛坐如尸故毋箕正其衣冠故歛髪毋髢冠毋免劳毋袒暑毋褰裳○广安游氏曰大率人之所患在乎狥其意之所安而不由於正人之所安其病有五曰倾邪曰放纵曰惰偷曰倨慢曰轻易此五者人之常患也曰侧听曰淫视此倾邪者也曰怠荒曰立而跛曰冠而免曰劳而袒曰暑而褰裳此惰偷者也曰噭应曰歛髪而髢此轻易者也曰游而倨曰坐而箕曰寝而伏此放纵倨傲者也此五者礼之所禁也君子待身未论其他独於此数者而自克焉斯过半矣世之妄者其言则曰君子学以致其道吾惟道之知其他皆末节也不知此乃古昔圣人之所甚急视听游行坐立卧起衣冠之际有不防焉而五者之病乘之故夫礼者内以正人之心而外以正其游行视听坐立卧起衣冠之际此所以止邪於未形而求以弭乱之道也】
侍坐於长者屦不上於堂解屦不敢当阶
侍长者之坐於堂故不敢以屦升若长者在室则屦得上堂而不得入室户外有二屦是也解脱也屦有綦系解而脱之不敢当阶为妨後升者
就屦跪而举之屏於侧
疏曰此侍者或独暂退时取屦法也就犹着也初升时解置阶侧今下着之先往阶侧跪举取之故云就屦跪而举之也屏於侧者屏退不当阶也
乡长者而屦跪而迁屦俯而纳屦
疏曰此明少者礼毕退去为长者所送则於阶侧跪取屦稍移之面向长者而着之迁徙也就阶侧跪取稍移近前也俯而纳者既取因俯身向长者而纳足着之不跪者跪则足向後不便故俯也虽不并跪亦坐左纳右坐右纳左【严陵方氏曰出而就屦屏於侧则又不特不当阶而已若长者送出则跪而迁屦不特屏之於侧而已纳之时又俯焉】
离坐离立毋往参焉离立者不出中间
方氏曰两相丽之谓离三相成之谓参○应氏曰出其中间则立者必散而不成列矣故君子谨之
男女不杂坐不同椸枷不同巾栉不亲授
内则注云植者曰楎横者曰椸枷与架同置衣服之具也巾以涗洁栉以理髪此四者皆所以远私?之嫌
嫂叔不通问诸母不漱裳
不通问无问遗之往来也诸母父妾之有子者漱浣也裳贱服不使漱裳亦敬父之道也
外言不入於梱内言不出於梱
梱门限也内外有限故男不言内女不言外
女子许嫁缨非有大故不入其门
许嫁则系以缨示有所系属也此与幼所佩香缨不同大故大事也【长乐刘氏曰家人内政不严以防之於细微之初不刚以正之於未然之始则其悔咎不可逭矣易曰闲有家志未变也男女之志既为情邪之所变闲禁虽严求其无咎而咎可无哉故夫妇未七十虽同藏未有可嫌也圣人制礼必尔者以无嫌正有嫌也用有情之难正无情之易也而况於男女未有室家哉女子许嫁缨所以系属其心以着诚於夫氏起其孝义也既许嫁则有姆教之处于阃内之别室男子非有疾忧之故不入其门也】
姑姊妹女子子已嫁而反兄弟弗与同席而坐弗与同器而食
女子子重言子者别於男子也专言兄弟者远同等之嫌
父子不同席
尊卑之等异也【临川吴氏曰古者一席坐四人言父子偶共一处而坐虽止一人必各坐一席盖以父昭子穆父穆子昭尊卑不同故也】
男女非有行媒不相知名非受币不交不亲
行媒谓媒氏之往来也名谓男女之名也受币然後亲交之礼分定
故日月以告君齐戒以告鬼神为酒食以召乡党僚友以厚其别也
日月娶妇之期也媒氏书之以告于君厚其别者重慎男女之伦也【马氏曰坐则异席居不同宫者着父子之位也礼者以为民坊也非行媒不相知名所以远嫌也非受币不交不亲所以致敬也远嫌致敬则安有桑中之奔溱洧之乱乎明而尊者莫如君书日月以诏之幽而严者莫如鬼神致齐戒以告之近而亲者莫如乡党僚友为饮食以命之所以备礼而厚其别也】
取妻不取同姓
郑氏曰为其近禽兽
故买妾不知其姓则卜之
卜其吉凶
寡妇之子非有见焉弗与为友
有见才能卓异也若非有好德之实则难以避好色之嫌故取友者谨之【蓝田吕氏曰人之所以异於禽兽者以有别也有别者先於男女天地之义人伦之始内则曰礼始於谨夫妇为宫室辨内外男子居外妇人居内深宫固门阍寺守之男不人女不出所以别於居处者至矣非祭非丧不相授器其相受则女受以篚其无篚则皆坐奠之而后取之不杂坐不通乞假内言不出外言不入所以别於往来者至矣道路男子由右妇人由左女子出门必拥蔽其面夜行以烛无烛则止御妇人则进左手所以别於出入者至矣外内不共井不共湢浴不通寝席不通衣裳不同椸枷不同中栉不敢县於夫之楎椸不敢藏於夫之箧笥所以别於服御器用者至矣姑姊妹女子子天属也许嫁则非有大故不入其门已嫁而反则不与同席而坐同器而食嫂与诸母同宫之亲也嫂叔则不通问诸母则不漱裳妻之母婚姻之近属也壻见主妇阖扉立于其内壻立于门外东面主妇一拜壻答再拜主妇又拜壻出所以别於宗族婚姻者至矣男女非有行媒不相知名非受币不交不亲必日月以告君齐戒以告鬼神为酒食以召乡党僚友取妻不取同姓故买妾不知其姓则卜之寡妇之子非有见焉则弗与为友所以厚别於交际者至矣男女不杂坐经虽无文然丧祭之礼男女之位异矣男子在堂则女子在房男子在堂下则女子在堂上男子在东方则女子在西方坐亦当然】
贺取妻者曰某子使某闻子有客使某羞
吕氏曰贺者以物遗人而有所庆也着代以为先祖後人子之所不得已故不用乐且不贺也然为酒食以召乡党僚友则遗问不可废也故其辞曰闻子有客使某羞舍曰昏礼而谓之有客则所以羞者佐其供具之费而已非贺也作记者因俗之名称贺
贫者不以货财为礼老者不以筋力为礼
应氏曰无财不可以为悦而财非贫者之所能办非强有力者不足以行礼而强有力非老者之所能勉【蓝田吕氏曰君子之於礼不责人之所不能备贫者不以货财为礼是也不责人之所不能行老者不以筋力为礼是也礼者敬而已矣心苟在敬财力之不足非礼之訾也潢污行潦可荐於鬼神瓠叶兎首不以微薄废礼此不以货财者也五十杖於家至一坐再至此不以筋力者也又有法之所不得为者有疾而不能行者临难而不得已者土地之所不有者君子亦不责也王子为其母请数月之丧虽加一日愈乎己也季子储子皆以币交他日孟子见季子而不见储子以季子不得之邹储子得之平陆故也如季子王子者法之所不得为者也丧礼秃者不髽伛者不袒跛者不踊此有疾而不能行者也男女不授受嫂溺则援之以手君子正其衣冠同室有鬬则被发缨冠而救之此临难而不得已也居山者不以鱼龞为礼居川者不以鹿豕为礼此土地之所不有也凡此皆礼之变也】
名子者不以国不以日月不以隐疾不以山川
常语易及则避讳为难故名子者不之用【王氏子墨曰名子父之责也命之名所以示之教也以国非所以教谦也以日月非所以教敬也以隐疾非所以教之进乎德也以山川非所以教之求诸己也命名而必示之教申繻所谓以德命为义者也虽古人之名其子或有所因不尽若是而曲礼之意盖主乎以德命也又况以讳事神周道也名终而将讳之得不择夫可讳者以名之乎子生三月而父名之既有以教其终身而又虑其子若孙之难避也不亦太早计乎非早计也君子之所以示其子孙无非为其远之虑也於名而虑其远如是则将无所不虑乎远也以为鬼神而讳之多且百年少亦数十载之後矣而其讳之难易基於一日命名之初是以君子之於子孙无非於其始而谨之也於名而谨其始如是则将无所不谨其始也是曲礼之意也】
男女异长
各为伯仲示不相干杂之义也
男子二十冠而字
冠而字之敬其名也
父前子名君前臣名
吕氏曰事父者家无二尊虽母不敢以抗之故无长幼皆名不敢致私敬於其长也事君者国无二尊虽父不可以抗之故无贵贱尊卑皆名不敢致私敬於其所尊贵也春秋鄢陵之战栾书欲载晋侯其子鍼曰书退此君前臣名虽父亦不敢抗也【长乐陈氏曰家无二长故父前无伯仲之称国无二上故君前无爵位之称】
女子许嫁笄而字
许嫁则十五而笄未许嫁则二十而筓亦成人之道也故字之【王氏子墨曰长者伯仲叔季之序也男子伯仲叔季之序达於四方女子之长少则不出闺闼而已其各为长宜也冠成人之服也自成童至於成人矣其可不敬其名乎於是从而字之亦宜也夫成人则人以字称我矣则人之名非我所当名也又况有长幼之序贵贱之别其可名之哉而有时乎名之者君父之前尊有所伸则私有所屈也一家之尊无有加於父也父之前无长幼皆名之不敢致私敬於其长也天下之尊无以加於君也君之前无贵贱皆名之不敢致私敬於其所贵也女子之笄犹男子之冠闺门之内亦当敬其名不言许嫁之年不可以预定也圣人之制礼未尝不谨其微也男女之别居有堂室之分衣有椸枷之异所以为内外之辨亦至矣而必异其长以明其无所不当别异也圣人之虑盖微也冠礼醮而三加犹惧其幼志之木弃名字之问若未容遽示以所敬也而必敬其名者以为少长之礼於是乎分也字之以别少长圣人之虑盖微也晨昏之礼行於家朝觐之礼行於国登降拜俯趋进应对之节截乎其严矣父子家庭之言君臣燕闲之际或不名其兄弟同列之名若未害也而圣人之意以为君父之前而不名其兄弟同列则於臣子之敬有所未足也圣人之虑盖微也男女虽异而伯仲之序可以同者必吾同气之兄弟也以吾同气之兄弟而犹不与之同其长则男女之别可不致其严哉冠而见字所以责成人之礼备也夫人且将敬我矣我可不思所以自敬乎可不惧不足以得人之敬乎侍父侍君语之及乎他人者犹必谨而名之而畏乎语之误也则兢兢栗栗之念岂容不加乎起敬起孝之诚岂容不至乎然则圣人之谨其微所以爱天下後世者深矣】
凡进食之礼左殽右胾食居人之左羮居人之右脍炙处外醯酱处内葱?处末酒浆处右以脯修置者左朐右末
肉带骨曰殽纯肉切曰胾骨刚故左肉柔故右饭左羮右分燥湿也脍炙异馔故在殽胾之外醯酱食之主故在殽胾之内葱?烝葱亦菹类加豆也故处末酒浆或酒或浆也处羮之右若兼设则左酒右浆○疏曰脯训始始作即成也修亦脯修训治治之乃成薄析曰脯捶而施姜桂曰服修朐谓中屈也左朐朐置左也脯修处酒左以燥为阳也○吕氏曰其末在右便於食也食脯修者先末【严陵方氏曰食以六谷为主谷地产也所以作阳德故居左羮以六牲为主牲天产也所以作隂德故居右】
客若降等执食兴辞主人兴辞於客然後客坐
降等谓爵齿卑於主人也不敢当主宾之礼故食至则执之以起而致辞於主人主人见客起辞故亦起而致辞於客客乃复就其坐也
主人延客祭祭食祭所先进殽之序徧祭之
古人不忘本每食必每品出少许置於豆间之地以报先代始为饮食之人谓之祭延导之也祭食之礼主人所先进者则先祭之後进者後祭各以殽之次序而祭之徧也○朱子曰古人祭酒於地祭食於豆间有板盛之卒食彻去【长乐陈氏曰古者於爨则祭先炊於乐则祭乐祖将射则祭侯用火则祭司爟用龟则祭先卜养老则祭先老於马则祭马祖马社於田则祭先啬司啬於学则祭先圣先师凡此不忘本也又况饮食之间哉】
三饭主人延客食胾然後辩殽
疏曰三饭谓三食也礼食三飱而告饱须劝乃更食三饭竟而主人乃导客食胾也公食大夫礼云宾三饭以湆酱郑云每饭歠湆以殽擩酱食正馔也所以至三饭後乃食胾者以胾为加故三飱前未食食胾之後乃可徧食殽也
主人未辩客不虚口
疏曰虚口谓食竟而饮酒荡口使清洁及安食也用浆曰漱以洁清为义用酒曰酳酳训演演养其气也【王氏子墨曰殽之序徧祭之则自殽之外盖有不祭者如鱼腊酱湆非食之盛可以无祭也此据卑客故一听命於主人食至则必兴辞以祭则不敢先举以胾则不敢先尝殽之徧不敢先饱若敌客则不然矣虽然礼无恶乎过厚宾主既设其势必有所先以敌者而施是礼焉其谁曰不可而况宾主燕食之间恩意相接客之谦惟恐先乎主人而主人之厚於客惟恐有所不足也雍容揖逊爱敬有余较之公食大夫之礼尊卑不至截然盖得礼之中者也孰得而少之哉】
侍食於长者主人亲馈则拜而食主人不亲馈则不拜而食
馈进馔也○方氏曰凡以称礼之施而已
共食不饱共饭不泽手
吕氏曰共食者所食非一品共饭者止饭而已共食而求饱非让道也不泽手者古之饭者以手与人共饭摩手而有汗泽人将恶之而难言
毋搏饭毋放饭毋流歠
毋搏者疏云若取饭作搏则易得多是欲争饱也○朱氏曰放谓食之放肆而无所节也流谓饮之流行而不知止也
毋咤食毋啮骨毋反鱼肉毋投与狗骨毋固获
咤食谓当食而叱咤疏谓以舌口中作声毋咤恐似於气之怒也毋啮嫌其声之闻也毋反鱼肉不以所余反於器郑云谓已历口人所秽也毋投与狗骨不敢贱主人之物也求之坚曰固得之难曰获固获谓必欲取之也
毋扬饭饭黍毋以箸
扬谓以手散其热气嫌於欲食之急也毋以箸贵其匕之便也
毋嚃羮毋絮羮毋刺齿毋歠醢客絮羮主人辞不能亨客歠醢主人辞以窭
羮之有菜宜用梜不宜以口嚃取食之也絮就器中调和也口容止不宜以物刺於齿也醢宜咸歠之以其味淡也客或有絮羮者则主人以不能烹饪为辞客或有歠醢者则主人以贫窭乏味为辞
濡肉齿决乾肉不齿决毋嘬炙
濡肉殽胾之类乾肉脯修之类决断也不齿决则当治之以手也○疏曰火灼曰炙若食炙不一举而并食并食之曰嘬是贪食也【广安游氏曰圣人知夫人之大欲在夫饮食也而致详於饮食之礼终食之间而人之贤不肖可得而知也贪也犯人之所恶也薄主人之饮食也声容之不敬也所谓小人之情状毕见於此矣圣人之教不待其已丽於大恶而後正之也待其大恶而正之则无及矣故夫起居饮食之间而为之礼焉圣人之用意微矣○马氏曰君子於觞酒豆肉之间未尝不致谦而养廉也】
卒食客自前跪彻饭齐以授相者主人兴辞於客然後客坐
自从也齐酱属也饭齐皆主人所亲设故客欲亲彻此亦谓降等之客耳敌者不亲彻也【蓝田吕氏曰凡此容止之节疑若繁缛而难行然大人成德动容周旋中礼则於斯也不待勉而自中若夫学者将学於礼必先从事於节文之间安於是而不惮烦则其德为庶几矣兹礼文之所以不可简也】
侍饮於长者酒进则起拜受於尊所长者辞少者反席而饮长者举未釂少者不敢饮
尊所置尊之所也饮尽爵曰釂○吕氏曰古之饮酒贵贱长幼无不及乡饮之礼堂下之宾乐工及笙无不与献特牲馈食礼宾兄弟弟子公有司私臣无不与献其献也皆主人亲酌授之此侍饮者亦长者亲酌授之所以有拜受于尊所之节也惟燕礼以宰夫为献主故君不亲酌乡饮射馈食礼皆尊于房户之间宾主共之也燕礼大射皆尊于两楹之西尊面向君君专之也燕礼乡饮礼皆不云拜受於尊所以礼与侍饮异也【王氏曰礼莫严于少长之分至於饮食之际尤人情之所易纵故记礼者必致其委曲焉一饮之顷少之所以事长者如此其至凡所以习人敬顺之心於平居无事之时彼其渎尊犯分之念何自而有哉经曰礼之教化也微其止邪也於未形之谓也】
长者赐少者贱者不敢辞
辞而後受宾主平交之礼非少贱事尊贵之道【长乐陈氏曰上之赐也以恩下之受也以义义之所可虽长者之赐不敢辞义之所不可虽君之赐有所不受】
赐果於君前其有核者怀其核
敬君赐故不敢弃核
御食於君君赐余器之溉者不写其余皆写
御食於君者君食而臣为之劝侑也君以食之余者赐之若陶器或木器可以洗涤者则即食之或其器是萑竹所织不可洗涤者则传写於他器而食之不欲口泽之渎也【永嘉戴氏曰果核余物也不敢弃君之余器用微物也不敢同君之器所以习臣子恭顺之心於人情慢易之际也】
餕余不祭父不祭子夫不祭妻
尸餕鬼神之余臣餕君之余贱餕贵之余下餕上之余皆餕也此谓助祭执事或为尸而所得餕之余肉以归则不可以之祭其先虽父之尊亦不以祭其子夫之尊亦不以祭其妻以食余之物亵也一说此祭是每食必祭之祭食人之余及子进馔於父妻进馔於夫皆不祭而食盖敬主人之馔故祭而後食食人之余而祭则亵施於卑者则非尊者之道
御同於长者虽贰不辞偶坐不辞
御侍也贰益物也侍食者虽获殽馔之重而不辞其多者以此馔本为长者设耳偶者配偶之义因其有宾而已亦偶配於坐亦以此席不专为己设故不辞也【马氏曰礼者施报而已主人之礼在我也不辞之非礼也主人之礼不在我也辞之亦非礼也子贡主伯高之丧孔子语之曰为尔哭也来者拜之知伯高而来者弗拜也与此同义○蓝田吕氏曰御同於长者侍於长者也偶坐者因彼有宾也辞逊行之美者也辞其所当辞然後成其美也如不有其义不当其物则其美者适所以为病欤】
羮之有菜者用梜其无菜者不用梜
梜箸也无菜者汁而已直歠之可也【蓝田吕氏曰事之细者犹各求其所宜则先王之谨於礼可知矣○山隂陆氏曰教之如此可谓至矣】
为天子削瓜者副之巾以絺为国君者华之巾以綌为大夫累之士疐之庶人齕之
疏曰削刊也副析也絺细葛也刊其皮而析为四解又横解而以细葛巾覆之而进也华半破也綌麤葛也诸侯礼降故破而不四析亦横断之用麤葛巾覆之而进也尔雅瓜曰华之郭璞云食啖治择之名累倮也不巾覆也疐谓脱花处疐之者去疐而已齕啮也齕之不横断也此等级不同非谓平常之日当是公庭礼会之时○刘氏曰大夫以上皆曰为者有司为之也士庶人不曰为者自为之也○方氏曰巾以絺綌者当暑以凉为贵也【李氏曰先王制礼于人情之所欲者养之无不备故翦蝈皆有官于人情之所不能免者治之无不尽故削瓜犹有制然後使後世无以加也○永嘉戴氏曰一瓜之微横断中裂何与於尊卑而圣人犹拳拳若此焉天下之事微之不敢忽者所以为大之必谨也削瓜者其严若此由是而推之庶人其有食侯食者乎庶人不敢食侯食臣下其有作福威而玉食者乎此圣人制礼之微意也】
父母有疾冠者不栉行不翔言不惰琴瑟不御食肉不至变味饮酒不至变貌笑不至矧怒不至詈疾止复故此言养父母疾之礼不栉不为饰也不翔不为容也不惰不及他事也疏谓惰讹不正之言琴瑟不御以无乐意也犹可食肉但不至厌饫而口味变耳犹可饮酒但不至醺酣而顔色变耳齿本曰矧笑而见矧是大笑也怒骂曰詈怒而至詈是甚怒也皆为忘忧故戒之复故复常也【长乐陈氏曰仪礼曰疾者齐养者皆齐则自行不翔以至怒不至詈皆齐之事也然此亦中人之制孝子疏节也文王行不能正履不特不翔而已色忧不特言不惰笑不至矧而已一饭亦一再饭亦再不特食肉饮酒不变味变貌也○王氏曰父母有疾而致其忧此子职所当然也圣人犹必为之委曲以制礼者盖以人情有过有不及焉约之以礼庶乎归之于中也○严陵方氏曰言冠者别於童子冠则有时而不栉可也童子则无冠矣无时而不栉焉此所以止言冠者不栉也以忧亲之疾而忘其身之饰故也言不惰则以忧勤而不敢惰也琴瑟不御者不以所乐而忘所忧也乐必以琴瑟为言者盖常御之乐士无故则不去故也物有常味也食肉多品则为变味人有常貌也饮酒过量或至变貌】
有忧者侧席而坐有丧者专席而坐
有忧谓亲疾或他祸患侧独也独坐一席不设待宾之席为有忧也一说侧席谓偏设之变於正席也亦通专单也贵贱之席各有重数居丧则否○吕氏曰专席不与人共坐也【张子曰有忧者心未安故侧席丧已然者坐无容故专席○王氏曰侧席与仪礼所谓侧杀侧受醴之侧同专席与郊特牲所谓专席而酢之专同】
水潦降不献鱼鼈
水涸鱼鼈易得不足贵故不献
献鸟者佛其首畜鸟者则勿佛也
佛谓捩转其首恐其喙之害人也畜者不然顺其性也
献车马者执策绥
疏曰策是马杖绥是上车之绳车马不上於堂但执策绥呈之则知有车马
献甲者执胄献杖者执末
疏曰甲铠也胄兜鍪也铠大兜鍪小小者易举执以呈之耳杖末拄地不净故执以自向
献民虏者操右袂
民虏征伐所俘获之人口也持其右袖所以防异心
献粟者执右契献米者操量鼔
疏曰契者两书一札同而别之右者先书为尊鼔量器名也米云量则粟亦量粟云契则米亦书但米可即食为急故言量粟可久储为缓故云书书比量为缓也
献孰食者操酱齐
疏曰酱齐为食之主执主来则食可知如见芥酱必知献鱼脍之类
献田宅者操书致
书致谓详书其多寡之数而致之於人也○吕氏曰古者田宅皆属於公非民所得而有而此云献者或上所赐予可为己有者如采地之属故可献欤【长乐陈氏曰水潦降不献鱼鼈则献鱼鼈必视其时也献鸟者佛其首畜鸟者则勿佛则献鸟必视其性也献车马以至於田宅皆有所执则举其要也】
凡遗人弓者张弓尚筋弛弓尚角右手执箫左手承弣尊卑垂帨若主人拜则客还辟辟拜
弓之体角内而筋外尚使之在上也皆取其势之顺也箫梢末也疏云剡之差斜似箫故名弣中央把处也?佩巾也客主尊卑相等则授受之际皆稍磬折而见其帨之垂也此时弓尚在客手故不容答主人之拜而少逡巡迁延以避之辟犹开也谓离其所立之处○吕氏曰下於上曰献上於下曰赐敌者曰遗
主人自受由客之左接下承弣乡与客并然後受自受者以敌客不当使人受也由从也从客左边而受则客在右矣於是王人郤左手以接客之下而承其弣又覆右手以捉弓之下头而受之此时则主客并立而俱向南也○方氏曰宾主异等则授受异向此宾主敌故乡与客并也【金华邵氏曰献车马献甲胄献民虏粟米孰食田宅其事若重於弓矣然数者皆不着其仪独於一弓之授受必谨焉者盖古者射以观德而弓者观德之具也於授受而不谨则异时执弓挟矢支左屈右必有失其仪者此圣人所深虑也○马氏曰礼曰主佩垂则臣佩委明尊卑俯仰之异也言尊卑垂?而无上下之异者盖宾主授受之礼非臣主之际也佩之有?者以自清洁也诗曰无感我?兮戒非礼之汚其清洁也】
进剑者左首
疏曰进亦遗也首劒拊环也客在右主人在左劒首为尊以尊处与主人也假令对授则亦左首首尊左亦尊为宜也
进戈者前其鐏後其刃
疏曰戈钩孑戟也刃当头而利鐏在尾而钝不以刃授敬也
进矛戟者前其镦
疏曰矛如鋋而三廉戟今之戟也镦为矛戟柄尾平底以平向人敬也亦应并授不云左右而云前後者互文也若相对则前後也若并授则左右也
进几杖者拂之
拭去尘也
效马效羊者右牵之
效陈献也以右手牵之为便
效犬者左牵之
以右手防其啮噬
执禽者左首
禽鸟也首尊主人在左故横捧而以首授主人
饰羔鴈者以缋
饰覆之也画布为云气以覆羔与鴈为相见之贽也
受珠玉者以掬
谓以两手共承之也
受弓劒者以袂
谓以衣袂承接之不露手也
饮玉爵者弗挥
谓不可振去余沥恐失坠
凡以弓劒苞苴箪笋问人者操以受命如使之容苞者苞裹鱼肉之属苴者以草藉器而贮物也箪圆笥方皆竹器问遗之也使者受命之时操持诸物即习其威仪进退如至彼国之仪容也【金华应氏曰自献鱼鼈至於效犬执禽皆细别其献物之宜而一物必有一仪也自饰羔鴈至於饮玉爵又略序其饰物之文而重其物必重其礼也终则总之曰凡以弓剑苞苴箪笥问人举其凡以该上文所列之目也盖曰献曰遗曰进曰效虽不同而皆所以为问也当其受命主人之时物虽未至於所遗之家而其操执有仪已若与之相为揖逊周旋而无愧乎使者之容矣○蓝田吕氏曰进者以物供尊者之用非献也效者致之尊者之前使之见非进也劒也戈也矛戟也三者皆兵也进兵者後其刃敬也少仪曰凡有刺刃者以授人则避刃是也拂之者去尘以进之敬也少牢馈食主人左手缩之以右袂进拂几三右手横执凡进授尸于筵前此进几之仪羊马豢畜之兽驯而易制故右牵之便也少仪牛则执紖马则执靮皆右之犬虽豢畜然吠非其主或有噬人之患故左牵以右手制之如臣虏之比也少仪曰大则执緤执禽者左手谓挚也禽挚若卿执羔大夫执鴈士执雉庶人执鹜工商执鸡是也士相见礼云挚冬用雉夏用腒左手奉之饰羔鴈以缋者以缋饰其布也方劒藉之以袂文也弓劒比於珠玉不虑其失坠故得尽其文也玉器宜谨故弗挥聘礼曰小聘曰问问者久不相见使人问安否以讲好也义如诸侯之相聘礼则杀之也诗云知子之顺之杂佩以问之如弓剑苞苴箪笥皆可以问人者也弓劒玩好也苞苴鱼肉果实也书曰厥包橘柚易曰包有鱼诗曰野有死麕自茅包之是也箪论语一箪食是也笥以盛衣裳书云惟衣裳在笥是也】
凡为君使者已受命君言不宿於家
受命即行
君言至则主人出拜君言之辱使者归则必拜送于门外
至则拜命归则拜送皆敬君也
若使人於君所则必朝服而命之使者反则必下堂而受命
吕氏曰使人於君所不下堂反则下堂受命者始以已命往终以君命归故使者反而後致其敬往则否也【长乐陈氏曰为人臣者无以有已故将军受命之日则忘其家临军誓衆则忘其亲援桴而鼔则忘其身然则为君使者岂异是哉此聘礼所以言释币遂行此所以言不宿於家也大夫见於国君国君拜其辱况君言至乎孔子问人於他邦再拜而送之况使人於君所乎言朝服而命之则知拜辱拜送亦朝服也言拜辱拜送则知朝服而命之亦拜之也拜送於门外则拜辱亦门外也○吴郡范氏曰人君所以为国者恃其命令足以鼔舞羣下而已命令重则其政举命令轻则其亊隳人臣敬君之命如雷霆之不敢侮盖以吾君之所以为国者在焉故曲礼序尊敬君命之说为尤详朝受君言夕舍於郊非必使事如此其急也不敢慢君之命也使者以君言至出而拜迎出而拜送非拜使者也拜君之命也使人请命於君其往则朝服而遣之其反则下堂而受之非严使者也严君之命也人君深居九重之中而动化万里之外命令所至奔走奉承其震动如此是以圣王兢兢业业不敢忽於出令审之而勿轻发守之而勿轻变使天下致敬而取则观听不惑而後治功可成也】
博闻强识而让敦善行而不怠谓之君子
博闻强识而让所谓有若无实若虚者敦善行而不怠所谓孳孶为善者皆君子之道也○陈氏曰闻识自外入善行由中出自外入者易实故处之以虚由中出者易倦故济之以勤
君子不尽人之欢不竭人之忠以全交也
吕氏曰尽人之欢竭人之忠皆责人厚者也责人厚而莫之应此交所以难全也欢谓好於我也忠谓尽心於我也好於我者望之不深尽心於我者不要其必致则不至於难继也【广安游氏曰多能者常失於傲而自与为善者常失於苟有得焉而止今也博闻强识而居之以让敦善行而加之以不怠谓之君子宜矣尽欢竭忠注疏说亦通古之制礼者於衣服饮食辞让之际固有取於此然不止於此也其人於己所求欢以承命则其求宜有所止求而不止则欢有时而穷故其人之欢不可求之以尽也其人於己所望尽忠竭诚然所望当有所止苟望之而不止则忠有时而竭故其人之忠不可使至於竭也尽人之欢如虞公求玉於虞叔虞叔既献之而又求其宝劒故虞叔遂伐虞公此尽人之欢也楚共王归知罃而问何以报我知罃不应而楚子责以必报不谷是竭人之忠也如古注之说则不尽人之欢若管敬仲之乐饮而不继以烛是矣不竭人之忠若孔子出行不假雨具於子夏是矣君子之与人交所以贵辞贵让贵有节贵不迫於人不干掩人之私皆所以不尽欢不竭忠之意也诗曰携无曰益牖民孔易言其求於民者当有所止而不可益求而无已记曰不大望於民传曰舜不穷其民言其望於民者可小而不可大可使有余而不可使至於穷古人之道大槩如此不独於礼为然也】
礼曰君子抱孙不抱子此言孙可以为王父尸子不可以为父尸为君尸者大夫士见之则下之君知所以为尸者则自下之尸必式乘必以几
疏曰祭天地社稷山川四方百物及七祀之属皆有尸外神不问同姓异姓但卜之吉则可为尸祭胜国之社稷则士师为尸惟祭殇无尸○吕氏曰抱孙不抱子古礼经语也曾子问曰孙幼则使人抱之抱孙之为言生於孙幼且明尸必以孙以昭穆之同也古之祭祀必有尸尸神象也主人之事尸以子事父也尸必筮求诸神而不敢专也在散斋之日或道遇之故有为尸下之礼大夫士言见君言知者盖君或不能尽识有以告则下之致其敬也尸不下君而式之者庙门之外尸尊未全不敢亢礼而答之故式之而已亢礼而答则下之矣如在庙中主人拜无不答也古者车中以式为敬式车前横木也冯之以礼人首必小俛以是为敬式视马尾俯首之节也几尊者所冯以养安也故尸之乘车用之
齐者不乐不吊
吕氏曰古之有敬事者必齐齐者致精明之德也乐则散哀则动皆有害於齐也不乐不吊者全其齐之志也【严陵方氏曰君子则指所祭之主也凡为尸者不必皆幼必曰抱以见礼之所在不以幼而废也且尸於所祭之主固为孙行然於主祭之人则子行也父北面而事之又所以明子事父之道焉祭统言见父子之伦者意在乎此所谓在车则下之也必曰为君尸者则知非为君尸者有所不下之矣君知所以为尸者则自下之者学记所谓当其为尸则弗臣是也冯式谓之式犹执杖谓之杖也致齐将以致祭也故不以哀乐贰其心至於祭则曰乐以迎来哀以送往何也齐之所谓哀乐者以防外物为主祭之所谓哀乐者以尽内志为主惟能防外物之乐故能尽内志而乐神之来惟能防外物之哀故能尽内志而哀神之往齐之不哀不乐乃所以致祭之哀乐而已】
居丧之礼毁瘠不形视听不衰升降不由阼阶出入不当门隧
门隧门之中道也○疏曰居丧许羸瘦不许骨露见骨为形之主故谓骨为形○吕氏曰先王制礼毁不灭性毁瘠形视听衰几於灭性送死之大事且将废而莫之行则罪莫大焉不由阼阶不当门隧执人子之礼而未忍废也
居丧之礼头有创则沐身有疡则浴有疾则饮酒食肉疾止复初不胜丧乃比於不慈不孝
沐浴与饮酒食肉以权制者也故疾止则复初○朱子曰下不足以传後故比於不慈上不足以奉先故比於不孝
五十不致毁六十不毁七十唯衰麻在身饮酒食肉处於内
五十始衰故不极毁六十则又衰矣故不可毁七十之年去死不远略其居丧之礼者所以全其易尽之期也【严陵方氏曰毁瘠不形虑或至於灭性故也居丧之礼虽哭泣无时然不可以过哀而丧其明焉虽闻乐不乐然不可以过哀而聩其聪焉视听衰则不足以当大事也杂记言视不明听不聪君子病之者以此前言为人子者居不主奥行不中道及其居丧则升降不由阼阶出入不当门隧者事死如事生也七十则衰麻之外与平居无以异饮酒食肉则不必有疾处於内则不必居门外之倚庐也】
生与来日死与往日
与犹数也成服杖生者之事也数死之明日为三日歛殡死者之事也从死日数之为三日是三日成服者乃死之第四日也【永嘉戴氏曰死者日远生者日忘圣人念之故三日而殡死者事也以往日数三日而食生者事也以来日数其情哀矣圣人察於人情之故而致意於一日二日之间以此教民而犹有朝祥暮歌者悲夫】
知生者吊知死者伤知生而不知死吊而不伤知死而不知生伤而不吊
方氏曰不知生而吊之则其吊也近於謟不知死而伤之则其伤也近於伪○应氏曰吊者礼之恤乎外伤者情之痛於中
吊丧弗能赙不问其所费问疾弗能遗不问其所欲见人弗能馆不问其所舍
以货财助丧事曰赙此三事不能则皆不问者以徒问为可愧也【临川王氏曰不问其所费不问其所欲不问其所舍口惠而实不至○严陵方氏曰表记言有客不能馆不问其所舍则知人谓行人矣儒行言孔子至舍哀公馆之者以此】
赐人者不曰来取与人者不问其所欲
赐者君子与者小人○朱氏曰君子有守必将之以礼故不曰来取小人无厌必节之以礼故不问其所欲
适墓不登垄助葬必执绋
垄坟堆也登之为不敬绋引棺索执之致力也
临丧不笑
以哀为主
揖人必违其位
出位而揖礼以变为敬也
望柩不歌入临不翔当食不叹
不歌与不笑义同临哭也不翔不为容也唯食忘忧非叹所也
邻有丧舂不相
五家为邻相者以音声相劝相盖舂人歌以助舂也
里有殡不巷歌适墓不歌哭日不歌
二十五家为里巷歌歌於巷也
送丧不由径送葬不辟涂潦临丧则必有哀色执绋不笑
不由径不苟取其速也不避泥潦嫌於惮劳也
临乐不叹
亦为非叹所也
介胄则有不可犯之色故君子戒慎不失色於人此章自揖人必违其位当食不叹临乐不叹介胄则有不可犯之色四句之外皆是凶事之礼节记者详之如此每事戒慎则无失礼之愧不但不可失介胄之色而已【蓝田吕氏曰垄非所登也助葬执绋必有事也吊於葬者必执引若从柩及圹皆执绋诸侯之礼曰寡君有宗庙之事使一介老某相执绋则助葬者虽诸侯亦执绋也临丧非笑所也望柩不歌如临丧不笑也无服之丧至诚恻怛当与天下同之况隣里乎相者舂人歌以助舂也适墓不歌如望柩不歌也送丧不由径不欲速也不避涂潦不择地也哀在乎此则忘乎彼也执绋不笑犹临丧不笑也当食不叹犹临乐不叹也临丧则必有哀色介胄则有不可犯之色色必称其服情必称其色内外相顾所谓不失色於人也○马氏曰丧以执事为礼故送丧不由径送葬不避涂潦传曰所乐而忧犹有忧而乐君子之乐忧各有所当故临乐不叹兵车者以威克爱也以威克爱则服必称情容必称服故戎容暨暨介胄有不可犯之色者以此也礼曰服其服则文以君子之容有其容则文以君子之辞遂其辞则实以君子之德德称容容称服则民望其容貌瞻其顔色而喻其德矣故君子戒慎不失色於人】
国君抚式大夫下之大夫抚式士下之礼不下庶人君与大夫或同途而出君过宗庙而式则大夫下车士於大夫犹大夫於君也庶人卑贱且贫富不同故经不言庶人之礼古之制礼者皆自士而始也先儒云其有事则假士礼而行之一说此为相遇於途君抚式以礼大夫则大夫下车大夫抚式以礼士则士下车庶人则否故云礼不下庶人也【广安游氏曰庶人不庙祭则宗庙之礼所不及也庶人徒行则车乘之礼所不及也庶人无燕礼则酬酢之礼所不及也庶人见君子不为容进退趋走则朝廷之礼所不及也不下者谓其不下及也】
刑不上大夫
大夫或有罪以八议定之议所不赦则受刑周官掌囚凡有爵者与王之同族奉而适甸师氏以待刑杀而此云不上大夫者言不制大夫之刑犹不制庶人之礼也【严陵方氏曰周官司寇有议贵之辟宗伯不以象示民亦此意也然周官以礼俗驭其民则礼非不下庶人也要之以治贵者为主有甸师氏则刑非不上大夫也要之以治贱者为之主在大夫之下庶人之上者则士而已王制言礼乐造士则礼及乎士矣舜典言扑作教刑则刑加乎士矣】
刑人不在君侧
人君当近有德者又以虑其怨恨而为变也阍弑余祭刑人在侧之祸也【蓝田吕氏曰庶人愚且贱者也不可以待君子之事责之大夫贤且贵者也不可以待小人之法辱之故古之制礼皆自士始庶人则略而已大夫有罪非不刑也八议所不赦则刑于隐者周官掌囚所谓凡有爵者与王之同族奉而适甸师氏以待刑杀是也古者刑人皆远墨者使守门关刖者使守囿髠者使守积刑人而在君侧轻身之道也】
兵车不式武车绥旌德车结旌
疏曰兵车革路也尚武猛无推让故不式武车亦革路也取其建戈刃即云兵车取其威猛即云武车也旌车上旌旛也尚威武故舒散若垂緌然玉金象木四路不用兵故曰德车德美在内不尚赫奕故纒结其旌於竿也【长乐陈氏曰武欲有为以显仁故绥旌德欲无为以藏用故结旌考之於诗车攻曰悠悠斾旌出车曰彼旟旐斯胡不斾斾六月曰白斾央央长发曰武王载斾凡此言兵车之所建故皆曰斾以其绥旌故也庭燎曰言观其旗采菽曰其旗淠淠泮水曰其旗茷茷载见曰龙旗阳阳閟宫曰龙旗承祀凡此言德车之所建故不曰斾以其结旌故也○春秋传曰辛未治兵建而不斾壬申斾之是武车之旌以绥为主也周官王乘以朝谓之道车而此谓之德车是朝祀宾封之车以德为主故也○广安游氏曰古之制礼者有屈伸之义当其伸也於人无所屈当其屈也於己有所不伸夫有美而见之泰也隐之谦也乘车而不式泰也式敬也君子於己德之美常隐常谦而於人也无往而不敬焉今夫德车结旌所以为谦也盛服而袭所以为晦也君子之道有所自足於内则无待乎汲汲以求见乎其外故其教人也常谦常敬常俭常逊有若无实若虚此礼乐之至文所从而生也此由於所当屈而以屈为礼焉若夫用兵御侮之事独异於此衆车皆式独不以式衆车皆结其旌兵车独垂绥其旌服他服则皆有温然之容而介胄独有不可犯之色常人以拜为敬独介胄以不拜为敬此由於所当伸而以伸为礼也】
史载笔士载言
疏曰不言简牍而曰笔者笔是书之主则余载可知言谓盟会之辞旧事也○方氏曰史国史也载笔将以书未然之事载言欲以阅已然之事
前有水则载青旌
疏曰王行宜警备故前有变异则举类示之青旌者靑雀也是水鸟
前有尘埃则载鸣鸢
鸢鸱也鸱鸣则风生风生则尘埃起
前有车骑则载飞鸿
鸿鴈也鴈飞有行列与车骑相似
前有士师则载虎皮
虎威猛亦士师之象士师非所当警备者而亦举类以示衆或者禁止暴横之意欤
前有挚兽则载貔貅
挚兽虎狼之属貔貅亦有威猛举此使衆知为备但不知为载其皮为画其形耳【蓝田吕氏曰史国史掌为辞命者也士史之有司也国史撰述故载笔以书其辞命也有司藏书故载言以备其讨论也二者皆以职从君者也师行号令非可以言传也使衆易闻者莫如金皷使衆易见者莫如旗物师行之前必远为斥堠以备不虞故为物色旌旗之上举而示衆使为之戒自青旌而下皆以物色之类表其事也】
行前朱鸟而後玄武左青龙而右白虎招摇在上急缮其怒
行军旅之出也朱鸟玄武青龙白虎四方宿名也以为旗章其旒数皆放之龙旗则九旒雀则七旒虎则六旒龟蛇则四旒也招摇北斗七星也居四方宿之中军行法之作此举之於上以指正四方使戎阵整肃也旧读缮为劲今从吕氏说读如字其怒士卒之怒也○吕氏曰急迫之也缮言作而致其怒先儒以缮为劲不必改也
进退有度左右有局各司其局
疏曰进退有度者牧誓云不愆于六步七步乃止齐焉四伐五伐乃止齐焉一击一刺为一伐少者四伐多者五伐又当止而齐正行列也左右有局者局部分也军之左右各有部分不相滥也各司其局者军行须监领也【马氏曰军之耳目在旗鼔故以朱玄青白以别其方色所以用衆也先王之征伐非私怒也致天讨而已故绘四方之星所以见奉天讨之义也】
父之讐弗与共戴天兄弟之讐不反兵交游之讐不同国
不反兵谓常以杀之之兵器自随也○吕氏曰杀人者死古今之达刑也杀之而义则无罪故令勿讐调人之职是也杀而不义则杀者当死宜告于有司而杀之士师之职是也二者皆无事乎复讐也然复讐之文杂见于经传考其所以必其人势盛缓则不能执故遇则杀之不暇告有司也父者子之天不能复父讐仰无以视乎皇天矣报之之意誓不与讐俱生此所以弗共戴天也【马氏曰先王以恩论情以情合义其恩大者其情厚其情厚者其义隆是故父也兄弟也交游也其为讐则一而所以报之者不同或弗共戴天将死之而耻与之俱生也或不反兵将执杀之而为之备也或不同国将远之而恶其比也呜呼圣人不能使世之无讐亦不能使之释讐而不报惟称其情义而已矣若夫公羊论九世之讐则礼失於太过而所报非所敌矣汉之时孝子见讐而不敢复则法失於太严而孝悌之情无所伸矣非曲礼之道也○新定顾氏曰二礼载复讐事向颇疑之治平盛世井井有纲纪安有私相报讐之事然天下事亦不可知四海至广事变万端岂可以一律论成周所以存此一条亦是沿人之情如父母出於道忽被强寇刼盗杀害其子岂容但已在旁必力鬬与之俱死不在旁必寻探杀之而後已此乃人子之至痛追思殆不欲生纵彼在穷荒絶域亦必欲寻杀之以雪父母之寃故不与共戴天也不共戴天者不使之偷生俾与我共戴天也然又看轻重如何讐亦非一端如父母因事被人挤?为人子者亦当平心自反不可专以报复为心或被人挟王命以矫杀虽人子之至恨然城狐社鼠不可动摇又当为之饮恨而不容以必报为心也凡此之类皆宜随事斟酌傥不顾事之曲直势之可否各挟复讐之义以相构害则是刑戮之民大乱之道也】
四郊多垒此卿大夫之辱也地广大荒而不治此亦士之辱也
四郊者王城之外四面近郊五十里远郊百里侯国亦各有四郊里数则各随其地之广狭而为远近也垒者屯军之壁卿大夫不能谋国数见侵伐故多垒土广人稀荒秽不理此二者固皆卿大夫之责士卑不与谋国而田里之事则其职也故言亦士之辱【蓝田吕氏曰立乎人之本朝者卿大夫也大夫则谋人之国矣有常职以食於上者士也士则任人之亊矣谋人之国国危则任其责任人之事事不治则任其责】
临丧不惰祭服敝则焚之祭器敝则埋之龟筴敝则埋之牲死则埋之
吕氏曰人所用则焚之焚之阳也鬼神所用则埋之埋之隂也【长乐陈氏曰四物皆用之以交於神明者也不焚不埋则移於他用无已凟於神明哉】
凡祭於公者必自彻其俎
疏曰此谓士助君祭也若大夫以上则君使人归其俎若大夫以下自祭其庙则使人归宾俎○吕氏曰执臣子之敬毋敢视宾客故自彻其俎以出也
卒哭乃讳礼不讳嫌名二名不偏讳
葬而虞虞而卒哭凡卒哭之前犹用事生之礼故卒哭乃讳其名嫌名音同者不偏讳谓可单言
逮事父母则讳王父母不逮事父母则不讳王父母逮及也庶人父母早死不闻父之讳其祖故亦不讳其祖有庙以事祖者则不然也【马氏曰始死而讳是知死而致死之不仁也卒哭而不讳是知死而致生之不知也圣人知其然故将葬则有赐諡易名之礼卒哭则有舍旧讳新之令以明生亊於此毕鬼亊於此始也○长乐陈氏曰死而不讳则安忍而忘亲二名而均讳则易犯而难辟圣人知其然为之讳名之礼使之卒哭而讳所以尽爱敬之心二名不偏讳所以适言语之便】
君所无私讳大夫之所有公讳
私讳不避於公朝大夫则讳其先君也
诗书不讳临文不讳
不因避讳而易诗书之文改行事之语盖恐有惑於学者有误於承用也
庙中不讳
庙中之讳以卑避尊如有事於高祖则不讳曾祖以下也
夫人之讳虽质君之前臣不讳也妇讳不出门大功小功不讳
质犹对也夫人之讳与妇之讳皆谓其家先世门者其所居之宫门也大功以下恩轻服杀故亦不讳
入竟而问禁入国而问俗入门而问讳
马氏曰问禁虑得罪於君也问俗虑得罪於衆也问讳虑得罪於主人也
外事以刚日内事以柔日
甲丙戊庚壬为刚乙丁己辛癸为柔先儒以外事为治兵然巡狩朝聘盟会之类皆外事也内事如宗庙之祭冠昏之礼皆是【广安游氏曰外事以刚日内事以柔日此谓顺其隂阳也圣人之治天下本之以自然行之以至顺如此而已三才之道在天为隂阳在地为柔刚在人为仁义仁者阳与刚之属也义者隂与柔之属也古人以是二端尽三才之理然是二者不可以交相杂也柔者从隂刚者从阳外者从刚内者从柔此谓自然而至顺者也】
凡卜筮日旬之外曰远某日旬之内曰近某日丧事先远日吉事先近日
疏曰今月下旬筮来月上旬是旬之外日也主人告筮者云欲用远某日此大夫礼士贱职?时至事暇可以祭则於旬初即筮旬内之日主人告筮者云用近某日天子诸侯有杂祭或用旬内或用旬外其辞皆与此同丧事谓葬与二祥是夺哀之义非孝子所欲但不获已故先从远日而起示不宜急微伸孝心也吉事谓祭祀冠昏之属少牢云若不吉则及远日是先近日也
曰为日假尔泰龟有常假尔泰筮有常卜筮不过三卜筮不相袭
曰命辞也为字去声读为卜吉日故曰为日卜则命龟曰为日假尔泰龟有常筮则命蓍曰为日假尔泰筮有常假因也托也泰者尊上之辞有常言其吉凶常可凭信也此命蓍龟之辞不过三者一不吉至再至三终不吉则止而不行袭因也卜不吉则止不可因而更筮筮不吉则止不可因而更卜也
龟为卜筴为筮卜筮者先圣王之所以使民信时日敬鬼神畏法令也所以使民决嫌疑定犹与也故曰疑而筮之则弗非也日而行事则必践之
筴蓍也旧说读践为善文义甚迂疏引王氏说践履也必履而行之当读如字○疏曰说文犹兽名与亦兽名二物皆进退多疑人之多疑惑者似之故谓之犹与○吕氏曰凡常事卜不吉则不筮筮不吉则不卜献公卜纳骊姬不吉公曰筮之此相袭也若大事则先筮而後卜洪范有龟从筮从或龟从筮逆龟筮并用也晋卜纳襄王得黄帝战阪泉之兆又筮之遇大有之睽亦龟筮并用也故知不相袭者非大事也信时日者卜筮而用之不敢改也敬鬼神者人谋非不足而犹求於鬼神知有所尊而不敢必也畏法令者人君法令有疑者决之卜筮则君且不敢专况下民乎嫌疑者物有二而相似也犹与者事有二而不决也如建都邑某地可都某地亦可都此嫌疑也如战或曰可战或曰不可战此犹与也卜筮以决之定之此先圣王以神道设教也有疑而筮既筮而不信诹日而卜既卜而弗践是为不诚不诚之人不能得之於人况可得於鬼神乎【金华邵氏曰卜筮之事忽之者则以为不足信泥之者则以为不可不信记礼者虑夫人泥之也则曰不过三不相袭又虑夫人忽之也则曰信时日敬鬼神畏法令是又戒其忽也然则君子之於卜筮将如之何孔子曰敬鬼神而远之以其为无则在所当敬以其为有则在所当远惟处之於若有若无之间君子之於卜筮当如是而已】
君车将驾则仆执策立於马前
此下言乘车之礼策马杖也仆者执之立於马前所以防奔逸也
已驾仆展軨效驾
已驾驾马毕也軨车之辖头车行由辖仆者展视軨徧即入而效白於君言车驾竟
奋衣由右上取贰绥跪乘
疏曰仆先出就车於车後自振其衣以去尘从右边升上必从右者君位在左避君空位也贰副也绥登车索也正绥拟君之升副绥拟仆右之升仆先试车时君犹未出未敢依常而立所以跪而乘之以为敬
执策分辔驱之五步而立
疏曰辔驭马索也车一辕而四马驾之中央两马夹辕者名服马两边名騑马亦曰骖马诗云两服上襄两骖鴈行鴈行者言与中服相次序也每一马有两辔四马八辔以骖马内辔系於轼前其骖马外辔并两服马各二辔六辔在手右手执杖以三辔置空手中以三辔置杖手中故云执策分辔也驱之者试驱行之也五步而立者跪而驱马以行五步即止而倚立以待君出
君出就车则仆并辔授绥左右攘辟
疏曰君出就车则仆并六辔及策置一手中以一手取正绥授於君令登车於是左右侍驾陪位诸臣见车欲进行皆迁郤以避车使不妨车之行也
车驱而驺至于大门君抚仆之手而顾命车右就车门闾沟渠必步
疏曰车上君在左仆人中央勇士在右既至大门恐有非常故回命车右上车至门闾沟渠而必下车者一则君子不诬十室过门闾必式君式则臣当下也二则沟渠险阻恐有倾覆亦须下扶持之也仆不下者车行由仆仆下则车无御故不下也【蓝田吕氏曰此章言仆御君车之法也仆御君车其节有五将驾执策立於马前一也已驾展軨效驾二也先上车执策分辔驱之五步三也君出就车并辔授绥四也车至大门君抚仆手顾命车右就车五也策者所以驱马仆之所从事也君车将驾仆执策立於马前临而视之则驾者无敢不谨也辖车之所赖以行也既展軨乃敢白君故曰效驾仆在右君位在左升由右便也门闾沟渠必步防有窃发之变倾覆之虞也】
凡仆人之礼必授人绥若仆者降等则受不然则否凡为车之仆者必以正绥授人不但臣於君为然也若仆之等级卑下如士於大夫之类则授绥之时直受之而已无辞让也非降等者则不受
若仆者降等则抚仆之手不然则自下拘之
降等者虽当受其绥然犹抚止其手如不欲其亲授然然後受之亦谦让之道也不降等者已虽不欲受而彼必授则却手从仆之手下而自拘取之也
客车不入大门妇人不立乘犬马不上於堂
马氏曰客车不入大门所以敬主主人出大门迎之所以敬客故觐礼偏驾不入王门公食大夫礼宾乘车在大门外西方若诸侯不以客礼见王则墨车龙旗可以入大门故觐礼墨车龙旗以朝妇人乘安车故不立乘犬马充庭实故不上堂以犬马献人则执緤靮而已以马合币则达圭而已奉马而觐则授人而已皆不上堂之谓也【蓝田吕氏曰客车不入大门敬主人也妇人不立乘从安也犬马不上於堂贱畜也三者或敬或安或有所贱各从其宜也】
故君子式黄发下卿位入国不驰入里必式
式黄髪敬老也下卿位敬大臣也礼君出则过卿位而登车入则未到卿位而下车入国不驰恐车马躏轹人也十室犹有忠信二十五家之中岂无可敬之人故入里门必式所谓不诬十室也○郑氏曰发句言故明此衆篇杂辞也【严陵方氏曰黄髪则老之尤者诗所谓黄髪儿齿是矣黄土色也形生於土而反於土髪至於黄则形将反本故也○李氏曰国君而下卿位不已过乎曰君子之所以待天下之贤臣其礼有隆而无杀者笃于至诚而已矣】
君命召虽贱人大夫士必自御之
御读为迓迎也自迎之所以敬君命
介者不拜为其拜而蓌拜
介甲也○朱子曰蓌犹言有所枝拄不利屈伸也【长乐陈氏曰古者介胄有不可犯之色介者不拜盖介者所以服人服人者无所服於人故不拜也】
祥车旷左乘君之乘车不敢旷左左必式
疏曰祥犹吉也吉车谓生时所乘葬时用为魂车车上贵左仆在右空左以拟神也王者五路玉金象木革王自乘一余四从行臣乘此车不敢空左空左则似祥车凶也左必式者不敢自安故恒凭式乘车君皆在左若兵戎革路则君在中
仆御妇人则进左手後右手
疏曰仆在中妇人在左进左手持辔使身微相背远嫌也
御国君则进右手後左手而俯
疏曰御君者礼以相向为敬故进右手既御不得常式故但俯俛而为敬
国君不乘奇车车上不广欬不妄指
奇车奇邪不正之车也○方氏曰不广欬者虑声容之骇人听不妄指虑手容之骇人视也
立视五巂式视马尾顾不过毂
立谓立於车上也○疏曰巂规也车轮一周为一规乘车之轮高六尺六寸径一围三得一丈九尺八寸五规为九十九尺六尺为步总为十六步半在车上所视则前十六步半也马引车其尾近车阑车上凭式下头时不得远瞩但瞻视马尾毂车毂也若转头不得过毂论语云车中不内顾是也【马氏曰先王之时作奇技奇器以疑衆者有刑作淫巧以荡上心者有禁车不中度不鬻於市用器不中度不鬻於市则为国君者其可以乘奇车哉盖造车之法轸方以象地盖圆以象天轮辐以象日月盖弓以象星圆者中规方者中矩立者中县衡者中水玉路以象德之美金路以象义之和象路以象义之辨革路以象义之制木路以象仁之质凡欲人君俯仰而观之则思合天地之德周旋而视之则思合日月星辰之明出入不踰於规矩权衡言动不离於道德仁义然後奇邪之志不萌於心而中正之行可律于下此所谓器以藏礼礼以出信者也然则非礼之奇车其可乘哉周官道右诏王之车仪则不广欬口之仪也不妄指手之仪也立视五巂式视马尾目之仪也顾不过毂首之仪也立欲平故视五巂式欲俯故视马尾】
国中以策彗恤勿驱尘不出轨
疏曰入国不驰故不用鞭策但取竹带叶者为杖形如埽帚故云策彗微近马体搔摩之恤勿搔摩也轨车辙也行缓故尘埃不飞扬出轨外也○朱子曰策彗疑谓策之彗若今鞭末韦带耳
国君下齐牛式宗庙大夫士下公门式路马
下谓下车也疏引熊氏说此文误当云国君下宗庙式齐牛【严陵方氏曰齐牛祭牲也岁时必齐戒以朝之故谓之齐牛国君式齐牛下宗庙所以奉神者则不敢不敬故也】
乘路马必朝服载鞭策不敢授绥左必式
此言人臣习仪之节路马君驾路车之马也既衣朝服又鞭策则但载之而不用皆敬也君升车则仆者授绥今臣以习仪而居左则自驭以行不敢使车右以绥授已也左必式者既在尊位当式以示敬
步路马必中道以足蹙路马刍有诛齿路马有诛步谓行步而调习之也必当路之中者以边侧卑?不敬或倾跌也蹙与蹴同刍草也齿评量年数也诛罚也○马氏曰察马之力必以年数马之年必以齿凡此戒其慢君物也先王制礼图难於其易为大於其细凡以止邪於未形而已耳【清江刘氏曰禁过於微则人乐迁善防患於小则患远矣齿路马蹴路马刍皆有诛是所以远其防者也路马者君之路马也路马之可敬况其君乎是以国家之败常必自其小者始焉民无严君之心则无为贵礼矣】
礼记大全卷一

[book_title]卷二
钦定四库全书
礼记大全卷二
明　胡广等　撰
曲礼第二
凡奉【上声】者当心提者当带
疏曰物有宜奉持者有宜提挈者奉者仰手当心提者屈臂当带深衣之带也古人常服深衣
执天子之器则上【上声】衡国君则平衡大夫则绥【读曰妥】之士则提之
疏曰上高也衡平也平正当心天子器不宜下故臣为擎奉皆高於心诸侯降於天子故臣为奉持器与心平大夫降於诸侯故其臣奉器下於心绥下也士提之则又在绥下
凡执主器执轻如不克执主器操币圭璧则尚左手行不举足车轮曳踵
大夫称主此则通上下贵贱言之如不克似不能胜也聘礼曰上介执玉如重尚左手谓左手在上左阳尊也踵脚後也执器而行但起其前而曳引其踵如车轮之运於地故曰车轮曳踵○方氏曰左手不如右强尚左手所以为容下右手所以致力【马氏曰容止不有礼则不可观进退不有礼则不可度古人以一威仪之肃慢为利害之所召一执玉之俯仰为祸福之所系则凡见於奉持操执行立屈伸之末者其可忽哉】
立则磬折垂佩主佩倚则臣佩垂王佩垂则臣佩委偻折如磬之背而玉佩从两边悬垂此立容之常然臣之於君尊卑殊等则当视其高下之节而倍致其恭敬之容可也微俛则倚於身小俛则垂大俛则委於地皆於佩见其节【马氏曰玉藻曰足容重手容恭立容德又曰立容辨卑毋謟曲礼曰立如齐则自奉者当心以至尚左手者手容恭也行不举足车轮曳踵者足容重也磬拆垂佩者立容德而辨卑如齐也】
执玉其有藉者则裼【锡】无藉者则袭
古人之衣近体有袍襗之属其外有裘夏月则衣葛或裘或葛其上皆有裼衣裼衣上有袭衣袭衣之上有常着之服则皮弁服及深衣之属是也掩而不开谓之袭若开而见出其裼衣则谓之裼也○又聘礼注云曲礼云执玉其有藉者则裼无藉者则袭所谓无藉谓圭璋特逹不加束帛当执圭璋之时其人则袭也有藉者谓璧琮加於束帛之上当执璧琮时其人则裼也曲礼所云专主主璋特而袭璧琮加束帛而裼一条言之先儒乃以执圭而垂缫为有藉执圭而屈缫为无藉此则不然窃详经文裼袭是一事垂缫屈缫又别是一事不容混合为一说
国君不名卿老世妇大夫不名世臣侄【迭】娣士不名家相【去声】长妾
不名不以名呼之也○疏曰上卿贵故曰卿老世妇两媵也次於夫人而贵於诸妾也世臣父在时老臣也侄是妻之兄女娣是妻之妹从妻来为妾也大夫不世爵此有世臣者子贤袭父爵也家相助知家事者长妾妾之有子者【金华应氏曰所谓故国者非乔木之谓也有世臣之谓也古者立国必有世家大族以培护其本根且有世臣大老以隆固其栋干人君常宠异而尊礼之所以存忠厚养恭敬也气脉不坠乎先世典刑可厉乎後来国之卿老家之世臣士之家相尊卑不同而辅赞则一敬之而不名所以示夫外之有所统也若夫内助之贤而旧者如世妇如侄娣如长妾虽其分不敌於女君其贵实隆於诸御敬之而不名所以示夫内之有所统也内外皆有所敬而不名则受其所敬者莫不竭其忠而尽心覩其可敬者莫不知所畏而禀命然後国政家事有所统一而缓急有所凭藉而倚重矣】
君大夫之子不敢自称曰余小子大夫士之子不敢自称曰嗣子某不敢与世子同名
列国之君与天子之大夫其子皆不敢自称余小子避嗣天子之称也列国之大夫与士之子不敢自称嗣子某避嗣诸侯之称也○吕氏曰世子君之适子也诸臣之子不敢与之同名亦避君也若名之在世子之前则世子为君亦不避谷梁传曰卫齐恶卫侯恶何为君臣同名也君子不夺人名不夺人亲之所名
君使士射不能则辞以疾言曰某有负薪之忧
吕氏曰射者男子之所有事不能可以疾辞不可以不能辞也负薪贱役士之所亲事者疾则不能矣故曰负薪之忧也【吴郡范氏曰射者男子之事一艺而文武之道备焉其为法也内志欲正外体欲直容止欲比於礼节度欲比於乐有揖让之仪有反求诸己之道古人进德修业射盖其一端也是以人人能之而不能者以为耻故君使之射而偶未习焉则不敢以不能对而以疾辞】
侍於君子不顾望而对非礼也
吕氏曰顾望而後对者不敢先他人而言也○应氏曰有察言观色之意
君子行礼不求变俗祭祀之礼居丧之服哭泣之位皆如其国之故谨修其法而审行之
言卿大夫士有徙居他国者行礼之事不可变其故国之俗皆当谨修其典法而审慎以行之【蓝田吕氏曰孔子去鲁曰迟迟吾行也去父母国之道也子路去鲁谓顔渊曰何以赠我曰去国则哭於墓而後行古之君子重去父母之国如此则其去也岂得已哉道合则从不可则去君臣之义也故以道去其君者君所以待之者三有礼焉故臣为旧君反服而君未之絶也乐乐其所自生礼不忘其本吾於父母之国夫岂不怀况以道去君君待之有礼则舍故从新仁人君子有所不忍此行礼所以不求变俗也俗者吾父母之国俗也虽去而之他国至於祭祀之礼居丧之服哭泣之位皆如其旧谨修审行而不轻改者不忍忘吾父母之国也】
去国三世爵禄有列於朝出入有诏於国若兄弟宗族犹存则反告於宗後去国三世爵禄无列於朝出入无诏於国唯兴之日从新国之法
去本国虽已三世而旧君犹仕其族人於朝以承祖祀此人往来出入他国仍诏告於本国之君其宗族兄弟犹存则必有宗子凡冠娶妻必告死必赴不忘亲也若去国三世朝无仕宦之列出入与旧君不相闻其时已久其义已絶可以改其国之故矣然犹必待兴起而为卿大夫乃从新国之法厚之至也【马氏曰人臣有旧君之服不过齐衰三月而已去国三世出入犹诏於国吉凶犹告於宗後何也旧国者人之所不能忘宗族者人之所不可絶今夫鸟兽之过故乡犹回翔蹢躅而後去狐之将死犹正丘首而後毙况於人乎故太公封於齐世葬於周君子以为不忘其本则去国三世而恩义不靳理固然也盖爵禄有列於朝则是不弃其後也出入有诏於国则是不絶其好也如此则吾之所以反告者其可已乎夫爵禄有列於朝则有宗後以合其族爵禄无列於朝则无宗後之法无宗後则不特不反告而已故唯兴之日从新国之法盖方其未仕也虽守旧国之法可也及兴而仕人则有所隶矣其可复为未仕之所为乎】
君子已孤不更【平声】名
名者始生三月之时父所命也父没而改之孝子所不忍也
已孤暴贵不为【去声】父作諡
文王虽为西伯不为古公公季作谥周公成文武之德亦不敢加太王王季以谥也○吕氏曰父为士子为天子诸侯则祭以天子诸侯其尸服以士服是可以已之禄养其亲不敢以己之爵加其亲也父之爵卑不当谥而以己爵当谥而作之是以己爵加其父欲尊而反卑之非所以敬其亲也
居丧未葬读丧礼既葬读祭礼丧复常读乐章居丧不言乐祭事不言凶公庭不言妇女
复常除服之後也乐章弦歌之诗也○吕氏曰读是书非肄业也当是时不知是事不以礼事其亲者也吉凶之事不相干哀乐之情不可以贰故丧凶事也不言乐祭吉事也不言凶公私之事不可相干私事不可言於公庭故公庭不言妇女【长乐陈氏曰非丧而读丧礼则非人子之情居丧而不读丧礼不失之过则失之不及未葬而读祭礼则非孝子之情既葬而不读祭礼不失之黩则失之怠丧未除而读乐章则哀不足丧复常而不读乐章则乐必崩】
振书端书於君前有诛倒筴侧龟於君前有诛
人臣以职分内事事君每事当谨之於素文书簿领己至君前乃始振拂其尘埃而端整之卜筮之官龟筴其所奉以周旋者於君前而有颠倒反侧之状此皆不敬其职业而慢上者故皆有罚【严陵方氏曰筴有本末故曰倒龟有背面故曰侧倒筴侧龟与振书其过非大然皆有诛疑若已甚盖以羣臣之衆而奉一人之尊不可不谨也抑所以防其渐欤】
龟筴几杖席盖重【平声】素袗【轸】絺綌不入公门
龟筴所以问吉凶嫌豫谋也几杖所以优高年嫌自尊也席所以坐卧盖所以蔽日与雨絺綌所以凉体袗单也单则见体而?此三者宴安之具也重素衣裳皆素也以非吉服故亦不可以入公门
苞【白表反】屦扱【揷】衽厌【於涉反】冠不入公门
苞读为藨以藨蒯之草为齐衰丧屦也扱衽以深衣前衽扱之於带也盖亲初死时孝子以号踊履践为妨故扱之也厌冠丧冠也吉冠有纚有梁丧冠无之故厌帖然也此皆凶服故不可以入公门
书方衰【催】凶器不以告不入公门
方版也书方者条録送死物件於方版之上也衰五服之衰也凶器若棺椁墙翣明器之属不以告不入公门谓告则可入者盖臣妾有死於宫中者君亦许其殡而成丧然必先告乃得将入也
公事不私议
马氏曰季孙使冉有访田赋於仲尼仲尼不对而私於冉有何也季氏用田赋非孔子所能止其私於冉有岂得已哉
君子将营宫室宗庙为先廐库为次居室为後
君子有位者也宗庙所以奉先故先营之廐以养马库以藏物欲其不乏用也故次之居室则安身而已故又次之
凡家造祭器为先牺赋为次养【去声】器为後
牺赋亦以造言者如周官牛人供牛牲之互与盆簝之类郑注互若今屠家悬肉格盆以盛血簝受肉笼也○疏曰家造谓大夫始造家事也诸侯大夫少牢此言牺牛也天子之大夫祭祀赋歛邑民供出牲牢故曰牺赋【蓝田吕氏曰宗庙祭器事吾先也廐库牺赋待吾衆也居室养器奉吾私也此先後之序也】
无田禄者不设祭器有田禄者先为祭服君子虽贫不粥【育】祭器虽寒不衣【去声】祭服为宫室不斩於丘木吕氏曰祭器可假服不可假也丘木所以庇宅兆为宫室而斩之是慢其先而济吾私也
大夫士去国祭器不踰竟【境】大夫寓祭器於大夫士寓祭器於士
吕氏曰臣之所以有宗庙祭器以事其先者君之禄也今去位矣乃挈器以行是窃君之禄以辱其先此祭器所以不踰竟也寓寄於爵等之同者使之可用也○马氏曰微子抱祭器而之周何也君子为己不重为人不轻抱君之祭器可也抱己之祭器不可也
大夫士去国踰竟为坛【善】位乡【去声】国而哭素衣素裳素冠彻缘【去声】鞮【低】屦素簚【莫历反】乘髦马不蚤【爪】鬋【翦】不祭食不说【如字】人以无罪妇人不当御三月而复服
坛位除地而为位也乡国向其本国也彻缘去中衣之采缘而纯素也鞮屦革屦也周礼注云四夷舞者所扉素簚素白狗皮也簚车覆阑也既夕礼云主人乘恶车白狗幦是也髦马不翦剔马之髦鬛以为饰也蚤治手足爪也鬋剔治须发也祭食食盛馔则祭先代为食之人也不说人以无罪者己虽遭放逐而出不自以无罪解说於人过则称己也御侍御寝宿也凡此皆为去父母之邦捐亲戚去坟墓失禄位亦一家之变故也故以凶丧之礼自处三月为一时天气小变故必待三月而後复其吉服也【蓝田吕氏曰大夫士去国丧其位也大夫士丧位犹诸侯之失国家去其坟墓拚其宗庙无禄以祭故必以丧礼处也为坛而哭衣冠裳以素与马不饰食不祭内不御心丧之礼也礼庶民为国君齐衰三月寄公为所寓士仕焉而已者大夫以道去而犹未絶者皆服齐衰三月言与民同也今去其君虽非丧也然重絶君臣之义故以心丧自处而期以三月故曰三月而复服也鞮屦革屦也周官鞮屦氏盖蛮夷之服也革去毛而未为韦非吉屦也孔子去鲁以微罪行乐毅云忠臣去国不洁其名以己无罪而说於人则君有罪矣君子不忍为者厚之至也○广安游氏曰古之以凶礼自处者三而丧事不与焉战胜以丧礼处之凶灾以丧礼处之去国以丧礼处之战胜以丧礼处之重用兵也凶灾以丧礼处之重天灾也去国以丧礼处之重去本也且非特以丧礼自处也人将以丧礼吊之焉去国则吊之凶灾则吊之故夫去国古人之所大患也弃其君弃其位弃其宗庙弃其父母之邦此其去国之可悲也明矣】
大夫士见【现】於国君君若劳【去声】之则还【旋】辟【辟】再拜稽首
此言大夫士出聘他国见於主君君若问劳其道路之勤苦则旋转退避乃再拜稽首也
君若迎拜则还辟不敢答拜
聘宾初至主国大门外主君迎而拜之宾则退郤不敢答拜而抗宾主之礼也
大夫士相见虽贵贱不敌主人敬客则先拜客客敬主人则先拜主人
敬而先拜谓大夫士聘於他国而见其卿大夫士也同国则否【马氏曰相见贵於相下相下贵於相先士相见礼若先生异爵者请见之则辞辞不得命则先见之然则拜之礼盖亦若此故主人敬客则先拜客客敬主人则先拜主人也燕礼宾升自西阶主人先拜至聘礼宾入大门主君先拜迎则先拜之礼不特大夫士而已记之所言亦一端也】
凡非吊丧非见【现】国君无不答拜者
吊丧而不答主人之拜者以为助执丧事之凡役而来非行宾主之礼也故士丧礼有宾则拜之宾不答拜是也士见本国之君尊卑辽絶故君不答拜此二者之外无不答拜也
大夫见於国君国君拜其辱士见於大夫大夫拜其辱同国始相见主人拜其辱
君拜大夫之辱大夫拜士之辱皆谓初为大夫初为士而来见也此後朝见则有常礼矣士相见礼士见国君君答拜者亦以其初为士而敬之也主人拜辱拜其先施也此谓尊卑相等者言同国则异国亦当然矣
君於士不答拜也非其臣则答拜之大夫於其臣虽贱必答拜之
君於士虽不答拜然不以施之他国之士者以其非己之臣也大夫答贱臣之拜避国君之体也
男女相答拜也
男女嫌疑之避亦多端矣然拜而相答所以为礼岂以行礼为嫌哉故记者明言之
国君春田不围泽大夫不掩羣士不取麛【迷】卵
春田蒐猎也泽广故曰围羣聚故曰掩麛鹿子凡兽子亦通名之麛卵微故曰取君大夫士位有等降故所取各有限制此与王制文异○方氏曰用大者取愈广位卑者禁愈严
岁凶年谷不登君膳不祭肺马不食谷驰道不除祭事不县【玄】大夫不食梁士饮酒不乐
膳者美食之名肺为气主周人所重故食必先祭肺言不祭肺示不杀牲为盛馔也驰道人君驱驰车马之路不除不埽除也祭必有钟磬之县今不县言不作乐也大夫食黍稷以粱为加公食大夫礼设正馔之後乃设稻粱所谓加也自君至士各举一事尊者举其大者卑者举其小者其实互相通耳【蓝田吕氏曰仁者以天下为一身者也疾痛疴痒所以感吾憯怛怵惕之心非有知力与乎其间也以天下为一身者一民一物莫非吾体故举天下所以同吾爱也故岁凶年谷不登民有饥色国君大夫士均与其忧君非不能玉食大夫士非无田禄仁人之心与民同之虽食不能饱也马不食谷则刍秣而已公明仪曰庖有肥肉廐有肥马民有饥色野有饿莩此率兽而食人也夺人食而食马与牲仁人所不为也凡此皆与民同忧自贬之道也及乎有九年之蓄虽凶旱水溢民无菜色然後天子食日举以乐则举之同其忧者无不同其乐也】
君无故玉不去身大夫无故不彻县【玄】士无故不彻琴瑟
故谓灾变丧疾之类【蓝田吕氏曰君子致礼以治躬致乐以治心养其血气志虑无所不在於和使放心邪气不得接焉此乐所以无故而不得舍也灾患丧病方在所忧故不可参以乐古之君子必佩玉右徵角左宫羽趋以采荠行以肆夏故不去身非特为饰亦有玉声锵鸣中於五音近於乐也】
士有献於国君他日君问之曰安取彼再拜稽首而后对
安取彼犹言何所得彼物也
大夫私行出疆必请反必有献士私行出疆必请反必告君劳【去声】之则拜问其行拜而后对
大夫士以私事出疆皆请於君其反也大夫有献而士不献不以卑者之物凟尊上也故但告还而已劳之者慰劳其道路之劳苦问其行者询其游历之所至也先拜後答急谢见问之宠也【长乐陈氏曰古之为臣也无私行出疆之礼告於君而後可也臣之於君子之於亲一也子於亲出必告反必面或有赐焉必献以示不敢有已而无私蓄也臣於君亦然】
国君去其国止之曰奈何去社稷也大夫曰奈何去宗庙也士曰奈何去坟墓也国君死社稷大夫死衆士死制
死社稷谓国亡与亡也死衆谓讨罪御敌败则死之也死制受命於君难毋苟免也○方氏曰国君曰死社稷而大夫士不曰死宗庙坟墓何也盖止其去者存乎私情死其事者存乎公义也○赵氏曰社所以祭五土之神稷所以祭五谷之神稷非土无以生土非稷无以见生生之效故祭社必及稷以其同功均利以养人故也周礼大司徒设社稷之壝壝者累土以为高也不屋而坛社坛在东稷坛在西【蓝田吕氏曰臣民各止其君使勿去忠厚之至也以社稷宗庙坟墓为言者皆指其所本也先王之建国必为之置社稷使其君守之为土地人民之主此有国者所以以社禝为言也大夫之有宗庙士之保其丘墓义亦犹是大夫士则有以道去其君诸侯有国受之於天子有死而无去也然此去者国灭君死正也苟社稷无陨先君有後则虽有不安其国致位而去特一身去就而已是亦有可去之义礼所以有寓公也人臣受命於君有死无二而已君之有社稷受命于天子者也大夫之衆士之制受命于其君者也故人臣敬君莫先于敬命弃命不死不敬莫大焉】
君天下曰天子朝诸侯分职授政任功曰予一人天子者君临天下之总称臣民通得称之予一人则所自称也
践阼临祭祀内事曰孝王某外事曰嗣王某
践履也阼主阶也履主阶而行事故曰践阼也宗庙之事为内郊社之事为外祝辞称孝王某者事亲之辞嗣王某者事神之辞也
临诸侯畛【轸】於鬼神曰有天王某甫
天子廵狩而至诸侯之国必使祝史致鬼神当祭者之祭以不亲往故祝辞称字曰某甫甫者丈夫之美称也○吕氏曰畛犹畦畛之相接然与交际之际同义○方氏曰望秩之礼必於野外故以畛言之畛田间道也祭於畛而谓之畛犹祭於郊而谓之郊也天子适诸侯非其常盖有时也故於是特言有焉
崩曰天王崩复曰天子复矣告丧曰天王登假【遐】措之庙立之主曰帝
自上坠下曰崩亦坏败之称王者卒则史书於策曰天王崩复者人死则形神离古人持死者之衣升屋北面招呼死者之?令还复体魄冀其再生也故谓之复天子复者升屋招呼之辞臣子不可名君故呼曰天子复也疏云以例言之则王后死亦呼王后复也告丧赴告侯国也吕氏读假为格音引王假有庙与来假来享言其精神升至於天愚谓遐乃远邈之义登遐言其所升高远犹汉书称大行行乃循行之行去声以其往而不反故曰大行也措置也立之主者始死则凿木为重以依神既虞而埋之乃作主以依神也○吕氏曰考之礼经未有以帝名者史记夏殷之王皆以帝名疑殷人祔庙称帝迁据世本当有所考至周有谥始不名帝欤
天子未除丧曰予小子生名之死亦名之
郑氏曰生名之曰小子王死亦曰小子王也?有小子侯是僭号也○吕氏曰春秋书王子猛卒不言小子者臣下之称与史策之辞异也
天子有后有夫人有世妇有嫔有妻有妾
三夫人九嫔二十七世妇八十一御妻自后而下皆三因而增其数妾之数未闻【马氏曰昏义曰古者天子后立六宫三夫人九嫔二十七世妇八十一御妻以聼天下之内治此曰天子有后有夫人有世妇有嫔有妻有妾盖昏义言後宫之治故兼天子后言之而备六宫之数而妾不与焉曲礼言後宫之位故止言天子而备六宫之名则虽后之尊亦曰有后而妾之贱亦与焉】
天子建天官先六大【泰】曰大宰大宗大史大祝大士大卜典司六典
此六大者天官之属也以其所掌重於他职故曰先
天子之五官曰司徒司马司空司士司寇典司五衆此五官与天官列而为六五衆者五官属吏之羣衆也
天子之六府曰司土司木司水司草司器司货典司六职
府者藏物之所此府主藏六物之税
天子之六工曰土工金工石工木工兽工草工典制六材
此六材者六工之所用也故不曰典司而曰典制已上四条旧说皆为殷制其实无所考证皆臆说耳
五官致贡曰享
吕氏曰岁终则司徒以下五官各致其功献於王故谓之享贡功也享献也【石林叶氏曰自夫人以下至革工其分列之先後与名号之异同乱於周官之序宜康成以为殷礼也盖治天下必自内始夫人嫔妾莫不有所司而不言司者以其主於内而已内治则家道正可以推而及国大宰王者所赖以治国也故建官特先之其属则大宗大史大祝大士大卜皆有书故言六典六典所以奉天道也天道主之以天官而地道不可以无职故次之以司徒司徒所奉者地道所掌者邦教也有教不司以无政故次之以司马司马所掌者邦政有政不可以无事故次之以司空有政事则财用足人轻於从善而耻于犯法也故次之以司士正羣臣之版以诏爵禄终之以司寇诘邦国之禁以刑暴乱五官各率其属而治故言五衆所以奉地道也天官先大宰以奉天道地官先司徒以奉地道人君於是可以辅相裁成之时也然而万物生於天长於地人所赖以相养不可不急於先务故六府典司六职六工典制六材亦先王之智急於成物以养天下也是以土也木也水也草也器也货也聚之於人则曰六府分之於所治则曰六职金也土也石也木也兽也草也造之於人则曰六工见之於用则曰六材府以聚其物而後命官以分治故後言六职材必待人而有成非人则不能成其材故先言六工治天下至於万物各得其成材此先王所以裁成天地之道辅相天地之宜以左右民而治也虽然功罪不进於上则下之情不通黜陟不行於下则上之权不立故五官各致其贡以通於王也】
五官之长曰伯是职方其摈於天子也曰天子之吏天子同姓谓之伯父异姓谓之伯舅自称於诸侯曰天子之老於外曰公於其国曰君
司徒以下五官之长者天子之三公也伯者长大之名三公无异职即六卿中三人兼之任左右之职谓之相九命而作伯则分主畿外诸侯如公羊云自陕而东者周公主之自陕而西者召公主之是也是职方者言二伯於是职主其所治之方也天子之吏摈者之辞也此伯若是天子同姓则天子称之为伯父若异姓则称为伯舅皆亲之之辞也此伯皆有采地在天子畿内自称於私土采地之外则曰公自称於采地之内则曰君也
九州之长入天子之国曰牧天子同姓谓之叔父异姓谓之叔舅於外曰侯於其国曰君
天下九州天子於每州之中择诸侯之贤者一人加之一命使主一州内之列国取牧养下民之义故曰牧叔父叔舅降於伯父伯舅也自称於所封国之外则曰侯若与国内臣民言则自称曰君也【长乐刘氏曰昔三代圣人行己之法必稽於古首出庶物而不敢自尊也德配二仪而不敢自大也莫尊乎父而谓同姓三公为伯父莫亲乎母而谓异姓三公为伯舅非徒自示寡味卑已以尊贤也盖以亿兆之命舒惨系于一人政教之源治乱根於一德非屈己以下贤崇道以率衆未易化也是以於九州之伯同姓者谓之叔父异姓者谓之叔舅焉】
其在东夷北狄西戎南蛮虽大曰子於内自称曰不谷於外自称曰王老
九州之外不过子男之国天子亦选贤以为牧但以卑且远故不以牧称亦不称父舅朝见之时摈辞惟曰子虽或有功益地至侯伯之数其爵亦不过子故云虽大曰子也如楚在春秋虽大国而其爵则称子也谷善也於内与其臣民言也外谓夷狄之境也自称王老言天子之老臣也
庶方小侯入天子之国曰某人於外曰子自称曰孤四夷之君其来荒远故以庶方名之庶衆也某人若牟人介人之类○疏曰於外曰子者此君在其本国外四夷之中自称依其本爵若男亦称男也若自与臣民言则称孤孤者特立无德之称也
天子当依【上声】而立诸侯北面而见【现】天子曰觐天子当宁【珍吕反】而立诸公东面诸侯西面曰朝
郑氏曰春朝受挚於朝受享於庙秋觐一受之於庙朝者位於内朝而序进觐者位於庙门外而序入疏曰依状如屏风以绦为质高八尺东西当户牖之间绣为斧文亦曰斧依天子见诸侯则依而立负之而南面以对诸侯也宁者尔雅云门屏之间谓之宁人君视朝所宁立处盖宁立以待诸侯之至故云当宁而立也诸侯春见曰朝秋见曰觐又曰凡天子三朝一在路门内谓之燕朝大仆掌之二是路门外之朝谓之治朝司士掌之其三是臯门之内库门之外谓之外朝朝士掌之诸侯亦有此三朝【广安游氏曰夫礼不可一端尽也不有君臣相临之礼则无以见大君之尊不有宾主相与之礼则无以见同姓异姓亲亲之恩夫诸侯之中有伯父焉有叔父焉有伯舅焉有叔舅焉有兄弟焉有昏姻焉三主家天下所恃以为天下者不独恃其利势也天子以亲亲之恩而临诸侯诸侯亦以亲亲之恩而报天子上下相睦同奨一姓所以数百年长久安宁而无患由此之故且尊卑之分不统於一圣人固以为不可天子之尊诸侯之卑其自然之分固也然诸父兄弟舅甥昏姻相去之远而久不相见於其来朝忌亲亲之恩专以分临之圣人之心无乃有所不安於此此亲亲之恩宾主之礼所以行於春朝而异於觐礼之受於庙而臣皆北面也此三代之至文圣人待诸侯之礼备矣】
诸侯未及期相见曰遇相见於郤【隙】地曰会
未及期在期日之前也郤地闲隙之地也下言相见及期日也遇有遇礼会有会礼
诸侯使大夫问於诸侯曰聘
比年小聘三年大聘小聘大夫往大聘则卿往
约信曰誓涖牲曰盟
约信者以言语相要约为信也用誓礼涖临也春秋所书遇会盟聘皆有之惟无誓耳疏云盟之为法先凿地为方坎杀牲於坎上割牲左耳盛以珠盘又取血盛以玉敦用血为盟书成乃?血而读书置牲坎中加书於上而埋之谓之载书也【长乐陈氏曰盟会或衆遇不必衆春秋公及宋公遇於清宋公卫侯遇於垂是遇不该於衆也周礼有盟邦国有盟万民春秋有诸侯会有大夫会有兵车会是盟会有小大而该於衆也先王之时结民以忠信诚慤之心维邦国以比小事大之礼然而会遇盟誓之礼未尝弛於天下将使夫人明则知好恶幽则知信畏然後天下为一家而无异俗中国为一人而无殊心则会遇盟誓之辅於教也岂不懿哉】
诸侯见天子曰臣某侯某其与民言自称曰寡人其在凶服曰适【丁历反】子孤
臣某侯某如云臣齐侯小白臣晋侯重耳之类摈者告天子之辞也凡自称皆曰寡人不独与民言也此略言之耳适子孤亦摈者告宾之辞也
临祭祀内事曰孝子某侯某外事曰曾孙某侯某死曰薨复曰某甫复矣
内外事见前章曾孙犹晋平公祷河而称曾臣彪之类天子德厚流光故外事称嗣王某诸侯不敢言继嗣推始封之君而祖之故称曾孙也薨之为言瞢也幽晦之义本国史书之辞复称字臣不名君也
既葬见天子曰类见言諡曰类
吕氏曰继先君之德乃得受国而见天子故曰类见诔先君之善而请諡於天子故亦曰类【何氏曰类其德而称之如经天纬地曰文也】
诸侯使人使【去声】於诸侯使者自称曰寡君之老
寡君之老惟上大夫可称见玉藻
天子穆穆诸侯皇皇大夫济济【上声】士跄跄【七羊反】庶人僬僬【子妙反】
吕氏曰穆穆幽深和敬之貌皇皇壮盛显明之貌济济修饰齐一之貌跄跄翔举舒扬之貌庶人见乎君不为容进退趋走僬僬虽无所考大抵趋走促数不为容之貌也
天子之妃曰后诸侯曰夫人大夫曰孺人士曰妇人庶人曰妻
郑氏曰妃配也后之言後也夫之言扶孺之言属妇之言服妻之言齐
公侯有夫人有世妇有妻有妾夫人自称於天子曰老妇
畿内诸侯之妻因助祭於王后或因献茧之属故得以见天子○陈氏曰不以老称不足以任其事不以妇称非所以能事人故称老妇○应氏曰年高者固可称老妇其始嫁者宜如何称则亦曰妇而配之以卑小之名耳
自称於诸侯曰寡小君
疏曰此诸侯谓他国君也古者诸侯相飨夫人亦出故得自称也坊记云阳侯杀缪侯而窃其夫人故大飨废夫人之礼君之妻曰小君而云寡者亦从君为谦也
自称於其君曰小童自世妇以下自称曰婢子
小童未成人之称婢之言卑也
子於父母则自名也
自称其名【蓝田吕氏曰子之名父母所命敬亲之命不敢有他称也】
列国之大夫入天子之国曰某士自称曰陪臣某於外曰子於其国曰寡君之老使者自称曰某
某士摈者称其人曰某国之士也?韩起聘于周摈者曰?士起盖列国卿大夫其命数与天子之士等也陪重也诸侯为天子之臣己又为诸侯之臣也於外曰子者亦摈者辞在他国则摈者称其姓而曰子春秋闵二年齐高子来盟高傒是也於其国曰寡君之老谓在己国与人语则以此自称也使者自称曰某某名也若为使在他国与彼君语则称名也
天子不言出诸侯不生名君子不亲恶诸侯失地名灭同姓名
疏曰君子不亲恶者谓孔子书经见天子大恶书出以絶之诸侯大恶书名以絶之君子不亲此恶人故书出名以罪之也○吕氏曰贤者贵者皆谓之君子天子无外安得而言出然而言出者德不足以君天下而位号存焉耳诸侯不生名惟死而告终然後名之然有生名者德不足以名君子而位号存焉耳故天子不言出诸侯不生名皆谓君子不亲恶故也○陈氏曰言出所以外之生名所以贱之春秋书天王出居于郑讥之也书以蔡侯献舞归以其失地也书卫侯毁灭邢以其灭同姓也夫天子之言出诸侯之生名皆有大恶在所弃焉君子所以不亲也然春秋书天王居於某地者二而不言出诸侯失地而奔者十五灭同姓者三而有不生名者莫非出居而事有异同莫非失地灭同姓而罪有轻重故也盖诸侯义莫大於保国仁莫大於亲亲不能保国而至於失地不能亲亲而至於灭同姓其名之也宜矣
为人臣之礼不显谏三谏而不聼则逃之
陈氏曰孔子之於鲁百里奚之於秦未尝谏而去龙逢之於夏比干之於殷则死於谏而不去何也盖事有轻重势有可否君子以礼为守以义为行迹虽不同其趋一也
子之事亲也三谏而不聼则号【平声】泣而随之
吕氏曰君臣义合也父子天合也君臣其合也与父子同其不合也去之与父子异也【严陵方氏曰犯而无隐者臣之义也谏而不显者臣之私也此主於人臣之礼故曰不显谏仁之於父子义之於君臣义有所不为仁有所不忍臣之於君三谏不聼尚复留焉则固位矣固位者义所不为则逃之子之於亲三谏不听苟遂絶之则伤恩矣伤恩者仁所不忍故随之逃之全其身而立我义之尽也随之将以感其心而立人则仁之至也臣子之道备矣】
君有疾饮药臣先尝之亲有疾饮药子先尝之医不三世不服其药
吕氏曰医三世治人多用物熟矣功已试而无疑然後服之亦谨疾之道也【严?方氏曰君於平居无事之时其膳也膳夫品尝之大子亲视之亦以致其谨而已则於有疾之时尤所不可忽也医之为术苟非父祖子孙传业则术无自而精术之不精其可服其药乎周官司徒以世事教能者良以此也虽然经之所言亦道其常而已若夫非传业而或自得於心者未及三世固在所取也】
儗人必於其伦
疏曰不得以贵比贱为不敬也○方氏曰禹稷顔回时不同矣孔子俱以为贤儗之以道也夷惠伊尹迹不同矣孟子俱以为圣儗之以心也子夏以有若似孔子徒儗之以貌而已不知圣贤之德不伦也公孙丑以管仲比孟子徒拟之以位而已不知王覇之道不伦也
问天子之年对曰闻之始服衣若干尺矣
若如也未定之辞数始於一而成於十干字从一从十故言若干谓或如一或如十凡数之未定者皆可言顔注食货志云干个也谓当如此个数意亦近之
问国君之年长曰能从宗庙社稷之事矣幼曰未能从宗庙社稷之事也
为国以礼而礼莫重於祭宗庙社稷事无有先於此者能则知其长未能则知其幼
问大夫之子长曰能御矣幼曰未能御也
古者五十命为大夫故不问其年而问其子之长幼御谓御车也御者六艺之一幼则未能○疏曰御谓主事也官有世功子学父业故有御事之因
问士之子长曰能典谒矣幼曰未能典谒也
谒请也典谒者主宾客告请之事士贱无臣下自典告也
问庶人之子长曰能负薪矣幼曰未能负薪也
负薪者庶人力役之事长则能【严陵方氏曰贵贱虽各不同莫不有为以用事故於问国君之年则以从宗庙社稷之事为对焉宗庙社稷盖事神之事也御则於事有所制御盖治人之事也典谒则典主请谒盖事人之事也负薪则力役之事而已事神者重於治人治人者尊於事人事人者逸於力役此重轻尊卑逸劳之别也】
问国君之富数【上声】地以对山泽之所出
数地举其土地之广狭如百里七十里五十里各言之也山泽所出如鱼盐蜃蛤金玉锡石之类也
问大夫之富曰有宰食力祭器衣服不假
宰邑宰也有宰则有采地矣食力谓食下民赋税之力衣服祭服也
问士之富以车数对
上士三命得赐车马故问士富则以车数对也
问庶人之富数【上声】畜【许又反】以对
庶人受田有定制惟畜牧之多寡在乎人故数畜以对也
天子祭天地祭四方祭山川祭五祀岁徧诸侯方祀祭山川祭五祀岁徧大夫祭五祀岁徧士祭其先
吕氏曰此章泛论祭祀之法冬日至祭天夏日至祭地四时各祭其方以迎气又各望祭其方之山川五祀则春祭户夏祭竈季夏祭中溜秋祭门冬祭行此所谓岁徧诸侯有国国必有方祭其所居之方而已非所居之方及山川不在境内者皆不得祭故曰方祀祭法天子立七祀加以司命泰厉诸侯五祀有司命公厉而无户竈大夫三祀有族厉而无中溜户竈士二祀则门行而已是法考於经皆不合曾子问天子未殡五祀之祭不行士丧礼祷乎五祀则自天子至士皆祭五祀祭法言涉恠妄不经至於所称庙制亦不与诸经合【严陵方氏曰德有隆杀故所祭之神有大小业有广狭故所祭之神有远近也】
凡祭有其废之莫敢举也有其举之莫敢废也非其所祭而祭之名曰淫祀淫祀无福
吕氏曰废之莫敢举如已毁之宗庙变置之社稷不可复祀也举之莫敢废如己修之坛墠而辄毁已正之昭穆而辄变也非所祭而祭之如法不得祭与不当祭而祭之者也鲁立武宫立炀宫举其废也跻僖公废其举也鲁之郊禘与祀文王祀爰居祭所不当祭也淫过也以过事神神弗享也故无福○方氏曰可废而废可举而举者存乎义因所废而莫敢举因所举而莫敢废者存乎礼盖礼有经义有权也【北溪陈氏曰天子祭天地诸侯祭山川大夫祭五祀士祭其先古人祀典品节一定不容紊乱在诸侯不敢僭天子而祭天地在大夫亦不敢僭诸侯而祭山川如季氏旅泰山便不是礼故曰非当祭而祭之者名曰淫祀淫祀无福淫祀不必皆是不正之鬼假如正当鬼神自家不应祀而祀便是淫祀】
天子以牺牛诸侯以肥牛大夫以索牛士以羊豕毛色纯而不杂曰牺养於涤者曰肥求得而用之曰索○疏曰此谓天子大夫士也若诸侯大夫即用少牢士则用特牲其丧祭则大夫亦得用牛士亦用羊豕故杂记云上大夫之虞也少牢卒哭成事祔皆大牢下大夫之虞也特牲卒哭成事祔皆少牢是也
支子不祭祭必告于宗子
疏曰支子庶子也祖祢庙在适子之家庶子贱不敢辄祭若宗子有疾不堪当祭则庶子代摄可也犹必告于宗子然後祭○吕氏曰别子为祖继别为宗百世不迁者大宗也继祢继祖继曾祖继高祖五世则迁者小宗也宗子上继祖祢族人兄弟皆宗之冠娶妻必告死必赴况於祭乎所宗乎宗子者皆支子也支子不敢祭也如诸侯不敢祖天子大夫不敢祖诸侯尊者之祭非卑者所敢尸也故宗子为士庶子为大夫以上牲祭於宗子之家祝曰孝子某为介子某荐其常事则支子虽贵可以用其禄而不敢专其事也宗子去在他国则支子摄主以祭其礼有杀【程子曰古所谓支子不祭者唯使宗子立庙主之而已支子虽不祭至於齐戒致其诚意则与主祭者不异可与则以身执事不可与则以物助但不别立庙为位行事而已後世如欲立宗子当从此义虽不祭情亦可安若不立宗子徒欲废祭适足长惰慢之志不若使之祭犹愈於己也】
凡祭宗庙之礼牛曰一元大武
此以下凡二十一物元头也武足迹也牛肥则迹大
豕曰刚鬛
豕肥则鬛刚
豚曰腯【突】肥
腯者充满之貌
羊曰柔毛
羊肥则毛细而柔弱
鸡曰翰音
翰长也鸡肥则鸣声长
犬曰羮献
犬肥则可为羮以献凡煮肉皆谓之羮特牲礼云羮饪頴考叔曰未尝君之羮是也
雉曰疏【踈】趾
雉肥则两足开张故曰疏趾
兎曰明视
兎肥则目开而视明故曰明视
脯曰尹祭
尹正也脯欲旉割方正
槀【考】鱼曰商祭
槀乾也商度也商度其燥湿之宜
鲜【仙】鱼曰脡【挺】祭
脡直也鱼之鲜者不馁败则挺然而直
水曰清涤
水玄酒也水可溉濯故曰清涤
酒曰清酌
古之酒醴皆有清有糟未泲者为糟既泲者为清也
黍曰芗【香】合
黍熟则黏聚不散其气又香故曰芗合
粱曰芗萁【基】
粱谷之强者其茎叶亦香故曰芗萁
稷曰明粢【咨】
稷粟也明则足以交神祭祀之饭谓之粢盛
稻曰嘉蔬
蔬与疏同立苗疏则茂盛嘉美也
韭曰丰本
其根本丰盛也
盐曰咸鹾【才何反】
咸鹾盐味之厚也
玉曰嘉玉
无瑕之玉也
币曰量币
中广狭长短之度也○疏曰此等诸号若一祭并有则举其大者或惟有犬鸡惟有鱼兎则各举其号故经备载其名【蓝田吕氏曰祭宗庙之礼内则尽志外则尽物所谓尽物者尽其物之至美以荐之然後可以不慊於心鬼神其来享也故祝辞皆举其美而言言於物不敢不尽也禽兽之献以肥腯为美鱼腊鲜槀以得宜为美水与酒以洁清为美黍稷稻粱以馨香明洁为美韭以苗之盛为美盐以味之厚为美玉以不瑕为美币以可制为美】
天子死曰崩诸侯曰薨大夫曰卒士曰不禄庶人曰死在牀曰尸在棺曰柩羽鸟曰降【如字】四足曰渍【自】死寇曰兵
疏曰卒毕竟也士禄以代耕不禄不终其禄也死者澌也消尽无余之谓尸陈也古人病困气未絶之时下置在地气絶之後更还牀上所以如此者凡人初生在地病将死故下复其初生冀得脱死重生也若其不生复反本牀既未殡歛陈列在牀故曰尸也○吕氏曰柩久也此化者无使土亲肤故在棺欲其久也羽鸟飞翔之物降而下则死矣兽能动之物腐败则死矣渍谓其体腐败渐渍也兵者死於寇难之称也
祭王父曰皇祖考王母曰皇祖妣父曰皇考母曰皇妣夫曰皇辟【璧】
曰皇曰王皆以君之称尊之也考成妣嫓辟法也妻所法弍也为之宗庙以鬼享之不得不异其称谓也
生曰父曰母曰妻死曰考曰妣曰嫔寿考曰卒短折【市设反】曰不禄
嫔者妇人之美称嫔犹宾也夫所宾敬也短折夭横而死也此言卒与不禄与上文大夫士之称同者彼以位之尊卑言此以数之修短言也又按吕氏说死寇曰兵之下当以此二句承之盖错简也○谢氏曰易曰有子考无咎又曰意承考也又书言事厥考厥长之类皆非死而後称盖古者通称後世乃异之耳
天子视不上於袷【刼】不下於带国君绥【妥】视大夫衡视士视五步
天子视谓视天子也袷朝服祭服之曲领也妥颓下之貌视国君者目不得平看於面当视其面之下袷之上也衡平也大夫之臣视大夫平看其面也士视五步者士之属吏视士亦不得高面下带而得旁视左右五步之间也
凡视上於面则敖【傲】下於带则忧倾则奸
吕氏曰上於面者其气骄知其不能以下人矣下於带者其神夺知其忧在乎心矣视流则容侧必有不正之心存乎胷中矣此君子之所以慎也【长乐刘氏曰臣之事君敬尽於心则五事罔有弗正然於视瞻苟无等降在礼为愆矣故视於天子诸侯大夫士各不同焉】
君命大夫与士肄【异】在官言官在府言府在库言库在朝言朝
人君有命令则大夫士相与肄习之其事或在官或在府或在库或在朝随其所在而谋议之官者职守司存之总名府库者货器藏贮之异号朝则君臣会见之公庭也【蓝田吕氏日先时豫虑思不出其位皆所以?君命也居是位也不敢以侵他事治是事也不敢以有他虑此所以志无所分政无不举也】
朝言不及犬马
犬马微贱不当言之於朝
辍朝而顾不有异事必有异虑故辍朝而顾君子谓之固
朝仪当肃不宜为左右之顾异犹他也敬心不存则形诸外此所以知其有他事他虑也固谓鄙野不达於礼也【蓝田吕氏曰在朝而言犬马慢也敬不在君也辍朝而他顾亦敬不在君也有异心存焉非所治者皆异事也非所谋者皆异虑也故君子谓之固固野陋也】
在朝言礼问礼对以礼
朝廷之上凡所当言者皆礼也一问一对必稽於礼孔子在宗庙朝廷便便言唯谨尔尽此道也
大享不问卜不饶富
吕氏曰冬至祀天夏至祭地日月素定故不问卜至敬不坛扫地而祭牲用犊酌用陶匏席用藁秸视天下之物无以称其德以少为贵焉故不饶富
凡挚天子鬯诸侯圭卿羔大夫鴈士雉庶人之挚匹【木】童子委挚而退野外军中无挚以缨拾矢可也
挚与贽同执物以为相见之礼也鬯酿秬黍为酒曰秬鬯和以鬰金之草则曰鬰鬯不以鬰和则直谓之鬯言其芬香条畅於上下也天子无客礼而言挚者用以礼见於神而已圭命圭也公桓圭侯信圭伯躬圭子谷璧男蒲璧此不言璧略也羔取其羣而不失类且洁素也鴈取其知时且飞有行列也雉取其性之耿介且文饰也匹读为鹜野鸭曰鳬家鸭曰鹜不能飞腾如庶人之终守耕稼也童子不敢与成人为礼或见师友而执贽则奠委于地而自退避之也缨马之繁缨即马鞅也拾射韝也矢箭也或野外或军中随所有用之也
妇人之挚椇【秬】榛脯修枣栗
椇形似珊瑚味甜美一名石李榛似栗而小脯即今之脯也修用肉煆治加姜桂乾之脯形方正修形稍长并枣栗六物妇初见舅姑以此为挚也左传女挚不过榛栗枣修以告?也【长乐陈氏曰礼云无辞不相接也无礼不相见也欲民之无相渎也又云君子於其所尊不敢质也故贵至於邦君贱至於庶人以至妇人童子相见不依挚不足以为礼挚而不称德不足以为义此玉帛禽鸟榛栗枣修之用所以不一也】
纳女於天子曰备百姓於国君曰备酒浆於大夫曰备埽【去声】洒【所买反】
吕氏曰不敢以伉俪自期愿备妾媵之数而已皆自卑之辞也【严陵方氏曰酒浆者奉祭祀之物不如是不足以配国君故曰备酒浆埽洒者有家之事不如是不足以配大夫故曰备埽洒凡此皆主人之谦辞耳故每言备焉备者所以备其乏也】
礼记大全卷二

[book_title]卷三
<经部,礼类,礼记之属,礼记大全
钦定四库全书
礼记大全卷三
明　胡广等　撰
檀弓上
刘氏曰檀弓篇首言子游及篇内多言之疑是其门人所记
公仪仲子之丧檀弓免焉仲子舍其孙而立其子檀弓曰何居我未之前闻也趋而就子服伯子於门右公仪氏仲子字鲁之同姓也檀弓鲁人之知礼者袒免本五世之服而朋友之死於他邦而无主者亦为之免其制以布广一寸从项中而前交於额又却向後而绕於髻也适子死立适孙为後礼也弓以仲子舍孙而立庶子故为过礼之免以吊而讥之何居怪之之辞犹言何故也此时未小敛主人未居阼阶下犹在西阶下受其吊故弓吊毕而就子服伯子於门右而问之也【严陵方氏曰免之为服特施於五世之亲尔而朋友死於他邦者亦服之仲子之於檀弓既非五世之亲而其丧又非死於他邦者檀弓之免也盖非所服而服之也服非所服之服所以讥立非所立之意尔】
曰仲子舍其孙而立其子何也伯子曰仲子亦犹行古之道也昔者文王舍伯邑考而立武王微子舍其孙腯而立衍也夫仲子亦犹行古之道也子游问诸孔子孔子曰否立孙
曰弓之问也犹尚也亦犹拟议未定之辞伯邑考文王长子微子舍孙立衍或是殷礼文王之立武王先儒以为权或亦以为遵殷制皆未可知否则以德不以长亦如太王传位季历之意欤○邱氏曰檀弓默而不复言子游疑而复求正非夫子明辨以示之孰知舍孙立子之爲非乎【长乐陈氏曰木之正出爲本旁出为枝子之正出为嫡旁出为庶故伐枝不足以伤木伐其本则木弊矣废庶不足以伤宗废其嫡则其宗絶矣本固而枝必茂嫡正而庶必宁此天地自然之理也先王知其然於是贵嫡而贱庶使
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:38:29-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>