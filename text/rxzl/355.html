<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,孝经集传原序,孝经集传卷一,孝经集传卷二,孝经集传卷三,孝经集传卷四,进孝经集传序,孝经集传卷一,孝经集传卷二,孝经集传卷三,孝经集传卷四,孝经集传全文在线阅读,孝经集传全文在线下载,大玄古籍书库">
<meta name="description" content="四卷。明黄道周(1585—1646)撰。该书作于道周受廷杖下狱之时，盖起草于崇祯十一年(1638)，完成于十六年(1643)。该书宗旨在于阐明《孝经》五大义：“本性立教，因心为治，令人知非孝无教，非性无道，为圣贤学问根本，一也。约教于礼，约礼于敬，敬以致中，孝以导和，为帝王致治渊源，二也。则天因地，常以地道自处，履顺行让，使天下销其戾心，觉五刑五兵无得力处，为古今治乱渊源，三也。反文尚质，以夏商之道救周，四也。辟杨诛墨，使佛老之道不得乱常，五也。”(《四库全书总目提要》)按照这个宗旨，别其章分，以《礼记》">
<title>孝经集传_黄道周_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">孝经集传</span> <br/>
          作者： <span class="inputVal" id="bkauthor">黄道周</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]187547</span> <br/>
          说明： <span class="inputVal" id="bkdec">四卷。明黄道周(1585—1646)撰。该书作于道周受廷杖下狱之时，盖起草于崇祯十一年(1638)，完成于十六年(1643)。该书宗旨在于阐明《孝经》五大义：“本性立教，因心为治，令人知非孝无教，非性无道，为圣贤学问根本，一也。约教于礼，约礼于敬，敬以致中，孝以导和，为帝王致治渊源，二也。则天因地，常以地道自处，履顺行让，使天下销其戾心，觉五刑五兵无得力处，为古今治乱渊源，三也。反文尚质，以夏商之道救周，四也。辟杨诛墨，使佛老之道不得乱常，五也。”(《四库全书总目提要》)按照这个宗旨，别其章分，以《礼记》诸篇条贯附丽。该书推阐颇为详洽，有一定的参考价值。该书有清康熙三十二年(1693)刊《石斋先生经传九种》本，清王德瑛《今古文孝经汇刻》本。</span> <br/>
          封面： <span class="inputVal" id="bkimg">Z_4756.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]孝经集传
[book_author]黄道周
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]187547
[book_dec]四卷。明黄道周(1585—1646)撰。该书作于道周受廷杖下狱之时，盖起草于崇祯十一年(1638)，完成于十六年(1643)。该书宗旨在于阐明《孝经》五大义：“本性立教，因心为治，令人知非孝无教，非性无道，为圣贤学问根本，一也。约教于礼，约礼于敬，敬以致中，孝以导和，为帝王致治渊源，二也。则天因地，常以地道自处，履顺行让，使天下销其戾心，觉五刑五兵无得力处，为古今治乱渊源，三也。反文尚质，以夏商之道救周，四也。辟杨诛墨，使佛老之道不得乱常，五也。”(《四库全书总目提要》)按照这个宗旨，别其章分，以《礼记》诸篇条贯附丽。该书推阐颇为详洽，有一定的参考价值。该书有清康熙三十二年(1693)刊《石斋先生经传九种》本，清王德瑛《今古文孝经汇刻》本。
[book_img]Z_4756.jpg


[book_chapter]四库本

[book_title]提要
【臣】等谨案孝经集传四卷明黄道周撰道周有三易洞玑别着録是书作于廷杖下狱之时其作书之防见于门人所笔记者曰孝经自不毁伤其身以不毁伤天下不恶慢一人以至享祀上帝真觉良知良能塞天塞地又曰孝经有五大义本性立敎因心为治令人知非孝无敎非性无道为圣贤学问根本一也约敎于礼约礼于敬敬以致中孝以导和为帝王致治渊源二也则天因地常以地道自处履顺行让使天下销其戾心觉五刑五兵无得力处为古今治乱渊源三也反文尚质以夏商之道救周四也辟杨诛墨使佛老之道不得乱常五也以是五者别其章分然后以礼记诸篇条贯丽之今自序中所谓五微义十二着义者不出于此实一书之纲宗也然其初説以引诗数处各为下章如中庸尚防章今则仍附于各章之后葢亦自知其説之不安又其初欲先明篇章次论孝敬渊源三论反文归质似欲自立名目如大学衍义之体今本则仍依经文次第而杂引经记以证之亦与初例不同昔朱子作刋误后序曰欲掇取他书之言可发此经之防者别为外传顾未敢耳道周此书实本朱子之志而其推阐演绎致为精深其所自为注文体亦仿周秦古书无学究章比字栉之习葢刘敞春秋传之亚沈珩曰其引仪礼二戴记及子思孟子之言谓之大传经传各条之下先生以穷理所得畅厥发明谓之小传起草于崇祯戊寅卒业于癸未厘然大成非若紫阳仪礼犹有余憾陈有度曰孝经集传以一部礼记为义疏以孟子七篇为导引非郑孔所能明邢朱所逮喻虽推许太过然发明经义较他家实为深切平生大节亦无愧于此书尤非他家之托诸空谈者比矣乾隆四十五年四月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]孝经集传原序
臣观孝经者道徳之渊源治化之纲领也六经之本皆出孝经而小戴四十九篇大戴三十六篇仪礼十七篇皆为孝经疏义葢当时师偃商参之徒习观夫子之行事诵其遗言尊闻行知萃为礼论而其至要所在备于孝经观戴记所称君子之教也及送终时思之类多绎孝经者葢孝为教本礼所由生语孝必本敬本敬则礼从此起非必礼记初为孝经之传注也臣绎孝经防义有五着义十二防义五者因性明教一也追文反质二也贵道徳而贱兵刑三也定辟异端四也韦布而享祀五也此五者皆先圣所未着而夫子独着之其文甚防十二著者郊庙明堂释奠齿胄养老耕耤冠昏朝聘防祭乡饮酒是也着是十七者以治天下选士不与焉而士出其中矣天下休明圣主尊经循是而行之五帝三王之治犹可以复也

[book_title]孝经集传卷一
明　黄道周　撰
开宗明义章第一
仲尼居曽子侍子曰先王有至徳要道以顺天下民用和睦上下无怨女知之乎
【顺天下者顺其心而已天下之心顺则天下皆顺矣因心而立教谓之徳得其本则曰至徳因心而成治谓之道得其本则曰要道道徳之本皆生于天因天所命以诱其民非有强于民也夫子见世之立教者不反其本将以天治之故端于此焉】
曽子曰参不敏何足以知之
子曰夫孝徳之本也教之所由生也
【本者性也教者道也本立则道生道生则教立先王以孝治天下本诸身而徴诸民礼乐教化于是出焉周礼至徳以为道本敏徳以为行本孝徳以知逆恶虽有三徳其本一也】
复坐吾语女
身体发肤受之父母不敢毁伤孝之始也立身行道名于后世以显父母孝之终也
【教本于孝孝根于敬敬身以敬亲敬亲以敬天仁义立而道徳从之不敢毁伤敬之至也为天子不毁伤天下为诸侯大夫不毁伤家国为士庶不毁伤其身持之以严守之以顺存之以敬行之以敏无怨于天下而求之于身然后其身见爱敬于天下身见爱敬于天下则天下亦爱敬其亲矣故立教者终始于此也】
夫孝始于事亲中于事君终于立身
【始于事亲道在于家中于事君道在天下终于立身道在百世为人子而道不着于家为人臣而道不着于天下身殁而道不着手百世则是未尝有身也未尝有身则是未尝有亲也天子之事天亦犹是矣诗曰我其夙夜畏天之威于时保之保身之与保天下其义一也】
大雅云无念尔祖聿修厥徳
【徳修则道立道立则名成君子之修徳不为名也书曰七世之庙可以观徳君子一不敬而坠七世之庙毁伤一人而毁及百世之宗诗曰商之孙子其丽不亿上帝既命侯于周服君子敬身如敬天周家三世皆有孝徳乃命于天武王数纣之罪曰谓己有天命谓敬不足行谓祭无益谓暴无伤其道正反故君子修徳敬身之为贵也】
右经第一章
【孝经旧本凡十八章一千七百七十三字所以埏埴五经纲纪万象也石防本皆依刘向所校河间献王得于顔芝者独标题差殊耳近儒皆疑四孝俱有引诗而庶人独否似有阙文又聿修之义大雅所告天子无忝之咏小宛以朂庶民欲移大雅以天子之端推无忝以起庶民之例于説亦通然于首章文义未终于过节端多碍小宛之赋虽通于庶人有庆之义反疎于侯国又攷匡衡论政治疏中称聿脩厥徳孝经引为首篇则是匡衡而上韩婴疏广皆然不必刘向矣凡孝经之义不为庻人而其自舜文而下独推周公以爱敬为道徳之原豫顺为礼乐之实虽曽子论孝十章未有能阐其意者盖曽子之防言授于子思而中庸之精义于孟子防夏之徒防分敬养以礼乐之施曲台诸儒兼采质文以収道徳之委至其精义备在孝经舜文复起无所复易也刘缪以闺门之语溷于圣经朱子误以圣人之训自分经传必拘五孝以五诗则厥失维均去古愈逺矣】大传第一
【凡传皆以释经必有旁引出入之言孝经皆曽子所受夫子本语不得自分经传而游夏诸儒所记曽子孟子所传实为此经羽翼故复备采之以渊源云】
子曰君子无不敬也敬身为大身也者亲之枝也敢不敬与不能敬身是伤其亲伤其亲是伤其本伤其本枝从而亡
【不敢毁伤厚其本也有子曰君子务本大学曰其本乱而末治者否矣然则毁伤何谓也曰暴弃之谓也孟子曰言非礼义谓之自暴吾身不能居仁由义谓之自弃也暴弃其身则暴弃其亲肤髪虽存有甚于毁伤者矣诗曰各敬尔仪天命不又】
子曰君子言不过辞动不过则百姓不命而敬恭如是则能敬其身能敬其身则能成其亲矣
【言动不过百姓敬恭百姓之于君子亦犹之肤髪也君子以天下为身体百姓为肤髪怨恶生于下则毁伤着于上和睦无怨则百体用康周书曰若徳裕乃身不废在王命又曰呜呼小子封恫瘝乃身敬哉是之谓也】
子曰君子也者人之成名也百姓归之名谓之君子之子是使其亲为君子也是为成其亲之名也已【亲之爱子不为其身之名也而子毁其名则亲伤其身幽厉之于文武有余恫者矣书曰恐人倚乃身迂乃心予迓续乃命于天是先王之仁也】
子曰古之为政爱人为大不能爱人不能有其身不能有其身不能安土不能安土不能乐天不能乐天不能成其身
【易曰乐天知命故不忧安土敦乎仁故能爱不安土则不敦仁不乐天则不知命不敦仁不知命不有人旤则有天刑诗曰敬之敬之天惟显思命不易哉无曰髙髙在上所以教成身者也】
哀公问曰敢问何为成身孔子对曰不过乎物仁人不过乎物孝子不过乎物是故仁人之事亲也如事天事天如事亲是故孝子成身
【物者天之所生也天之生物使之一本身体髪肤家国天下皆物也其本则皆性也能尽其性则能尽人之性能尽人之性则能尽物之性三徳六行脩于身三事六府脩于外不过乎物不逺乎身皆亲也则皆天也天子事天士庻事亲其本于诚敬纯一不已则一也子曰舜其大孝也与徳为圣人尊为天子富有四海之内宗庙享之子孙保之故大徳必得其位必得其禄必得其名必得其夀故天之生物必固其材而笃焉夫舜而有过物乎哉舜亦成物而已成物则成亲成亲则成天成天则成身故如舜而后为成身者也】
哀公曰敢问何贵乎天道也孔子对曰贵其不已如日月东西相从而不已也是天道也不闭其乆是天道也无为而成是天道也已成而明是天道也【天道者何诚之谓也诚以成己诚以成物诚者敬也不敬则无终始无终始则无物无物则无亲无亲则无天诗曰天生蒸民有物有则中庸曰诚者自成也而道自道也诚者物之终始不诚无物仁人不过乎物孝子不过乎物敬以成始敬以成终日月东西起而相从诗曰维天之命于穆不已于乎不显文王之徳之纯如文王则所谓纯孝者也】
公明仪问于曽子曰夫子可谓孝乎曽子曰是何言与是何言与君子之所谓孝者先意承志谕父母于道参直养者也安能孝乎身者亲之遗体也行亲之遗体敢不敬乎故居处不庄非孝也事君不忠非孝也涖官不敬非孝也朋友不信非孝也战阵无勇非孝也五者不遂灾及其身敢不敬乎
【曽子之告公明仪亦犹夫子之告子游也五者不遂毁伤其身五者而遂亦毁伤其身则曽子奚取之乎曰吾取其敬者而已祭而受福战而必克逊言危行吾未见夫忠君勇战而死者矣死而无所毁伤则犹之成身者也曰其道存焉尔】
曽子曰君子之所谓孝者国人皆称愿焉曰幸哉有子如此所谓孝也父母既殁慎行其身不遗父母恶名可谓能终也夫仁者仁此者也义者宜此者也忠者中此者也信者信此者也礼者体此者也行者行此者也彊者强此者也乐自顺此生刑自反此作【七徳者皆敬也慎行其身不遗恶名非恶其声而然也国人称愿有子如此非要誉而为之也逺刑而近名逺名而近刑君子则皆不为也君子慎行而已慎行则近于道矣然则曽晳未为不道也而曽子自谓谕亲未能何也曰曽子扬亲者也曽子以言行逊其亲先意承志则有所未逮也诗曰教诲尔子式谷似之曽子之谓也】
曽子曰君子旤之为患辱之为畏见善恐不得与焉见不善恐其及己也是故君子疑以终身
【立身行道何疑之有疑而后思思而后有终诗曰永言孝思孝思维则】
曽子曰言不逺身言之主也行不逺身行之本也言有主行有本谓之有闻矣君子尊所闻则髙明矣行所知则广大矣髙明广大无它在加之意而已矣【加意无它曰敬慎而已君子之言如吹箎其出之益细则闻之益逺行如集木其防上愈髙则视下滋惧矣毁伤之言曽子歾身焉曽子岂有近于刑名者乎曰吾之所知所闻不过如此而已】
曽子曰人言不善而不违近于说其言説其言殆于以身近之也殆于以身近之殆于身之矣人言善而色葸焉近于不说其言不说其言殆于以身近之也殆于以身近之殆于身之矣
【身于为不善者君子不入也殆于不善则亦防殆矣以是立身犹未至于行道也而道本诸身恒必由之书曰乃奉其恫汝悔身何及是曽子所谓终身守此惮惮也】
曽子曰孝子不登髙不履危痹亦弗冯不苟笑不苟訾隐不命临不指居易俟命不兴险以徼幸孝子防之暴人违之出门而使不以或为父母忧也险途隘巷不求先焉以爱其身不敢忘其亲也
【是犹未至于行道也然不如是不足以行道君子不外道而求身不外身而求道孟子曰道在迩而求诸逺事在易而求诸难人人亲其亲长其长而天下平又曰孰不为事事亲事之本也孰不为守守身守之本也故如是则可谓知本者矣诗曰凡百君子各敬尔身胡不相畏不畏扵天敬亲之与敬天其致一也】
乐正子春曰吾闻之曽子曽子闻诸夫子曰天之所生地之所养人为大矣父母全而生之子全而归之可谓孝矣君子一举足不敢忘父母一出言不敢忘父母一举足不敢忘父母故道而不径舟而不游不以父母之遗体行殆一出言不敢忘父母是故恶言不出于口忿言不及于己然后不辱其身不忧其亲则可谓孝矣
【是亦未至扵行道也然至于是而道不行者鲜矣为天子者以天下全归于天为诸侯者以社稷全归其祖为卿士者以禄位全归其君一言一行不忘其亲久而后成亲成亲而后成天成天而后成道诗曰成王不敢康夙夜基命宥宻是之谓也】
曽子曰草木以时伐焉禽兽以时杀焉吾闻诸夫子断一树杀一兽不以其时非孝也
【夫如是则可谓不毁伤者矣不毁伤其身以不毁伤万物不毁伤天下虞书曰畴若予上下草木鸟兽商书曰暨鸟兽鱼鼈咸若尽人尽物之性参賛天地则亦庶乎此也孟子曰人皆有不忍人之心先王有不忍人之心斯有不忍人之政以不忍人之心行不忍人之政治天下可运扵掌上故曰天子者天之孝子也孝子事亲仁人事天不过乎物则亦曰时而已时者天地所为大顺也诗曰孔惠孔时维其尽之子子孙孙勿替引之】
右传十四则
天子章第二
子曰爱亲者不敢恶于人敬亲者不敢慢于人爱敬尽于事亲而徳教加于百姓刑于四海葢天子之孝也【天子者立天之心立天之心则以天视其亲以天下视其身以天视亲以天下视身则恶慢之端无由而至也故爱敬者礼乐之本中和之所由立也恶人以恶其亲慢人以慢其亲则虽庶人不为也夏书曰予视天下愚夫愚妇一能胜予一人三失怨岂在明不见是圗予临兆民凛乎若朽索之驭六马为人上者柰何不敬敬者爱之实也爱敬尽于事亲而恶慢消于天下恶慢不生中和乃致不言徳教而徳教尽于是诗曰恵于宗公神罔是怨神罔是恫刑于寡妻至于兄弟以御于家邦是之谓也】
甫刑云一人有庆兆民頼之
【易曰来章有庆誉吉庆誉皆孝也皆福也天子以孝事天天以福报天子兆民百姓皆其髪肤又何不利之有贾生曰三代之礼天子春朝朝日秋暮夕月所以明有敬也春秋入学坐国老执醤而亲馈之所以明有孝也行以鸾和歩中采齐趋中肆夏所以明有度也其扵禽兽见其生不忍见其死闻其声不忍食其肉故逺庖厨所以长恩且明有仁也食以礼彻以乐失度则史书之工诵之三公进而读之宰夫减其饍是天子不得为非也明堂之位曰笃仁而好学多闻而道慎天子疑则问应而不穷者谓之道道者道天子以道者也常立于前是周公也诚立而敢防辅善而相义者谓之充充者充天子之志也常立于左是太公也洁亷而切直匡过而谏邪者谓之弼弼者拂天子之过者也常立于右是召公也博闻而强记防给而善对者谓之承承者承天子之遗忘者也常立于后是史佚也故成王中立而聼朝则四圣维之是以虑无失记而举无过事殷周之所以长久者以其辅翼天子有此具也及秦而不然其俗固非贵礼义也所尚者刑罚也故赵髙傅胡亥而教之狱所习者非斩劓人则夷人之族也故今日即位而明日射人忠谏者谓之诽谤深计者谓之妖言其视杀人若刈草菅然岂胡亥之性恶哉其所习道之者非其理故也存亡之变治乱之机其要尽在是矣天下之命县于太子太子之善在于蚤谕教与选左右夫胡越之人生而同声嗜欲不异及其长而成俗也絫数译而不能相通臣故曰选左右蚤谕教最急夫教得则左右正左右正则太子正太子正而天下定矣书曰一人有庆兆民赖之记曰一人元良万邦以贞贾生之言未及于教孝也然于爱敬之义则近矣】
右经第二章
大传第二
子曰立爱自亲始教民睦也立敬自长始教民顺也教以慈睦而民贵有亲教以敬长而民贵用命孝以事亲顺以聼命错诸天下无所不行
【商书曰立爱惟亲立敬惟长始于家邦终于四海此爱敬之始教也记曰致爱则存致慤则着着存不忘乎心此爱敬之本事也圣人而以性教天下则舍爱敬何以矣爱敬者礼乐之所从出也以礼乐民民有不知其源以爱敬民民乃不沿其流故爱敬者徳教之本也舍爱敬而谈徳教是覇主之术非明王之务也】
孟子曰人之所不学而能者其良能也所不虑而知者其良知也孩提之童无不知爱其亲也及其长也无不知敬其兄也亲亲仁也敬长义也无它达之天下也
【仁义者徳教之目也徳教者敬爱之目也语其目则有仁义礼智慈恵忠信恭俭语其本则曰爱敬而已天有五行着于星辰而日月为之本日是生敬月是生爱敬爱者天地所为日月也治天下而不以爱敬犹舍日月而行于昼夜也然则孩提之童有稍长而不知爱敬者何也曰其习也非性也其所飬之者非道也贾生曰春秋之元诗之闗雎礼之冠婚易之乾坤皆慎始敬终云耳故君子为子孙婚嫁必择孝悌世世有行义者如是则其子孙慈孝无滛暴不善故曰鳯凰生而有仁义之意虎狼生而有贪戾之心两者不等各以其母呜呼戒之哉无养乳虎将伤天下故曰素成胎教之道青史记之曰古者胎教之道王后有身之七月而就蒌室太师持铜而御戸左太宰持斗而御户右太卜持蓍龟而御堂下诸官皆以其职御于门内此三月者王后所求声音非礼乐则太师抚乐而称不习所求滋味非正味则太宰荷斗而不敢煎调太子生而泣太师吹铜曰声中某律太宰曰滋味上某太卜曰命云某然后为王太子悬弧者东方之以梧梧者东方之草春木也其牲以鸡鸡者东方之牲也南方之以栁栁者南方之草夏木也其牲以狗狗者南方之牲也中央之以桑桑者中央之木也其牲以牛牛者中央之牲也西方之以棘棘者西方之草秋木也其牲以羊羊者西方之牲也北方之以枣枣者北方之草冬木也其牲以彘彘者北方之牲也五五分矢四方皆三射四具余各二分矢悬诸国四通门之左中央之亦余二矢悬诸社稷门之左然后卜王太子之名上毋取扵天下毋取扵地中毋取于名山通谷毋悖于鄊俗是故君子名难知而易讳也此所以养息之道也周后妃姙成王立而不跛坐而不差笑而不喧独防而不倨虽怒而不詈胎教之谓也成王生仁者养之孝者襁之四贤傍之成王有知而前有与计后有与虑也若是则可谓豫为爱敬之至矣故曰知所以为人子而后知所以为人父也知所以为人弟而后知所以为人兄也知所以为人臣而后知所以为人君也射者各射己之鹄亦本于此也故不知教之义者则亦不可以立性矣】
孟子曰爱人不亲反其仁治人不治反其智礼人不答反其敬行有不得者皆反求诸己其身正而天下归之
【孟子曰君子之所以异于人者以其存心也君子以仁存心以礼存心仁者爱人有礼者敬人爱人者人恒爱之敬人者人恒敬之有人于此其待我以横逆君子必自反也曰我必不仁自反而仁矣其横逆犹是也君子必自反也曰我必无礼也自反而有礼矣其横逆犹是也曰我必不忠是故君子有终身之忧无一朝之患也乃若所忧则有之舜人也我亦人也舜为法于天下可传于后世我犹未免为乡人也是则可忧也忧之如何如舜而已矣夫舜非敬爱其亲不恶慢天下而能使天下爱敬之如此乎】
孟子曰天下大悦而将归已视天下悦而归已犹草芥也惟舜为然不得乎亲不可以为人不顺乎亲不可以为子舜尽事亲之道而瞽瞍底豫瞽瞍底豫而天下化瞽瞍底豫而天下之为父子者定
【古之以孝徳而王天下者莫舜若也舜之爱敬尽于事亲而徳教加于百姓刑于四海自爱敬而外舜亦无所事也曰以吾之爱敬萃万国之懽心若此而已】
修政之记曰帝舜曰吾尽吾敬以事吾上故见为忠焉吾尽吾敬以接吾敌故见为信焉吾尽吾敬以使吾下故见为爱焉是以见爱亲于天下之民而见贵信于天下之君故吾取之以敬也吾得之以敬也【爱者敬之情也敬者爱之志也非志无情非敬无爱故以一敬而教忠教顺教仁教让是文王之学之所从出也诗云穆穆文王于缉熈敬止子曰为人君止于仁为人臣止于敬为人父止于慈为人子止于孝与国人交止于信文王之五止则自敬始也文王为世子朝于王季日三鸡初鸣而衣服至于寝门之外问内竖曰今日安否内竖曰安文王乃喜日中至如之日暮至亦如之有不安节内竖以告文王色忧行不能正履王季复膳然后复初食上必在视寒暖之节食下问所膳命膳宰曰末原应诺然后退文王之卑服田功懐保小民恵鲜鳏寡亦犹此志也文王以其敬而为人君故见为仁焉以其敬而为人父故见为慈焉以其敬而接国人故见为信焉故文王者得大舜之志者也然则孝经之称周公不称大舜何也曰舜君道也天道也周公臣道也子道也弟道也周公于臣弟兼尽焉故尊舜而亲周公然则舜之飨宗庙保子孙何也曰郊庙异义国天下异制以圣人视之法于天下垂于后世与郊父传子者葢未有以异也故文王者得大舜之志周公者得大舜之事也】
子言之君子之所谓义者贵贱皆有事于天下天子亲耕粢盛秬鬯以事上帝故诸侯勤以辅事天子【然则天子亲耕粢盛亦自舜始与曰郊禘之义皆不自舜始也耕耤视学葢亦犹是矣凡恶慢之生皆生于无事有事而后爱敬生爱敬之始事为天子耕耤田王后织紞夫妇有事以致孝扵天地宗庙及其终事诸侯大夫合爱合敬以荐助天子于是有朝聘燕享贵贵老老长长幼幼之务故言爱敬之典者必始于耕耤中于齿胄终于养老诗曰假以溢我我其收之骏恵我文王曽孙笃之是孝经之行事与春秋俱始也】
昔者天子为耤田千亩冕而朱纮躬秉耒诸侯为耤百亩冕而青纮躬秉耒以事天地山川社稷先古以为醴酪粢盛于是乎取之敬之至也
【天子耕其耤田三推一墢诸侯而下以次加等庶人终之自是天子不贱王谷不多取田赋不恶慢胼胝之士谓是天地山川社稷先古之手泽力食存焉耳】
昔者天子诸侯必有养兽之官及嵗时齐戒沐浴而躬朝之牺牷祭牲必于是取之君召牛纳而视之择毛而卜之吉然后养之君皮弁素积朔月月半廵牲所以致力孝之至也
【天子诸侯皆躬视牲廵择卜吉自是天子不滥取禽兽知万物嘉恶登耗不恶慢川虞林麓之士谓是天地山川社稷先古之歆享孳育存焉耳】
昔者天子诸侯必有公桑蚕室近川而为之筑官仭有三尺棘墙而外闭之大昕之朝君皮弁素积卜三宫夫人世妇之吉者入蚕室奉种浴于川桑于公桑风戾以食之嵗单世妇卒蚕奉茧以告于君遂献茧于夫人夫人副袆受之少牢以礼之及良日夫人缫三盆手遂布于三宫夫人世妇之吉者使缫遂朱绿黄之以为黼黻文章服既成君服以祀先王先公敬之至也
【王后夫人皆躬蚕桑纴织纮綖以供祭服自是天子知杼轴艰难女红劳勚不敢恶慢韦布麻枲之士谓是天地山川社稷先古之服物章采存焉耳】
卜郊受命于祖庙作龟于祢宫尊祖亲考之义也卜之日王立于泽亲聼誓命受教谏之义也郊之祭也防者不敢哭凶服者不敢入国门敬之至也
【天子以天事其亲诸侯不敢祖天子大夫不敢祖诸侯恐有逾等以恶慢其上天子又推天亲之意以敬礼其诸侯大夫曰是皆天之所生亲之所命者因之以为燕享劳与故自庻人而上亦皆有享帝享亲之意是分天子之庆誉者也】
祭之日君牵牲穆答君卿大夫序从既入庙门丽于碑卿大夫袒而毛牛尚耳鸾刀以刲取膟膋乃退爓祭祭腥而退敬之至也
【天子致爱其亲则致敬于物亲射牲袒割诗曰维羊维牛维天其右之又曰自堂徂基自羊徂牛鼐鼎及鼒夫以为牛羊则何贵之有以谓是天子所躬射袒割廵礼而致之则是其爱敬也至矣诗曰执其鸾刀以启其毛取其血膋是非独卿大夫之事也葢自是天子而下庶民而上无有恶慢及扵禽兽者】
天子廵狩诸侯待于竟天子先见百年者八十九十者东行西行者弗敢过西行东行者弗敢过欲言政者君就之可也
【天子爱亲则爱其近于亲者敬亲则敬其近于亲者耄悼不刑七十而上有过则微矣虽多忘则亦闻知矣且其子姓多在也天子而有恶慢不使老者见之葢自是诸侯卿大夫无有恶慢及于茕寡者】
天子设四学当入学而太子齿食三老五更于太学天子袒而割牲执醤而馈执爵而酳冕而总干立于舞位
【天子谓不逮养其亲也而养三老五更曰使天下皆养其亲则是天子之养其亲也天子既养其老则太子必齿其胄齿胄者更老之始也诗曰维桑与梓必恭敬止靡瞻非父靡依非母是之谓也】
凡三王养老皆引年八十者一子不从政九十者其家不从政瞽亦如之凡父母在子虽老不坐有虞氏养国老于上庠养庻老于下庠夏后氏养国老于东序养庶老于西序殷人养国老于右学养庻老于左学周人养国老于东胶养庻老于虞庠虞庠在国之西郊
【国老庶老皆老也文王善养天下皆归之谓其有敬爱之实焉武王数纣之罪曰力行无度播弃黎老谓其有恶慢之实焉恶慢及于一人则怨恫起于百姓防子曰乃罔畏畏咈其耉长殷周之间治乱之所由分可不慎乎】
昔者有虞氏贵徳而尚齿夏后氏贵爵而尚齿殷人贵富而尚齿周人贵亲而尚齿虞夏殷周天下之盛王也未有遗年者年之贵乎天下久矣次乎事亲者也
【天子而致力于事亲则舍养老何举乎天子负扆而立先朝之公卿则多耄年者矣其大夫士则多耆艾者也而天子以恶慢独闻将敬其所敬而爱其所爱则先世之臣无有存者入庙忾然何以事其亲大雅之终篇曰呜呼哀哉维今之人不尚有旧】
凡养老五帝宪三王有乞言五帝宪养气体而不乞言有善则记之为惇史三王亦宪既养老而后乞言亦防其礼皆有惇史
【乞言之礼微谓不敢以烦长者也不敢以烦长者而犹且乞之敬之至也覇者之乞言犹曰毋使吾君得罪于羣臣百姓而况于王者乎诗曰虽无老成人尚有典刑板之诗曰匪我言耄尔用忧谑周书曰法人维重老重老维寳】
曽子曰孝子之养老也乐其心不违其志乐其耳目安其寝处以其饮食忠养之孝子之身终是故父母之所爱亦爱之父母之所敬亦敬之至于犬马尽然而况人乎
【养老之于养亲一也中庸曰敬其所尊爱其所亲事死如事生事亡如事存孝之至也夫父母所敬爱敬爱之其不可敬爱如之何曰不敢恶慢焉已矣曽子曰可人也吾任其过不可人也吾辞其祸又曰父母殁将为善思贻父母令名必果将为不善思贻父母羞辱必不果孝子之爱敬亦贻亲以令也焉有不令而贻其亲者乎诗曰媚兹一人应侯顺徳永言孝思昭哉嗣服】
右传十六则
诸侯章第三
在上不骄髙而不危制节谨度满而不溢髙而不危所以长守贵也满而不溢所以长守富也富贵不离其身然后能保其社稷而和其人民葢诸侯之孝也
【诸侯受命于天子天子受命于天故天子之于天诸侯之于天子其事之皆如子之事亲也周颂曰载见辟王曰求厥章言其制度出于天子非诸侯所得自与也夫以天子不敢恶慢于人以诸侯而骄溢则旤适随之矣诸侯之有耕耤蚕桑泮宫庠序宗庙社稷人民道皆侔于天子其稍杀者谨节之耳诸侯而不谨节犹支庶子之滥于祖父也商颂曰不不滥不敢怠遑是则庶乎可言敬爱者矣】
诗云战战兢兢如临深渊如履薄冰
【甚矣诸侯之危也为人子而负骄宠又逺于膝下则其危也不亦宜乎故临渊履薄者诸侯之学无以异于曽氏之学也曽子曰杀六畜不当及其亲吾信之矣使民不以时失国吾信之矣杀六畜不当及亲则是世无可杀者也使民不以时失国则是世无可使者也刀锯不敢加于六畜鞭扑不敢加于徒役则是无以国也无以国而犹得保和之业谓是天子之所宥也商颂曰歳事来辟勿予祸适稼穑非是之谓也】
右经第三章
大传第三
诸侯之于天子也比年一小聘三年一大聘五年一朝天子五年一廵守嵗二月东廵守至于岱宗柴而望祀山川觐诸侯问百年者就见之命太师陈诗以观民风命市纳贾以观民之好恶志好辟命典礼考时月定日同律量礼乐制度衣服以正之山川神祗有不举者为不敬不敬者君削以地宗庙有不顺者为不孝不孝者君绌以爵变礼易乐者为不从不从者君流革制度衣服者为畔畔者君讨有功徳于民者加地进律五月南廵守至于南岳如东廵守之礼八月西廵守至于西岳如南廵守之礼十有一月北廵守至于北岳如西廵守之礼归假于祖庙用特【不敬不孝不顺天子所以致诸侯之讨也天子五年一廵守诸侯将修其文以葢其实善事天子之左右内交于邻国则天子如之何曰其文之弊不胜其质之着也其君有骄志者则必有骄色有溢志者必有溢态骄志溢态达于面目见于其左右近习着于田畴城郭虽仆袭之固莫掩也且其权衡量度贡赋章物先告之矣而又有旱干水溢勤民不勤民之务着于謡謌别于讼狱其社稷宗庙实载以白于天子故诸侯莫之掩也且使其可以文着则亦与为文焉耳文质之间天子所自反也颂曰无封靡于尔邦维王其崇之康诰曰徃尽乃心无康好逸豫是则天子所自为爱敬也天子自为爱敬而诸侯敢于骄溢未之有也】
天子将出类乎上帝宜乎社造乎祢诸侯将出宜乎社造乎祢孔子曰诸侯适天子必告于祖奠于祢冕而出视朝命祝史告于社稷宗庙山川乃命国家五官而后行道而出告者五日而徧过是非礼也凡告用牲币反亦如之诸侯相见必告于祢朝服而出视朝命祝史告于五庙所过山川亦命国家五官道而出反必亲告于祖祢乃命祝史告至于前所告者而后聼朝而入
【诸侯无故不出疆谓有宗庙社稷之世守存焉朝于天子与诸侯相见则既有辞矣观鱼观社防妇人则何以命之为祝史者不己难乎然则鲁之祝史无有执者何也曰终春秋之世两如京师皆非正朝也而诸侯防盟嵗四五所过山川亦曰予知之矣爱其所爱敬其所敬爱非其所亲敬非其所尊天子不得而庆让之也春秋书公至自外者五十有九始于唐中于戚终于黄池伤于桓危于成衰于昭其未至也未尝不汲汲之其至也未尝不几喜之谓其出而无可告于天子反而不可告于祖祢也且使其五官疲焉不知所从事则亦为天子失柄者之过矣】
天子赐诸侯乐则以柷将之赐伯子男乐则以鼗将之诸侯赐弓矢然后征赐鈇钺然后杀赐圭瓒然后为鬯未赐圭瓒则资鬯于天子天子命之敎然后为学小学在公宫南之左大学在郊天子曰辟雍诸侯曰頖宫
【頖宫之礼有以异扵辟雍乎曰其释奠于先老先师齿胄诵合语合乐养老养幼一也而宪乞异典矣诗曰载色载笑匪怒伊教又曰无小无大从公于迈是頖宫慈而辟雍严也诸侯之于天子亦犹母之于父也将命以柷以鼗何也柷终也鼗始也分天子之养敬为四海之终始曰柷从重节制之义也鼗从轻鼓舞之义也】
天子诸侯无事则嵗三田一为干豆二为宾客三为充君之庖无事而不田曰不敬田不以礼曰暴天物天子不合围诸侯不掩羣天子杀则下大绥诸侯杀则下小绥大夫杀则止佐车佐车止则百姓田猎【诸侯无故不杀牛大夫无故不杀羊士无故不杀犬豕庶人无故不食珍凡所以防人之骄危也一嵗三田以习戎事军賔吉凶四礼合举则在于田也田以杀而御杀自四学而外三田为大讯馘之告于学则辟頖同义也】
子曰道千乗之国敬事而信节用而爱人使民以时【其事则天子之事其用则宗庙社稷山川之用其人民则犹先君之人民也而诸侯无创焉夫称南面而常若子姓者其惟诸侯乎孟子曰诸侯危社稷则变置牺牲既成粢盛既洁祭祀以时然而旱干水溢则变置社稷遗老失贤掊克在位虽成牺牲洁粢盛无以辞于水旱而独以水旱咎之社稷何也曰是犹子之事亲也无所改扵怨怒而逺其居室变其饮食是亦一道也则甚矣为诸侯之危也以社稷事君又以社稷事天非极其爱敬而能保有此乎孟子曰诸侯之寳三土地人民政事寳珠玉者殃必及身土地人民政事则天子先君之遗也珠玊则非天子先君之遗也虽遗之而爱敬之义不在也故曰君子之所异于人者以其存心也君子以仁存心以礼存心仁者爱人有礼者敬人是亦天子之志也诗曰维其有章矣是以有庆矣是亦孝子之事也孟子曰仁则荣不仁则辱今恶辱而居不仁是犹恶湿而居下也如恶之莫如贵徳而尊士贤者在位能者在职国家闲暇及是时明其政刑虽大国必畏之矣贵徳尊士谓不恶慢于人者也不恶慢于人而后能尊贤而后能使能孝经之义未至官人也以谓不爱不敬虽官人而有恶慢者存焉非仁人而能爱敬如此乎孟子曰万乗之国弑其君者必千乘之家千乘之国弑其君者必百乗之家万取千焉千取百焉不为不多矣苟为后义而先利不夺不餍未有仁而遗其亲者也未有义而后其君者也仁者爱之质也义者敬之质也重仁义而轻富贵则忧敬之心殷重富贵而轻仁义则弑逆之祸着矣然则富贵不离其身何谓也曰身者父母之身也诸侯之富贵则其父母之仁也以父母之仁仁父母之身于诸侯奚有焉故不骄不溢君子之所贵也】
子曰贫而好乐富而好礼众而以宁者天下其几矣诗云民之贪乱宁为荼毒故制国不过千乗都城不过百雉家富不过百乗以此坊民诸侯犹有畔者【天下之畔乱则皆富贵之过也见夫茹蔬蹑蹻而与簒弑者凡几哉富贵而后骄溢骄溢而后壊坊子曰丘也闻有国有家者不患寡而患不均不患贫而患不安葢均无贫和无寡安无倾故和顺者国家之福也书曰和恒四方民居师和恒则爱敬爱敬而时雍之化可兾也】
子曰天无二日民无二王家无二主尊无二上示民有君臣之别也春秋不称椘越之王防礼君不称天大夫不称君恐民之惑也
【为诸侯而僭天子为大夫而僭诸侯恶慢长而爱敬衰易曰履霜坚冰至子曰臣弑其君子弑其父非一朝一夕之故其所由来者渐矣由辨之不蚤辨也蚤辨之非大顺而能之乎易初为元士二为大夫三为诸侯日大昕为大夫食时为诸侯日中为天子古之仁人孝子则必有辨于此者矣】
子曰下之事上也虽有庇民之大徳不敢有君民之心仁之厚也是故君子恭俭以求役仁信让以求役礼不自尚其事不自尊其身俭于位而寡于欲让于贤卑己而尊人小心而畏义求以事君得之自是不得自是以聼天命诗云莫莫葛藟施于条枚岂弟君子求福不回其舜禹文王周公之谓与有君民之大徳有事君之小心
【舜禹文王周公则可以为孝矣如舜禹文王周公之孝则可为诸侯师矣皇矣之诗曰维此四国爰究爰度上帝耆之増其式廓夫上帝之选子甚于天子诸侯之选子也而谓诸侯可以不学者已乎】右传八则
卿大夫章第四
非先王之法服不敢服非先王之法言不敢道非先王之徳行不敢行
【服者言行之先见者也未聼其言未察其行见其服而其志可知也仁人孝子一举足不忘父母一发言不忘父母由父母而师先王故有父之亲有君之尊有师之严虽不言法而法见焉孟子曰子服尧之服诵尧之言行尧之行是尧而已矣子服桀之服诵桀之言行桀之行是桀而已矣夫非先王之车服言行而敢于服之不疑非桀纣而敢如此乎诗曰心之忧矣于我归説】
是故非法不言非道不行口无择言身无择行言满天下无口过行满天下无怨恶三者备矣然后能守其宗庙葢卿大夫之孝也
【言而后世法之曰法行而天下由之曰道孟子曰舜为法于天下可传于后世夫岂有它曰孝而已孝子终日言不在尤之中终日行亦不在悔之中也子曰言寡尤行寡悔禄在其中矣无它慎之也诗曰岂弟君子干禄岂弟葢其慎也易曰言行君子之所以动天地也可不慎乎】
诗曰夙夜匪以事一人
【卿大夫之事天子亦犹之事其亲也而尊严倍之矣诸侯处优而卿大夫处剧公侯之得失邦国之治不治天子不责于诸侯而责于卿大夫故卿大夫之爱敬合于天下而后致于天子非仲山甫则未可语此也】
右经第四章
大传第四
子曰君子之道四丘未能一焉所求乎子以事父未能也所求乎臣以事君未能也所求乎弟以事兄未能也所求乎朋友先施之未能也庸徳之行庸言之谨有所不足不敢不勉有余不敢尽言顾行行顾言君子胡不慥慥尔
【甚矣仁人孝子之多所不敢也行孝而不敢言孝则不敢言人之不孝者行仁而不敢言仁则不敢言人之不仁者然则君子皆无所敢乎曰敢于为仁孝而已身为之而口不复言之故少过于己而寡怨于人然则伯夷叔齐之言行不及泰伯仲雍与曰其仁孝则一也天下之于夷齐何恶之有诗曰在彼无恶在此无斁庻几夙夜以永终誉夷齐之谓也夫夷齐而有不顾之言行者乎虽无宗庙不毁其身】
子曰仁之难成久矣惟君子能之君子不以所能者病人不以人所不能者愧人是故圣人之制行也不制以己使民有所劝勉愧耻以行其言是故君子服其服则文以君子之容有其容则文以君子之辞遂其辞则实以君子之徳君子耻服其服而无其容耻有其容而无其辞耻有其辞而无其徳耻有其徳而无其行
【夫是则有耻矣可以言孝乎有耻而不可言孝则是孝者负耻也子贡曰博无不学其貌恭其徳敦其言于人也无所不信其接夫人也常以皓皓是以眉夀是曽参之行也夫曽子一至于此乎天下有道则卿大夫之选也】
子曰长民者衣服不贰从容有常以齐其民则民徳壹诗云彼都人士裘黄黄其容不改出言有章行归于周万民所望子曰为上可望而知也为下可述而志也则君不疑于臣臣不惑于其君伊诰曰惟尹躬及汤咸有一徳
【夫是则有恒矣可以言孝乎有恒而不可言孝则是孝无恒也易曰风自火出家人君子以言有物而行有恒仁人孝子不过乎物则是有恒之物也子贡曰夙兴夜寐讽诗崇礼行不贰过称言不苟是顔渊之行也在贫如客使其臣如借不迁怒不深怨不録旧罪是冉雍之行也夫顔冉之行一至于此乎天下有道则卿大夫之选也】
子曰王言如丝其出如纶王言如纶其出如綍故大人不倡防言可言也不可行君子弗言也可行也不可言君子弗行也则民言不危行而行不危言矣诗云淑慎尔止不諐于仪
【夫是则淑慎矣可以言孝乎而见夫孝不淑慎者乎人臣而为王者之言传之百世行之四方礼乐以成兵戎以兴上下相危则祸乱难平诗曰肃肃王命仲山甫将之邦国若否仲山甫明之子贡曰学以深厉以防送迎必敬上友下绞银手如防是卜商之行也夫卜商则亦从事于此矣使之执笔故其徳可颂也夫谓孝子之言倡防者乎】
子曰苟有车必见其轼苟有衣必见其敝人苟言之必闻其声苟行之必见其成
【夫是则庶乎旡妄矣旡妄可以言孝乎而见夫孝子多妄者乎虞书曰敷奏以言明试以功车服以庸言功车服相稽而生所谓法也子贡曰先成其虑及事而用之是故不妄子言之欲能则学欲知则问欲善则讯欲给则豫是言偃之行也此五君子者圣门所谓孝子也一未遇明主也】
子曰言从而行之则言不可饰也行从而言之则行不可饰也故君子寡言而行以成其信则民不得大其羙而小其恶诗曰允矣君子展也大成
【夫是则庶乎成信矣成信可以言孝乎夫道至于成信而止矣子言之畏天而敬人服义而行信孝乎父而恭乎兄好从善而斆徃葢赵文子之行也其事君也不敢爱其死然亦不亡其身谋其身不遗其友陈则进不陈则退葢随武子之行也其为人之渊泉也多闻而难诞也不内辞足以没世国有道其言足以生国无道其黙足以成葢铜鞮伯华之行也是三君子者则尝为卿士大夫矣孝经之义未至于退黙也而随防伯华皆有之葢犹之不毁伤之志也是圣人之所贵也】
曽子曰君子博学而孱守之防言而笃行之行必先人言必后人君子终身守此悒悒行无求数有名事无求数有成身言之后人之身行之后人秉之君子终身守此惮惮君子不絶小不殄防也行自防也不防人人知之则愿也人不知苟吾自知也君子终身守此勿勿也君子见利思辱见恶思诟嗜欲思耻忿怒思患君子终身守此战战也
【君子有此四守者以守其宗庙则保家之令主也使己无防过则易使人无防过则难身免于患而后可以图国家之忧子言之外寛而内直自设于隐括之中直己而不直人以善存亡汲汲葢蘧伯玊之行也蘧伯玉未至于为治也然亦可以为孝矣】
曽子曰君子虑胜气思而后动论而后行行必思言之言必思复之复之必思无悔亦可谓慎矣人信其言从之以行人信其行从之以复复宜其类类宜其年亦可谓外内合矣
【君子之言信于家则行信于国家国之言行各以类合易曰父父子子兄兄弟弟夫夫妇妇诗曰其类维何室家之壸君子万年永锡祚是卫武公之行也卫武公为周卿士九十矣而犹以言行自抑子贡曰独居思仁公言言义三复白圭是南宫縚之行也夫子信其仁妻以兄子则谓南宫縚锡类者乎】
曽子曰君子己善亦乐人之善也己能亦乐人之能也己虽不能亦不以援人君子好人之为善而弗趣也恶人之为不善而弗疾也君子不先人以恶不疑人以不信不説人之过成人之美义则有常善则有隣苟有徳焉不求盈于人君子不絶人之欢不尽人之礼来者不豫徃者不慎去之不谤就之不赂亦可谓忠矣君子恭而不难安而不舒逊而不謟寛而不縦恵而不俭直而不径亦可谓知矣
【君子不如是则其言行有择有择则有过有过则怨恶莫之免也夫其为道已多矣为忠莫如恕为知莫如慎能恕以慎又何多求之有乎子贡曰髙柴执亲之防夫子以为难能也开蛰不杀则天道也方长不折则恕也恕则仁也汤敬以恕故曰跻夫有日跻之君子以为公卿不亦可乎】
曽子曰君子乱言弗殖神言弗致也众信弗主灵言弗与人言不信不和不唱流言不拆辞不陈人以所能言必有主行必有法亲人必有方多知而无亲博学而无方好多而无定者君子弗与也君子多知而择焉博学而算焉多言而慎焉博学而无行进给而不譲好直而径俭而好僿者君子弗与也夸而无耻彊而无惮好勇而人者君子弗与也亟达而无守好名而无体忿怒而为恶足恭而口圣而无常位巧言令色能小行而笃君子弗与也
【夫是则君子多所弗与者矣多所弗与而免于怨恶者何也多与则多累多累则多祸言行满于天下尤悔亦满于天下君子有择于人而后无择于身诗曰薄汚我私薄澣我衣害澣害否葢言择也采采芣苢薄言采之采采芣苢薄言有之言无择也甫刑曰敬忌而罔有择言在躬夫非仲山甫卫武公而能如此乎如仲山甫卫武公之为卿士则可与言孝者矣】
右传十则
士章第五
资于事父以事母而爱同资于事父以事君而敬同故母取其爱而君取其敬兼之者父也故以孝事君则忠以敬事长则顺忠顺不失以事其上然后能保其禄位而守其祭祀葢士之孝也
【父则天也母则地也君则日也受气于天受形于地取精于日此三者人之所由生也地亦受气扵天日亦取精于天此二者人之所原始反本也故事君事母皆资扵父履地就日皆资于天二资者学问所由始也子曰厚于仁者薄于义亲而不尊厚于义者薄于仁尊而不亲母亲而不尊君尊而不亲以父教爱而亲母之爱及扵天下以父教敬而尊君之敬及扵天下故父者人之师也教爱教敬教忠教顺皆于父焉取之因父以及师因师以及长爱敬忠顺不出于家而行着于天下周公曰文王我师也周公岂欺我哉】
诗云夙兴夜寐无忝尔所生
【葢言学也孝不待学而非学则无以孝无以孝亦无以教也记曰应宪求善良足以防闻不足以动众就贤体逺足以动众未足以化民君子如欲化民成俗其必由学乎夙兴夜寐葢言学也非学为従政而已也】
右经第五章
大传第五
记曰为人子者三赐不及车马故州闾乡党称其孝也兄弟亲戚称其慈也僚友称其弟也执友称其仁也交游称其信也见父之执不谓之进不敢进不谓之退不敢退不问不敢对此孝子之行也
【凡昏冠之礼皆始于士故资爱资敬则士其始也为士者其荘矣而有油油之心焉守亲之业拜君之赐六行之中无取于义故独以慈弟仁信闻】
国君下齐牛式宗庙大夫士下公门式路马乗路马必朝服载鞭策不敢授绥左必式步路马必中道以足蹙路马刍有诛齿路马有诛
【大夫士有同礼者而士加谨矣故大夫礼毖于卿士毖于大夫然则乗路马何礼也谓五路之御也御必皆士矣朝服载鞭不敢授绥如其君在也如其君在则如其父在也蹴刍齿马之有诛何也不败君事者也败君事者虽贵而犹诛之况路马乎然且士未之敢也士必有其父士必有其兄士必有其大夫卿鲁人之謡曰洫洫乎秋乎攸乎深虑而浅谋迩身而遂志家臣而君图是南蒯氏之行也】
凡执主器执轻如不克执主器操币圭璧则尚左手行不举足车轮曳踵立则磬折垂佩主佩倚则臣佩垂主佩垂则臣佩委
【执器者不皆士也而士从此知学矣是犹之跪屦掬袂之礼也然而已进矣晏子曰堂上之礼君行一则臣行二凡敬皆倍也不倍不顺是晏平仲之行也】
君使士射不能则辞以疾言曰某有负薪之忧侍于君子不顾问而对非礼也
【士之始选于泽宫皆射也而曰不能何也负薪之忧肩臂之疾也疾可以见于君而不可以先长者父母之忧则君亦忧之故辞非饰也所以广孝也】
君子行礼不求变俗祭祀之礼居防之服哭泣之位皆如其国之故谨脩其法而审行之
【谓有先君卿大夫之治焉谓有宗老家相之事焉是犹之负剑辟咡之礼也然而已进矣然则礼失之俗如之何曰变则不正正则不变变而正之是滕世子之行也】
去国三世爵禄有列于朝出入有诏于国若兄弟宗族犹存则反告于宗后去国三世爵禄无列于朝出入无诏于国惟兴之日从新国之法
【若是者何不忘亲也不忘先也不保禄位不守祭祀而犹有保禄位守祭祀之思焉道兴而犹未忘废也道废而犹未忘兴也诗曰无逝我梁无我苟亦资敬之意也】
君子已孤不更名已孤暴贵不为父作諡
【己孤则爱笃己贵则敬笃也己之名命于亲父之名易于君士而可以显亲虽韦布犹之显亲也士而不可以显亲虽钟鼎无以殉死者然则上祀追王何也曰是王者之礼也王者继嗣不得用开创之礼故有身为王者不祢其父者矣而况于士乎而况于暴贵者乎然则身为王者不祢其父礼乎曰己过于礼也然有礼意存焉】
君子将营宫室宗庙为先廐库为次居室为后凡家造祭器为先牺赋为次养器为后无田禄者不设祭器有田禄者先为祭服君子虽贫不鬻祭器虽寒不衣祭服为宫室不斩于丘木
【国君去其国止之曰柰何去社稷也大夫曰柰何去宗庙也士曰柰何去坟墓也国君死社稷大夫死众士死制故为国君爱敬其社稷为大夫爱敬其宗庙为士爱敬其坟墓则灾害不生而祸乱不作矣然则士值危国如之何曰忠顺不失未至于死亡也未至于死亡何失忠顺之有孟子曰无罪而杀士则大夫可以去无罪而戮民则士可以从士患失其忠顺不患失其禄位士患失其禄位则不足以为士矣】
大夫士去国祭器不逾竟大夫寓祭器于大夫士寓祭器于士大夫士去国逾竟为坛位乡国而哭素衣素裳素冠彻缘鞮屦素簚乘髦马不蚤鬋不祭食不説人以无罪妇人不当御三月而复服
【若是乎防禄位失祭祀之重也故保禄位守祭祀亦圣人之所贵也孟子曰士之失位犹诸侯之失国家也礼曰诸侯耕助以供粢盛夫人蚕缫以为衣服牺牲不成粢盛不洁衣服不备不敢以祭惟士无田则亦不祭牲杀器皿衣服不备不敢以祭则不敢以宴亦不足吊乎是亦父母之所吊也】
天子视不上于祫不下于帯国君绥视大夫衡视士视五歩凡视上于面则敖下于带则忧倾则奸【单襄公曰目以处义足以歩目目体不相従何以能久故视者精神之治也爱敬存于中则奸傲去于靣矣黄目彛之贵者也使衡而绥照于五歩之内故以坐则知起问则知对酬则知酢也是士为公尸神而明之之道也】
君命大夫与士肄在官言官在府言府在库言库在朝言朝朝言不及犬马辍朝而顾不有异事必有异虑故辍朝而顾君子谓之固在朝言礼问礼对以礼【固者不足以语礼故亦谓之瞽也士与大夫肄则譲于大夫与卿肄则譲于卿爱敬之犹近于不学虑者也而何异虑之有乎】
凡士相见贽冬用雉夏用腒左脰奉之以价请见主人凡三辞见三辞贽不获乃见之既见賔交拜送贽出賔再燕见主人三还贽曰既得见矣不获乃受之士见于大夫终辞其贽于其入也一拜其辱也賔退送再拜若常为臣者则礼辞其贽曰某也辞不得命不敢固辞賔入奠贽再拜主答一拜賔出凡三还贽賔受而去之下大夫相见以鴈上大夫相见以羔其见于君也不还贽以弥蹙为度
【士相见之受贽为还拜也见大夫之不受贽谓不还拜也受贽而不还拜唯君而已士以君事其大夫则己过然犹不失为忠顺也周霄问于孟子曰士出疆必载贽何也曰士之仕也犹农夫之耕也农夫岂为出疆舍其耒耜哉曰晋国亦仕国也未闻仕如此其急仕如此其急君子之难仕何也曰丈夫生而愿为之有室女子生而愿为之有家父母之心人皆有之不待父母之命媒妁之言钻穴隙相窥逾墙相従则父母国人皆贱之矣古之人未尝不欲仕也又恶不由其道不由其道而徃者与钻穴隙之类也体父母之意以道称仕其惟儒者乎】
子贡问士子曰行己有耻使于四方不辱君命可为士矣敢问其次子曰宗族称孝焉乡党称弟焉【孝弟其犹有耻辱与其行己未笃与爱其身不辱其父兄守其宫庭不出四方得其始端而遗其中终是王祥刘殷之行也曰王刘之才及于四方矣而訾之何也曰是犹未免于耻辱也颍考叔之挟辀不如曹沫之反地也故逺于耻辱之难也】
王子垫问曰士何事孟子曰尚志何谓尚志曰仁义而已矣杀一无罪非仁也非其有而取之非义也居恶在仁是也路恶在义是也居仁繇义大人之事备矣
【杀草木六畜非其时孝子不为也食非仁人之粟孝子不为也仁义之于孝弟非两也以孝弟而为仁义犹不恶慢之于爱敬也故曰尧舜之道孝弟而已矣】
曽子曰君子不贵兴道之士而贵有耻之士也若繇富贵兴道者与贫贱吾恐其或失也若繇贫贱兴道者与富贵吾恐其羸骄也有耻之士富不以道则耻之贵不以道则耻之贫贱不以道则非吾耻也执仁与义而行之未笃故也夫妇防于墙隂明日或其言矣胡为其莫之闻也
【甚矣曽子之言似夫子也兴道之士柔行似仁强言似义多闻似博敛机似约深息似静钓名似正与时好恶似忠似顺然其意不过以为富贵也而人主以为兴道使去其富贵而反于贫贱则一无耻之士而已无耻之士不足与于仁义则不足与于礼乐而曰以才兴道吾不信也】
子言之儒有难得而易禄也易禄而难畜也非时不见不亦难得乎非义不合不亦难畜乎先劳而后禄不亦易禄乎其近人有如此者
【孝子不絶人亦不自絶也不求仕亦不逃名仁义之粟则受之言行可以自见则见矣恶慢人而食其食则孝子不为也夫子之称子羽也曰贵之不喜贱之不怒苟利于民亷于事上以佐其下独富独贵则必不为也是澹台防明之行也】
子言之儒有居处齐难坐起恭敬言必先信行必中正道涂不争险易之利冬夏不争隂阳之和爱其死以有待也养其身以有为也其备豫有如此者【养其亲则敬其身敬其身则爱其死故道有不死于其名臣有不死于其君君以道死则死之不以道死则不死也中道而止当门而处虽有暴政不更其所是晏平仲之行也】
子言之儒有今人与居古人与稽今世行之后世以为楷适弗逄世上弗援下弗推防謟之民有比党而危之者身可危也而志不可夺也虽危起居竟信其志犹将不忘百姓之病也其忧思有如此者
【危其身以伸其志孝子亦岂为之乎立行之士不谐于时固其所也匹夫纳沟哲人所伤以身之危易百姓之病孝子犹且为之曽子曰士不可以不毅任重而道逺仁以为己任不亦重乎死而后已不亦逺乎是曽子之志也】
子言之儒有内称不辟亲外举不辟怨程功积事推贤而进达之不望其报君得其志苟利国家不求富贵其举贤援能有如此者
【若此则可谓敬爱者矣孝子事亲就养无方忠臣事君就养无方以无方之贤就无方之养卿大夫之为也士为之则已上然且有为之者虽或比党而危之不疑也是祁奚羊舌肸之行也曽子曰可以托六尺之孤可以寄百里之命临大节而不可夺也天下有道则亦卿大夫之选也】
子言之儒有澡身而浴徳陈言而伏静而正之上弗知也麤而翘之又不急为也不临深而为髙不加少而为多世治不轻世乱不沮同弗与异弗非也其特立独行有如此者
【若此则可谓忠顺者矣以此之为而犹为祭祀禄位者乎儒行所言自立者五强学力行一也见死不更二也戴仁抱义三也虽危竟伸四也推贤忘报五也而陈伏静正者犹为特独故圣人所言忠顺非世之所谓忠顺者也世之所为忠顺者犹资爱于其保姆也】
子言之儒有上不臣天子下不事诸侯慎静而尚寛强毅以与人博学以知服近文章砥砺亷隅虽分国如锱铢不臣不仕其防为有如此者
【不臣不仕可以为士亦可以为孝子乎士有尊于诸侯士有贵扵卿大夫立身行道则其自与也曽子曰宫中雍雍外焉肃肃朋友切切兄弟怡怡逺者以貌近者以情立其所能逺其所不能无失所守亦可以终身也孟子曰居仁由义大人之事备矣夫孝子之于天下何不备之有孝子而必资禄以为祭资位以为祀则卿大夫而下无孝子也子言之徳恭而行信终日言不在尤之内贫而乐卑而尊是老莱子之行也易行以俟命居下位不援其上观于四方不忘其亲苟思其亲不尽其乐以不能学为终身之忧是介山之推之行也故如介山之推则可以语学者矣】
右传二十则
庻人章第六
用天之道分地之利谨身节用以养父母此庶人之孝也
【君子资于天地得其尊亲小人资于天地得其乐利小人资其力君子资其志君子致其礼小人致其事其要于敬养不敢毁伤则一也然则君子不言养小人不言敬何也显亲名则养也谨身节用则敬也若子之有庙祀小人之有畆浍大小殊致有身则一爱敬忠顺与为谨节何以异乎谨节则不伤不伤则不毁不伤不毁则言行皆满于天下言行皆满于天下则皆可配于天地矣然则夫子于庶人微其词何也曰庶人明于人非明人者也则于人非则人者也至徳要道不之总也故此之此之者微之也谓夫士君子而尚庶人之事者也庶人之于卿士犹诸侯之于天子也】
故自天子至于庶人孝无终始而患不及者未之有也【不敢毁伤孝之始也立身显亲孝之终也谨身以事亲则有始立身以事亲则有终孝有终始则道着于天下行立于百世不爱其身而恶慢乘之小则毁伤其身大则毁伤天下曽子曰旤患由生自纎纎也君子夙絶之夙絶之如何曰敬而已矣君子未有不敬而免于患者也】
右经第六章
大传第六
子云小人皆能养其亲不敬何以辨父子不同位以厚敬也书云辟不辟忝厥祖
【子不乗父父不乗祖所以着辨也子不忝父父不忝祖所以终始也不能立身不能率祖而曰能养小人之义也故无念尔祖聿脩厥徳者始孝之事夙兴夜寐无忝尔所生者终孝之事也】
曽子曰孝有三大孝不匮中孝用劳小孝用力博施备物可谓不匮矣尊仁安义可谓用劳矣慈爱忘劳可谓用力矣
【尊仁安义何劳之有言夫为仁义而不备物者也不备物则备力父母有忧之然而无患人之患富贵有甚于患筋力者也曽子曰仁者殆恭者不入慎者不使正直者迩于刑弗违则殆于罪君子错在髙山之上深泽之污聚橡栗藜藿而食之生耕稼以老十室之邑夫其父之志也夫亦其子之志也夫】
子防问孝子曰今之孝者是谓能养至于犬马皆能有养不敬何以别乎
【大祀之尚明水也大享之尚太羮也两者非以为养也君子之敬父母尊于天地明于日月道塞而反于陇畆亦犹有郊社之意焉马之喣沫虽报不享又何仿焉曽子曰烹熟羶香尝而进之非孝也养也】
子夏问孝子曰色难有事弟子服其劳有酒食先生馔曽是以为孝乎
【记曰孝子之有深爱者必有和气有和气者必有愉色有愉色者必有婉容严威俨恪非所以事亲也然则敬者无俨恪与曰敬之有俨恪自享祀始也养从爱始者也孝经之道有三曰严曰顺曰敬严从父也顺从母也孝养之义从母者也然则是独从爱乎曰爱至而敬亦至敬至而色亦至矣参损防夏皆孝也用之不同曽卜致敬言闵致和和者敬之通也】
曽子曰民之本教曰孝其行之曰养养可能也安为难安可能也乆为难久可能也卒为难卒事慎行则可谓能终也
【若是则曽子自为能养也曽子择孝取下焉而犹以为难则是庶人之孝未为降也孟子曰曽子养曽晳必有酒肉将彻必请所与问有余必曰有曽晳死曽元养曽子必有酒肉将彻不请所与问有余曰亾矣将以复进也此所谓养口体者也若曽子则可谓养志也故敬之降为养养之下无降焉保禄祀而下则亦无降也故孝子之诗至于苞栩而衰矣周书曰嗣尔股肱纯其艺黍稷奔走事厥考厥长肇牵车牛逺服贾用孝养厥父母厥父母庆自洗腆致用酒则洵矣其庻人之义也】
子言之君子反古复始不忘其所繇生也是以致其敬其情竭力从事以报其亲不敢弗尽也
【身生于父成于君始于祖本于天地知其所由生则知其所由成知其所由成则知其所由立政教礼乐亦由此为义也天子竭力以行礼乐诸侯竭力以行政教其明报不同而情致敬竭力従事则一也诗曰我孔熯矣式礼莫愆又曰靡有不孝自求伊祜故谓小孝用力用力之不及致敬者亦有未尽也子路见于夫子曰有人于此夙兴夜寐手足胼胝面目黧黒艺五谷以事其亲而无孝子之名者何也子曰意者身未敬耶色不顺耶辞不逊耶古人有言曰衣与食与何以无孝之名意者所友非仁人耶坐吾语女虽有国士之力不能自举其身君子爱以事亲敬以友贤何为无孝子之名乎诗曰朋友攸摄摄以威仪曽子则尝从事于此也夫事亲信友获上治民君子亦尝置力于此也】
曽子曰君子进则能达退则能静岂贵其能达哉贵其有功也岂贵其能静哉贵其能守也夫惟进之何功退之何守故君子有二观焉君子进则益上之誉损下之忧不得志不安贵位不博厚禄负耜而行道冻饿而守仁是君子之功守也
【故禄养者非君子之得已也犹不得于道而得于畎畆之义也君子动静以为立身进退以为终始有不功之功不利之利曽子言之徃而不可还者亲也至而不可待者年也吾尝仕齐禄不过钟釡欣欣而喜非为贵也亲歾之后南防于椘榱题二围转毂百乗北乡涕泣非为贱也君子有后名不若昕夕之养故显名亲亦非君子之得已也以为不得已而不敢自己是终始之义也】
曽子曰人之生也百嵗之中有疾病焉有老幼焉君子思其不复者而先施焉亲戚既歾虽欲孝谁为孝年既耆艾虽欲弟谁为弟故孝有不及弟有不时慎始思终其是之谓与
【甚矣曽子之仁也不及孝而思孝不及弟而思弟人之性也耄耋而思立身毁败而思行道则亦晩矣君子慎始而虑终孩提立孝老死而不倦诗曰我日斯迈而月斯征昔者子夏食于曽子曰是不已费乎曽子曰君子有三费饮食不在其中有三乐琴瑟不在其中子夏曰何为三乐曰有亲可畏有君可事有子可遗此一乐也有亲可谏有君可去有子可怒此二乐也有亲可养有君可谕有友可助此三乐也何为三费曰少而学之长而忘之此一费也事君有功而轻负之此二费也久与之交而中絶之此三费也夫孩提行孝老而不就立身耆艾而犹有咎其为费也不亦多乎诗曰天生蒸民其命靡谌靡不有初鲜克有终言性习之中变而仁孝之不易也】
曽子曰先忧事者后乐事先乐事者后忧事昔者天子日旦思其四海之内战战惟恐不能乂诸侯日旦思其四封之内战战惟恐失损之大夫士日旦思其官职战战惟恐不胜庻人日旦思其事战战惟恐刑罚之至也故临事而栗者鲜不济矣
【故临深履薄天子庶人之所共学也爱敬之心不胜恶慢始事而勤终事而怠自谓无所毁伤而毁伤者骤至矣丹书曰敬胜怠者吉怠胜敬者防义胜欲者从欲胜义者凶夫为人子行孝而至无终始非以欲胜义而然乎胜义防仁祸患乃成孟子曰君子有终身之忧无一朝之患也乃若所忧则有之舜人也我亦人也舜爲法于天下可传于后世我犹未免为乡人也是则可忧也忧之如何如舜而已若夫君子所恶则无矣非仁无为也非礼无行也如有一朝之患则君子不患矣】
子言之仁有数义有长短大小中心防怛爱人之仁也率法而强之资仁者也诗云丰水有芑武王岂不仕诒厥孙谋以燕翼子数世之仁也国风曰我躬不阅皇恤我后终身之仁也
【夫世岂有仁而终身者乎亦岂有不仁而终其身者乎以敬成孝以孝成仁能终其身则能及扵百世矣亦何长短大小之有丹书曰凡事不强则枉弗敬则不正枉者防废敬者万世师尚父曰且臣闻之以仁得之以仁守之其量百世以不仁得之以仁守之其量十世以不仁得之以不仁守之必及其世孟子谓是尚父之言未是也不仁而可以得天下则是不孝而可以奉宗祀也孟子曰天子不仁不保四海诸侯不仁不保社稷卿大夫不仁不保宗庙士庶人不仁不保四体夫能行爱敬终始其身则可谓仁者矣豊芑之诗何多譲焉】
子曰中心安仁者天下一人而已大雅曰徳輶如毛民鲜克举之我仪图之维仲山甫举之爱莫助之子曰诗之好仁如此乡道而行中道而废身之老也不知年数之不足也俛焉日有孳孳毙而后已
【若是则可谓有终始者矣仲山甫之称为仁何也谓有始终也令仪令色小心翼翼文王之事也不畏强御不侮矜寡成汤之智也以保其身王躬是保舜禹之义也有是三者以率民彛以正物则性立而教着于天下则非独立身而已也孟子曰吾身不能居仁由义谓之自暴也又曰谓其君不能者贼其君者也乡道而行中道而废则亦命也以为朝夕不放于日月则君子有所不可也】
大学曰自天子以至于庶人壹是皆以脩身为本其本乱而末治者否矣其所厚者薄而其所薄者厚未之有也
【五孝虽殊敬身一也敬身则敬亲敬亲则敬天敬天则成亲成亲则成身成身而其身大于天下矣孟子曰人有恒言皆曰天下国家天下之本在国国之本在家家之本在身身厚则万物皆厚身治则万物皆治身毁则万物皆毁身伤则万物皆伤矣虞书曰敬修其可愿又曰慎厥身修思永夫非爱敬终始而能如此乎】
右传十二则

[book_title]孝经集传卷二
明　黄道周　撰
三才章第七
曽子曰甚哉孝之大也子曰夫孝天之经也地之义也民之行也天地之经而民是则之则天之明因地之利以顺天下是以其教不肃而成其政不严而治
【经者天之常也义者地之制也天有常制地不敢变法之则明因之则利舎是则无以和睦于上下故孝者天下之大顺也易曰干以易知坤以简能易则易知简则易从易知则有亲易从则有功有亲则可久有功则可大可乆则贤人之徳可大则贤人之业易简而天下之理得矣天下之理得而成位乎其中矣故孝者圣贤所以成位也易知简能是天地之经义也】
先王见教之可以化民也是故先之以博爱而民莫遗其亲陈之以徳义而民兴行身之以敬譲而民不争道之以礼乐而民和睦示之以好恶而民知禁【教作孝孝而可以化民则严肃之治何所用乎孝教也教以因道道以因性行其至顺而先王无事焉博爱者孝之施也徳义者孝之制也敬譲者孝之致也礼乐者孝之文也好恶者孝之情也五者先王之所以教也虞书曰百姓不亲五品不逊汝作司徒敬敷五教在寛敬寛在于上亲逊着于下二者唐虞之所以成治也以唐虞之教成唐虞之治而圣贤徳业配于天地矣】
诗云赫赫师尹民具尔瞻
【言夫严肃之不可为治也记曰父之亲子也亲贤而下无能母之亲子也贤则亲之无能则怜之母亲而不尊父尊而不亲水之于民也亲而不尊火尊而不亲土之于民也亲而不尊天尊而不亲父母天地尊亲之合也亲以致其爱尊以致其敬爱以去恶敬以去慢二者立而天下化之赫赫师尹夫犹有政刑之心乎传曰有国者不可不慎辟则为天下僇矣具瞻所以教慎也慎者敬之始也】
右经第七章
大传第七
子曰夫民教之以徳齐之以礼则民有格心教之以政齐之以刑则民有遯心故君民者子以爱之则民亲之信以结之则民不倍恭以涖之则民有孙心甫刑曰苖民匪用命制以刑惟作五虐之刑曰法是以民有恶徳而遂絶其世也
【甚哉严刑肃法之不可以治也五虐之去五教也逺矣子爱信结恭涖犹未至于言孝也然而可以观徳焉徳者教之所自出也教立而后礼行礼行而后徳着徳者善之所归也孟子曰人性之善也犹水之就下人无有不善水无有不下尧舜之民多善而苗民以恶徳特闻夫岂其性然哉徳教失于上严刑束于下从之不可乃有遯心易曰不恶而严亦谓遯也】
记曰圣人参于天地竝于鬼神以治政也处其所存礼之序也玩其所乐民之治也故天生时而地生财人父生而师教之四者君以正用之故君者立于无过之地也
【天之生时则曰明地之生财则曰利本于自然则曰生因其本然则曰教君得四正而用其经义故先王之为治以章明经义处其所存玩其所乐非谓其有严肃之令能鬼神其事也故君者天地父师之正也用其正而不敢有过故以则人而人则之以养人而人养之以事人而人事之天地所谓孝子则无不孝子鬼神所谓仁人则无不仁人者矣子曰禹立三年天下遂仁夫非大禹而能如是乎诗曰成王之孚下土之式是之谓也】
夫礼必本于太一分而为天地转而为隂阳变而为四时列而为鬼神其降曰命其官于天也夫礼必本于天动而之地列而之事变而从时协于分艺其居人也曰养故礼义也者人之大端也所以讲信修睦而固人肌肤之防筋骸之束也所以养生送死事鬼神之大端也所以达天道顺人情之大窦也
【欲达天道顺人情则舎孝何以乎孝者天地之情鬼神之用隂阳四时所相报荅也易本于太极太极生两仪两仪生四象四象生八卦八卦分列五行式序坤艮交应金水火木互相起也圣人之道贵生而恶杀故帝出于东方齐于防相见于离厚生于木而后火受之母立于西南恱于兊致劳于坎厚生于金而后水受之天地水火风雷山泽则各以四正互相荅也是天地之经义也乾坤父母即为君臣水火男女即为夫妇风雷山泽别其长幼居于四隅以奉正配不相凟也二老言慈六子言孝慈爱孝弟将之以敬而后太极立也顺莫顺于后天文王之事周公之志也严莫严于先天宓羲之事神农黄帝尧舜之志也知其说者以因天明则地利成教于天下则何严刑肃令之有乎】
圣人作则必以天地为本以隂阳为端以四时为柄以日星为纪月以为量鬼神以为徒五行以为质礼义以为器人情以为田四灵以为畜
【民者则天地者也圣人者作则者也先天地而后隂阳四时以次隂阳日星以次四时月以次日星鬼神以次日月六者易之序也易贵两畜文徳所聚盖言孝也然则四灵为畜不可以已乎曰是文徳也圣贤君子之所以类起也君子本于天地端于隂阳柄于四时皆以治本也四时为柄故有生有成日星为纪故夙夜不贷月以为量故不逺而复鬼神为徒故陟降左右五行为质故反始明报礼义为噐故言行有物人情为田故不失其实四灵为畜故中和可得是十者皆孝也非孝则民无所则民无所则天地隂阳日星五行皆为虚器矣是以圣人慎所以教之曰言不过辞动不过则是之谓也河间献王问温城董君曰夫孝天之经地之义何谓也对曰天有五行木火土金水也水为冬金为秋土为季夏火为夏木为春春主生夏主长季夏主养秋主収冬主藏藏冬之所成也是故父之所生其子长之父之所长其子养之父之所飬其子成之诸父所为其子皆奉承而续行之不敢不致如父之意尽为子之道也故曰夫孝者天之经也王曰善哉愿闻地之义对曰地出云为雨起气为风风雨者地之为也地不敢有其功名而上归之天命若从天气者故曰天风天雨也莫曰地风地雨也勤劳在地一归于天非有至义孰能行此故下事上如地事天可谓大忠矣又曰土者火之子也五行莫贵于土土于四时无所命者不与火分功名忠臣之义孝子之行取之于土土者五行最贵也其义不可加矣五声莫贵于宫五味莫美于甘五色莫贵于黄此谓孝者地之义也王曰善哉夫董君之论则犹有未尽也则天之明明莫大于日月明天之经经莫察于五纬日者父也君也月近于日三分距二其行必疾月逺于日三分距二其行必迟星近于日四十五度之内其行必疾四十五度之外其行必迟臣子所将迎于君父也日行有常温燠不为之加迟风雨不为之加疾月星之行风雨凉燠必变色而先告者臣子之教谏于君父也是天之经也因地之利利莫大于河海以义为利利莫大于就下江河所在百川趋之虽逺必赴虽险不惧不谋而逝或语或黙各至其所臣子所致命而遂志也及其至于海也淡者以咸甘者以苦清者以混平者以怒涵湛万里不恋其故若情之归性性之归命也不敢有所自执以争吾素是臣子之合力而同化也故曰则天之明因地之利以顺天下利者天下之至顺也孟子曰天下之言性也则故而已矣故者以利为本所恶于智者谓其凿也禹之行水也行其所无事也如智者亦行其所无事则其智亦大矣天之髙也星辰之逺也苟求其故千嵗之日至可坐而致也若孟子则可与立教者矣】
天地之道寒暑不时则疾风雨不节则饥教者民之寒暑也教不时则伤世事者民之风雨也事不节则无功然则先王之为乐也以法治也善则行象徳矣
【故政与刑强民者也徳与教非强民者也天地之为寒暑必以时为风雨必以节所以顺物之性集民之事也不时之寒暑无以慈不节之风雨无以孝万物失其性则天地亦无以教也故因性之教天地之所至贵也诗曰民之秉彛好是懿徳】
乐者天地之和也礼者天地之序也和故百物皆化序故羣物皆别乐繇天作礼以地制过制则乱过作则暴明于天地然后能兴礼乐也
【若是则中和之贵也仁义圣智则以中和为归故无中和则无以见孝也天地之性致中以为寒暑致和以为风雨风雨出于山川寒暑本于日月寒暑不中风雨不和则日月山川亦无致孝于天地也诗曰旱既太甚涤涤山川又曰雨无正极伤我稼穑故中和致则爱敬生爱敬生则恶慢息恶慢息则暴乱之祸庶乎免矣暴乱祸免而后礼乐可作也】
天髙地下万物散殊而礼制行矣流而不息合同而化而乐兴焉春作夏长仁也秋敛冬藏义也仁近于乐义近于礼乐者敦和率神而从天礼者别宜居鬼而从地
【礼乐者圣人所率鬼神而事天地也春夏秋冬天地之气也气有过胜气有不及圣人为中和以柔之犹为裘汤水以御亲之温凊也天地合化鬼神行于其间犹魂魄藏于肝脾之内过盛过慑皆足为厉天地父母不能自见而孝子良医皆见之故为中和以调其气为礼乐以剂其方不观礼乐则不知仁人孝子之志也董生曰春喜夏乐秋忧冬悲以夏养春以冬丧秋大人之志也是故先爱而后严乐生而哀终夭之常也人资于天大徳而小刑是故人主近天之所近逺天之所逺大天之所大小天之所小是故天数右阳而不右隂务徳而不务刑刑之不可任以成世也犹隂之不可任以成嵗也为政而任刑谓之逆天非天道也故如董生则亦通于仁义礼乐之防者矣】
乐也者情之不可变者也礼也者理之不可易者也乐统同礼辨异礼乐之说管乎人情矣穷本知变乐之情也着诚去伪礼之经也礼乐偩天地之情达神明之徳降兴上下之神而凝精粗之体领父子君臣之节是故大人举礼乐则天地将为昭焉
【通情理而言之犹未及于性也惟是穷本知变者得其经义则不变之情非性而何乎情不变理不易故神明司教而天地之经义可则也孟子曰仁之实事亲是也义之实从兄是也智之实知斯二者弗去是也礼之实节文斯二者乐之实乐斯二者乐则生矣生则恶可已恶可已则不知手之舞之足之蹈之是则谓不易不变昭于天地者矣诗曰永言孝思昭哉嗣服嗣天地而昭日月则亦此志也】
记曰礼乐不可斯须去身致礼以治躬则荘敬荘敬则严威致乐以治心则易直子谅之心油然生矣易直子谅之心生则乐乐则安安则久久则天天则神天则不言而信神则不怒而威
【若此则教化之所从出也教先于身身先于心心治则身治身治而后天下可治也为乐不足以治心为礼不足以治身而曰则天因地以顺天下则其道绌而不可继矣大学传曰尧舜帅天下以仁而民从之桀纣帅天下以暴而民从之其所令反其所好而民不从是故君子有诸己而后求诸人无诸己而后非诸人所藏乎身不恕而能喻诸人者未之有也故恕者合爱敬而出之也合爱敬而出之又合爱敬而藏之而后恶慢去于身恶慢去于身而后徳教加于人孟子曰反身而诚乐莫大焉强恕而行求仁莫近焉不诚不恕而以则天因地故求之日以至去之日以逺也】
中心斯须不和不乐则鄙诈之心入之矣外貌斯须不荘不敬则慢易之心入之矣故乐也者动于内者也礼也者动于外者也乐极和礼极顺内和而外顺则民瞻其顔色而弗与争也望其容貌而民不生慢易焉故徳煇动于内而民莫不承聴理发于外而民莫不承顺故曰致礼乐之道举而措之天下无难矣【鄙诈者何盖言恶也易慢者何盖言慢也恶慢见于一人则爱敬弛于天下礼乐者爱敬之极也爱以导和敬以导顺内和外顺故博爱徳义敬譲礼乐因之而生故舎爱敬先王无以为教也非无以为教亦无以为身非无以为身亦无以为心孟子曰君子所以异于人者以其存心也君子以仁存心以礼存心鄙诈易慢则庶乎逺矣】
乐者为同礼者为异同则相亲异则相敬乐胜则流礼胜则离合情饰貌者礼乐之事也礼义立则贵贱等矣乐文同则上下和矣好恶着则贤不肖别矣刑禁暴爵举贤则政均矣仁以爱之义以正之如此则民治行矣
【夫以孝为教者好恶刑禁亦何所事乎曰圣人治民有不得已也博爱以先之徳义以敶之敬譲以申之礼乐以道之而民性未动先王亦曰民未知禁也示之以好恶使知禁焉耳好恶者圣人之心行也董生曰人主之好恶喜怒乃天之暖清寒暑也不可不审禁而出也当暑而寒当寒而暑必为恶歳也人主当喜而怒当怒而喜必为乱世矣故人主之大守在于谨藏而禁内使好恶喜怒必当义乃出若暖清寒暑之当时乃发也则可谓参天矣董生亦得中和之意也然而未本本者反身之谓也孟子曰爱人不亲反其仁治人不治反其智礼人不答反其敬行有不得者皆反求诸己其身正而天下归之记曰乐者施也礼者报也乐乐其所自生礼反其所自始报情反始则通于先王之所教治者矣】
礼主其减乐主其盈礼减而进以进为文乐盈而反以反为文礼减而不进则销乐盈而不反则放故礼有报而乐有反礼得其报则乐乐得其反则安礼之报乐之反其义一也
【报反者敬譲之谓也敬譲者孝子所谓礼乐也孝子之于天下无所好恶其所好者观乐以知盈其所恶者观礼以知减减而得其报盈而得其反合同而化反心而安如此而已矣大礼之报天地大乐之反祖考是仁人孝子之志也然而仁人孝子不敢以为教仁人孝子亦曰吾幸而得爱敬之报亦幸而不受恶慢之反云耳诗云投我以桃报之以李彼童而角实虹小子是古人所致其敬让也匡衡曰朝有变色之言则下有争闘之患上有自専之士则下有不让之人上有克胜之佐则下有伤害之心上有好利之臣则下有窃盗之民是仁人孝子所亟反于本也】
乐繇中出礼自外作乐繇中出故静礼自外作故文大乐必易大礼必简乐至则无怨礼至则不争揖让而治天下者礼乐之谓也
【礼乐之易简夫非孝弟而何乎至孝则无怨至弟则不争孝非内也弟非外也而至孝多情至弟多文或以内顺或以外顺内外交让而至教被于天下矣故让者孝敬之着于外者也书曰允恭克让光被四表格于上下克明俊徳以亲九族九族既睦平章百姓百姓昭明是尧舜之化也孟子曰尧舜之道孝弟而已矣】
子言之君子贵人而贱己先人而后己则民作让又云有国家者贵人而贱禄则民兴让尚技而贱车则民兴艺又云善则称人过则称己则民不争善则称人过则称己则怨益亡又云善则称人过则称己则民让善善则称君过则称己则民作忠
【甚哉教者之通于性也民性好善示之以善无不任与之以善又无不让也任善而喜喜出于爱爱以为乐让善而若愧愧出于敬敬以为礼圣人与人一言而博爱徳义敬让礼乐好恶皆备者与善之谓也孟子曰君子莫大乎与人为善与人为善天地之经羲也】
天子有善譲徳于天诸侯有善归诸天子卿大夫有善荐于诸侯士庶人有善本诸父母存诸长老禄爵庆赏成诸宗庙所以示顺也
【天地日月山川岳渎此四者皆譲也故譲孝之实也子曰能以礼譲为国乎何有不能以礼让为国如礼何大学传曰一家仁一国兴仁一家让一国兴让一人贪戾一国作乱言因性立教者之好恶不可不审也本爱本敬去恶去慢以明顺于天下非譲莫繇矣故曰让者孝之实也】
右传十五则
孝治章第八
子曰昔者明王之以孝治天下也不敢遗小国之臣而况于公侯伯子男乎故得万国之懽心以事其先王【爱敬着于心则恶慢逺于人恶慢着于心则怨讟生于下矣聚顺承懽人道之至大者也易曰雷出地奋豫先王以作乐崇徳殷荐之上帝以配祖考夫得万国而不得其懽心虽得万国安用乎孟子曰天下大恱而将归已亲天下恱而归已犹草芥也惟舜为然舜尽事亲之道而瞽瞍底豫瞽瞍底豫而天下化瞽瞍底豫而天下之为父子者定若舜可谓得万国之欢心者矣诗曰媚兹一人应侯顺徳舜之谓也】
治国者不敢侮于鳏寡而况于士民乎故得百姓之懽心以事其先君
【治国而侮士民则骄溢之过也骄溢者富贵之过也骄溢不长存富贵不长保故失社禝怒人民者比比也书曰懐保小民恵鲜鳏寡自朝至于日中昃不遑暇食用咸和万民诗曰惠于宗公神罔是怨神罔是恫文王之谓也】
治家者不敢失于臣妾而况于妻子乎故得人之懽心以事其亲
【言非法言行非法行则其臣妾妻子意而薄之矣又以富贵怒其妻子则是絶祀也孟子曰身不行道不行于妻子使人不以道不能行于妻子以孝为治者常思其亲则亲爱畏敬贱恶哀矜傲惰此五僻者无繇而生也夫爱敬而亦有僻者乎爱敬不于其亲而爱敬它人故其亲怒于上而众怨于下也】
夫然故生则亲安之祭则鬼享之是以天下和平灾害不生祸乱不作故明王之以孝治天下也如此
【甚矣聚顺之大也聚天下之懽心以致二人之养是荐上帝配祖考之所从始也生则聚顺以为养死则聚顺以为祭去人之力而用其志用人之志而萃其心是仁人孝子之极致也孟子曰桀纣之失天下也失其民也失其民者失其心也得天下有道得其民斯得天下矣得其民有道得其心斯得民矣夫不得民之心而欲以飬其亲犹以草泽之牛豕为智也诗曰绥以多福俾缉熈于纯嘏多福纯嘏非合天下之爱敬而能之乎】
诗云有觉徳行四国顺之
【觉者所为教也教者所为孝也民心不懽天下不顺虽贞子无以顺于父母故灾害祸乱则民心之不顺为之也和气生则众志平众志平则怨恶息天人交应而鬼神从之书曰协和万邦黎民于变时雍盖言顺也唐虞之治非聚众顺而能有此乎故曰明于顺然后能守危也是之谓也】
右经第八章
大传第八
昔者圣人建隂阳天地之情立以为易易抱龟南面天子卷冕北面虽有明知之心必进断其志焉示不敢専以尊天也
【尊大者至天子而极矣北面以受着龟则又何恶慢之有乎古者诸侯之卿士见于天子皆有宴享劳来焉大夫而下犹使卿士燕之所以达万国之情也贾生曰大禹之治天下也诸侯万人禹壹皆知其体禹岂能闻见而识之也诸侯朝防禹亲服之其士月朝禹亲见之是以禹一皆知其体也然且禹犹大恐诸侯防则问诸侯曰诸侯以寡人为骄乎朔日士朝则问于士曰诸大夫以寡人为汰乎闻寡人之骄汰不告寡人者是防天下之教也寡人之所恶也故如禹者则可谓以孝立教者矣天下诸侯圣禹而神鲧不言鲧之罪又从而神之则亦谓此也】
天子视学大昕鼓徴所以警众也天子至命有司行事兴秩节祭先师先圣焉有司卒事反命始适东序释奠于先老遂设三老五更羣老之席位焉适省醴养老之珍具遂发咏焉退修之以孝养也反登歌清庙既歌而语言君臣父子长幼之道合徳音之致礼之大者也下管象舞大武大合众以事逹有神兴有徳也正君臣之位贵贱之等有司告以乐阕王乃命公侯伯子男及羣吏曰反飬老幼于东序终之以仁也【记曰古之人一举而众知其徳之备也众知其徳之备则其懽心安徃乎故记之致详者视学是也始虑之以大既爱之以敬行之以礼修之以孝养纪之以义终之以仁自鼓徴而兴秩释奠而设位适馔省醴而发咏修飬而登歌登歌而道古管舞而合众辨位而尚齿乐阕乃命毕养于东序凡十有五礼皆所以萃天下之欢心也萃天下之欢心非学孰始之乎诗曰于伦鼓钟于乐辟雍鼍鼓逄逄蒙瞍奏公是周人之乐文王也其马蹻蹻其音昭昭载色载笑匪怒伊教是鲁人之乐僖公也故道之可以懽乐邦国者莫学若也学而后燕射朝聘丧祭之务可以备礼也】
凡养老有虞氏以燕礼夏后氏以飨礼殷人以食礼周人修而兼用之五十飬于乡六十飬于国七十飬于学达于诸侯八十拜君命一坐再至瞽亦如之九十使人受天子欲有问焉则就其室以珎从七十不俟朝八十月告存九十日有秩五十不从力政六十不与服戎七十不与賔客之事八十齐丧之事弗及也
【燕礼一献坐而饮酒亲之也飨礼体荐不食盈罇不饮尊之也食礼坐而不饮殽饭之设爱而致慤春夏燕飨秋冬用食则敬而文矣文者敬之将衰者也】
有虞氏皇而祭深衣而飬老夏后氏収而祭燕衣而飬老殷人冔而祭缟衣而飬老周人冕而祭衣而飬老凡三王飬老皆引年八十者一子不从政九十者其家不从政废疾非人不飬者一人不从政父母之丧三年不从政齐衰大功之丧三月不从政【冕而祭祭而后飬之夫有天地神明之意焉以天子之尊敬人之父兄神明其事尊若天地亲若父母故道之可以懽乐于天下者则莫养老若也】
祭之道孙为王父尸所使为尸者于祭者子行也父北面而事之以明子事父之道也尸饮五君洗玉爵献卿尸饮七以瑶爵献大夫尸饮九以散爵献士及羣有司皆以齿先期旬有一日君夫人皆致齐乃防于太庙君纯冕立于阼夫人副袆立于东房君执圭瓒祼尸大宗执璋瓒亚祼及迎牲君执纼卿大夫从士执刍宗妇执盎从夫人荐涗水君执鸾刀羞哜夫人荐豆及入舞君执干戚就舞位君为东上冕而总干率其羣臣以乐皇尸是故天子之祭也与天下乐之诸侯之祭也与竟内乐之此其义也
【记曰礼之近于人情者非其至也祭之有尸三代共之以明祖孙之义焉以通神人之奥焉以严父子之报焉以敦亲属之纪焉四者而犹未尽也故三代皆用之天子之所不臣者二当其在师则不臣也当其在尸则不臣也故道之可乐者莫师与尸若也非为是可乐谓不如是则无以事其亲天子行之于庙诸侯行之于国大】【夫士行之于家增志明重莫之敢非率是道也又何所恶慢之有诗曰防酒欣欣燔炙芬芬公尸燕饮无有后艰盛世之】【事也神具醉止皇尸载起鼓钟送尸神保聿归追盛之意也其足以懽防万国崇报于祖考则一也】
古之人有言曰善终如始馂其是已尸亦馂鬼神之余也尸谡君与卿四人馂君起大夫六人馂臣馂君之余也大夫起士八人馂贱馂贵之余也士起各执其具以出陈于堂下百官进而撤之下馂上之余也凡馂之道每变以众所以别贵贱之等而兴施恵之象也
【记曰庙中者竟内之象也上有大泽则恵必及下顾先后异耳非上积重而下有冻馁之民夫使上有积重之势下有冻馁之民虽日行馂献鼓钟磬管足以聚天下之懽心乎曰圣人在上报本反始使人皆有父之尊有母之亲祁寒暑雨不怨其上胡为其有遗民也孟子曰君子之于物也爱之而弗仁其于民也仁之而弗亲亲亲而仁民仁民而爱物圣人而犹有遗民亦寄痼瘝焉而已矣诗云雨我公田遂及我私彼有不获穉此有不敛穧彼有遗秉此有滞穗伊寡妇之利】
祭有畀煇胞翟阍者恵下之道也有徳之君为能行此明足以见之仁足以与之能以其余畀下者也煇者甲吏之贱者也胞者肉吏之贱者也翟者乐吏之贱者也阍者守门之贱者也以至尊既祭之末不忘至贱以其余畀之是故明君在上则境内之民无有冻馁者矣
【传曰旅酬下为上所以逮贱也逮贱之道至于煇胞翟阍而至矣以圣人之不杀也而骨革羽毛取之鸟兽牲牷肥腯供之祭祀以圣人之不刑也而有墨者守门古者刑人不使守门阍之用刑人则自周而降也圣人祭祀而皆畀其余使诸贱吏亦皆有骏奔将事之意焉天下之懽心则自此聚也易曰泽上于地萃众萃而泽及之大牲享庙余以逮下以此教恵犹有恶慢而祸于刑人者】
古者明君爵有徳而禄有功必赐爵禄于太庙示不敢専也祭之日一献君降立于阼阶之南南乡所命北面史繇君右执防命之再拜稽首受书以归而舎奠于其庙
【诸侯之卿天子之大夫士有徳有功天子皆自庙命之示不敢専且劝善也尸饮五君既献卿降立于阼阶之南示不当尊且教谦也卿大夫士各以其防舎奠祖庙诸侯行于其国卿大夫行于其家而尚徳贵功重祖敬宗之义达于天下矣诗曰彤弓弨兮受言藏之我有嘉賔中心贶之钟鼓既设一朝飨之藏之于庙飨之于朝出师而告冡土献馘而告明堂诗曰乃立冡土戎丑攸行淑问如臯陶在泮献囚于以昭示天下得其懽心以不怍于先王先公其义则一也】
孔子对哀公曰古之为政爱人为大所以治爱人礼为大所以治礼敬为大敬之至矣大昏为大大昏至矣大昏既至冕而亲迎亲之也亲之也者亲之也是故君子兴敬为亲舍敬是遗亲也弗爱不亲弗敬不正爱与敬其政之本与公曰冕而亲迎不已重乎孔子愀然作色曰合二姓之好以继先圣之后以为天地宗庙社禝之主君何谓已重乎
【大昏人道之始也冕而亲迎所以教敬爱之始也所以教敬爱者非为敬爱其妻子为敬爱其亲也家人之上九曰有孚威如吉冕而亲迎威如之谓也威如而后有终有终而后不愧于先君书曰慎厥终惟其始又曰始于家邦终于四海是之谓也】
又曰昔三代明王之政必敬其妻子也有道妻也者亲之主也敢不敬与子也者亲之后也敢不敬与【夫子是言盖为敬身也敬亲则敬身敬身则必敬其妻子故曰身以及身子以及子妃以及妃行此三者则忾乎天下矣故冠昏之礼先王所聚懽心之始也】
诸侯燕礼之义君立阼阶之东南南乡迩卿大夫皆少进定位也君席阼阶之上居主位西面特立莫敢适之义也设賔主使宰夫为献主臣莫敢亢也不以公卿为賔以大夫为賔明嫌之义也賔入中庭君降一等而揖之君举旅于賔及君所赐爵皆降再拜稽首升成拜明臣礼也君答拜之礼无不答明君上之礼也臣下竭力尽能以立功于国君必报之以爵禄故礼无不答言上之不虚取于下也上明正道以道民民道之有功然后取其什一是以上下和宁而不相怨也
【礼无不答以君而答臣是拜揖之重于爵禄也记曰席小卿次上卿大夫次小卿东西为次士庶子以次就位于下献君君举旅行酬而后献卿卿举旅行酬而后献大夫大夫行酬而后献士士行酬而后献庶子俎豆牲醴荐羞皆有差等所以明贵贱也古之为君者以此敬爱其臣下其臣下犹有不竭力尽能以立功于国者】
聘礼上公七介侯伯五介子男三介所以明贵贱也介绍而传命君子于其所尊弗敢质敬之至也三譲而后传命三让而后入庙门三揖而后至阶三譲而后升所以致尊譲也君使士迎于竟大夫郊劳君亲拜迎于大门之内而庙受北面拜贶拜君命之辱所以致敬也
【受之于庙拜之于庙天子于诸侯之卿犹且如此乎晋文公拜防王之命尽礼而恭内史兴以为必霸随防聘于周定王亲享之郤至告捷于周未将事而饮王尗酒非礼也古之尽礼于聘享者非为其诸侯大夫亦各为先王先公也诗云我孔熯矣式礼莫愆夫犹有勉勉不尽其懽者乎何其言之懃也】
大夫士相见虽贵贱不敌主人敬客则先拜客客敬主人则先拜主人凡非吊丧非见国君无不答拜者大夫见于国君国君拜其辱士见于大夫大夫拜其辱同国始相见主人拜其辱君于士不答拜也非其臣则答拜之大夫于其臣虽贱必答拜之男女相答拜也
【适于异国则无不拜也立于同国则始相拜也君不答士而大夫答其臣故为父执而不答其下非礼也礼答之则懽心生不答之则怨心生董生曰人生有喜怒哀乐之答春秋冬夏之类也喜春之之答也怒秋之答也乐夏之答也哀冬之答也天之副在乎人人答天之四时而必忠且爱也则尧舜之治无以加此是之谓也】
五官之长曰伯是职方其傧于天子也曰天子之吏同姓天子谓之伯父异姓天子谓之伯舅九州之长入天子之国曰牧同姓天子谓之叔父异姓天子谓之叔舅【周室至于春秋三百余年矣列国诸侯或十三四世或十四五世而天子皆称之曰伯父叔父伯舅叔舅何也曰尊之也亲之也尊以生敬亲以生爱敬爱出于天子不复为等诗曰宁适不来防我有咎是之谓也】
国君不名卿老世妇大夫不名世臣侄娣士不名家相长妾君大夫之子不敢自称曰余小子大夫士之子不敢自称曰嗣子
【凡若是者所以去慢也去慢而后无所轻侮无所轻侮而后无所遗失无所遗失而犹未可言爱敬也子言之狎侮死焉而不畏也狎侮君子罔以尽人心狎侮小人罔以尽其力书曰左右携仆夷防卢烝文王惟克厥宅心则是可言爱敬者矣】
君子式黄髪下卿位入国不驰入里必式君命召虽贱人大夫士必自御之
【敬者逮上爱者逮下苟以先王先公之义通之则爱敬之义逮于上下一也国君式齐牛大夫士式路马召贱御贵以斯义通之四郊之内谁复可慢者乎贾生曰尧舜禹汤之治天下也士民乐之即位百年士民犹以为数也桀纣之治天下也士民苦之即位皆十年而灭士民犹以为太乆也居于上而敬士爱民之谓智居于上而简士苦民之谓愚士民不可不畏大族多力不可敌也贾生则知所立本矣未知所立孝也立孝者谓是先王先公之遗民也则犹其遗体也齐牛路马犹且敬之而况其遗体乎】
君无故不杀牛大夫无故不杀羊士无故不杀犬豕君子逺庖厨凡有血气之类弗身践也至于八月不雨君不举年不顺成天子素服乘素车食无乐君衣布搢本关梁不租山泽列而不赋土功不兴大夫不得造车马【甚矣君子之仁也君子之仁足以及物而后孝足以报亲仁不足以及物而曰孝子吾不信也】
国君春田不围泽大夫不掩羣士不取麛卵嵗凶年谷不登君膳不祭肺马不食谷驰道不除祭事不县大夫不食粱士饮酒不乐
【夫犹此意也而又加至矣搜苗狝狩之中而亦有孝子焉杀一草一木必以其时则亦谓此也夫有致谨于此而日傲然恶慢其士民者则亦少矣】
卿大夫疾君问之无筭士壹问之君于卿大夫比葬不食肉比卒哭不举乐士比殡不举乐卿大夫之丧公视大敛君升商祝铺席乃敛天子及隣国之君亦皆使人吊其不淑也
【若是以待其臣庶则可谓尽矣天子以是待其公卿公卿以是待其大夫士大夫士以是待其隣里族党无不尽者而后天下之懽心得天下之懽心得而后天下之孝养可聚也故灾害旤乱皆天下之戾心为之也民心和平则灾害不生旤乱不作贾生曰民无不为本也民无不为命也民无不为功也民无不为力也菑之与福非降在天降之于士民也可不慎乎】
子曰舜其大孝也与徳为圣人尊为天子富有四海之内宗庙飨之子孙保之故大徳必得其位必得其禄必得其名必得其夀
【禄位名夀非得天下之欢心而能如此乎欢心不得虽万乗之禄无以为富九五之尊无以为贵贾生曰君子之贵也士民贵之故曰贵也君子之富也士民富之故曰富也其夀也则亦曰士民夀之故曰夀也桀纣盗跖身没之后民以相诟夫非不得其欢心以至于此乎不得其欢心而有其家国天下是乱臣贼子所以接踵于世也】
子言之曰后世虽有作者虞帝弗可及也已矣君天下生无私死不厚其子子民如父母有怛之爱有忠利之教亲而尊安而敬威而爱富而有礼恵而能散其君子尊仁畏义耻费轻实忠而不犯义而顺文而静寛而有辨
【夫虞帝之所以得此则亦曰得天下之懽心而已矣懽心不得则无以事亲无以事亲又何以教其君子虞帝之教曰吾尽吾敬以事吾上故见为忠焉吾尽吾敬以接吾敌故见为信焉吾尽吾敬以使吾下故见为爱焉是以见亲爱于天下之民见贵信于天下之君吾取之以敬也吾得之以敬也故敬者教之本也不遗小臣不侮鳏寡不失臣妾此三者安享天下之本也子曰出门如见大賔使民如承大祭己所不欲勿施于人在邦无怨在家无怨舜之谓也】
故圣人耐以天下为一家以中国为一人非意之也必知其情辟于其义明于其利达于其患然后能为之圣人之所以治人七情修十义讲信修睦尚慈譲去争夺舎礼何以治之乎
【礼者何曰孝而已孝者何曰敬而已敬者何曰不敢遗失不敢恶慢而已记曰喜怒哀惧爱恶欲七者谓之人情父慈子孝兄良弟弟夫义妇听长惠幼顺君仁臣忠十者谓之人义讲信修睦谓之人利争夺相杀谓之人患夫是数者归之和平则天下犹之一家中国犹之一人而已故情义利患不如欢心之约也得其欢心则情义利患可以不问也诗曰亦有和羹既戒既平鬷格无言时靡有争是之谓也】
右传二十二则
圣徳章第九
曽子曰敢问圣人之徳无以加于孝乎子曰天地之性人为贵人之行莫大于孝孝莫大于严父严父莫大于配天则周公其人也
【天地生人无所毁伤帝王圣贤无以异人者是天地之性也人生而孝知爱知敬不敢毁伤以报父母是天地之教也天地日生人而曰父母生之天地日教人而曰父母教之故父母天地日相配也圣人之道显天而藏地尊父而亲母父以严而治阳母以顺而治隂严者职教顺者职治教有象而治无为故曰严父不曰顺母曰配天不曰配地是圣人之道也知性者贵人知道者贵天知教者贵敬敬者孝之质也古之圣人本天立教因父立师故曰资爱事母资敬事君敬爱之原皆出于父故天父君师四者立教之等也书曰天佑下民作之君作之师惟其克相上帝绥四方鸟兽知母而不知父众人知父而不知天有知严父配天之说者则通于圣人之道矣】
昔者周公郊祀后稷以配天宗祀文王于明堂以配上帝是以四海之内各以其职来祭夫圣人之徳又何以加于孝乎
【夫道至于严父而至矣周人祀后稷而不祀姜嫄配文王而不配太姒郊社明堂于此则必有取之也郊社之义三代异用也社之言地方泽之义也郊之言天圜丘之制也后稷之配太社则自夏商而始也尊稷以配天则独周之制也祖文王而宗武王则自成康而始也太王王季不敢言祧皇矣之雅天作之颂是也故议礼者不可不审也郊后稷以配天祀文王以配上帝非周公之圣则莫之为也不当周公之身而议郊祀之礼则禘喾而郊稷祖文王而宗武王作者之意于是止也明堂之歳有六祀焉四立五帝季秋大享是也南郊有三冬至迎长上辛祈谷龙见大雩是也歳一祀后稷而八享文王圣人之尊亲不以疎数为隆杀也其敬益至则其礼益简简之者何严之也天严则曰父父严则配天后稷祖也以天之严严之则亦曰父故配天之父非祢之谓也以严而生敬以敬而生孝以孝而生顺不如是不足以立教故郊祀明堂性教之合也四海于是观严则于是观顺焉诗曰仪式型文王之典日靖四方盖谓是也夫当文王之身躬集大命则必配稷于南郊配王季于明堂然且文王不为之而文王不以是损孝又留其绪以畀周公诗曰维此王季帝度其心貊其徳音其徳克明克明克类克长克君王此大邦克顺克比比于文王其徳靡悔既受帝祉施于孙子夫周人亦犹有宗祀王季之心乎何其言之尊也然则有虞之不郊瞽瞍又不祀于明堂何也曰徳与功则帝喾颛顼而下无所置瞽瞍者矣且受终于文祖则势不得不宗尧宗尧则犹之明堂也至有虞之庙则无所夺瞽瞍之位子曰宗庙飨之孟子曰孝子之至莫大乎尊亲尊亲之至莫大乎以天下养为天子父尊之至也以天下养养之至也尊以天子养以天下则又何异于享祀明堂之有】
故亲生之膝下以养父母日严圣人因严以教敬因亲以教爱圣人之教不肃而成其政不严而治其所因者本也
【为教本性为性本天天严而人敬之地顺而人亲之敬之加严亲之加忘人托于地不知有地覆于天惟知有天其渐然也故严者始教者也亲者终养者也人养于膝下鸟兽昆虫养于山泽其养之皆地其教之皆天也圣人不严其养之而严其教之者故人皆知父之尊知母之亲以教万物亲亲长长老老幼幼不失其所故教爱者不烦教敬者不伤君之于父父之于师师之于天其本一也或曰严本于后稷亲本于文王然则配天之与配上帝有异与曰天与上帝何异之有周礼典瑞曰祀天又曰旅上帝虽分昊天上帝与五帝之名其为天则一也然则郊祀配天宗祀配上帝何也曰郊祀者犆祀也宗祀者时享也时享五帝而亲文王犆祀昊天而尊后稷明堂则数里而近圜丘则数十里而逺近者愈亲逺者愈尊仁孝之等也然则礿禘尝烝又有四杞宗庙明堂每嵗八举得毋已数与曰其生也日三视膳殁而八享何谓数也然则明堂之与辟雍一与曰明堂九室其别五室辟雍环水有先圣先老焉所谓泽宫也】
父子之道天性也君臣之义也父母生之续莫大焉君亲临之厚莫重焉
【性者道也教者义也以养者父子之道日严者君臣之义也分爱于母故母有父之亲分敬于君故父有君之尊父母生之君亲临之禀于自然实命于天非圣人之所能为也然而圣人不教则天下失性天下失性则天失其命故圣人教人事父以配天事父以配君天言大生君言大临大生者得善继大临者载厚徳故曰父子之道君臣之义父母生之君亲临之言父之上配于天下配于君非圣人则不得其义也】
故不爱其亲而爱它人者谓之悖徳不敬其亲而敬它人者谓之悖礼以顺则逆民无则焉不在于善而皆在于凶徳虽得之君子不贵也
【世有不爱其亲而爱它人不敬其亲而敬它人者无有乎哉天地之道有二一曰严一曰顺为严以教顺故天覆于地为顺以事严故地承于天敬不敢慢爱不敢恶得严于天者也敬亲而后敬人爱亲而后爱人得顺于地者也反是为逆逆为凶徳善者性也君子以是教人亦以是自率也是君子之道也孟子曰人少则慕父母知好色则慕少艾仕则慕君不得于君则热中大孝终身慕父母】
君子言思可道行思可乐徳义可尊作事可法容止可观进退可度以临其民是以其民畏而爱之则而象之故能成其徳教而行其政令
【孟子曰行一不义杀一不辜而得天下不为也敬爱它人而得富贵君子岂为之乎君子敬天则敬亲敬亲则敬身严父之道虽未配天而身不可不敬也敬身如天则敬亲亦如天敬亲如天则亦配天矣传曰在下位不获乎上民不可得而治矣获乎上有道不信乎朋友不获乎上矣信乎朋友有道不顺乎亲不信乎朋友矣顺乎亲有道反身不诚不顺乎亲矣诚身有道不明乎善不诚乎身矣诚者天之道也诚之者人之道也诚者不勉而中不思而得从容中道圣人也诚之者择善而固执之者也不思诚不择善苟得以蹈凶逆则是乱民之行圣王之所不教也】
诗云淑人君子其仪不忒
【君子而思以淑人善俗非礼何以乎礼仪之在人身所以动天地也孝子仁人必谨于礼谨礼而后可以敬身敬身而后可以事天传曰大哉圣人之道洋洋乎发育万物峻极于天优优大哉礼仪三百威仪三千待其人而后行故曰苟不至徳至道不凝焉至徳者孝敬之谓也】
右经九章
大传第九
记曰人者天地之徳隂阳之交鬼神之防五行之秀气也故天秉阳垂日星地秉隂窍于山川播五行于四时和而后月生也是以三五而盈三五而阙五行之动迭相竭也
【人之生本于月月母也日父也月有盈亏而日无盈阙五行三防以归于月月虚而日满日立于不竭以待月之竭故日严而月顺也月行之迟二十余九乃及于日日行之迟三百六十余五乃及于天天者君也日者父也月迟成蔀以迎天日五行六防而及于已日十二防而及于天故月者天下之至孝也天下之至譲也天下之至敬也天下之至顺也四者至徳而孝子皆行之何也人月之所生也生而得其秀秀者气之精柔者也孝子而不法月则无所法之诗曰假以溢我我其収之是之谓也董生曰天之大数毕于十旬圣人立之以为数纪见其起止则知贵贱顺逆所在知贵贱顺逆所在则天地之情着圣人之实出矣是故阳气以正月始出养育于上积十月而功成矣人亦十月而生十月而成天之道也物随阳而出入数随阳而终始三王之正随阳更起数日者据昼而不据夜数嵗者据阳而不据隂丈夫虽贱皆为阳妇人虽贵皆为隂以此推之天道皆贵阳而贱隂是则董生之意亦専致于严父也严父者事天事君之要义也】
故夫政必本于天殽以降命命降于社之谓殽地降于祖庙之谓仁义降于山川之谓兴作降于五祀之谓制度此圣人所以藏身之固也
【本天而殽命故得人之性本命而殽事故得人之教本性立教故言易立而行易行立言与行而后其身不伤身不毁伤而后可藏于天地故曰圣人所藏身之固也】
天尊地卑君臣定矣髙卑以陈贵贱位矣动静有常大小殊矣方以类聚物以羣分则性命不同矣在天成象在地成形如此则礼者天地之别也地气上隮天气下降隂阳相摩天地相荡鼓之以雷霆奋之以风雨动之以四时暖之以日月而百化兴焉如此则乐者天地之和也化不时则不生男女无辨则乱升此天地之情也
【情之不可以骋虽天地犹然也故为礼以别之为乐以和之不别不和则乱升不生虽天地不能自制也故圣人以天地之性制天地之情所谓教也天地贵人而人贵天父君师三者从天者也董生曰孝子之行忠臣之义皆法于地也地事天者也物无有防合者天地之合必察其隂阳别其顺逆显经而隠权前徳而后刑故得以变化而成功也又曰天子受命于天诸侯受命于天子子受命于父臣受命于君妻受命于夫诸所受命者其尊皆天也故曰父之子也可尊母之子也可卑尊卑系于父不系于母无别则乱升亦严父之义也然则天地不可合祭乎曰地之与天不相敌也郊祭天而社祭地也社之所以専祭者为国也为稷也不然则皆天也天之有日月星辰犹地之有岳镇河海也日月星辰得周于地岳镇河海不得周于天舎岳镇河海则无以见地舎日月星辰而犹有以见天雷霆风雨皆出于地而岳渎河海皆应于天故地之与天不相敌也然则天地不可分祭乎曰郊社分祭也地之与天则非有二也五帝殊礼三王异建本天者亲上本地者亲下则各从其类也】
昔先王之制礼也因其物而致其义焉尔故作大事必顺天时为朝夕必放于日月为髙必因丘陵为下必因川泽是故天时雨泽君子达亹亹焉是故因天事天因地事地因名山升中于天因吉土以享帝于郊升中于天而凤凰降龟龙假飨帝于郊而风雨节寒暑时是故圣人南面而立而天下大治
【物者天地所生义者仁人孝子所自致也春秋霜露君子亹亹故名山吉土君子所有事也舜礼五岳封十二山五载一巡狩朝防方岳之下然二十八载不能五巡四岳所以然者天子所至诸侯景从辰极之与日月道不同仿也惟南郊明堂俱在国中天子歳得有事而禘祫之义尚有限年则明禋之仪不能频举亦可知矣月令不纪圜丘方泽之文周官不纪明堂四时之祭惟郊祀禘尝备见诸书故祀天飨祖两义特重三代虽有方泽之文月令无祀后土之宪秦祀五畤汉用六天遂使汾隂雎上并重礼官川岳风雷分为异趣仁孝之思牵于靡文失其义矣】
大乐与天地同和大礼与天地同节和故百物不失节故祀天祭地明则有礼乐幽则有鬼神如此则四海之内合敬同爱矣礼者殊事合敬者也乐者异文合爱者也礼乐之情同故明王以相沿也故事与时并名与功偕
【合敬合爱天地之情也爱有同和敬有同节圣王之教也同情而均性故曰和同情而殊教故曰节礼各反其所始乐各尊其所生天地隂阳日月寒暑各有等差中其节则和不中其节则不和故教之始于严父万物所受节之始也】
有虞氏禘黄帝而郊喾祖颛顼而宗尧夏后氏禘黄帝而郊鲧祖颛顼而宗禹殷人禘喾而郊冥祖契而宗汤周人禘喾而郊稷祖文王而宗武王
【神农黄帝皆有明堂则皆有郊祀郊祀不始于虞明堂不始于周而断以虞周者何也礼于是而备也有虞之不郊瞍而宗尧有夏之不宗舜而郊鲧皆反于本心而安揆于众理而当质之无疑俟之不惑如在今人则又众喙繁兴互持不下矣凡创礼出于圣人议礼本于天子苟无戾于孝敬皆不失为典章然则文王称祖武王称宗武王不得正南面之位与曰礼之贵昭穆也禘祫大飨则始祖东向太王文王皆北向而称穆王季武王皆南向而称昭如其月祭七庙各専俱南面也或因庙祭以为昭穆则俱昭穆之何必南向之有然则文王武王之在明堂有二主与曰礼无二主文王在明堂则武王在太庙文王配上帝则武王不配上帝何二主之有曰严父配天为成王者如之何曰祖即父也有天下者各以创天下之父而父之易世而后始自为祖然犹不敢忘其自始各以昭穆进于七庙天地之义生人之序也】
燔柴于泰坛祭天也埋于泰折祭地也用骍犊埋少牢于泰昭祭时也相近于坎坛祭寒暑也王宫祭日也夜明祭月也幽宗祭星也雩宗祭水旱也四坎坛祭四方也山林川谷丘陵能出云为风雨见恠物皆曰神有天下者祭百神诸侯在其地则祭之无其地则不祭
【燔柴泰坛坛之南也埋泰折坛之北也泰昭坎坛则犹之南北也四时之于寒暑一也而两祭之何也暑极则寒生寒极则暑生四时之至极于南北夏至为坎冬至为昭祀二至则近于天地也命之曰昭坎知其为四时也曰寒暑重言之也王宫坛之东也夜明坛之西也雩宗南也幽宗北也祷水旱者必于盛阳之月望星辰者必向坎坛之北命之曰雩幽知其为隂阳也四坎坛山林川谷丘陵也云雷风雨出于川谷丘陵犹人之有嘘气津泽故古有所不祀也祀四坎坛则四方之岳渎川镇皆载其中风雷云雨因而从之甚矣古人之防也然则隂阳出于天地寒暑生于日月水旱生于寒暑而且祀之何也是即所谓风云雷雨也言风云雷雨则地气也疑于天道言水旱寒暑则天道也通于人事圣贤重人患而急民事故感冬夏而绌霜露夫亦各有其义也然则是言合祀与曰是合祀也而各有其礼乐焉然则周官之不言合祀何与曰各一代之制也周礼冬至祀天于圜丘夏至祀地于方泽大宗伯兆大明于东郊兆夜明于西郊乐舞各殊从配异义然而其文未着所最著者曰祀吴天上帝于圜丘耳然则夫子不取之何也曰圣人之作代各异尚夏时殷辂周冕虞韶则固间用之矣何必周公然则记之合祭何取之与曰各三代之遗也记曰七代所更立者郊禘祖宗其余不变也然则周公变之何也曰卜洛宅镐明堂辟雍之义则固有不同者矣然则月令之迎气详于四立而简于二至何也曰月令夏道也首以立春周礼周道也首以冬至首立春者其盛礼见于祈谷首冬至者其盛礼见于秋尝仁人孝子则各有取之也夫不得仁人孝子之意而言郊祀者亦犹之聚讼而已】
郊之祭也迎长日之至也大报天而主日也兆于南郊就阳位也扫地而祭于其质也器用陶匏以象天地之性也于郊故谓之郊牲用骍尚赤也用犊贵诚也郊之用辛也周之始郊日以至卜郊受命于祖庙作龟于祢宫尊祖亲考之义也
【孝子爱日迎长履端报天而主日配以祖考受命作龟则盛徳之始事也周始伐殷戊午师逾孟津星与日辰皆在北维析木之津天鼋之首日至在焉盖以辛酉祭告天地癸亥陈师防朝清明后世因之首冬至而祀上辛至不皆辛也辛则不卜至亦不卜也而犹且卜之盖占歳也故谓之迎长又谓祈谷迎长孝子之事祈谷仁人之志二者可以先后起也然则至日而辛如何曰夏周之道可以兼用也迎长至则不迎短至就阳则不就隂而犹且曰北郊方泽者何也曰镐洛之异用夏周之殊尚是不可知也然而记者则是夫子之所取也扫地陶匏而为之坛壝三成分罗诸祀何也曰圣人有言汚樽抔饮其势必变太羮元酒聊从其初则亦其义也得其尊祖亲考者而已矣】
故祭帝于郊所以定天位也祀社于国所以列地利也祖庙所以本仁也山川所以傧鬼神也五祀所以本事也
【郊在都南社在国中明天之周于地地之不周于天也地不周于天则祀不在郊之外明父之治外母之不得治外也命降于社之为殽地王为羣姓立社曰泰社王自为立社曰王社诸侯为百姓立社曰国社诸侯自为立社曰侯社大夫以下成羣立社曰置社方言谓母曰社母有众也父一而已祀之去司命与泰厉也进人事而逺鬼神之义也然则明堂南郊又为两祀乎曰男子治外因尊而尊因亲而亲歳首南郊四时明堂賔享五帝又何恠乎然则社皆在国郊与明堂皆在郊明堂不逺于庙与曰庙与社之皆在国亲亲之义也郊与明堂之皆在郊尊尊之义也天子有郊诸侯不出其国等杀之义也然则诸侯之有外祀非礼与曰因天因地苟在祀典则犹之礼也淳于曰明堂在国之阳三里之外七里之内韩婴曰明堂在南方七里之郊故达霜露则谓之郊具覆帱则谓明堂郊坛之有飨殿则犹之古也诸侯之社不尽在公宫之右则亦犹之古也】
郊之祭大报天而主日配以月夏后氏祭其闇殷人祭其阳周人祭日以朝及闇祭日于坛祭月于坎以别幽明以制上下祭日于东祭月于西以别外内以端其位日出于东月生于西隂阳长短终始相廵以致天下之和
【为郊祀之说则莫明于此也天无质以星辰为质昊天五帝则皆其名也天之有主配者日月而已隂阳寒暑云雷风雨皆生于日日为其功而归于天日之归功于天犹父之归功于君君之归功于天也故严父配天即报天主日之说也主天而配祖主日而配月此两者古人之精义也其不曰报天而配地何也曰人者天地之心也日者亦犹天之心也敬天而尊其心则诸形质皆下矣地之于人犹腑脏之有包络也月之于日犹肾水之于君火也圣人之在天地犹羲阳之在六虚无可配者月受其光以为精魄星受其采以为光耀气受其序以为逺近寒暑融结霜露嘘噏风雷无非日也圣人亦犹之日也以为配天则不得曰主天以为主日则不得曰配日闇之言宣夜昕之言盖弥日之言浑亦犹此义也然则祭日之言坛祭月之言坎何义也曰坛旦也诗曰旭日始旦坎陷也易曰坎为水为月古人之为坛坎则有所取之也然则是犹之泰坛泰折与曰一坛也泰坛泰折自为南北日坛月坎自为东西然则朝日东郊夕月西郊日坛九尺月坛六尺之亦为当于礼与曰圣贤异制三代殊尚古之君子不相非也然而言报天不必言配地言主日不必言配月神明之道异于祖妣必曰天地分合则亦曰日月分合祖妣分合闾巷之义非所精致交于旦明之义也然则日月东西重言之何也曰以明夫郊天之大报大报之主日配祖主日之非两事也大传曰天之所覆地之所载日月所照霜露所坠凡有血气者莫不尊亲故曰配天则不必曰配地而尊天之义见不必曰配月而主日之义见不必曰祀祢而尊祖之义亦见也然则日月从于郊东西从其朔有从祀亦有专祀礼与曰礼以义起不相非也而神明之道贵质而贱渎五帝之道三王亦皆兼用之矣其存者曰享祀明堂而已矣然则祀之有上帝又有五帝何昉与曰五帝之说不自周始盖羲轩而前矣有配天而又有配帝则自周始也既已配帝则不得不言五帝然则五帝之有异义何主与曰主其似五帝者则太皥炎帝黄帝少皥颛顼之为近似也】
郊所以明天道也帝牛不吉以为稷牛帝牛必在涤三月稷牛唯具所以别事天神与人鬼也万物本乎天人本乎祖此所以配上帝也郊之祭也大报本反始也
【天配以祖祖与天并而牲有隆杀何也尊无二上祖之视天犹君之视祖也然则卜牲不吉而犹用之何也天则卜牲祖不卜牲鬼与人亲其卜之示尊其不卜之示亲非为择牲也然则明堂之礼帝亦卜牲文王不择牲祫庙之礼祖亦卜牲祢不卜牲与曰常飨不卜卜特为郊禘而用之帝牲则卜文王不卜夫亦有取之取之帝稷也然则稷非为社与曰社亦涤牛周之称社非为帝稷盖厉山之子始殖五谷者也】
天子七庙三昭三穆与太祖之庙而七诸侯五庙二昭二穆与太祖之庙而五大夫三庙一昭一穆与太祖之庙而三士一庙庶人祭于寝
【祭法曰王立七庙一坛一墠曰考庙曰王考庙曰皇考庙曰显考庙曰祖考庙皆月祭之逺庙为祧有二祧享尝乃止去祧为坛去坛为墠坛墠有祷焉祭之无祷乃止去墠曰鬼诸侯而下等杀祧墠亦犹是也古之作者尊尊亲亲七庙创于天子以事祖父谓其功徳始于祖父虽不为天子以天子之礼报之故七庙之设为其祖父非为其孙子也共王不敢祧太王则懿王不敢祧季歴以七世之孙子祧其上世之祖父席富贵而轻本原非开创者之意也然则九庙十一庙祫祭始庙同堂异室孰古者与曰祫庙同堂奉主而祭虽十一庙犹之一庙也殷之相土周之公刘皆有特庙见之于诗其不见于诗而立特庙者髙围庙是也七制之有特庙自汉始也周三十七君不得各自立庙则必逓进于二祧之庙孝夷不敢祧成康犹厉宣之不敢祧昭穆则上祀四世与下祀四世广七而十一之未逺于古也上祀四世与始祖而五下祀四世与太祖而五故祖庙者祖宗之孝祢庙者孙子之孝以祢庙而夺祖庙比近而忘逺非尊亲之意也书曰典祀无丰于祢言追逺也然则士有二庙而曰一庙何也曰官师之庙也天子之下士诸侯之上士皆得二庙庙降而孝子之意不降祖祖而宗宗尊尊而亲亲子曰武王周公其达孝矣乎是之谓也】
别子为祖继别为宗继祢者为小宗有百世不迁之宗有五世则迁之宗百世不迁者别子之后也宗其继别子所自出者百世不迁者也宗其继髙祖者五世则迁者也尊祖故敬宗敬宗尊祖之义也
【敬宗敬诸侯大夫之义也别子分藩有国有家是为别祖其子继之是为别宗鲁伯禽之继周公郑武公之继桓公是百世不迁者也康王之继成王成王之继武王非特庙则五世犹迁者也然则继祢小宗者何也犹周文公召康公之世为卿士受采于京者也不然则继别子之祢者也宗其继别子者百世不迁犹始开国者在二世之内宗其继髙祖者五世则迁犹后祢庙者在四世之外也然则天子无后而外求宗为继祢者与为继髙祖者与曰为继髙祖者也继髙祖与继别子二典之大者也继髙祖之祢与继别子之祢二典之小者也然则天子诸侯无继祢而皆继髙祖与曰其祢在而继祢受命于祢则是继祢者也其祢不在而继祢受命于髙祖则是继髙祖者也然则君不犹父臣不犹子昭穆之义犹欲行于祖祢与曰朝则分君臣庙则分昭穆五世而外昭穆相继虽不以次其受命于髙祖为继髙祖则一也然则继髙祖者而入祢庙不称孝子与曰殷之兄弟继祢者多矣其入庙也皆曰嗣王明曰继及者之不为继祢也谓有髙祖之统焉不祧祢而祧祖不继祖而继祢是礼之大疵也然则汉宋之议礼非与曰汉宋之礼有受命于祢者也无受命于祢而继髙祖则皆继髙祖者也然则祢庙入嗣昭穆相次亦谊不为父子与曰殷七八王无为父子者其称嗣王曽孙与嗣天子其义一也】
自仁率亲等而上之至于祖自义率祖顺而下之至于祢是故人道亲亲也亲亲故尊祖尊祖故敬宗敬宗故収族収族故宗庙严宗庙严故重社稷重社稷故爱百姓爱百姓故刑罚中刑罚中故庶民安庶民安故财用足财用足故百志成百志成故礼俗刑礼俗刑然后乐诗云不显不承无斁于人斯此之谓也【圣人之治天下教敬教爱而不言用贤者何也曰古之王者皆重世族其卿大夫士皆出公族三代之王则犹同祖也季世王者皆出庶姓其卿大夫士亦皆庶姓物博精多权势相负故以公族绌于庶姓其渐然也然则孝经之未及于用人何也曰亲爱者用人之实也大传曰圣人南面而听天下所先者五民不与焉一曰治亲二曰报功三曰举贤四曰使能五曰存爱五者一得民无不足无不赡者五者一物纰缪民莫得其死是圣人之言用贤也敬其所尊爱其所亲尊贤而亲亲是严父所配于天地也不然则是庶社之智也】
唯圣人为能飨帝孝子为能飨亲飨者乡也乡之然后能飨焉是故孝子临尸而不怍君牵牲夫人奠盎君献尸夫人荐豆卿大夫相君命妇相夫人齐齐乎其敬也愉愉乎其忠也勿勿诸其欲其飨之也【故敬爱者圣人之极思也睦族必敬宗敬宗必尊祖尊祖必敬天敬天必不敢恶慢于天下子言之诵诗三百未足以一献一献矣未足以飨旅临尸而不怍飨帝而不荒则是可言郊祀者矣飨祀贵严男子治外而献荐之事君夫人俱何也曰南郊外也太庙内也飨庙则犹之内事也然则髙禖公宫不犹在郊外与曰蚕室在公宫之阳利于浴川公宫在国社之东则犹在国中也髙禖之祀青帝不必在于南郊夫亦犹之内事也且是不嵗举之也谓国之大典存焉耳然则大明在东夜明在西君冕在东阶夫人副袆在西房若是其敌也而独曰严父者何也曰严父者天地之义也崇阳而卑隂尊天而主日助祭者孝子之义也嗣续有所始宗社有所托且是犹之严事也非是则庶子庶妇擅于公族故古人之爱敬各有所自着也】
子曰郊社之义所以仁鬼神也禘尝之礼所以仁昭穆也馈奠之礼所以仁死防也射乡之礼所以仁乡党也食飨之礼所以仁賔客也明乎郊社之义禘尝之礼治国其如指诸掌乎
【仁孝一也孝为主而仁为賔賔主之答皆敬也皆有其祖徳而孙逊以行之郊社禘尝所为主者皆子也馈奠射乡食飨所为主者皆弟也其答之皆曰仁其行之皆曰敬其为主者皆孝也非孝则先王又何以仁天下乎】
天子者与天地参故徳配天地兼利万物与日月并明明照四海而不遗防小其在朝廷则道仁圣礼义之序燕处则聴雅颂之音行歩则有环佩之声升车则有和鸾之音居处有礼进退有度百官得其宜万事得其序诗云淑人君子其仪不忒其仪不忒正是四国此之谓也
【参天地而法日月皆孝也先王以孝制治以敬制礼以其性教敷顺于天下大则保其天下细则保其身体因严因爱无有毁伤万物之心故禘尝之义五礼之大端也记曰禘尝之义大矣治国之本也不可不知也明其义者君也能其事者臣也不明其义君人不全不能其事为臣不全夫义者所以济志也诸徳之发也是故其徳盛者其志厚其志厚者其义章其义章者其祭敬祭敬则竟内之子孙皆敬矣故郊社之义周公所以教敬也言思可道行思可乐徳义可尊作事可法容止可观进退可度非以教敬而能如是乎】
右传十七则
孝经集传卷二

[book_title]孝经集传卷三
明　黄道周　撰
纪孝行章第十
子曰孝子之事亲也居则致其敬养则致其乐病则致其忧丧则致其哀祭则致其严五者备矣然后能事亲【曾子曰人未有自致者也子夏曰事君能致其身致身以事君致心以事亲两者天地之大义也致而知之不虑而知谓之良知致而能之不学而能谓之良能故五致者赤子之知能不假学问而学问之大人有不能尽也仁义礼乐信智则皆自此始也】
事亲者居上不骄为下不乱在丑不争居上而骄则亡为下而乱则刑在丑而争则兵三者不除虽日用三牲之养犹为不孝也
【若是者何也敬身之谓也敬身而后敬人敬人而后敬天颂曰敬之敬之天维显思命不易哉无曰髙髙在上为天子者如此又况其下者乎为下而争乱忘身及亲是君子之大戒也泰誓曰予克受非予武惟朕文考无罪受克予非朕文考有罪惟予小子无良甚矣圣人之危也其孝愈大则其敬也愈至矣孝经者其为辟兵而作乎辟兵与刑孝治乃成兵刑之生皆始于争为孝以教仁为弟以教让何争之有传曰尧舜帅天下以仁而民从之桀纣率天下以暴而民从之其所今反其所好而民不従是故君子有诸已而后求诸人无诸已而后非诸人所藏乎身不恕而能喻诸人者未之有也故恕者圣人所养兵不用而藏身之固也】
右经第十章
大传第十
子事父母鸡初鸣咸盥潄栉縰笄总拂髦冠緌缨端韠绅搢笏左右佩用左佩纷帨刀砺小觿金燧右佩玦捍管遰大觿木燧偪屦着綦妇事舅姑如父母鸡初鸣咸盥潄栉縰笄总衣绅左佩纷帨刀砺小觿金燧右佩箴管线纩施縏袠大觿木燧衿缨綦屦以适父母舅姑之所及所下气怡声问衣燠寒疾痛苛痒而敬抑搔之出入则或先或后而敬扶持之进盥少者奉槃长者奉水请沃盥盥卒授巾问所欲而敬进之柔色以温之饘酏酒醴芼羮菽麦蕡稻黍粱秫唯所欲枣栗饴蜜以甘之堇荁枌榆免薧滫瀡以滑之脂膏以膏之父母舅姑必尝之而后退
【凡是缛节亦未易举也士君子能敬身节慎寡嗜欲勤细行以率其妻子其妻子从之有物有恒言动以时威仪不忒则教成于内嵗月渐浸可具也】
繇命士以上父子皆异宫昧爽而朝慈以防甘日出而退各从其事日入而夕慈以防甘
【文王之为世子则犹用此道也凡世子皆以士礼自处晨夕起居无敢有懈诗曰夙兴夜寐是之谓也命士而下不得异宫定省起居各视其力】
父母舅姑将坐奉席请何乡将衽长者奉席请何趾少者执牀与坐御者举几敛席与簟县衾箧枕敛簟而襡之父母舅姑之衣衾簟席枕几不传杖屦只敬之勿敢近敦牟巵匜非馂莫敢用与恒食饮非馂莫之敢饮食
【是可以为敬乎充是则亦无所不敬矣其人政行事则亦犹是也】
在父母舅姑之所有命之应唯敬对进退周旋慎齐升降出入揖逊不敢哕噫咳欠伸跛倚睇眎不敢唾洟寒不敢袭痒不敢搔不有敬事不敢袒裼不涉不撅防衣衾不见里父母唾洟不见冠带垢和灰请漱衣裳垢和灰请澣衣裳绽裂纫箴请补缀五日则燂汤请浴三日具沐其间面垢燂潘请靧足垢燂汤请洗少事长贱事贵共帅时
【是亦士庶人之礼也礼无贵贱其敬一也覃之诗曰薄汚我私薄澣我衣害澣害否归宁父母是后夫人之学也古之君子事其父母虽有仆御无敢不亲则犹行士之道也】
子妇孝者敬者父母舅姑之命勿逆勿怠若饮食之虽不耆必尝而待加之衣服虽不欲必服而待加之事人代之已虽弗欲姑与之姑使之而后复之【又曰子妇有勤劳之事虽甚爱之姑縦之而宁数休之子妇未孝未敬勿庸疾怨姑教之若不可教而后怒之不可怒子放妇出而不表礼焉若是者所以教慈也教慈而后孝犹未失乎孝也】
父母有婢子若庶子庶孙甚爱之虽父母殁殁身敬之不衰子有二妾父母爱一人焉子爱一人焉衣服饮食执事毋敢视父母所爱虽父母殁不衰子甚宜其妻父母不説出子不宜其妻父母曰是善事我子行夫妇之礼焉殁身不衰
【是则近于养志者矣命士而上天子而下则犹是志也】
子妇无私货无私畜无私器不敢私假不敢私与妇或赐之饮食衣服布帛佩帨茝兰则受而献诸舅姑舅姑受之则喜如新受赐若反赐之则辞不得命如更受赐藏以待乏妇若有私亲兄弟将与之则必请其故赐而后与之
【是亦犹士礼也而其道通于宫掖古之贤后妃夫人则未有不用此者也】
亲在行礼于人称父人或赐之则称父拜之父命呼唯而不诺手执业则投之食在口则吐之走而不趋亲老出不易方复不过时亲癠色容不盛此孝子之疏节也
【得其疏节则其精意亦见矣君子之气患不専専而后柔君子之志患太广广则不治不柔不治虽盛其容色必落且使人譝曰是谁之子也君子之所隠也】
父母有疾冠者不栉行不翔言不惰琴瑟不御食肉不至变味饮酒不至变貌笑不至矧怒不至詈疾止复故有忧者侧席而坐有防者専席而坐
【父母有疾而饮酒食肉礼乎曰嫌其不饮酒食肉也而陈之陈之则有恐至于变者矣夫有侧坐之心乎何其谨以挚也】
为人子者出必告反必面所游必有常所习必有业恒言不称老居不主奥坐不中席行不中道立不中门食飨不为槩祭祀不为尸听于无声视于无形不登髙不临深不苟訾不苟笑不服闇不登危父母存不许友以死不有私财冠衣不纯素孤子当室冠衣不纯采
【是亦孝子之疏节也节疏而义精若柏有心而竹有筠也君子为其大不为其细故上无以教下无以学失之于朋友而遗之于造次者众也】
君有疾饮药臣先尝之亲有疾饮药子先尝之医不三世不服其药
【古之养老者以八珍为饮以养阳为食以养隂其已疾也曰酒闵子之养也寒为益一衣而病脱然暑为去一衣而病脱然饥为进一餐而病脱然饱为却一餐而病脱然故药者圣人之所慎用也季康子馈药夫子辞以未达许世子止不尝药春秋书曰弑君故夫子慎疾未尝服药凡草木金石其无毒者不能已病其有毒者易至于伤人究其为用不能愈于五谷滋味之效也圣人制饮食和实羮醢各有攸宜凡食齐视春羹齐视夏酱齐视秋饮齐视冬凡和春多酸夏多苦秋多辛冬多咸调以滑甘牛宜稌羊宜黍豕宜稷犬宜粱鴈宜麦鱼宜苽春宜羔豚膳膏芗夏宜腒鱐膳膏臊秋宜犊麛膳膏腥冬宜鲜羽膳膏羶脍春用葱秋用芥豚春用韭秋用蓼脂用葱膏用薤三牲用藙和用醯兽用梅皆视所宜齐于气志盛则损之衰则益之澹泊以为体中节以为用是可以当药矣八珍曰淳熬曰淳母曰炮曰捣珍曰渍曰熬曰糁曰酏是皆所以养老也饮重醴次清次白稻醴清醩黍醴清醩粱醴清醩或以酏浆醷滥君子有是数者以赞其隂阳节其嗜欲亦可以已疾任事矣故礼有侍膳之礼无侍药之礼圣门小雅无治方者是亦明春秋之隠痛圣人之有所不贵也】
父没而不能读父之书手泽存焉耳母没而杯圈不能饮焉口泽之气存焉耳
【是亦犹士之志也而其道通于上下自庶人而世子天子未有不繇此者也】
孝子将祭祀必有齐庄之心以虑事以具服物以修宫室以治百事及祭之日顔色必温行必恐如惧不及爱然其奠之也容貌必温身必诎如语焉而未之然宿者皆出其立卑静以正如将弗见然及祭之后陶陶遂遂如将复入然是故慤善不违身耳目不违心思虑不违亲结诸心形诸色而术省之孝子之志也
【致爱则存致慤则着着存不忘乎心则犹此志也故祭者人道之至大者也孝子能备能备然后能祭】
君子有终身之防忌日之谓也忌日不用非不祥也言夫日志有所至而不敢尽其私也
【忌日不用然亦且祭与曰有告焉告则必祭也曰告于墓礼与曰古者告于庙不告于墓人子之于亲也致详焉而已告于庙则祭于庙告于墓则祭于墓未为失也然则告于庙谓讳之日告于墓谓之日与曰可以义起也古未之有焉古之祭者祠禴尝烝而已矣霜露既降春雨既濡凄怆怵惕以为宗庙神明之所聚也告讳于庙告于墓则疑于魂魄异处矣君子之于祭各尽其心也心者神明魂魄之所繇交也于庙扵墓则亦未为失也】
致齐于内散齐扵外齐之日思其居防思其笑语思其志意思其所乐思其所嗜齐三日乃见其所为齐者祭之日入室僾然必有见乎其位周还出户肃然必有闻乎其容声出户而聴忾然必有闻乎其叹息之声
【致齐三日散齐七日每祭必齐益以月祭则是嵗齐也曰月祭其小也记曰君子非有大事也则不齐故诸小祀致齐间有之也于以防其邪物讫其嗜欲则虽嵗齐未为数也然则忌日亦致齐乎曰忌日思哀先思其忧也思其忧则不啻三日也而为三日以制之祭之明日明不寐飨而致之又从而思之又曰祭之日乐与哀半飨之必乐已至必哀故忌日之先与祭之明日君子忧思之极也】
孝子将祭虑事不可以不豫比时具物不可以不备虗中以治之宫室既修墙屋既设百物既备夫妇齐戒沐浴奉承而进之洞洞乎属属乎如弗胜如将失之其孝敬之心至也与
【是豫备者亦与五备同防也五备存于中则百物备于外如是而将之以孝敬故礼乐可起也】
孝子之祭也尽其慤而慤焉尽其信而信焉尽其敬而敬焉尽其礼而不过失焉进退必敬如亲聴命则或使之也
【传曰使天下之人齐明盛服以承祭祀洋洋乎如在其上如在其左右使则鬼神之能也若或使之则非鬼神之能也孝子之志也】
孝子之祭可知也其立之也敬以诎其进之也敬以愉其荐之也敬以欲退而立如将受命已彻而退敬齐之色不絶于面立而不诎固也进而不愉疏也荐而不欲不爱也退立而不如受命敖也已彻而退无敬齐之色忘本也如是而祭失之矣
【固疏傲惰不爱忘本是乱争之道也先王教人孝敬其繁文缛节尽在于祭皆以治其心气凝聚于亲结诸心形诸色而术省之故以居上则不骄为下则不乱在丑则不争故孝子之治其心气与先王之治其天下同治也然则孝子无怨于天下与曰孝子一举足一启口不忘其亲诚慤存于中和顺着于外诗曰在彼无恶在此无斁】
文王之祭也事死者如事生思死者如不欲生忌日必哀称讳如见亲祀之忠也如见亲之所爱如欲色然其文王与诗云明不寐有懐二人文王之诗也祭之明日明不寐飨而致之又従而思之
【诗曰于绎思绎者祭之明日也又曰绥我思成思成之诗自古在昔不自文王始也】
祭之日乐与哀半飨之必乐已至必哀
仲尼尝奉荐而进其亲也慤其行也趋趋以数已祭子贡问曰子之言祭济济漆漆然今子之祭无济济漆漆何也子曰济济者容也逺也漆漆者容也自反也容以逺若容以自反也何神明之及交夫何济济漆漆之有乎反馈乐成荐其荐爼序其礼乐备其百官君子致其济济漆漆夫何恍惚之有乎
【诗曰济济跄跄絜尔牛羊葢言济也既齐既稷既匡既勅葢言漆也夫是葢有所取之也及于夫子之亲荐则不然故圣人之亲荐异于朋友之攸摄也子曰吾不与祭如不祭言夫摄于朋友者之不足以尽亲荐之义也】
祭不欲数数则烦烦则不敬祭不欲疏疏则怠怠则忘是故君子合诸天道春禘秋尝霜露既降君子履之必有凄怆之心非其寒之谓也雨露既濡君子履之必有怵惕之心如将见之乐以迎来哀以送往故禘有乐而尝无乐
【禘有乐而尝无乐此亦礼之至著者也凡祭必有尸迎尸送尸皆有乐记曰君执干戚就舞位冕而总干率其羣臣以乐皇尸又曰献之属莫重于祼声莫重于升歌舞莫重于武宿夜诗曰镛皷有斁皷钟送尸未有秋尝重祭遂不用乐者周礼奏夷则歌小吕舞大濩以享先妣奏无射歌夹钟舞大武以享先祖周人以禘重于礿鲁人以尝重于烝使尝不用乐则鲁大事无有用乐者矣又周礼尸出入奏肆夏牲出入奏昭夏未有尝祭不用尸牲者郊特牲曰飨禘有乐而食尝无乐隂阳之义也凡饮养阳气也食养隂气也故春礿而秋尝春飨孤子秋食耆老其义一也而食尝无乐饮养阳气也故有乐食养隂气也故无声是则皆为养老也养老则不得言祭祀之礼感祭祀而凄怆矣且如养老亦皆用乐文王世子云凡大合乐必遂养老又云既养老遂咏焉未有秋冬尝烝以乐祀宗庙不以乐享老幼者也又未有以乐享老幼不以乐祀宗庙者或曰周康王之丧以七月己未周人以是阕秋尝之乐宣公八年仲遂卒子垂壬午去籥秋七月甲子日食既鲁人以是阕秋尝之乐是则不然者丧有辍而乐无废变事以权复事以经然则如何曰是燕私之乐也楚茨之诗曰诸父兄弟备言燕私乐具入奏以绥后禄葢周人兼用夏殷之礼四时祭皆有乐而霜露凄怆言念先人乃辍燕私之乐至于祖妣洋洋如在礼乐备陈何可辍也然则诗所谓乐具入奏者何也曰彼亦凄怆之言也谓是公田废矣茨棘生矣嵗事不修无以康我父兄者也】
记曰福者备也者百顺之名也无所不顺者之谓备言内尽于已而外顺于道也忠臣以事其君孝子以事其亲其本一也上则顺于鬼神外则顺于君长内则以孝于亲如此之谓备唯贤者能备能备然后能祭【乐爱哀严皆敬也敬则无所不备备则无所不致矣孝子之顺于天下致敬而已矣一敬而致百顺以事君长以事鬼神皆是也诗曰孔惠孔时维其尽之尽敬之谓也】
又曰孝者畜也顺于道不逆于伦是之谓畜是故孝子之事亲也有三道焉生则养没则防防毕则祭养则观其顺也防则观其哀也祭则观其敬而时也尽此三道者孝子之行也
【三尽者亦五致之义也夫人子之至情亦惟在忧乐乎养而致乐病而致忧喜惧积于中则居处饮食従之矣祭者隂阳之交也存殁之所共致也养不致乐病不致忧虽有哀严亦废然弛矣故敬者忧乐哀严之所终始也诗曰圣敬日跻昭假迟迟上帝是祗帝命式于九围故上帝之忧乐圣人亦有以备之蚤也】
是故先王之孝也色不忘乎目声不絶乎耳心志嗜欲不忘乎心致爱则存致慤则着着存不忘乎心夫安得不敬乎君子生则敬养死则敬享思终身弗辱也
【不存不着则不慎其心不慎其心则必伤其身伤其身则辱亲者至矣故终身弗辱敬身之谓也敬身以敬亲敬亲以敬天天存与存天着与着故孝子之亲不没也颂曰维予小子夙夜敬止于乎皇王继序思不忘是成王之学也】
子夏问于孔子曰居父母之仇如之何夫子曰寝苫枕干不仕弗与共天下也遇诸市朝不反兵而鬭曰请问居兄弟之仇如之何曰仕弗与共国衔君命遇之不鬭曰居従父昆弟之仇如之何曰不为魁主人能则执兵而随其后
【是不与于争丑者之言乎曰五服之于五刑一也斩衰之仇无以为生兄弟而下不可避也避之则伦絶倡之则法乱圣人议此葢不得已也】
曽子曰父母之雠不与同生兄弟之雠不与聚国朋友之雠不与聚乡族人之雠不与聚隣
【然则君子之和睦无怨何也曰君子之爱敬必有由始也亲亲而仁民仁民而爱物仁孝之等也仁人不雠其君孝子不雠其君夫使其信义不闻于乡名行不闻于国志绌于鬼神气绌于猛兽则已矣如其不然则亦百姓之所避也齐襄公将复雠乎纪卜之曰师丧分焉寡人死之不为不吉也公羊高曰襄公于是乎道上无天子下无方伯襄公縁疾以为义未为不道也然则春秋亦与齐襄与曰春秋与纪不一而足也春秋与纪而公羊高与襄何也曰公羊高将以其仇纪者激其仇襄者圣人将以其怒纪者恕其不敢怒襄者故公羊高之义不如圣人之恕也然则孝经义而春秋恕者与曰孝经以道顺天下欲反天下之兵刑消于道徳故孝经之志非公羊高之所知也然则鲁庄公不得复父雠乎曰复父雠则必与齐寻兵与齐寻兵则内不得讳其恶外不得修其睦上下交怨而祸乱且作故齐襄之道无所胜于鲁荘之道也然则猗嗟之刺何也曰禚之防祝丘之享狩禚而如齐师防谷沓至春秋之所恶也然则雄狐敝笱列于齐风是无损于鲁与曰鲁无风也齐不可变于齐乎着之何为其无损也然则亲有威柄道不可制反激杀身危及社稷则如之何曰臣与子一也子不得正谊而臣得正谊使齐襄公危鲁之社稷居其宫易其庙则鲁之羣臣必不得拱手而授刄于无知又不得曰且老矣従颂以俟霸主之自出故春秋之道与孝经相救后世之处此则有未尽也郤至之告捷也见单襄公骤称其伐襄公曰君子不自称非以让也恶葢人也人性陵上不可葢也求葢人其抑下滋甚故圣人贵让礼在敌三让故兽恶网罗民恶其上今郤至位七人之下而欲上之是求葢七人也其亦有七怨故逺怨之难也不顺则不和睦不和睦不能逺怨南蒯之叛也乡人或歌之曰我有圃生之杞乎従我者子乎去我者鄙乎倍其隣者耻乎已乎已乎非吾党之士乎夫郤至南蒯犹欲为仁义也以争而兵行如至蒯以従吾党虽有三牲之养犹之昧雉也】
孟子曰吾今而后知杀人亲之重也杀人之父者人亦杀其父杀人之兄者人亦杀其兄然则非自杀之也一间耳
【故曰敬人之父人亦敬其父爱人之兄人亦爱其兄故曰爱人者人恒爱之敬人者人恒敬之故曰敬其父得其子之欢心敬其兄得其弟之欢心天子之不敢恶慢诸侯之不侮鳏寡葢谓此也书曰匹夫匹妇如或胜子】
右传二十九则
五刑章第十一
子曰五刑之属三千而罪莫大于不孝要君者无上非圣人者无法非孝者无亲此大乱之道也
【兵用而后法法用而后刑兵刑杂用而道徳乃衰矣圣人之禁也曰示之以好恶示之以好恶则犹未有禁也刑而后禁之周礼司徒以六行教民司冦以五刑匡其不率于是有不孝之刑不友之刑不睦婣不任防之刑此六者非刑之所能禁也刑之所能禁者寇贼奸轨耳然其习为冦贼奸轨者刑亦不能禁也必以之禁六行则是束民性而法之也束民性而法之不有阳窃必有隂败繇是则尧舜之礼乐与名法争骛矣争骛必绌然且夫子犹言刑法何也夫子之言葢为墨氏而也人情易媮媮而去节则以礼为戎首礼曰三千刑亦三千礼刑相维以刑教礼圣人之才与徳皆足以胜之胜之而存其真众人之才与徳不足以胜之而见是繁重则畔矣夫子之时墨氏未着而子桑户曽点原壤之徒皆临丧不哀遯于天刑自圣人而外未有非者夫子逆知后世之治礼乐必入于墨氏墨氏之徒必有要君非圣非孝之説以爚乱天下使圣人不得行其礼人主不得行其刑刑衰礼息而爱敬不生爱敬不生而无父无君者始得肆志于天下故夫子特着而豫防之辞简而防危忧深而虑逺矣】
右经第十一章
大传第十一
子曰君子三让而进一揖而退事君三违而不出境则利禄也虽曰不要君吾不信也
【以利禄要君其小者也患失而趋利趋利而图害苟患失之无所不至矣】
子曰君子畏天命畏大人畏圣人之言小人不知天命而不畏也狎大人侮圣人之言
【知爱知敬能孝能弟降于天之谓命授于人之谓性何以为性性知敬者也敬深而入畏敬性之人视民如賔使臣如客而况于大人乎况于圣人之言乎侮圣人之言则必侮礼侮礼则必兴乱兴乱则刑敝刑敝则兵敝故圣人之用刑有不得已也】
孟子曰杨氏为我是无君也墨氏兼爱是无父也无父无君是禽兽也杨墨之道不息孔子之道不着是邪説诬民充塞仁义也
【杨之罪无杀于墨乎曰薄乎云尔墨氏非孝杨氏毁忠忠者移孝者也墨氏之非孝其始于冠昏其终于丧祭乎冠昏之礼虽或非之莫有废也丧祭之礼废而圣人之道息圣人之道息而鸟兽乱于中国臣弃其君子弃其父名不簒弑而甚于簒弑者墨氏之为也故墨氏者五刑之首也】
宰我问三年之防期已久矣君子三年不为礼礼必壊三年不为乐乐必崩旧谷既没新谷旣升钻燧改火期可已矣子曰食夫稻衣夫锦于女安乎曰安女安则为之君子之居防食防不甘闻乐不乐居处不安故不为也今女安则为之宰我出子曰予之不仁也子生三年然后免于父母之懐夫三年之防天下之通防也予也有三年之爱于其父母乎
【宰我冒不仁之名发非常之问夫子以懐抱之情断三年之制皆所以表微探垂训无穷后世无宰我之文而欲蹈非圣之实以日易月以防代衰君行之而不疑臣遵之而不改使战国之习得以乱后世佛老之教得以溷冠裳则又宰我之罪人也然则成王既崩康王受命以啜粥饮水之时而宿同祭咤以有唯无荅之日而报诰敦谆圣人皆不以为非复存之典防者何也曰周公制礼变质従文七日作册道末命先受命而后成服其兴荅报诰之辞皆史官读之王冕服衔恤祗受不二所以继文武之统承天地之重也报诰之后释冕反丧既不裁通丧之常又不违谅闇之实而侯辟神人皆有所托鸟毒螫无繇而生诚情理之权衡不易之钜典也然则汉文之时未有墨氏而骤更此制天下无议者何也曰汉文之时敦尚黄老虽在宫掖不喜儒法墨释之与佛老其究同趋人心喜媮易于间杂惜无执孝经之文起而正之者耳然则孝经之言不孝专为短丧发与曰春秋之细察于尝药孝经之大存于丧祭自丧祭而外问安视膳之仪寝兴起居之典固顽子所不能废邪説所不能乱也】
传曰三年之防何也曰称情而立文因以饰羣别亲疎贵贱之节而弗可损益也故曰无易之道也创钜者其日久痛甚者其愈迟斩衰苴杖倚庐食粥寝苫枕块所以为至痛饰也三年之防二十五月而毕哀痛未尽思慕未忘然而以是断之者送死有已复生有节也天地间血气之属必有知有知之属莫不爱其类大鸟兽丧其羣匹越月逾时焉则必反廵过其故乡翔焉鸣号焉蹢躅焉踟蹰焉然后乃能去之小者至于燕雀犹有啁噍之顷焉人于其亲也至死不穷将繇夫患邪淫之人与则彼朝死而夕忘之曾鸟兽之不若将繇夫修饬之君子与则三年之防二十五月而毕若驷之过隙然而遂之则是无穷也故先王为之立中制节使足以成文理则释之矣【是言也亦为非毁过制以生殉死者説也上古不葬厚衣以薪葬于中野非不葬也天子龙輴外制束薪亦犹存古之意也而后世庶人衣之以火则是墨氏之教也非古人之意也繇古人之意可以终身遂之无穷繇墨氏之意可以朝死夕忘大鸟兽之不若故圣人之制为礼为刑犹丧娶之与不尝药者同类也】
然且至亲则以期断何也曰天地则已易矣四时则已变矣在天地之中者莫不更始是以象之也然则何以三年也曰加隆焉尔也焉使倍之故再期也繇九月以下何也曰焉使弗及也故三年以为隆缌小功以为杀期九月以为间上取象于天下取法于地中取则于人人之所以羣居和壹之理尽矣故三年之防人道之至文者也夫是之谓至隆是百王之所同古今之所壹也未有知所繇来者也
【天地已易四时已变是犹宰予之言也取法天地加隆于人则非宰予之言也隆杀正间文章以生是有所繇来非人之为而老氏以礼为乱首则亦不知所繇来者也墨者夷之因徐辟而求见孟子孟子曰吾固愿见今吾尚病病愈我且往见夷子不来他日又求见孟子孟子曰吾今则可以见矣不直则道不见我且直之吾闻夷子墨者墨之治丧也以薄为其道也夷子思以易天下岂以为非是而不贵也然而夷子葬其亲厚则
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:36:50-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>