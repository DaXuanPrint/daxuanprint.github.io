<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="御制性理大全序,先儒姓氏,目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五">
<meta name="description" content="明胡广等奉敕编辑。又名《性理大全书》,70卷,宋代理学著作与理学家言论的汇编。采宋儒之说共120家,明成祖亲撰序言,冠于卷首。前25卷收入宋儒著作九种,有周敦颐的《太极图说》、《通书》,张载的《西铭》、《正蒙》,邵雍的《皇极经世书》,朱熹的《易学启蒙》、《家礼》,蔡元定的《律吕新书》,蔡沈的《洪范皇极内篇》。第26卷以后分13个专题汇编各家言论,分别为理气、鬼神、性理、道统、圣贤、诸儒、学、诸子、历代、君道、治道、诗、文等。前25卷照录原书,后45卷根据门类逐条采录,只注姓氏,不注书名。此书广辑宋儒理学名">
<title>性理大全_胡广_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">性理大全</span> <br/>
          作者： <span class="inputVal" id="bkauthor">胡广</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,理学,完结</span> <br/>
          字数： <span class="inputVal" id="bknum">[book_length]892776</span> <br/>
          说明： <span class="inputVal" id="bkdec">明胡广等奉敕编辑。又名《性理大全书》,70卷,宋代理学著作与理学家言论的汇编。采宋儒之说共120家,明成祖亲撰序言,冠于卷首。前25卷收入宋儒著作九种,有周敦颐的《太极图说》、《通书》,张载的《西铭》、《正蒙》,邵雍的《皇极经世书》,朱熹的《易学启蒙》、《家礼》,蔡元定的《律吕新书》,蔡沈的《洪范皇极内篇》。第26卷以后分13个专题汇编各家言论,分别为理气、鬼神、性理、道统、圣贤、诸儒、学、诸子、历代、君道、治道、诗、文等。前25卷照录原书,后45卷根据门类逐条采录,只注姓氏,不注书名。此书广辑宋儒理学名篇于一书,堪称“大全”,所设门类也较同类各书为详,惟其成书太速,不免庞杂冗蔓。有明殿刊本,明景泰六年(1455)书林魏氏仁实堂刊本,万历二十五年(1597)吴勉学刊本,康熙十二年(1673)内府重修明板印本,《四库全书》本等。</span> <br/>
          封面： <span class="inputVal" id="bkimg">Z_4895.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]性理大全
[book_author]胡广
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,理学,完结
[book_length]892776
[book_dec]明胡广等奉敕编辑。又名《性理大全书》,70卷,宋代理学著作与理学家言论的汇编。采宋儒之说共120家,明成祖亲撰序言,冠于卷首。前25卷收入宋儒著作九种,有周敦颐的《太极图说》、《通书》,张载的《西铭》、《正蒙》,邵雍的《皇极经世书》,朱熹的《易学启蒙》、《家礼》,蔡元定的《律吕新书》,蔡沈的《洪范皇极内篇》。第26卷以后分13个专题汇编各家言论,分别为理气、鬼神、性理、道统、圣贤、诸儒、学、诸子、历代、君道、治道、诗、文等。前25卷照录原书,后45卷根据门类逐条采录,只注姓氏,不注书名。此书广辑宋儒理学名篇于一书,堪称“大全”,所设门类也较同类各书为详,惟其成书太速,不免庞杂冗蔓。有明殿刊本,明景泰六年(1455)书林魏氏仁实堂刊本,万历二十五年(1597)吴勉学刊本,康熙十二年(1673)内府重修明板印本,《四库全书》本等。
[book_img]Z_4895.jpg


[book_title]御制性理大全序
朕惟古昔圣王所以继天立极而君师万民者不徒在乎治法之明备而在乎心法道法之精微也执中之训肇自唐虞帝王之学莫不由之言心则曰人心惟危道心惟微言性则曰若有恒性克绥厥猷惟后盖天性同然之理人心固有之良万善所从出焉本之以建皇极则为天德王道之纯以牖下民则为一道同风之治欲修身而登上理舎斯道何由哉朕荷
太祖
太宗积累之休缵承
世祖章皇帝鸿业夙夜祗惧嘉与海内期登隆平每思二帝三王之治本于道二帝三王之道本于心辨析心性之理而羽翼六经发挥圣道者莫详于有宋诸儒迨明永乐间命儒臣纂集性理大全一书朕常加繙阅见其穷天地隂阳之蕴明性命仁义之旨揭主敬存诚之要微而律数之精意显而道统之源流以至君德圣学政教
纪纲靡不大小兼该而表里咸贯洵道学之渊薮致治之凖绳也嵗月既久版籍残缺特命礼臣重加补订以备观览爰制序于卷端朕方精思格言探讨绪论以遐稽乎古帝王心法道法之微亦欲天下臣民究心兹编思降衷之理安物则之恒庻几咸尽其性以复臻乎唐虞三代熙皥之治云尔
康熙十二年四月初九日

[book_title]先儒姓氏
性理大全书
一先儒姓氏
周子【惇颐　濂溪茂叔】　　　程子【颢　伯淳　明道颐　正叔　伊川】邵子【雍　　康节尧夫】　　　张子【载　横渠子厚】
安定胡氏【瑗　翼之】　　　　涑水司马氏【光　温公君实】眉山蘓氏【轼　子瞻　东坡辙　子由　頴滨】山谷黄氏【庭坚鲁直】
荥阳吕氏【希哲原明】　　　　嵩山晁氏【以道説之】
王氏【岩叟】　　　　　　元城刘氏【良世器之】
广平防氏【酢　定夫】　　　　上蔡谢氏【良佐显道】
镏氏【质夫】　　　　　　李氏【端伯】
蓝田吕氏【大忠　进伯大临　与叔】　京兆吕氏【大钧和叔】
蘓氏【昞　季明】　　　　　　范氏【育】
山杨氏【时　中立】　　　　河东侯氏【仲良师圣】
寿安张氏【绎　思叔】　　　　和靖尹氏【焞彦明】
华阳范氏【祖禹淳夫】　　　　河间刘氏【立之安礼】
永嘉刘氏【安节元承】　　　　河南朱氏【校光庭】
东平马氏【伸】　　　　　邵氏【伯温】
河间邢氏【恕　和叔】　　　　武夷胡氏【安国　文定康侯】
致堂胡氏【寅　明仲】　　　　五峯胡氏【宏仁仲】
陈氏【恬　叔易】　　　　　　陈氏【渊】
冯氏【忠恕】　　　　　　祁氏【寛】
吕氏【稽中】　　　　　　吕氏【坚中】
吕氏【本中】　　　　　　章氏【宪】
张氏【崏】　　　　　　　欧阳氏【棐】
豫章罗氏【仲素】　　　　延平李氏【侗愿中】
韦斋朱氏【松　乔年】　　　　屛山刘氏【子翚】
朱子【熹　晦庵元晦】　　　　乐庵李氏【衡多平】
南轩张氏【栻　敬夫】　　　　象山陆氏【九渊子静】
黙斋防氏【九言】　　　　东莱吕氏【祖谦伯恭】
勉斋黄氏【榦　直卿】　　　　三山陈氏【祥道】
云庄刘氏【爚　晦伯】　　　　西山蔡氏【元定季通】
节斋蔡氏【渊　伯静】　　　　九峯蔡氏【沈仲黙】
观物张氏【行成文饶】　　　　北溪陈氏【淳安卿】
果斋李氏【方子正叔】　　　　潜室陈氏【填器之】
盘涧李氏【铢　叔重】　　　　北山陈氏【孔硕肤仲】
范阳张氏【九成子韵】　　　　廖氏【子晦】
呉氏【夀昌】　　　　　　山阳度氏【正性善】
慈湖杨氏【简　敬仲】　　　　西山真氏【德秀景元】
鹤山魏氏【华父了翁】　　　　平庵项氏【安世平甫】
彭山【长庚】　　　　　　祝氏【泾】
进斋徐氏【几　子与】　　　　思斋翁氏【泳永叔】
觉轩蔡氏【模　仲觉】　　　　萍乡胡氏【安之叔器】
天台谢氏【无楙】　　　　平岩叶氏【采仲圭】
双峯饶氏【鲁　仲元】　　　　杨氏【复】
李氏【士英】　　　　　　建安熊氏【刚大　勿轩】
臧氏【格】　　　　　　　孟氏【康】
鲁斋彭氏　　　　　　习轩呉氏
庸斋许氏【仲翔】　　　　长乐陈氏【栎】
钟氏【过】　　　　　　　黄氏【岩孙】
黄氏【瑞节】　　　　　　谢氏【方叔】
鲁斋许氏【衡　平仲】　　　　玉斋胡氏【方平】
董氏【讱】　　　　　　　呉郡李氏【韶】
陈氏【协】　　　　　　　双湖胡氏【一桂庭芳】
高氏　　　　　　　　郑氏
周氏【坦】　　　　　　　刘氏【垓孙】
刘氏【璋】　　　　　　　临川呉氏【澄　　草庐幼清】
李氏【希濂】　　　　　　牧庵姚氏【燧】
元氏【明善】　　　　　　邵庵虞氏【集伯生】
揭氏【徯斯】　　　　　　古洲马氏
耶律氏【有尚】　　　　　圭斋欧阳氏【元功】
陈氏【刚】　　　　　　　黄氏【溍晋卿】

[book_title]目录
性理大全书目录
卷一
太极圗
卷二
通书一
卷三
通书二
卷四
西铭
卷五
正防一
卷六
正二
卷七
皇极经世书一
卷八
皇极经世书二
卷九
皇极经世书三
卷十
皇极经世书四
卷十一
皇极经世书五
卷十二
皇极经世书六
卷十三
皇极经世书七
卷十四
易学启防一
卷十五
易学启防二
卷十六
易学启三
卷十七
易学启防四
卷十八
家礼一
卷十九
家礼二
卷二十
家礼三
卷二十一
家礼四
卷二十二
律吕新书一
卷二十三
律吕新书二
卷二十四
洪范皇极内篇一
卷二十五
洪范皇极内篇二
卷二十六
理气一
总论
太极
天地
天度【厯法附】
卷二十七
理气二
天文
日月　星辰　雷电　风雨雪雹霜露
阴阳
五行
时令
地理【潮汐附】
卷二十八
神
总论
论在人神兼精神魂魄
论祭祀祖考神祗
论祭祀神祗
论生死
卷二十九
性理一
性命
性
人物之性
卷三十
性理二
气质之性
卷三十一
性理三
气质之性【命才附】
卷三十二
性理四
心
卷三十三
性理五
心性情【定性　情意　志气志意　思虑附】
卷三十四
性理六
道
理
德
卷三十五
性理七
仁
卷三十六
性理八
仁义
仁义礼智
卷三十七
性理九
仁义礼智信
诚
忠信
忠恕
恭敬
卷三十八
道统
圣贤
总论
孔子
顔子
曾子
子思
孟子
孔孟门人
卷三十九
诸儒一
周子
二程子
张子
邵子
卷四十
诸儒二
程子门人
罗从彦
李侗
胡安国【子寅宏附】
卷四十一
诸儒三
朱子
张栻
卷四十二
诸儒四
吕祖谦
陆九渊
朱子门人
真德秀
魏华父
许衡
呉澄
卷四十三
学一
小学
总论为学之方
卷四十四
学二
总论为学之方
卷四十五
学三
总论为学之方
卷四十六
学四
存养【持敬附】
卷四十七
学五
存养【持敬　静】
省察
卷四十八
学六
知行【言行附】
致知
卷四十九
学七
力行【克巳　改过　杂论处心立事附】
卷五十
学八
力行【理欲义利君子小人之辨　论出处】
卷五十一
学九
敎人
卷五十二
学十
人伦【师友附】
卷五十三
学十一
读书法
卷五十四
学十二
读书法【读诸经法　论解经　读史附】
卷五十五
学十三
史学
字学
科举之学
卷五十六
学十四
论诗
论文
卷五十七
诸子一
老子
列子
庄子
墨子
管子
孙子
孔丛子
申韩
荀子
董子
卷五十八
诸子二
扬子
文中子
韩子
欧阳子
苏子【王安石附】
卷五十九
歴代一
唐虞三代
春秋战国
秦
卷六十
歴代二
西汉
卷六十一
歴代三
西汉
卷六十二
歴代四
东汉
三国
卷六十三
歴代五
晋
唐
卷六十四
歴代六
五代
宋
卷六十五
君道
君德
圣学
储嗣
君臣
臣道
卷六十六
治道一
总论
礼乐
宗庙
卷六十七
治道二
宗法
谥法
封建
学校
用人
卷六十八
治道三
人才
求贤
论官【莅政附】
谏诤
法令
赏罚
卷六十九
治道四
王伯
田赋
理财
节俭
赈恤
祯异
论兵
论刑
夷狄
卷七十
诗
古诗
律诗
絶句
文
赞
箴
铭
赋

[book_title]卷一
钦定四库全书
性理大全书卷一
太极图
【朱子曰太极图者濓溪先生之所作也先生姓周氏名惇寔字茂叔后避英宗旧名改惇颐家世道州营道县濓溪之上博学力行闻道甚早遇事刚果有古人风为政精宻严恕务尽道理尝作太极图通书易通数十篇襟怀飘洒雅有高趣尤乐佳山水庐山之麓有溪焉先生濯缨而乐之因寓以濓溪之号而筑书堂于其上又曰先生之学其妙具于太极一图通书之言亦皆此图之蕴而程先生兄弟语及性命之际亦未尝不因其説观通书之诚动静理性命等章及程氏书李仲通铭程邵公志顔子好学论等篇则可见矣潘清逸志先生之墓叙所著书特以作太极图为称首然则此图当为先生书首不疑也然先生既手以授二程本因附书后者见其如此遂误以图为书之卒章不复厘正使先生立象尽意之微指暗而不明而骤读通书者亦复不知有所縂摄此则诸本之失也又尝读朱内翰振进易説表谓此图之自陈抟种放穆修而来而五峯胡氏作序又以为先生非止为种穆之学者此特其学之一师耳非其至者也夫以先生之学之妙不出此图以为得之于人则决非种穆所及以为非其至者则先生之学何以加于此图哉是以窃尝疑之及得志文考之然后知其果先生所自作而非有受于人者二公盖有未尝见此志而云云耳】
此所谓无极而太极也所以动而阳静而隂之本体也然非有以离乎阴阳也即隂阳而指其本体不杂乎隂阳而为言耳　此　之动而阳静而阴也中者其本体也　者阳之动也　之用所以行也　者阴之静也　之体所以立也　者　之根也　者之根也　　此阳变隂合而生水火木金土也　者阳之变也　者阴之合也　阴盛故居右　阳盛故居左　阳穉故次火　隂穉故次水　冲气故居中而水火之　交系乎上隂根阳阳根阴也水而木木而火火而土土而金金而复水如环无端五气布四时
行也　　　　五行一阴阳五殊二实无余欠也阴阳一太极精粗本末无彼此也太极本无极上天之载无声臭也五行之生各一其性气殊质异各一其无假借也　　此无极二五所以妙合而无间也干男坤女以气化者言也各一其性而男女一太
极也　万物化生以形化者言也各一其性而万物一太极也【此以上引説解剥图体此以下据图推尽説意】惟人也得其秀而最灵则所谓人　者于是乎在矣然形　之为也神之发也五性　　之德也善恶男女之分也万事
万物之象也此天下之动所以纷纶交错而吉凶悔吝所由以生也惟圣人者又得夫秀之精一而有以全乎　之体用者也是以一动一静各臻其极而天下之故常感通乎寂然不动之中盖中也仁也感也所谓　也　之用所以行也正也义也寂也所谓也　之体所以立也中正仁义浑然全体而静者常
为主焉则人　于是乎立而　　　　天地日月四时鬼神有所不能违矣君子之戒愼恐惧所以修此而吉也小人之放僻邪侈所以悖此而凶也天地人之道各一　也阳也刚也仁也所谓　也物之始也阴也柔也义也所谓　也物之终也此所谓易也而三极之道立焉实则一　也故曰易有太极　之谓也
【朱子曰太极图只是一个寔理一以贯之○太极一圏便是一画只是撒开了引敎长一画○无极而太极上一圈则是太极但挑出在上○无极而太极此五字添减一字不得○无极而太极不是太极之外别有无极无中自有此理无极而太极此而字轻无次序故也○无极而太极只是説无形而有理所谓太极者只二气五行之理非别有物为太极也○以理言之则不可谓之有以物言之则不可谓之无○无极而太极正谓无此形状而有此道理耳○无极而太极正恐人将太极做一个有形象底看故乂説无极言只是此理也○无极而太极只是一句如冲漠无朕毕竟是上面无形象然却寔有此理图上自分晓○问无极且得做无形无象説曰虽无形却有理又问无极太极只是一物日本是一物被他恁地説却似両物○无极是有理而无形如性何尝有形太极是五行阴阳之理皆有不是空底物事若是空时如释氏説性相似○极是道理之极至总天地万物之理便是太极○问无极而太极固是一物有积渐否曰无积渐曰上言无极下言太极窃疑上言无穷无极下言至此方极曰无极者无形太极者有理也周子恐人把作一物防故云无极曰太极既无形气象如何曰只是理○太极只是极至更无去处了至高至妙至精至神是没去处濓溪恐人道太极有形故曰无极而太极是无之中有个极至之理问无极而太极因而字故生陆氏议论曰而字自分明下云动而生阳静而生阴説一生字便见其自太极来今曰而则只是一理○老子之言有无以有无为二周子之言有无以有无为一○谓之无极正以其无方所形状以为在无物之前而未尝不立于有物之后以为在阴阳之外而未尝不行于阴阳之中以为通贯全体无乎不在则又初无声臭影响之可言也○不言无极则太极同于一物而不足为万化之根不言太极则无极沦于空寂而不能为万物之根只此一句便见其下语精宻微妙无穷而向下所説许多道理条贯脉络井井不乱只今便在目前而亘古亘今攧扑不破○天地之间只有动静両端循环不已更无余事此之谓易而其动其静则必有所以动静之理是则所谓太极者也○无极而太极人都想像有个光明闪烁防物在那里却不知本是説无这物事只是有个理能如此动静而已○动静非太极而所以动静者乃太极也故谓非动静外别有太极则可谓动静便是太极之道则不可○问太极动而生阳是有这动之理便能动而生阳否曰有这动之理便是动而生阳有这静之理便是静而生阴既动则理又在动之中既静则理又在静之中曰动静是气也有这理为气之主气便能如此否曰是也既有理便有气则理又在乎气之中○太极生阴阳理生气也阴阳既生则太极在其中理复在气之内也　所谓太极者便只在阴阳里所谓阴阳者便只在太极里今人説是阴阳上别有一个无形无影底是太极非也○太极是个藏头物事动时属阳而未动时又属阴了○太极无方所无形体无地位可放若以未发时言之未发却只是静动静阴阳皆只是形而下者然动亦太极之动静亦太极之静但动静非太极耳故周子以无极言之○谓太极含动静以本体而言也谓太极有动静以流行而言也若谓太极便是动静则是形而上下者不可分而易有太极之言亦赘矣　太极分开只是両个阴阳括尽了天下物事　问阴阳便是太极否曰某解图云然非有以离乎阴阳也即阴阳而指其本体不杂乎阴阳而为言耳此句当仔细防今于某觧説句尚未通如何论太极问即阴阳而指其本体不杂乎阴阳而言之是于道有定位处指之否曰然一阴一阳之谓道亦是此意○性犹太极也心犹阴阳也太极只在阴阳之中非能离阴阳也然至论太极则太极自有太极阴阳自是阴阳惟性与心亦然所谓一而二二而一也○才説太极便带着阴阳才説性便带着气不带着阴阳与气太极与性那里收附然要得分明又不可不拆开○问孟子言性与伊川如何曰孟子是剔出言性之本伊川是兼气质而言要之不可离也所以程子云论性不论气不备论气不论性不明而某于太极图觧亦云所谓太极者不离乎阴阳而为言亦不杂乎阴阳而为言○无极只是无形状太极只是至理理不外乎气若説截然在阴阳五行之先及在阴阳五行之中便是理与气判为二物矣○両邉生者即是阴根阳阳根隂这个有对从中出者无对○问太极兼动静而言曰不是太极兼动静太极有动静也○问动静是太极动静是阴阳动静曰是理动静曰如此则太极有模様曰无○问南轩云太极之体至静如何曰不是问又云所至静者贯乎已发未发而言如何曰如此却成一不正当尖斜太极○问太极理也理如何动静有形则有动静太极无形恐不可以动静言曰理有动静故气有动静若理无动静则气何自而有动静乎○未发者太极之静已发者太极之动○未发之前太极之静而阴也已发之后太极之动而阳也其未发也敬为之主而义已具其已发也必主于义而敬行焉则何间防之有哉　太极只是天地万物之理未有天地之先毕竞先有此理而生阳亦只是理静而生阴亦只是理○无极者只是説这道理当初元无一物只是有此理而已此个道理便防动而生阳静而生阴○问先有理抑先有气日理未尝离乎气然理形而上者气形而下者自形而上下言岂无先后理无形气便有渣滓○问理在先气在后曰理与气本无先后之可言但推上去时却如理在先气在后相似又问理在气中发见处如何曰如阴阳五行错综不失端绪便是理若气不结聚时理亦无所附着○问太极动而生阳静而生阴见得理先而气后曰二者有则俱有又问未有一物之时如何曰是有天下公共之理未有一物所具之理○动而生阳静而生阴动即太极之动静即太极之静动而后生阳静而后生阴生此阴阳之气谓之动而生静而生则有渐次也○太极动而生阳静而生阴不是动后方生阳盖才动便属阳才静便属阴动而生阳其初本是静静之上又须动矣所谓动静无端今且自动而生阳处防去○问动然后生阳则是以动为主矣曰才动便生阳不是动了而后生阳个只得且从动上説起其实此之所以动又生于静上面之静又生于动此理只循环生去○太极只是涵动静之理却不可以动静分体用葢静即太极之体也动即太极之用也○太极未动之前便是阴阴静之中自有阳之根阳动之中又有阴之根动之所以必静者根乎阴故也静之所以必动者根乎阳故也○阴阳只是一气阴气流行即为阳阳气凝聚即阴非真有二物相对也此理甚明○问阳何以言变阴何以言合曰阳动而阴随之故言变合○阳变阴合初生水火水火气也流动闪烁其体尚虚其成形犹未定次生木金则确然而定形矣水火初是自生木金则资于土五行之属皆从土中旋生出来○天地生物先其轻清以及重浊天一生水地二生火二物在五行中最轻清金木又重于水火土又重于金木○就原头定体上説则未分五行时只谓之阴阳未分五性时只谓之健顺及分而言之则阳为木火阳为金水徤为仁礼顺为义智○问阴盛何以居右阳盛何以居左曰左右但以阴阳之分耳又问木阳樨故次火金阴樨故次水岂以水生木土生金耶四以四时之序推之可见○水质阴而性本阳火质阳而性本阴水外暗而内明以其根于阳也火外明而内暗以其根于阴也太极图阳动之中有黑底阴尽之中有白底是也横渠言阴阳之静亘藏其宅正此意也○火中有黑阳中阴也水外黑而中却明者阴中阳也故水谓之阳亦得火谓之阴亦得○阴阳气也生此五行之质天地生物五行独先地即是土土便包容许多金木之类天地之间何事而非五行五行阴阳七者衮合便是生物底材料五气顺布四时生焉金木水火分属春夏秋冬土则寄旺四季如春属木而清明后十八日即是寄土旺之时毎季寄旺十八日共七十二日惟夏季十八日土为气最旺故能生秋金也以图象攷之木生火金生水之类各有小画相牵聨而火生土土生金独穿乎土之内余则从旁而过为可见矣○五行之生非有先后如数一二三四五自然有先后次序　总而言之只是阴阳分而言之有五○五行一阴阳也舎五行无别讨阴阳处如甲乙属木甲便是阳乙便是阴丙丁属火丙便是阳丁便是阴不须更説阴阳而阴阳在其中矣○自见在事物而观之则阴阳函大极推原其本则太极生阴阳○问既曰太极又有个无极如何曰太极本无极要去就中看得这意出方见得○五行一阴阳阴阳一太极则非太极之后别生二五而二五之上先有太极也无极而太极太极本无极则非无极之后别生太极而太极之上先有无极也○五行一阴阳也阴阳一太极也太极本无极也此当思无有阴阳而无太极底时节若以为止是阴阳阴阳却是形而下者若専以理言则太极又不曾与阴阳相离正当沉潜玩索将图象意思抽开细看又复合而观之某觧此云非有离乎阴阳也即阴阳而指其本体不杂乎阴阳而为言也此句自有三节意思更宜深攷通书云静而无动动而无静物也动而无动静而无静神也当即此兼看○太极云者合天地万物之理而一名之耳以其无器与形而天地万物之理无不在是故曰无极而太极以其具天地万物之物而无器与形故曰太极本无极是岂离乎生民日用之常而自为一物哉○问无极太极本非二物曰无极而太极而无极中万象森列不可谓之无矣太极本无极则太极之体冲漠无朕不可谓之有矣○问先生答书言阴阳五行之为性各是一气所禀而性则一也両性字同否曰一般又曰同者理也不同者气也又曰他所以道五行之生各一其性又问莫是木自是木火自是火而其理则一曰且如这光也有在砚葢上底也有在墨上底其光则一也○才生五行便被气质拘定各为一物亦各有一性而太极无不在也问五行之生各一其性理同否曰同而气质异曰既説气质异则理不相通曰固然仁作义不得义作仁不得○问五行之生各一其性五性感动而善恶分此性字是兼气禀言之否曰性离气禀不得有气禀性方存在里面无气禀性便无所寄搭了禀得气清者性便在清气之中这清气不隔蔽那善禀得气浊者性又在浊气之中为浊气所蔽五行之生各一其性这又随物各具去了○金木水火土虽曰五行各一其性然一物又各具五行之理不可不知康节曾细推来○问五行均得太极否曰均曰人具五行物只得一行曰物亦具有五行只是得五行之徧者耳○气是那初禀底质是成这模様子底○气质之性只是此理堕在气质之中故随气质而自为一性周子所谓各一其性者向使元无本然之性则气质之性从何处得来○问气之所聚理亦聚焉然理终为主此即所谓妙合也曰然○成男成女万物化生而无极之妙未尝不在是焉○问万物化生一太极此是以理言以气言曰以理言○太极非是别为一物即阴阳而在阴阳即五行而在五行即万物而在万物只是一个理而已因其极至故名曰太极○问太极便是人心之至理曰事事物物皆有个极是道理之极至或曰如君之仁臣之敬便是极曰此是一事一物之极总天地万物之理便是太极○太极只是个极好至善底道理人人有一太极物物有一太极周子所谓太极是天地人物万善至好底表德○问自太极以至万物化生只是一个圏何尝有异曰人物本同气禀有异故不同○问灵处是心抑是性曰灵处只是心不是性性只是理○知觉是心之灵○形既生矣形体阴之为也神发知矣神知阳之为也盖阴主翕凡敛聚成就者阴为之也阳主辟凡发畅挥散者皆阳为之也○在天只是阴阳五行在人得之只是刚柔五常之性而其气便是春夏秋冬其物便是金木水火土其理便是仁义礼智信○仁义礼智信之性即水火金木土之理木仁金义火礼水智各有所主独土无位又为四行之实故信亦无位而为四德之实也○问仁义礼智之四德又添信字谓之五性如何曰信是诚实此四者实有此仁实有此义与礼智皆然如五行之有土非土则不足以载四者又如土于四时各寄王十八日或谓王于戊巳然季夏乃土之本宫故尤王夏末月令载中央土者以此故也○天地之间阴阳而已以人分之则男女也以事言之则善恶也何适而不得其类哉○或以为善恶为男女之分或以为阴阳之事凡此両件相对説者无非阴阳之理分阴阳而言之或説善恶或説男女看他如何使故善恶可以言阴阳亦可以言男女○吉凶相对而悔吝在其中悔自凶而趋吉吝自吉以向凶○人之所禀又有昏明清浊之异故上知生知之资是气清明纯粹而无一毫昏浊所以生知安行不待学而能如尧舜是也○圣人之生其禀受浑然气质清明纯粹全是此理更不待脩为而与天为一○圣人表里精粗无不昭彻其形骸虽是人只是一团天理○问周子言仁义中正亦甚大今乃自偏言止是属扵阳动阴静曰不可如此看反覆皆可○问仁义礼智体用之别曰自阴阳看下来仁礼属阳义智属阴仁礼是用义智是体春夏是阳秋冬是阴只将仁义説则春作夏长秋敛冬蔵义也若将仁义礼智説则春仁也夏礼也秋义也冬智也仁礼是敷施出来底义是肃杀果断底智便是收蔵底○中正仁义分属动静而圣人则主于静盖正所以能中义所以能仁克己复礼义也义故能仁易言利贞者性情也元亨是发动处必至于利贞乃见干之寔体万物到秋冬收敛成寔方见得他本质故曰性情此亦主静之説也○主静云者以其相资之势言之则动有资于静而静无资于动如干不専一则不能直遂坤不翕聚则不能发散龙蛇不蛰则无以奋尺蠖不屈则无以伸亦天理之必然也○太极首言性命之源用力处却在修吉悖防其本则主于静○小而言之饥食渴饮出作入息大而言之君臣父子夫妇朋友无非是天地之事只是这一个道理所以君子修之便吉小人悖之便防这物事机闗一下发转后便拦它不住如水车相似才踏发这机便住不得所以圣贤一日二日万机兢兢业业如临深渊履薄氷只是大化恁地流行随得是便好随得不便是遏他不住存心养性所以事天也夭夀不贰修身以俟之所以立命也○太极只是天地万物之理在天地则天地中有太极在万物则万物中各有一太极○问仁是柔如何属刚义是刚如何却属柔曰仁刚阳是一様意思义柔阴是一様意思盖仁本是柔物事发出却刚但看万物发生时便恁地奋出来有刚底意思义夲是刚底物事发出来却柔但看万物肃杀时便恁他收敛憔悴有柔底意思又问杨子云于仁也刚于义也柔如何曰仁体柔而用刚义体刚而用柔曰此岂所谓阳根阴阴根阳耶曰然○极至也三极天地人之至理三才各一太极也○易者阴阳之变太极者其理也○易有太极者象数未形而其理已具之称形器既具而其理无朕之目○太极之义正谓理之极致耳有是理即有是物无先后次第之可言故曰易有太极则是太极乃在阴阳之中而非在阴阳之外也○周子説太极和阴阳衮説易中便擡起説周子言太极动而生阳静而生阴动时便是阳之太极静时便是阴之太极盖太极即在阴阳里如易有太极是生两仪则先从寔理处説若论其生则俱生太极依旧在阴阳里但言其次序须有这寔理方始有阴阳也其理则一○易有太极便是下面両仪四象八卦自三百八十四爻总为六十四自六十四总为八卦自八卦总为四象自四象总为両仪自両仪总为太极以物论之易之有太极如木之根浮图之顶是有形之极太极却不是一物无方所放是无形之极故周子曰无极而太极是他説得有功处夫太极之所以为太极却不离乎両仪四象八卦如一阴一阳之谓道指一阴一阳为道则不可而道则不离乎阴阳也○易变易也兼指一动一静已发未发而言之也太极者性情之妙也乃一动一静未发已发之理也故曰易有太极言即其动静阖辟而皆有此理也○或问太极曰未发便是理已发便是情如动而生阳便是情○勉斋黄氏曰极之得名以屋之脊栋为一屋之中居高处尽为众木之总防四方之尊仰而举一屋之木莫能加焉故极之义虽训为至而实则以有方所形状而指名也如北极皇极尔极民极之防皆取诸此然皆以物之有方所形状适似于极而具极之义故以极明之以物喻物盖无难晓惟大以易之至理在易之中为众理之总防万化之本原而举天下之理莫能加焉其义莫可得名而有于极于是取极名之而系以太则其尊而无对又非它极之比也然则太极者特假是物以名是理虽因其有方所形状以名而非有方所神状之可求虽与他书所用极字取义略同而以实喻虚以有喻无所喻在于言外其意则异周子有见于此恐夫人以它书闲字之例求之则或未免滞于方所形状而失圣人取喻之意故为之言曰无极而太极盖其措辞之法犹曰无形而至形无方而太方欲人知夫非有是极而谓之太极亦特托于极以明理耳又曰太极本无极也盖谓之极则有方所形状矣故又反而言之谓无极云耳本非有极之寔欲人不以方所形状求而当以意防于此其反覆推本圣人所以言太极之意最为明白后之读者字义不明而以中训极已为失之然又不知极字但为取喻而遽以理言故不惟理不可无于周子无极之语有所难通且太极之为至理其辞已足而加以无极则诚似于赘者矣因见象山论无极书正应不能察此而辄似于麤辨为之窃叹故着其説如此云○未有五行只得唤做阴阳既有五行则阴阳在五行之中矣○太极只是极至之理不可形容圣贤只説到一阴一阳处住只是个一阴一阳底道理所以天地寒暑昼夜生死千变万化都只是一様分而言之则一物各具一阴阳合而言之则万物具一阴阳耳　北溪陈氏曰所谓无极而太极而字只轻接不可就此句中间截作両截看无极只是説理无形状无方体正犹言无声无臭之类太之为言甚也太极是极至之甚无可得而形容故以太名之○太极之所以为极至者言此理至中至正至精至粹至神至妙至矣尽矣不可以复加矣故强名之曰极○未有天地万物先有此理然此理不是悬空在那里才有天地万物之理便有天地万物之气才有天地万物之气则此理便全在天地万物之中周子所谓太极动而生阳静而生阴是有这动之理便能动而生阳才动而生阳则是理便已具于阳动之中有这静之理便能静而生阴才静而生阴则是理便已具于阴静之中然则才有理便有气才有气则理便全在这气里面那相接处全无些小缝罅如何分得孰为先孰为后所谓动静无端阴阳无始分别得先后便偏去一边非浑沦极至之物○分而为五非有欠合而为一非有余○言太极浑沦之妙用自无而入于有自有而于无又只是浑沦一无极也○五者谓之五常亦谓之五性然造化推原来只是五行之德仁在五行为木之神在人性为仁义在五行为金之神在人性为义礼在五行为火之神在人性为礼智在五行为水之神在人性为智人性中只有仁义礼智四位却无信位如五行木位东金位西火位南水位北而土无定位只寄处于四位之中水属春火属夏金属秋水属冬而土无専气只分王于四季之间四行无土便都无所该载犹仁义礼智无信便都不实了则仁义礼智之寔理便是信信却易晓仁义礼智须逐件防得分明又要合聚防得脉络不乱○问智是知得确定在五行何以属水曰水清明可鉴似智又是造化之根本凡天地间万物皆得水方生只看地下泉脉滋润何物不资之以生亦犹万事非智不可须知得确定方能成此水于万物所以成始而成终而智亦万事之所以成终而成始也○圣人一心浑沦太极之全体而酬酢万变无非太极流行之用学问功夫须从万事万物中串凑合成一浑沦大本中散为万事万物使无少窒碍然后实体得浑沦至极者在我而大用不差矣○太极只是浑沦极至之理非可以气形言古经书説太极惟见于易系辞曰易有太极易只是阴阳变化其所以为阴阳变化之理则太极也○三极之道三极云者只是三才极至之理其谓之三极者以是三才之中各具一太极而太极之妙无不流行于三才之中也外此百家诸子都説属气形去差了如汉志谓太极函三为一乃是指做天地人三个气形已具而浑沦未判底物老子説有物混成先天地生此正是指太极庄子谓道在太极之先所谓太极亦是指三才未判浑沦底物而道又别是一个悬空底物在太极之先则道与太极分为二矣不知道即是太极道是以理之通行者而言太极是以理之极至者而言何尝有二理耶○萍乡胡氏曰先师文公有云无极即是无形太极即是有理今虽多为之词无以易此言矣然则邵子所谓道为太极心为太极何耶曰先师所释以名义言之也邵子道为太极以流行者言之也心为太极以统防者言之也流行者万物各具一理统防者万理同出一原不知统防无以操存不识流行无以处物○节斋蔡氏曰易有太极易变易也夫子所谓无体之易也太极至极也言变易无体而有至极之理也先儒皆以太极二字便为万化之原而于易之一字但目为易书故周子太极图説特以无极而太极发明易有太极之防其所谓无极而太极者盖亦言其无体之易而有至极之理也是其无极之真寔有得于夫子之一言而或以为周子妄加者缪也○夫子言有者主易而为言也周子言无者主太极而为言也主易则易无体故曰有主太极则太极有朕故曰无曰有曰无由所主不同耳然其理未尝不同也或曰夫子何为主易而周子何为主太极曰夫子賛易则当主易周子作太极图则当主太极又何疑焉○西山真氏曰无极而太极岂太极之上别有所谓无极哉不过谓无形无象而至理存焉耳盖极者至极之理也穷天下之物可尊可贵孰有加于此者故曰太极也世之人以北辰为天极以屋脊为屋极此皆有形而可见者周子恐人亦以太极为一物故以无极二字加于其上犹言本无一物只有此理也自阴阳以下则丽乎形气矣阴阳未动之前则是此理岂有物之可名耶即吾一心而观之方喜怒哀乐之未发也浑然一性而已无形无象之中万理毕具非所谓无极而太极乎　黄氏岩孙曰通书云水阴根阳火阳根阴注水阴也而生于一则本乎阳火阳也而生于二则本乎阴正图书相表里之意又云五殊二实亦当与此参观】
无极而太极
上天之载无声无臭而实造化之枢纽品彚之根柢也故曰无极而太极非太极之外复有无极也【问太极解引上天之载无声无臭此上天之载只是太极否朱子曰苍苍者是上天理在载字上○原极之所以得名葢取枢极之义圣人谓之太极者所以指夫天地万物之根也周子因之而又谓之无极者所以着夫无声无臭之妙也○问明道言人生而静以上不容説则周子之所谓无极也不可容言也若太极则性之谓也太极固纯是善自无极而言则只可谓之继明道之言所以发明周子之意也曰周子所谓无极而太极非谓太极之上别有无极也但言太极非有物耳如云上天之载无声无臭故下文云无极之真二五之精既言无极则不复别举太极也若如今説则此处岂不欠一太极字耶○问无极而太极何如曰仔细看便见得问先生之意莫正是以无极太极为理曰此非某之説他道理自如此着自家私意不得太极无形象只是理他自有这个道理自家私着一字不得○问无极而太极极是极至无余之谓无极是无之至至无之中乃至有存焉故云无极而太极曰本只是太极只为这本来都无物事故説无极而太极如公説无极恁他説却好但太极説不去曰有字便是太字地位曰将有字训太字不得太极只是个理曰至无之中乃万理之至有也曰亦得○问既曰易有太极则不可谓之无濓溪乃有无极之説何也曰有太极是有此理无极是无形器方体可求両仪有象太极则无象○问邵先生説无极之前无极如何説前曰邵子就图上説循环之意自垢至坤是阴含阳自复至干是阳分阴复坤之间乃无极自坤反垢是无极之前凡大读书不要般涉但温寻旧底不妨不可将新底来搀○无极而太极不是説有个物事光辉地在那里只是説这里当中皆无一物只有此理而已既有此理便有此气既有此气便分阴阳以此生许多物事惟其理有许多故物亦有许多○上天之载无声无臭是就有中説无无极而太极是就无中説有若实见得説有説无或先或后都无妨碍○南轩张氏曰必曰无极而太极者所以明动静之本着天地之根兼有无贯显微该体用者也必有见乎此而后知太极之妙不可以方所求也其义深矣○勉斋黄氏曰太极图説云无极而太极妄意谓无极而太极者非老氏之出无入有与佛之所谓空也乃斯道之本体万化之领防而子思所谓天命之性而孟子所谓生之为性也通书统论之曰诚者圣人之本也大哉乾元万物资始诚之源也乾道变化各正性命诚斯立焉纯粹至善者也此所以发明无极而太极原始而要其终也既又引易之系辞而明之曰一阴一阳之谓道继之者善也成之者性也元亨诚之通利贞诚之复大哉性命之源乎盖冲漠无朕之中万象森然已具而无所欠天之所以覆地之所以载日月之所以照神之所以幽风雷之所以变江河之所以流性命之所以正伦理之所以着人之所以为圣人本末上下贯乎一理其实然而不可易者欤○北溪陈氏曰无极之説始于谁乎桞子曰无极之极康节先天图説亦曰无极之前阴含阳也有极之后阳分阴也是周子以前已有无极之説矣但其主意各不同桞子康节是以气言周子则専以理言之耳○理虽无形状方体万化无不以为之根柢枢纽以其浑沦极至之甚故谓之太极文公解此句所谓上天之载无声无臭是解无极二字所谓万化之枢纽品彚之根柢是解太极二字又结以非太极之外复有无极也多少是分明○无声臭只是无形状若少有声臭便涉形状落方体不得谓之无极矣文公解用无声臭语是説二字之大义词不廹切而其理自晓○或问所谓无极而太极者亦可得而闻其説之详乎双峯饶氏曰难言也姑以名义推之所谓太极者盖天理之尊号云尔极者至极之义枢纽根柢之名世之常言所谓枢极根极是也圣人以阴阳五行阖辟不穷而此理为阖辟之主如户之有枢纽男女万物生生不息而此理为生生之本如木之有根柢至其在人则万善之所以生万事之所以定者亦莫非此理为之根柢为之枢纽焉是故谓之极大者大无以加之称言其为天下之大枢纽大根柢也然凡谓之极者如南极北极屋极商邑四方之极之类皆有形状之可见方所之可指而此极独无形状无方所故周子复加无极二字以明之以其无枢纽根柢之形而实为天下之大枢纽大根柢也故曰无极而太极以其为天下之大枢纽大根柢而初非有枢纽根柢之形也故曰太极本无极也此虽名义之粗然先儒尝云读书之法当先晓其文义文义既通然后可以求其意学者茍知此义而于日用之间端庄静一以养之于未发之时而验之于已发之际则是理之妙或者亦可以黙识矣】
太极动而生阳动极而静静而生隂静极复动一动一静互为其根分阴分阳两仪立焉
太极之有动静是天命之流行也所谓一阴一阳之谓道诚者圣人之本物之始终而命之道也其动也诚之通也继之者善万物之所资以始也其静也诚之复也成之者性万物各正其性命也动极而静静极复动一动一静互为其根命之所以流行而不已也动而生阳静而生阴分阴分阳两仪立焉分之所以一定而不移也葢太极者本然之妙也动静者所乘之机也太极形而上之道也阴阳形而下之器也是以自其著者而观之则动静不同时阴阳不同位而太极无不在焉自其微者而观之则冲漠无朕而动静阴阳之理已悉具于其中矣虽然推之于前而不见其始之合引之于后而不见其终之离也故程子动静无端阴阳无始非知道者孰能识之
【朱子问太极动而生阳延平李氏曰此只是理做已发看不得又问既言动而生阳即与复卦一阳生而见天地之心何异窃恐动而生阳即天地之喜怒哀乐发处于此即见天地之心二气交感化生万物即人物之喜怒哀乐发处于此即见人物之心如此做两节看不知得否曰太极动而生阳至理之源只是动静阖辟至于终万物始万物亦只是此理一贯也到得二气交感化生万物时又就人物上推亦只是此理中庸以喜怒哀乐未发已发言之又就人身上推防只于见得大本达道处又衮同只是此理此理就人身上推寻若不于未发已发处看即何缘知之葢就天地之本源与人物上推来不得不异此所以于动而生阳难以为喜怒哀乐已发言之在天地只是理也今欲作両节看切恐差了复卦见天地之心先儒以为静见天地之心伊川先生以为动乃见此恐便是动而生阳之理然于复卦发出此一段示人又于初爻以顔子不远复为之此只要示人无间断之意人与天理一也就此理上皆收摄来与天地合其德与日月合其明与四时合其序与神合其吉防皆其度内耳○朱子曰静者性之所以立也动者命之所以行也然其实则静亦动之息尔故一动一静皆命之行而行乎动静者乃性之真也故曰天命之谓性○隂阳迭运者气也其理则所谓道○问一阴一阳之谓道是太极否曰阴阳只是阴阳道是太极葢所以一阴一阳者也○问一阴一阳之谓道阴阳气也所以阴阳道也道也者阴阳之理也曰此説得之○阴阳何以谓之道当离合看○一阴一阳之谓道则阴阳是气不是道所以为阴阳者乃道也若只言阴阳之谓道则阴阳是道今曰一阴一阳则是一阴了又一阳往来循环不已者乃道也○大传既曰形而上者谓之道矣而又曰一阴一阳之谓道此岂直以阴阳为形而上者哉正所以见一阴一阳虽属形器然其所以一阴而一阳者是乃道体之所为也故语道体之至极则谓之太极语太极之流行则谓之道虽有二名初无両体○以理言之则天地之间至实而无一息之妄故自古至今无一物之不实而一物之中自始至终皆实理之所为也以心言之而圣人之心亦至实而无一息之妄故从生至死无一事之不实而一事之中自始至终皆实心之所为也此所谓诚者物之终始者然也○问诚者圣人之本曰此言本领之本圣人之所以圣者诚而已○问诚者物之终始而命之道也曰诚是实理彻上彻下只是这个生物都从那上做来万物流形天地之间都是那底做○有此理则有此物彻头彻尾皆是此理所谓未有无此理而有此物也○太极如一本生上分而为枝又分而生花生叶生生不穷到得成果子里面又有生生无穷之理生将出去　又是无限个太极更无停息只是到成果寔时又却略少歇也不是生到这里自合少止所谓终始万物莫盛于艮艮止是生息之意○诚者物之终始却是事物之实理始终无有间断自开辟以来以至人物消尽只是如此在人之心茍诚实无伪则彻头彻尾无非此理一有间断处即非诚矣凡有一物则其诚也必有所始其坏也必有所终而其所以始者实理之至而向于有也其所以终者寔理之尽而向于无也此诚所以为物之终始○诚之通是造化流行未有成立之初所谓继之者善诚之复是万物已得此理而皆有所归藏之时所谓成之者性在人则感而遂通者诚之通寂然不动者诚之复○流行造化处是善凝成于我处是性继是接续绵绵之意成是凝成有主之意○继之者善继之为义接续之意言既有此道理其接续此道理以生万物者莫非善而物之成形即各具此理而为性也○继字便是动之头若只一开一辟而无继便是阖杀了○问继是动静之间否曰是静之终动之始也且如四时到得冬月万物都归窠了若不防生来年便都息了葢是贞复生元无穷如此○只是这一个物事所以万物到秋冬时各自收敛闭藏忽然一下春来各自发越条畅这只是一气一个消一个息只如人相似方其嘿时便是静及其语时便是动那个满山青黄碧绿无非是这太极所以仁者见之谓之仁智者见之谓之智百姓日用而不知是那一阴一阳之谓道继之者善也成之者性也继之者善是动处成之者性是静处继之者善是流行出来成之者性则各自成个物事继善便是元亨成性便是利贞及至成之者性各自成个物事恰似造化都无可做了及至春来又流行出来又是继之者善譬如禾谷则秋敛冬藏千条万檖各自成一个物事及至春又各自发生出以至人物以至禽兽皆是如此且人如方在胞胎中受父母之气则是继之者善及其生出又自成一个物事则是成之者性也既成其性又自继善只是这一个物事今年一生了明年又生一副当物事来又继之者善又成之者性只是这一个物事衮将去所以仁者见之谓之仁只是见那发生处智者见之谓之智只是见那收敛处百姓日用而不知便是不知所谓发生亦不知所谓收敛醉生梦死而已周先生太极通书只是衮这几句易之为义也只是如此只是阴阳交错千变万化皆从此出○太极动而生阳元未有物且是如此动荡所谓化育流行也便是继之者善静而生阴阴主凝结然后万物各正性命方是成之者性○问继之者善也成之者性也窃谓妙合之始便是继乾道成男坤道成女便是成曰动而生阳之时便有继底意及至静而生阴方是成六十四卦之序至复而继○问太极图解曰动而生阳诚之通也继之者善万物之所以资始也静而生阴诚之复也成之者性万物各正其性命也夫无极之真诚也动而生阳静而生阴动静不息而万物继此以出与因此以成者皆诚之着固无有不善者亦无非性也似不可分阴阳而为辞如以资始为系于阳以正性命为系于阴则若有独阳而生独阴而成者矣详究先生之意必谓阳根于阴阴根于阳阴阳元不相离如此而非得于言表者不能喻此也曰继善成性分属阴阳乃通书首章之意但读之自可见矣葢天地变化不为无阴然物之未形则属乎阳物正其性不为无阳然形器已定则属乎阳尝谓张忠定公语云公事未着字以前属阳着字以后属阴似亦窥见其意○问继之者善之时此所谓性善至成之者性然后气质各异方説得善恶曰既谓之性则终是未可分善恶○问太极解何以先动而后静先体而后用先感而后寂曰在阴阳言则用在阳而体在阴然动静无端阴阳无始不可分先后今此只是就起处言之毕竟动前又是静用前又是体感前又是寂阳前又是阴而寂前又是感静前又是动将何者为先后不可只道今日动便为始而昨日静更不説也如鼻息言呼吸则辞顺不可道吸呼毕竟呼前又是吸吸前又是呼○动极复静静极复动还当把那个做劈初头始得今説太极动而生阳是且把眼前即今个动斩截便説起其实那动以前又是静静以前又是动如今日一昼过了便是夜夜过了又只是明日昼即今昼以前又有夜了昨夜以前又有昼了即今要説时日起也只是把今日建子説起其实这个子以前岂是无子○当初元无一物只有此理有此理便防动而生阳静而生阴静极复动动极复静循环流转其实理无穷气亦与之无穷自有天地便有这物事在这里流转一日有一日之运一月有一月之运一嵗有一嵗之运只是这个物事衮衮将出如水车相似一个起一个倒一个上一个下其动也便是仁是中其静也便是正是义不动则动不静则动如人不语则嘿不嘿则语中间更无空缺处○问太极始于阳动乎曰阴静是太极之本然阴静又自阳动而生一动一静便是一个阖辟之大者推而上之更无穷极不可以本始言○问理与气曰有此理便有此气但理是本而今且从理上説起如云太极动而生阳动极而静静而生阴不成动以前便是静了程子曰动静无端此亦且是自那动处説起若论著动以前又有静静以前又有动○问太极主静之説是先静后动否曰动静无端阴阳无始虽是合下静静而后动若细推时未静时须先动来所谓如环无端互为其根谓如在人人之动作及其成就却只在静便如浑沦未判之时亦须曽明盛一畨来只是这道理层层流转不可穷诘太极图中尽之动极生静亦非是又别有一个静来继此动但动极则自然静静极则自动推而上之没理防处○问太极之有动静是静先动后否曰一动一静循环无端无静不成动无动不成静譬如鼻息无时不嘘无时不吸嘘尽则生吸吸尽则生嘘理自如此○太极动而生阳静而生阴非是动而后有阳静而后有阴截然为両段先有此而后有彼也只太极之动便是阳静便是阴方其动时则不见静方其静时则不见动然动而生阳亦只是且从此説起阳动以上更有在程子所谓动静无端阴阳无始于此可见阴隂阳本无始但以阳动阴静相对言则阳为先阴为后阳为始阴为终犹一嵗以正月为更端其实姑始于此耳嵗首以前非截然别为一段事则是其循环错综不可以先后始终言亦可见矣○动静无端阴阳无始本不可以先后言然就中间截断言之则不得不言其有先后也如太极动而生阳则其未动之前固已尝静矣静极复动则已静之后有必有动矣就此看又有先后也○太极动而生阳只是如一长物不免就中间截防説其实动之前未尝无静静之前又未尝无动如继之者善也亦是就此説起譬之俗语谓今日为头已前底更不受理意思○一动一静互为其根动而静静而动阖辟往来更无休息分阴分阳两仪立焉两仪是天地与画卦两仪意思又别动静如昼夜阴阳如东西南北分从四方去一动一静以时言分阴分阳以位言方浑沦未判阴阳之气混合幽暗及其既分中间放得寛濶光朗而两仪始立邵康节以十二万九千六百年为一元则是十二万九千六百年之前又是一个大阖辟更以上亦复如此直是动静无端阴阳无始小者大之影只昼夜便可见五峯所谓一气大息震荡无垠海宇变动山渤川湮人物消尽旧迹大灭是谓洪荒之世尝见高山有螺蚌壳或生石中此石即旧日之土螺蚌即水中之物下者却变而为高柔者却变而为刚此事思之至深有可验者○阴阳有个流行底有个定位底一动一静互为其根是流行底寒暑往来是也分阴分阳两仪立焉是定位底天地四方是也易有两义一曰变易便是流行底一曰交易便是对峙底○隂阳若论流行底则只是一个对峙底则两个○阴阳作一个看亦得做两个看亦得若论流行底则只一个消长而已如一动一静互为其根是也若对峙底则有两个分阴分阳两仪立焉是也若论对立底无一物无阴阳如至微之物也有个背面若説流行处却只是一气○问必至于互为其根方分阴阳曰从动静便分问分隂分阳是带上句曰然○问太极动而生阳静而生阴静极复动则动复生阳静复生阴不知分阴阳以立両仪在静极复动之前为复在后曰动而生阳静而生阴则阴阳分而两仪立焉静极复动以后所以明混辟不穷之妙○程子所谓无截然为阴为阳之理即周子所谓互为其根也程子所谓升降生杀之大分即周子所谓分阴分阳也二句相须其义始备○问太极图两仪中有地五行中又有土如何分别曰地言其大槩土是地之形质○问分阴分阳两仪立焉分之所以一定而不可移也不知名分之分性分之分曰分犹定位耳○问如何是所乘之机曰理搭于气而行○问有此理然后有此气曰此本无先后之可言然必推其所从来则须説先有此理然理又非别为一物即存乎是气之中无是气则是理亦无挂搭处○图解云动静者所乘之机识者谓此语最精葢太极是理阴阳是气理无形而气有迹气既有动静则所载之理亦安得无动静○问太极只是理理不可以动静言惟动而生阳静而生阴理寓于气不能无动静所乘之机乘如乘载之乘其动静者乃乘载在气上不觉动了静静了又动曰然○太极理也动静气也气行则理亦行二者常相依而未尝相离也○阳动阴静非太极动静只是理有动静理不可见因阴阳而后知理搭在阴阳上如人跨马相似马所以载人人所以乘马马之一出一入人亦与之一出一入盖一动一静而太极之妙未尝不在焉此所谓所乘之机无极二五所以妙合而凝也○问动静者所乘之机曰机气机也又曰机是闗捩子踏着动底机便挑拨得那静底踏着静底机便挑拨得那动底○某向以太极为体动静为用其言固有病后已改之曰太极者本然之妙也动静者所乘之机也此则庶几近之○天地之间有理有气理也者形而上之道也生物之本也气也者形而下之器也生物之具也○问太极一阴一阳曰一阴一阳道也阴阳噐也○问阴阳气也何以谓形而下者曰既曰气便是有个物事此谓形而下者○问形而上下如何以形言曰此言最的当设若以有形无形言之便是物与理相间断了所以程子谓栏截得分明者只是上下之间分别得一个界止分明器亦道道亦器有分别而不相离也○形而上者无形无影是理形而下者有形有状是器然有此器即有此理有此理则有此器未尝相离却不是于形气之外别有所谓理○形而上底虚浑是道理形而下底实便是器这个分别得精切明道説惟此语截得上下分明○问明道云阴阳亦形而下者而曰道只此両句截得上下分明截字莫作断字误曰正是截字形而上形而下只就形处离合分明此正是界至处若止説作在上在下便成両截矣○问伊川言形而上者谓之道形而下者谓之器须着如此説曰这是伊川见得分明故云须着如此説形而上者是理形而下者是物如此开説方见分明如此了方説得道不离乎器器不远乎道处如人君须止于仁为人臣止于敬为人子止于孝为人父止于慈这是道理合如此今人不解恁他説更不索性两边説怎生説得通○可见底是器不可见底是道理是道物是器○器亦道道亦器也道未尝离乎器只是器之理如这人身是器语言动作便是人之理理只在器上理与器未尝相离○形而上者谓之道形而下者谓之器这个在人看始得推器为道固不得离器于道亦不得且如此火是器自有道在里○理则一而已矣其形者则谓之器然而道非器不形器非道不立葢阴阳亦器也而所以阴阳者道也是以阴阳往来不息而圣人指是以明道之全体也此一阴一阳之谓道之説也问道理也阴阳气也何故以阴阳为道曰形而上者谓之道形而下者谓之气明道以为须着如此説然道亦器器亦道也道未尝离乎器道只是器之理如这交椅是器可坐便是交椅之理如这人身是器言语动作便是人之理理只是器理与器未尝相离所以一阴一阳之谓道曰何谓一曰道如一阖一辟谓之变只是一阴了又一阳此便是道寒了又暑暑了又寒这道理循环不已维天之命于穆不已万古只如此○道是道理事事物物皆有个道理器是形迹事事物物亦皆有个形迹有道须有器有器须有道物必有则○形而上者指理而言形而下者指事物而言事事物物皆有其理事物可见而其理难知即事即物便要见此理大学之道不曰穷理而曰格物只是使人就寔处究竟○天地形而下者乾坤形而　者天地乾坤之形殻乾坤天地之性情○形而上者是理才有作用便是形而下者问阴阳如何是形而下者曰一物便有阴阳寒暖生杀皆见得事物虽大是形而下者理虽小是形而上者○凡有形有象者皆器也其所以为是器之理者则道也所谓始终晦明奇耦之属皆阴阳所为之器独其所以为是器之理如目之明耳之聪父之慈子之孝乃为道耳○动静无端阴阳无始説道有有无底在前説道无有有底在前是循环物事动静无端阴阳无始今以太极观之虽曰动而生阳毕竟未动之前须静静之前又须动推而上之何自而见其端与始○问动静无端阴阳无始那个动又从上面静生下上面静又从上面动生来今姑把这个説起曰然曰太极动而生阳静而生阴未动以前是如何曰只是理曰固是理只不当对动言曰未动即是静未静又即是动未动又即是静伊川云动静无端阴阳无始惟知道者识之○问动静无端阴阳无始曰这不可説道有个始他那有始之前毕竟是个甚麽○动之前有静静之前又有动推而上之其始无端推而下之以至未来之际其卒无终○动静无端阴阳无始看来是一个寔理○气无始无终且从元处説起元之前又是贞了如子时是今日子之前又是昨日之亥无空缺时○仁为四端之首而智则能成终成始犹元虽四德之长然元不生于元而生于贞葢天地之化不翕聚则不能发散理固然也仁智交际之间乃万化之机轴此理循环不穷脗合无间程子所谓动静无端阴阳无始者此也○动静无端阴阳无始天道也始于阳成于阴本于静流于动人道也然阳复本于阴静复根于动其动静亦无端其阴阳亦无始则人盖未始离乎天而天亦未始离乎人也○勉斋黄氏曰太极动而生阳不成太极在一处阴阳在一处生动静底便是阴阳阴阳都是这气拍塞即无些子空缺处人愚见天在上地在下便道中间有空缺处不知天地间逼拶都实吾身之外都是气如脱了衣服便觉寒冷是这气袭入旧尝寓一间屋两头都垂帘掲起这一个那一个也掣动这是气拶岀横渠云知虚空即气无只是如此又云所以致中和使天地位万物育只是如此○太极动而生阳静而生阴太极不是防动静底物动静阴阳也所以图解云动静者所乘之机也所乘之机四字最难看旧蔡季通对朱先生问所乘之机如何下得恁地好先生微笑大抵只看太极乘着什麽机乘着动机便动乘着静机便静那太极却不自防动静既是阴阳如何又説生阴生阳曰生阴生阳亦犹阳生阴生太极随阴阳而为动静隂阳则于动静而见其生不是太极在这边动阳在那边生譬如蚁在磨盘上一般磨动则蚁随他动磨止则蚁随他止蚁随磨转而因蚁之动静可以见磨之动静○天道是理阴阳五行是气合而言之气即是理一阴一阳之谓道也分而言之理自为理气自为气形而上下是也○一阴便是静一阳便是动道是太极诚是太极其动也其静也二条上合动静説此分动静説动极而静以下又换形了一个説流行底一个説定分底葢太极而下上文解图周匝此下文又衮説个太极与阴阳自其着而观之着是阴阳自其微而观之微是太极问既太极阴阳不是二物如何又有微有着曰须看观字是我去他里面折看却非他有两个头面又曰所乘之机一句最妙又曰此既言气与理合虽然以下言虽是恁地却那里见他入头处所以不见他合不见他离正以其动静无端阴阳无始下面若有缝这太极也须漏出了○太极动而生阳动极而静静而生阴静极复动一动一静互为其根分阴分阳两仪立焉妄意谓此非老氏有生于无与佛氏之所谓妄也一必有两体必有用动必有静动静迭兴而分阴阳变化之所由生也即通书之言析而求之若曰元亨诚之通利贞诚之复葢元者始而亨者也太极之动也利贞者性情也动极而静静极复动也又曰圣人之道仁义中正而已矣又曰动而正曰道用而和曰德触类而长之其此之谓乎○太极本体难以形容缘气察理遡流求源则可知矣一静一动静动初终此气之流也是孰为之哉理也天其运乎地其处也日月其争于其所乎孰主张是孰纲维是主张纲维理之谓乎有是理故有是气理如此则气亦如此此体用所以一源显微所以无间也呜呼深哉○北溪陈氏曰以造化言之如天地间生成万物自古及今无一物之不实散殊上下自古有是到今亦有是非古有而今无皆是实理之所为大而观之自太始而至万古莫不皆然若就物观之其彻始彻终亦只是一实理如此姑以一株花论来春气流注到则萌蘖生花春气尽则花亦尽又单就一花蘂论气实行到此则花便开气消则花便谢亦尽了方其花萌蘖此实理之初也至到谢而尽处此寔理之终也○诚者本就天道论维天之命于穆不已只是一个诚天道流自古及今无一毫之妄暑往则寒来日往则月来春生了便夏长秋杀了便冬藏元亨利贞终始循环万古常如此皆是真实道理为之主宰如天行一日一夜一周而又过一度与日月星辰之运行躔度万古不差皆是真实道理如此又就果木观之甜者万古甜苦者万古苦青者万古常青白者万古常白红者万古常红紫者万古常紫圆者万古常圆缺者万古常缺一花一叶文缕相等对万古常然无一毫差错便待人力十分安排撰作来终不相似都是真实道理自然而然○道只是人事之理耳形而上者谓之道形而下者谓之器自有形而上者言之其隐然不可见底则谓之道自有形而下者言之其显然可见底则谓之器其实道不离乎器道只是器之理人事有形状处都谓之器人事中之理便是道道无形状可见所以明道曰道亦器也器亦道也须着如此説乃截得上下分明○道非是外事物有个空虚底其实不离乎物若离物则无所谓道且如君臣有义义底是道君臣是器若要看义底道理须就君臣上看不成脱了君臣之外别有所谓义父子有亲亲底是道父子是器若要看亲底道理须就父子上看不成脱了父子之外别有所谓亲即夫妇而夫妇在所别即长防而长防在所序即朋友而朋友在所信非外夫妇长防朋友而有所谓别序与信圣门之学无一不寔老氏清虚厌事佛氏屏弃人事都是把道理做事物顶头妙底物看把人事做下面粗底便都要摆脱去了○理不外乎气若説截然在阴阳五行之先及在阴阳五行之中便成理与气为二物矣○节斋蔡氏曰形谓动而可见之时自此而无体故以道名之自此而下有体故以器名之○前谓太极形而上之道也阴阳形而下之器也此分道器而言也后谓动静不同时阴阳不同位而太极无不在焉此乃所谓器即道也又谓冲漠无朕而动静阴阳之理已悉具于中矣此乃所谓道即器也葢不分上下则恐人惟以可见者为始不合道器则恐人防老氏精粗之谬故须着如此説耳程子之意恐亦不过如此茍惟以为太极只在阴阳中而已则器亦道也一句已足又何必重复耶○主太极而言则太极在阴阳之先主阴阳而言则太极在阴阳之内葢自阴阳未生之时而言则所谓太极者其理已具自阴阳既生之时而言则所谓太极者即在乎阴阳之中也谓阴阳之上别有太极常为阴阳主者固为防于列子不生不化之谬而独执夫太极只在阴阳之中之説者则又失其根柢枢之所为而大本有所不识其害有不可胜言者○西山真氏曰凡天地之物有形有状者皆器也其理便在其中大而天地亦形而下者乾坤乃形而下者日月星辰风霜露亦形而下者其理即形而上者以身言之身之形体皆形而下者曰性曰心之理乃形而上者至于一物一器莫不皆然如灯烛者器也其所以能照物形而上之理也且如椅卓器也而其用理也天下未尝有无理之器无器之理即器以求之则理在其中即如天地则有健顺之理即形体则有性情之理精粗本末初不相离若舎器而求理未有不蹈于空虚之境非吾儒之实学也○平岩叶氏曰动而生阳动极而静静而生阴静极复动者言太极流行之妙相推于无穷也一动一静互为其根分阴分阳両仪立焉者言二气对待之体一定而不易也邵子云用起天地先体立天地后是也然详而分之则动而生阳静而生阴者是流行之中定分未尝乱也一动一静互为其根者是对待之中妙用实相流通也黄氏岩孙曰程子云离了阴阳便无道阴阳气也所以阴阳者是道也气是形而下者道是形而上者又云道非隂阳也所以一阴一阳者道也如一阖一辟谓之变又云阴阳形而下者而曰道者惟此语截得工下最分明元来只是此道要在人默而识之也又云形而上为道形而下为器须着如此説器亦道道亦器但得道在不系今与后已与人又云诚者物之终始犹俗语彻头彻尾胡氏云诚者命之道乎此言诚者即所谓太极也○临川呉氏曰太极无动静动静者气机也气机一动则太极亦动气机一静则太极亦静故朱子释太极图曰太极之有动静是天命之流行也此是为周子分解太极不当言动静以天命之有流行故只得以动静言也又曰太极者本然之妙也动静者所乘之机也机犹弩牙弩乘此机如乘马之乘机动则发机静则不发气动则太极亦动气静则太极亦静太极之乘此气犹弩之乘机也故曰动静者所乘之机谓其所乘之气机有动静而太极本然之妙无动静也然弩与弩机却是両物太极与此气非有両物只是主宰此气者便是非别有一物在气中而主宰之也机字是借物为喻不可以辞害意】
阳变阴合而生水火木金土五气顺布四时行焉有太极则一动一静而两仪分有阴阳则一变一合而五行具然五行者质具于地而气行于天者也以质而语其生之序则曰水火木金土而水木阳也火金阴也以气而语其行之序则曰木火土金水而木火阳也金水阴也又统而言之则气阳而质阴也又错而言之则动阳而静阴也葢五行之变至于不可穷然无适而非阴阳之道至其所以为阴阳者则又无适而非太极之本然也夫岂有所亏欠间隔哉【朱子曰一片底便是分作両片底两便底便是分作五片底做这万物四时五行只是从那太极中来太极只是一个理迤逦分作两个气里面动底是阳静底是隂又分做五气又防为万物○问以质而语其生之序此岂就图而指其序耶而水木何以谓之阳火金何以谓之阴曰天一生水地二生火天三生木地四生金一三阳也二四阴也问以气而语其行之序则木火土金水此岂即其运用处而言之耶而木火何以谓之阳金水何以谓之阴曰此以四时而言春夏为阳秋冬为阴○问以质而语其生之序不是相生否只是阳变而助阴故生水阴合而阳盛故生火木金各从其类故在左右曰水阴根阳火阳根阴错综而生其端是天一生水地二生火天三生木地四生金到得运行处便水生木木生火火生土土生金金又生水水又生木循环相生又如甲乙丙丁戊巳庚辛壬癸都是这个物事○阴阳二气更无停息如金木水火土是五行分了又三属阳二属阴然而各又有一阴一阳如甲便是木之阳乙便是木之阴丙便是火之阳丁便是火之阴只是这个阴阳更无休息形质属阴其气属阳金银坑有金矿银矿便是阴其光气为阳○统言阴阳只有両端而阴中自分阴阳阳中亦有阴阳乾道成男坤道成女男虽属阳而不可谓其无阴女虽属阴亦不可谓其无阳人身气属阳而气有阴阳血属阴而血有阴阳至如五行天一生水阳生隂也而壬癸属水壬是阳癸是隂地二生火隂生阳也而丙丁属火丙是阳丁是隂○隂阳静动以大体言而春夏是动属阳秋冬是静属阴就一日言之昼阳而动夜隂而尽就一时一刻言之无时而不动静无时而不阴阳曰阴阳无处无之横看竪看皆可见横看则左阳而右阴竪看则上阳而下阴仰手为阳覆手则为阴向明处为阳背明处则为阴正防云阴阳之气循环迭至聚散相荡升降相求絪緼相揉相兼相制欲一之不能盖谓是也○阴阳虽是両字然只是一气之消息一进一退一消一长进处便是阳退处便是隂长处便是阳消处便是隂只是这一气之消长做出古今天地间无限事所以隂阳做一个説亦得做两个説亦得○问圣人所以因阴阳説出许多道理而所説之理皆不离不隂阳者葢缘所以为隂阳者元本于实然之理曰隂阳是气才有此理便有此气才有此气便有此理天下万事万物何者不出于此理何者不出于阴阳○南轩张氏曰新安朱熹云太极立则阳动隂静而两仪分两仪分则阳变隂合而五行具五行者质具于地而气行乎天者也语至于是则造化之防用无余蕴矣然此亦推本其所自来非以为至此而始具也○勉斋黄氏曰阳变隂合而生水火木金土五气顺布四时行焉妄意谓隂阳分両仪立矣阳中之阳隂中之隂变合相得而五位成质横渠先生云水火气也故炎上润下与隂阳相为升降土不得而制焉木金者土之华实其性有水火之杂故木之为物水渍而得生火然而不离葢得土之浮华于水火之交也金之为物得火之精于土之燥得水之精于土之濡故水火相得而不相害铄之则反流而不耗葢得土之精华于水火之际也土者物之所以成始成终者也地之质也化之终也水火之所以升降物兼体而不遗者也即是而参之五行之生一阴阳之所为也木之气盛于东于时为春火之气盛于南于时为夏土之气盛于中央而寄旺于四时之戊巳而独盛于季夏之时金之气盛于西而于时为秋水之气盛于北而于时为冬春夏秋冬而气以成此五物者同出而异名者也四时之行即五气之流通五气之流通即一气之妙用非截然一彼一此也通书云动而无静静而无动物也动而无动静而无静神也动而无动静而无静非不动不静也物则不通神妙万物此以明太极动而生阳以至四时行焉无非神之所为也又云水隂根阳火阳根隂五行隂阳隂阳太极四时运行万物终始混兮辟兮其无穷兮以明五行之生四时之行百物之产一太极而已矣其然乎岂其然乎○问阳变隂合而生水火木金土次序如何曰水与火对生木与金对生因云这里有两项看如作建寅看时则木火是阳金水是隂此以行之序论如作建子看时则水木是阳火金是隂此以生之序论大槩冬春夏可以谓之阳夏秋冬可以谓之隂因云太极图解有一处可疑图以水隂盛故居右火阳盛故居左金隂穉故次水木阳穉故次火此是説生之序下文却説水木阳也火金隂也却以此为阳彼为隂论来物之初生自是防嫩如阳始生为水尚柔弱到生木已强盛隂始生火尚微到生金已成质如此则水为阳穉木为阳盛火为隂穉金为隂盛不知图解所指是如何后请问云图解所分恐是解剥图体言其居左居石之位次否晦庵先生云旧也如此看只是水而木木而火以下毕竟是説行之序这毕竟是説生之序毕竟是可疑○五行之序以质之所生而言则水本是阳之湿气以其初动为隂所防而不得遂故水隂盛火本是隂之燥气以其初动为阳所揜而不得达故火阳胜葢生之者微成之者盛生之者形之始成之者形之终也然各以偏胜也故虽有形而未成质以气升降土不得而制焉木则阳之湿气寖多以感于隂而舒故发而为木其质柔其性暖金则隂之燥气寖多以感于阳而缩故结而为金其质刚其性柔土则隂阳之气各盛相交相凝而成质以气之行而言则一隂一阳往来相代木火金水云者各就其中而分老少耳故其序各由少而老土则分旺四季而位居中者也此五者序若参差而造化所以为发育之具实并行而不相悖葢质则隂阳交错凝合而成气则阴阳両端循环不已质曰水火木金葢以隂阳相间言犹曰东西南北所谓对待者也气曰木火金水葢以隂阳相因言犹曰东南西北所谓流行者也质虽一定而不易气则变化而无穷所谓易也○五行生之序则曰水火木金土行之序则曰木火土金水何故造物却有此两様看来只是一理生之序便是行之序元初只是一个水水暖后便成火此両个是母木者水之子金者火之子冬是太隂春是少阳夏是太阳秋是少隂从冬起来故水木火金自成次序以水生木以火生金故生之序便是行之序也孔子言精气为物精便是水气便是火子产曰物生始化曰魄阳曰魂魄便是精之灵魂便是气之灵水便生木火便生金在人一身初只是生肾水又生心火肾水上生木肝心火上生肺金造化只是如此何尝有両様来天一生水地二生火天三生木地四生金此便是造化本原其后流行亦只如此四时之序不二天二地而已所以洪范亦只説水木火金土谓之五行则行之序亦是如此也以此可见造化之端倪物本生之始○五行有生数有行数不知何故初生是一様流行又是一様其为物不二则其生物不测易简之义恐不如此故尝疑其只是一様及以造化之本原参之人物之生育初无両様只是水木火金土便是次序古人欲分别隂阳造化之殊故以水火木金土为言耳自一至十之数特言奇耦多寡耳非谓次第如此也葢积实之数非次第之数也天得奇而为水故曰一生水一之极而为三故曰三生木一极为三以一运之圆而生三故一而为三也地得耦而为火故曰二生火二之极而为四故曰四生金二极为四以二周之方而为四故二而为四也水者初生之阳木者极盛之阳火者初生之隂金者极盛之隂阳极而生隂隂极而生阳故但当以水木火金土为次序也自初生至流行皆是如此若要看隂阳奇耦一初一盛则当曰水火木金土非谓次序如此也今以为第一生水第二生火第三生木第四生金以为次序则误矣水木火金土五行之序也水火木金土分其奇耦初盛而为言也以此观之只是一様初无両様也所谓一二三四但言一多一少多之极少之极也初非以次序而言犹人言一文两之非谓苐一名第二名也果以次序而言之则一生水而未成水必至五行俱足犹待苐六而后成水二生火而未成火必待五行俱足又成就了水然后第七而后成火也如此则全不成造化亦不成义理矣六之成水也犹坎之为卦也一阳居中天一生水也地六包于外阳少隂多而水始成七之成火也犹离之为卦也一隂居中天七包于外隂少阳多而火始成坎属阳而离为隂以其在内者为生在外者成之也若以次序言全不成义理矣又曰五行之序某欲作三句防之曰论得数奇耦多寡则曰水火木金土论始生之序则曰水木火金土论相生之序则曰木火土金水如此其庶几乎○太极不可名状因隂阳而后见一动一静一昼一夜以至于一生一死一呼一吸无往而非二也因隂阳之二而反以求之太极之所以为隂阳者亦不出乎二也非其本体之二何以使末流无往而不二哉然二也各有本末各有终始故故三分为四而五行立矣葢一阳分而为木火一隂分而为金水木者火之始火者木之终金者水之始水者金之终物名有终始未有有始而无终有终而无始者二各有终始则二分为四矣知二之无不四也则知其所以为是四者亦道之本体非其本体之四何以使之无不四哉故二与四天下之物无不然则一亦以见道体之本然也虽为太极不可名状此亦可以见其端倪矣体用一原显微无闇要当以是观之塞天地贯古今无往不然仁义礼智特就人心而立名耳○北溪陈氏曰本只是一气分来有隂阳又分来有五行二与五只管分合运行去万古生生不息不止是个气必有主宰之者曰理是也理在其中为之枢纽故大化流行生生未尝止息○平岩叶氏曰水火木金土者隂阳生五行之序也木火土金水者五行自相生之序也问五行之生与五行之相生其序不同何也曰五行之生也葢二气之交变合而各成天一生水地二生火天三生木地四生金天五生土所谓阳变隂合而生水火木金土是也五行之相生也葢一气之推循环相因木生火火生土土生金金生水水复生木所谓五气顺布四时行焉是也曰其所以有是二端何也曰二气变合而生者原于对待之体也一气循环而生者本于流行之用也○黄氏岩孙曰程子云凡有气莫非天凡有形莫非地】
五行一阴阳也阴阳一太极也太极本无极也五行之生也各一其性
五行具则造化发育之具无不备矣故又即此而推本之以明其浑然一体莫非无极之妙而无极之妙亦未尝不各具于一物之中也葢五行异质四时异气而皆不能外乎隂阳隂阳异位动静异时而皆不能离乎太极至于所以为太极者又初无声臭之可言是性之本体然也天下岂有性外之物哉然五行之生随其气质而所禀不同所谓各一其性也各一其性则浑然太极之全体无不各具于一物之中而性之无所不在又可见矣
【朱子曰太极隂阳五行只将元亨利贞看甚好太极是元亨利贞都在上面隂阳是利贞是隂元亨是阳五行是元是木亨是火利是金贞是水○隂阳是气五行是质有这质所以做得物事出来五行虽是质他又有五行之气做这物事方自然却是隂阳二气截做这五个不是隂阳外别有五行○问太极图所谓太极莫便是性否曰然此即理也○天下无性外之物有此物即有此性无此物则无此性○问程先生説道天下无性外之物曰如云天地间只是个感应又如云诚者物之终始○问枯槁之物亦有性是如何曰惟是他合下有此理故云天下无性外之物○问各一其性固是指五行之气质然水之润下火之炎上木之曲直金之从革土之稼穑此但可见其气质之性所禀不同却如何见得太极之全体无不各具于一物之中而性之无不在也曰气质是隂阳五行所为性即太极之全体但论气质之性则此全体堕在气质之中非别为一性也又问反复思之诚非别有一性然观圣贤説性有是指义理而言者有是指气禀而言者却不容无分别敬谨诲语谓隂阳五行所为性即太极之全体始悟周子所谓各一其性専是主理而言葢五行之气质不同人所共知也而太极之理无乎不具人所未必知也今文云五行之生随其气质而所禀不同所谓各一其性也这性字当指气而言各一其性则浑然太极之全体无不具于一物之中而性之无所不在又可见矣这性字当指理而言一段之间文义颇相合恐读者莫知所适从曰隂阳五行之为性各是一气所禀而性则一也○南轩张氏曰五行生质虽有不同然太极之理未尝不存也故曰各一其性五行各一其性则为仁义礼智信之理而五行各専其一焉○性之本一而已矣而其流行发见则人物所禀有万不同焉葢何莫而不由于太极亦何莫而不具于太极是其本之一也然有太极则有二气五行絪缊交感其变不齐故其发见于人物者未尝不各具于其气禀之内故原其性之本一而察其流行之各异知其流行之各异而本之一者初未尝不究也而后可与论性矣故程子曰论性不论气不备论气不论性不明盖论性而不及气则昩夫人物之分而太极之用不行矣论气而不及性则迷夫大本之一而太极之体不立矣○勉斋黄氏曰五行一隂阳也隂阳一太极也太极本无极也妄意谓此三者者即所谓混兮辟兮也惧学者支离其説故又举而言之前之言原始而要其终今之言遡流而穷其源五行隂阳同一太极而不相妨也○北溪陈氏曰天下岂有性外之物而不统于吾心是理之中也哉理之所在大极于无际而无不通细入于无伦而无不贯前后乎万古而无不彻○平岩叶氏曰此图即系辞易有太极是生両仪両仪生四象之义而推明之也但易以卦爻言图以造化言卦爻固所以拟造化也】
无极之真二五之精妙合而凝乾道成男坤道成女二气交感化生万物万物生生而变化无穷焉
夫天下无性外之物而性无不在此无极二五所以混融而无间者也所谓妙合者也真以理言无妄之谓也精以气言不二之名也凝者聚也气聚而成形也盖性为之主而隂阳五行为之经纬错综又各以类凝聚而成形焉阳而徤者成男则父之道也隂而顺者成女则母之道也是人物之始以气化而生者也气聚成形则形交气感遂以形化而人物生生变化无穷矣自男女而观之则男女各一其性而男女一太极也自万物而观之则万物各一其性而万物一太极也葢合而言之万物统体一太极也分而言之一物各具一太极也所谓天下无性外之物而性无不在者于此尤可以见其全矣子思子曰君子语大天下莫能载焉语小天下莫能破焉此之谓也【问周子言无极之真却又不言太极如何朱子曰无极之真已该得太极在其中真字便是太极○无极之真二五之精妙合而凝此数句甚妙是气与理合而成性也○问太极图曰以人身言之呼吸之气便是隂阳躯体血肉便是五行其性便是理○真者理也精者气也理与气合故能成形○天道流行发育万物其所以为造化者隂阳五行而已而其所谓隂阳五行者又必有是理而后有是气及其生物则又因是气之聚而后有是形故人物之生必得是理然后可以为徤顺仁义礼智之性必得是气然后有以为魂魄五藏百骸之身周子所谓二五之精妙合而凝正谓是也○无极是理二五是气无极之理便是性性为之主而二气五行经纬错综于其间也凝只是此气结聚自然生物若不如此结聚亦何由造化得万物出来○先有理后有气先有气后有理皆不可得而推究以意度之则疑此气是依傍这理行及此气之聚则理亦在焉葢气则能凝造作理却是情意无计度无造作即此气凝聚处理便在其中○天以隂阳五行化生万物气以成形而理亦赋焉○气化是当初一个人无种后自生出来底形化却是有此一个人后乃生生不穷底○问气化形化男女之生在气化否曰凝结成男女因甚得如此都是隂阳无物不是隂阳○问易言有万物然后有男女此图却先言干成男坤成女方始万物化生如何曰太极所説乃生物之初隂阳之精自凝结成両个葢是气化而生如虱子自然暴出来既有此両个一牝一牡后来却从种子渐渐生去便是以形化万物皆然故曰二五之精妙合而凝○乾道成男坤道成女通人物言之在物如牝牡之类在植物亦有男女如有牝麻及竹有雌雄之类皆离隂阳刚柔不得○问气化形化曰此是言人物物自有牝牡只是人不能察耳○天地之初如何讨个种自是气蒸结成两个人后方生许多物事所以先説乾道成男坤道成女后方説化生万物当初若无那两个人如今如何有许多人那两个人便似而今人身上虱自然变化出来○天地生气其序固如此遗书言气化处可见○天下莫能载是无外天下莫能破是无内谓如物有至小而可破作两者是中着得一物在若云无内则是至小更不容破了○南轩张氏曰朱元晦云有是性则有隂阳五行有隂阳五行则有人物生生而无穷焉凡此皆无极之具者也隂阳五行经纬错混融无间其妙合矣于是隂阳又各以类凝结而成象焉阳而徤者父之道五行之所以布其气也隂而顺者母之道五行之所以成其质也是乃天地所以施生之本男女所以为男女者非指男女之身而言也男女虽分然贯一太极而已于是二气交感阳施隂生而万物各随气质以正性命隂阳五行之类有万不同其本亦一太极而已○勉斋黄氏曰夫所谓五行之生各一其性者言五行之成质虽其别有五而各具一太极也无极之真二五之精妙合而凝者无极之实理具于二气五行之精相摩相荡而妙合凝聚也乾道成男坤道成女二气交感化生万物者言无极之真二五之精既妙合凝聚则男女之象已分而二气交感化生万物如易所谓天地絪緼万物化醇男女搆精万物化生也继之曰万物生生而变化无穷焉言天命流行而不息万物形化而无穷也葢生生不穷之理冲漠于太极之先成象成形于化生之际而无一毫之间断也通书云二气五行化生万物五殊二实二本则一是万为一一实万分万一各正小大有定其此之谓乎○气虚而形实虚者聚而后实者成如人气嘘呵而后成水也○北溪陈氏曰总而言之只是浑沦一个理是一个太极分而言之则天地万物各具此理是各各有一太极又都浑沦无欠缺处自其分而言成许多此道理似散了就万物上总论则万物体统浑沦又只是一个太极人得此理聚于吾心则心为太极所以邵子曰道为太极又曰心为太极谓道为太极者言道即太极无二理也谓心为太极者只是万理总防于吾心此心浑沦是一个理尔只这道理流行出而应事接物千条万绪各得其理之当然则是又各一太极就万物言其实依旧只是一理是浑沦一太极也譬如一大块水银恁地圆散而为万万小块个个皆圆合万万小块复为一大块依旧又恁地圆陈几叟月落万川处处皆圆之譬亦正如此此太极所以立乎天地万物之表而行乎天地万物之中在万古无极之前而贯于万古无极之后自万古而上极万古而下看来又只是浑沦一个理为一太极耳此理流行处处皆圆无一处欠缺才有一处欠缺便偏了不得谓之太极太极本体本自圆也○潜室陈氏曰气化谓未有种类之初以隂阳之气合而生形化谓既有种类之后以牝牡之形合而生皆兼人物言之○西山真氏曰万物各具一理万理同出一原所谓万里一原者太极也太极者乃万理防之名有理即有气分而二则为隂阳分而五则为五行万事万物皆原于此人与物得之则为性性者即太极也仁义即隂阳仁义礼智信即五行也万物各具一理是物物一太极也万理同出一原是万物统体一太极也○平岩叶氏曰系辞天地絪緼万化化醇气化也男女搆精万物化生形化也图説葢本诸此○黄氏岩孙曰程子云陨石无种种于气麟亦无种亦气化厥初生民亦如是至如海濵露出沙滩便有百虫禽兽草木无种而生此犹是人所见若海中岛屿稍大人不及者安知其无种之人不生于其间若已有人类则必无气化之人或问人初生时还以气化否曰此必烛理当徐论之且如海上忽露出一沙岛便有草木生有土而生草木不足怪既有草木自然禽兽生焉问先生语录中云焉知海岛无气化之人如何曰是近人处固无须是极远处有不可知曰今天下未有无父母之人古有气化今无气化何也曰有两般有全是气化而生者若腐草化为萤是也既是气化到合化时自化有气化生之后而种生者且如人身上着新衣服过几日便有虮虱生其间此气化也气既化后更不化便以种生去此理甚明又云万物之始气化而已既形气相禅则形化长而气化消】
惟人也得其秀而最灵形既生矣神发知矣五性感动而善恶分万事出矣
此言众人具动静之理而常失之于动也葢人物之生莫不有太极之道焉然隂阳五行气质交运而人之所禀独得其秀故其心为最灵而有以不失其性之全所谓天地之心而人之极也然形生于隂神发于阳五常之性感物而动而阳善隂恶又以类分而五性之殊散为万事葢二气五行化生万物其在人者又如此自非圣人全体太极有以定之则欲动情胜利害相攻人极不立而违禽兽不远矣
【朱子曰得五行之秀者为人只説五行而不言隂阳者盖做这人须是五行方做得成然隂阳便在五行中所以周子云五行一隂阳也舎五行无别讨隂阳处如甲乙属木甲便是阳乙便是隂丙丁属火丙便是阳丁便是隂不须更説隂阳而隂阳在其中矣或曰如言四时而不言寒暑耳曰然○问自太极一动而为隂阳以至于为五行为万物无有不善在人则才动便差是如何曰造化亦有差处如冬热夏寒所生人有厚薄有善恶不知自甚处差将来便没理防了又问惟人才动便有差故圣人主静以立人极欤曰然○二气五行交感万变故人物之生有精粗之不同自一气而言则人皆受是气而生自精粗而言则人得其气之正且精者物得其气之偏且塞者惟人得其正故是理通而无所塞物得其偏故是理塞而无所知且如人头圆象天足方象地平正端直以其受天地之正气所以识道理有知识物受天地之偏气所以禽兽横生草木头生向下尾反在土物之间有知者不过只通得一路如乌之知孝獭之知祭犬但能守御牛但能耕而已人则无不知无不能人所以与物异者所争者此耳○问先生云论万物之一原则理同而气异观万物之异体则气犹相近而理絶不同曰气相近如知寒知暖识饥识饱好生恶死趍则避害人与物都一般理不同如蜂蚁之君臣只是他义上有一防子明虎狠之父子只是他仁上有一防子明其他便推不去○问人物皆禀天地之理以为性皆受天地之气以为形若人禀之不同固是气有昏明厚薄之异若在物言之不知是所禀之理便有不全耶亦是缘气禀之昏蔽故如此耶曰惟其所受之气只有许多故其理亦只有许多如犬马形气如此故只会得如此事又问物物各一太极则是理无不全也曰以理言之则无不全以气言之则不能无偏○得其气之精英者为人得其渣滓者为物生气流行一滚而出初不道付其全气与人减下一等与物也但禀受随其所得物既昏塞矣而昏塞之中亦有轻重昏塞尤甚者于气之查滓中又复禀得查滓之甚者耳○只一个隂阳五行之气衮在天地中精英者为人查滓者为物精英之中又精英者为圣为贤精英之中查滓者为愚不肖○有有血气知觉者人兽是也有无血气知觉而但有生气者草木是也有生气已絶而但有形质臭味者枯槁是也是虽其分之殊而其理则未尝不同但以其分之殊则其理之在是者不能不异故人为最灵而备有五常之性禽兽则昏而不能备草木枯槁则又并与其知觉者而无焉但其所以为是物之理则未尝不具耳○以气言之则知觉运动人与物若不异也以理言之则仁义礼智之禀岂物之所得而与哉此人之性所以无不善而为万物之灵也○草木之生自有一个神他自不能生在人则心便是所谓形既生矣神发知矣是也○金木水火土各一其性则为仁义礼智信之理五行各専其一人则兼备北性而无不善及其感动则中节者为善不中节者为不善也○问通书多説几太极图却无此意曰五性感动善恶未分处便是○隂阳有以动静言者有以善恶言者此个通理在人如何看○问五性感动而善恶分曰天地之性是理也才到有隂阳五行处便有气质之性于是便有昏明厚薄之殊得其秀而最灵乃气质以后之事○问隂阳都将做好説也得以阳为善隂为恶亦得曰阳善隂恶圣贤如此説处极多○以隂阳善恶论之则隂阳之正皆善也其沴皆恶也以象类言之则阳善而隂恶问孟子言乃若其情则可以为善而周子有五性感动而善恶分以善恶于动处并言不同如何曰情未必皆善然本则可以为善而不可以为恶惟反其情故为恶孟子言其正周子则兼其正与反者而言也○太极便是性动静隂阳是心金木水火土是仁义礼智信化生万物是万物○或问有隂阳便有善恶曰隂阳五行皆善又曰隂阳之理皆善又曰合下只有善恶是后一截事又曰竪起看皆善横看后一截方有恶又曰气有善恶理却皆善○孟子云人之所以异于禽兽者几希人物之所以异只是争些子若更不能存得则与禽兽无异矣○以气质有蔽之心接乎事物无穷之变则其目之欲色耳之欲声口之欲味鼻之欲臭四肢之欲安佚所以害乎其德者又岂可胜言者哉二者相因反覆深固是以此德之明日益昏昧而此心之灵其所知者不过情欲利害之私而已则是虽曰有人之形而实何以远于禽兽○南轩张氏曰人之性不能不感物而动感物而动固性之常然而善恶自此分万事自此出矣五性感动动而心不宰则情流而不知止性以防溺矣所以为恶也譬之水发而无泥滓之杂则固水之本然者泥滓或参焉则汩之矣虽汩之而水之本然者自在也故贵于澄之以复其初而已人虽流于恶其本然亦岂遂忘乎此圣人所以有敎也○太极浑沦生化之根阖辟二气枢杻群动惟物由乎其间而莫之知惟人则能知之矣人之所以能知者以其为天地之心太极之动发见周流备乎已也然则心体不既广大矣乎○北溪陈氏曰太极只是理理本圆故太极之理本浑沦理无形状无界限间隔故万物无不各具得太极而太极之本体各各无不浑沦惟人气正且通为万物之灵能通得浑沦之体物气偏且塞不如人之灵虽有浑沦之体不能通耳然人类中亦惟圣人大贤然后真能通得浑沦之体一种下愚之人其昏顽却与物无异则又正中之偏通中之塞者一种灵禽仁兽其性与人甚相近则有偏中之正塞中之通者细推之有不能以言尽○问感物而动或发于理义之公或发于血气之私这里便分善恶曰非发于血气之私便为恶乃发后流而为恶耳○若就人品类论则上天所付皆一般而人随所值又各有清浊厚薄之不齐如圣人禀气至清所以合下便能生知赋质至粹所以合下便能安行如尧舜既得其至清至粹为聪明神圣又得气之清高而寛厚者所以贵为天子富有四海至于享国皆百余嵗是又得气之最长者如夫子亦得至清至粹合下便生知安行然天地之气到那时已衰微所以夫子禀得不高不厚止栖栖为一旅人而所得之气亦不甚长仅得中夀七十余嵗不如尧舜之高自圣人而下各有分数顔子亦清明纯粹亚于圣人只缘禀气得不长所以夭死太抵得气之清者不隔蔽那理义便露呈昭著如银盏中满贮清水自然透见盏底银花甚分明若未尝有水然贤人得清气多浊气少清中微有些查滓在未尝能昏蔽得他所以聪明也易开发自大贤以下或清浊相半或清底少浊底多昏蔽得厚了如盏底银花子看不见欲见得须十分加澄治之功若能力学者觧变化气质转昏为明有一般人禀气清明于理义上尽看得出而行为不笃不能乘载得道理多杂诡谲是又赋质不粹此如井泉甚清停在银盏里面亦透底清彻但泉脉从淤土恶木根中穿过来味不纯甘以之煮白米则成赤饭煎白水则成赤汤煎茶则酸涩是有恶味夹杂了又有一般人生下来于世味一切简淡所为甚纯正但与説到道理处全发不来是又赋质纯粹而禀气不清此如井泉脉味纯甘絶佳而有泥土浑浊了终不透莹如温公恭俭力行笃信好古是甚次第正大资质只缘少那至清之气识见不高明二程屡将理义发他一向偏执固滞更发不上甚为二程所不满又有一般甚好説道理只是执拗自立一家意见是禀气清中被个一条戾来冲拗了如泉脉出来甚清却被一条别水横冲破了及或遭巉岩石头横截冲激不帖顺了又成险恶之流看来人生气禀是有多少般様或相倍蓗或相千万不可以一律齐毕竟清明纯粹恰好底极为难得所以圣圣贤少而愚不肖者多】
圣人定之以中正仁义【圣人之道仁义中正而已矣】而主静【无欲故静】立人极焉故圣人与天地合其德日月合其明四时合其序神合其吉凶
此言圣人全动静之德而常本之于静也葢人禀隂阳五行之秀气以生而圣人之生又得其秀之秀者是以其行之也中其处之也正其发之也仁其裁之也义葢一动一静莫不有以全夫太极之道而无所亏焉则向之所谓欲动情胜利害相攻者于此乎定矣然静者诚之复而性之贞也茍非此心寂然无欲而静则又何以酬酢事物之变而一天下之动哉故圣人中正仁义动静周流而其动也必主乎静此其所以成位乎中而天地日月四时神有所不能违也葢必体立而后用有以行若程子论乾坤动静而曰不専一则不能直遂不翕聚则不能发散亦此意尔
【问圣人定之以仁义中正而主静朱子曰此是圣人修道之谓敎处○人虽不能不动而立人极者必主乎静惟主乎静则其着于动也无不中节而不失其本然之体矣○性之分虽属乎静而其蕴则该动静而不偏故乐记以静言性则可遂以静字形容天地之妙则不可○人性虽同禀气不能无偏重有得木气重者则恻隐之心常多羞恶辞譲是非之心为其所塞而不发有得金气重者则羞恶之心常多而恻隐辞譲是非之心为其所塞而不发水火亦然唯隂阳合德五性全备然后中正而为圣人也○圣人立人极不説仁义礼智却説仁义中正中正即礼智中正尤亲切中是礼之得宜处正是智之正当处自气化一节以下又节节应前靣图説仁义中正应五行也○问周子不言礼智而言中正如何曰礼智説得犹寛中正则切而实矣且谓之礼尚或有不中节处若谓之中则无过不及无非礼之礼乃节文恰好处也谓之智尚或有正不正若谓之正则是非端的分明乃智之实也○问何以不言礼智而言中正莫是此图本为发明易道故但言中正是否曰亦不知是如何但中正二字较有力○问中正即礼智何以不直言礼智而曰中正曰礼智字不似中正字却实且定中者礼之极正者智之体正是智亲切处智于四德属贞伊川解贞字谓正而固也一正字未尽必兼固字所谓智之实知斯二者弗去是也知即端的真知如此便是正弗去便是固所以正字较亲切○问智与正何以相契曰只是真见得是非便是正不正便不唤做智字又问只是真见得是真见得非若以是为非以非为是便不是正否曰是○问处之也正裁之也义处与裁两字义颇相近曰然处是居之裁是就事上裁度又曰处字作居字即分晓○动则此理行此动中之太极也静则此理存此静中之太极也○问圣人定之以仁义中正而主静是圣人自定是定天下之人曰此承上文惟人也得其秀而最灵言之形生神发五性感动而善恶分故定之以中正仁义而主静以立人极○元亨神之通动也利贞诚之复静也元者动之端也本乎静贞者静之质也着乎动一动一静循环无端而贞也者万物之所以成终而成始也○问无欲故静曰欲动情胜则不能静○问中正仁义而主静中仁是动正义是静如先生觧曰非此心无欲而静则何以酬酢事物之变而一天下之动哉今于此心寂然无欲而静处欲见所谓正义者何以见曰见礼之定体便是○众人所以失之者以其不能全得仁义中正之极而圣人全体太极无所亏缺故其定之也乃所以一天下之动而为之敎化制其情欲使之有以捡押相率而趍于善也○问圣人定之以中正仁义而主静曰中正仁义皆谓发用处正者中之质义者仁之断中则无过不及随时以取中正则当然之定理仁则恻隐慈爱之处义则裁制防决之事主静者主正与义也正义便是利贞中是亨仁是元○问圣人定之以中正仁义曰本无先后此四字配金木水火而言中有礼底道理正有智底道理如干之元亨利贞元即仁亨即中利即义贞即正皆是此理至于主静是以正与义为体中与仁为用圣人只是主静自有动底道理譬如人説话也须是沉黙然后可以説话葢沉黙中便有个言语底意思○周子之言主静乃就中正仁义而言以正对中则中为重以义配仁则仁为本非四者之外别有主静一段事也○中正仁义这四个物事常在这里流转然常靠着个静底做辟若无夜则此昼不分晓无秋冬则做得春秋不长茂且如人终日应接归来歇霎时却出去则便分外精神如春夏生长若一向恁地去却有甚了期元气也须解竭所谓复其见天地之心乎又曰中仁是动正义是静通书都是恁地説如云礼先而乐后之类皆是○主静看夜气一章可见○问圣人定之以中正仁义所以主静者以其本静静极而动动极复静静也者物之终始也万物始乎静终乎静故圣人主静曰若如此则倚于一偏矣伊川云动静无端隂阳无始动静理均但静字势重耳更宜深玩之○问太极动而生阳是阳先动也今觧云必体立而后用有以行如何曰体自先有下言静而生隂只是説相生无穷耳○中正仁义而已矣言生之序以配水火木金也又曰仁义中正而已矣以圣人之心言之犹孟子言仁义礼智也○问仁义中正窃谓仁义指实德而言中正指体而言然尝疑性之德有四端而圣贤多独举仁义不及礼智何也曰中正即是礼智○问自太极之动言之则仁为刚义为柔自一物中隂阳言之则仁之用柔义之用刚不知如此説得否曰也是如此仁便有个流动发越之意然其用则慈柔义便有个商量从宜之义然其用则决裂○主静二字乃言圣人之事葢承上文定之以中正仁义而言以明四者之中又自有賔主耳观此则学者用功固自有次序须先有个立脚处方可省察就此进歩非谓静处全不用力但须如是方可用得力耳○大凡人须是沉静周先生所以有主静之説如蒙艮二卦皆有静止之体○或説江西所説主静看其语是要不消主这静只我这里动也静静也静曰若如其言天自春了夏夏了秋秋了冬自然如此也不须要辅相裁成始得○或问知者动仁者静如太极图説则智为静仁为动如何曰且自体当到不相碍处方是良久曰这物事直看一様横看一様子贡説学不厌为智敎不倦为仁子思却言成已为仁成物为智仁固有安静意思然施行却有运动之意又曰智是潜伏渊深底道理至发出则有运动然至于运用各当其理而不可易处又不専于动○南轩张氏曰天地之德日月之所以明四时之所以序神之所以吉凶皆是理也圣人得太极之道而备诸躬则其合也岂在外乎葢其理不越乎此而已学圣者盍亦勉夫修道之敎乎修之之要其惟敬乎太极之妙不可以臆度而力致也惟当一本于敬以涵飬之既发之际则因其端而致夫察之之功未发之时则即其体而不失其存之之妙则其所以省察者乃所以着存养之理而其所以存养者厚则其省察者益明矣此敬之功也所谓主静者也○问圣人定之以中正仁义而主静觧云正义是静正义如何谓之静勉斋黄氏曰是向这里裁一裁便住又问此是圣人主静工夫学者要主静时岂是向事物上各得个当然之则便是主静否曰主静下小注云无欲故静须就里面下工夫今人终日纷扰心不定叠也须着片时去那里静坐收这心不専一则不能直遂不翕聚则不能发散但看天地之间冬间才温燠阳气发泄得尽了来嵗生物必不十分畅茂也多有疫疠之气若是凝肃藏闭大寒极冻方藏得许多气一发出便自充塞万物自是个个长茂人亦如此孟子言夜气亦是如此日间固不可不存若于早晨清明未接物时才存养得日间也自别○北溪陈氏曰礼者心之敬而天理之节文也仁中有个敬油然自生便是理见于应接便自然有个节文节则无太过文则无不及如作事太质无文采是失之不及末节繁文大盛是流于太过天理之节乃恰好处恰好处便是合当如此更无太过更无不及当然而然便即是中故太极图説仁义中正以中字代礼字尤见亲切○图説中正仁义而注脚又言仁义中正互而言之以见此理之循环无端不可执定以孰为先孰为后也亦犹四时之春夏秋冬或言秋冬春夏以此见气之动静无端隂阳无始也○果斋李氏曰人生而静性之本体湛然无欲斯能主静此立极之要领也○西山真氏曰大凡有体而后有用如天地造化发生于春夏而敛藏于秋冬发生　用敛藏是体自十月纯坤阳气既尽不知者谓生气已熄不知敛藏者乃所以为发生之根自此霜雪凝固草木凋落虫蛇伏藏微阳虽生于下隐而未露一年造化实基于此惟冬问敛藏凝固然后春来发生有力所以冬暖无霜雪则来嵗五谷不登正以阳气发泄之故也人之一心亦是如此须是平居湛然虚静如秋冬之秘藏皆不发露浑然一理无所偏倚然后应事方不错差如春夏之发生物物得所若静时先已纷扰则动时岂能中节故周子以主静为本程子以主敬为本皆此理也○问周子不言礼智而言中正何也平岩叶氏曰此图辞义悉出于易易本隂阳而推之人事其德曰仁义其用曰中正要不越隂阳之両端而已仁义而匪中正则仁为姑息义为忍刻之类故易尤重中正○或问定之以仁义中正而主静防峯饶氏曰中正仁义性之四德中即理正即智也然不曰礼智而曰中正者葢仁义礼智専以性之未发者言如孟子之所云而中正仁义则以性之周流乎动静者言若乾坤之元亨利贞也以未发者言则四者各専一德而其发也为四端以周流动静者言则名虽有四而实则一太极之流行也故中者动而无过不及之名极之用也正者静而不偏不倚之谓极之体也中见于事正主乎中确乎其不可移易若户之有枢车之有管辖天之有南北极也定万事以立人极莫先乎此仁者主于生育所以流通乎物我而发挥其功用故由静而应于动由体而通于用者仁之事也义者主于收敛所以裁成夫事物而断割乎彼我故动极而归于静用毕而反其体者义之事也二者中正之机括而极之妙用也四者之在吾心动静周流如环无端亦犹天地之五气顺布而四时行也然是极之理根于所性其体本真而静茍有一毫之私欲杂乎其中则利害相攻思虑错扰而本然之体已失其正则何以能泛应曲当而使用之各得其中哉唯圣人之心天理浑然无少私欲故能寂然不动以为感而遂通之本此定之以中正仁义而主静之説也学者不学圣人则已欲学圣人可不于此而用力哉○隂阳而五行具男女交而万物生而太极之理无乎不在及乎形神感而五性动善恶分而万事出非圣人定之以中正仁义则人极有所不立矣何则葢立天之道曰隂与阳立地之道曰柔与刚立人之道曰仁与义隂阳气也刚柔质也形而下者也仁义性也形而上者也故自天地言之则器即道道即器本无精粗之间善恶之殊而隂阳五行之运男女万物之生随其气质之所在莫不各一太极至于人则禀气有昏明赋质有淑慝而人欲之私或得以害其天理之正茍非有尽性者出乎其间以为天下之标的而使凡气质之不齐者有所取则焉则人欲胜而天理灭矣此人极之立所以惟尽其性以尽人之性者能之而气质有所不与欤元公周先生生于圣道不千五百年之后一旦建图属书剖发幽秘直指无极太极以明道体而天地之所以运化人物之所以生育者莫不森然毕具于其中至于人极之立则蔽之以中正仁义而主静之一言而天下之动亦得以贞夫一此其发明三极之蕴以上继洙泗之絶下啓河洛之使天下后世复见天地万物之大全复闻圣贤修已治人之心法者几于伏羲始画八卦同功可谓盛矣○黄氏岩孙曰程子云干阳也不动则不刚其静也専其动也直不専一则不能直遂坤隂也不静则不柔其静也翕其动也辟不翕聚则不能发散】
君子修之吉小人悖之凶
圣人太极之全体一动一静无适而非中正仁义之极葢不假修为而自然也未至此而修之君子之所以吉也不知此而悖之小人之所以凶也修之悖之亦在乎敬肆之间而已矣敬则欲寡而理明寡之又寡以至于无则静虚动直而圣可学矣
【朱子曰以事言之则有动有静以心言之则周流贯彻其工夫初无间断也但以静为本耳周子所谓主静者亦是此意但言静则偏故程子只説敬○濓溪言主静静字只好作敬字看故又言无欲故静若以为虚静则恐入释老去○南轩张氏曰君子修之吉者顺理之谓吉也小人悖之凶者逆理之谓凶也顺理则平直坦易而无悔非吉乎逆理则艰难险阻而有碍非凶乎○西山真氏曰朱子尝谓圣人定之以中正仁义而主静要人静定其心自作主宰程子又恐只管静去与事物不相交渉却説个敬有问周先生説静与程先生説敬义同而意异否曰程子是怕人不得他静字意便似入禅坐定周子之説只是无欲故静其意大抵以静为主朱子发明二先生意如此至其为论有云明道敎人静坐李先生亦敎人静坐须静坐始能收敛又云始学工夫须是静坐则本原定又云心于未遇事时须是静临事方用便有气力如当静时不静思虑散乱及至临事已先倦了伊川觧静専处云不専一则不能直遂闲时须是收敛做事便有精神又云心要精一方静时便湛然在此不得困顿如镜様遇事时方好又云为学工夫须要静静多不妨才静事都见得然总是一个敬又云主静所以养其动又云静者养动之根又云主静夜气一章可见以上数条葢祖周子主静之説也至其门人以静坐工夫与役役应接不同为问则答之云不必如此反成坐驰但收敛勿令放逸到穷理精后自然思量不至妄动凡所云为莫非至理亦何必兀然静坐然后为持敬又云明道説静坐可以为学上蔡亦言多着静不妨此説终是少偏才偏便做病道理自有动时自有静时学者只是敬以直内义以方外见得世间无处不是道理不必専于静处求所以伊川谓只用敬不用静便説得平又云不可特地将静坐做一件工夫但着一敬字通贯动静则于二者之间自无间防处又云存养之功不専在静坐时须于日用动静之间无处不下工夫乃无间防尔又云无事静坐有事应酬随时随处无非自己身心运用但常自提撕勿与俱往便是工夫事物之来岂以漠然不应为是耶其答南轩书云来敎谓言静则溺于虚无然此二字如佛老之论则诚有此患若以天理观之则动之不能无静犹静之不能无动也静之不可不养犹动之不可察也但见得一动一静互为其根敬义夹持不容间断之意则虽下静字元非死物至静之中自有动之端焉是乃所以见天地之心者而先王之所以至日闭闗葢当此之时则安静以养乎此尔固非远事絶物闭目兀坐而偏于静之谓但未接物时便有敬以主乎其中则事至物来善端昭著所以察之者益精明尔来教又谓某言以静为本不若遂言以敬为本此固然也然敬字工夫通贯动静而必以静为本今若遂易为敬虽若完全然却不见敬之所施有先有后则亦未得为的当也至于来敎所谓要须静以涵动之所本察夫动以见静之所存动静相须体用不离而后为无渗漏也此数言卓然意语俱到谨以书之左席出入观省以上数条则又本程子主敬之説而不专主于静也】
故曰立天之道曰隂与阳立地之道曰柔与刚立人之道曰仁与义又曰原始反终故知死生之説
隂阳成象天道之所以立也刚柔成质地道之所以立也仁义成德人道之所以立也道一而已随事着见故有三才之别而于其中又各有体用之分焉其实则一太极也阳也刚也仁也物之始也阴也柔也义也物之终也能原其始而知所以生则反其终而知所以死矣此天地之间纲纪造化流行古今不言之妙圣人作易其大意葢不出此故引之以证其説【朱子曰立天之道曰隂与阳是以气言立地之道曰柔与刚是以质言立人之道曰仁与义是以理言○隂阳以气言刚柔则有形质可见矣至仁与义则又合气与形而理具焉然亦一而已矣葢隂阳者阳中之隂阳刚柔者隂中之隂阳也仁义者隂阳合气刚柔成质而是理始为人道之极也然仁为阳刚义为隂柔仁主发生义主收敛故其分属如此或问杨子云云君子于仁也柔于义也刚葢取其相济而相为用之意曰仁体刚而用柔义体柔而用刚○问立天之道曰隂与阳立地之道曰柔与刚立人之道曰仁与义则仁当属隂曰仁何尝属隂袁机仲力争要以仁属隂引杨子之言为证殊不知仁之定体自是属阳至论君子所学则又就那地位上説如何拘得○如易中説立天之道曰隂与阳立地之道曰柔与刚立人之道曰仁与义解者多以仁为柔义为刚非也却是以仁为刚义为柔葢仁是个发出来底便硬而强义便为收敛向里底外面见之便是柔○隂阳刚柔仁义看来当曰义与仁而以仁对阳仁若不是阳刚如何做得许多造化义虽刚却主收敛仁却主发舒这是阳中之隂隂中之阳互为其根之意且如今日用赏罚到赐予人自是无疑便做将去若是形杀时便迟疑不肯果决做这见得阳舒隂敛仁属阳义属隂处○仁义礼智四者之中仁义是个对立底闗键葢仁仁也而礼则仁之着义义也而知则义之藏犹春夏秋冬虽为四时然春夏皆阳之属也秋冬皆隂之属也故曰立天之道曰隂与阳立地之道曰柔与刚立人之道曰仁与义是知天地之道不两则不能以立故端虽有四而立之者则両耳○阳主进而隂主退阳主息而隂主消进而息者其气强退而消者其气弱此隂阳之所以为柔刚也阳刚温厚居东南主春夏而以作长为事隂柔严凝居西北主秋冬而以敛藏为事作长为生敛藏为杀此刚柔之所以为仁义也以此观之则隂阳刚柔仁义之位岂不晓然而彼杨子所谓于仁也柔于义也刚者乃自其用处未流言之葢亦所谓阳中之隂隂中之阳固不妨自为一义但不可离乎此而论之耳○问仁为用义为体若以体统论之仁却是用曰是仁为体义为用大抵仁义中又各有体用○仁存诸心性之所以为体也义制乎事性之所以为用也然又有説焉以其性而言之则皆体也以其情而言之则皆用也以隂阳言之则义体而仁用也以存心制事言之则仁体而义用也错综交罗惟其所当而莫不各有条理存焉○问原始反终故知死生之説曰人未死如何知得死之説只其原其始之理将后面折转来防便见得以此之有知彼之无○问原始反终之反曰反如折转来谓方推原其始却折转来看其终原字反字皆就人説反如回头之意○且如造化周流未着形质便是形而上者属阳才丽于形质为人物为金木水火土便转动不得便是形而下者属隂若是阳时自有多少流行变动在及至成物一成而不返谓如人之初生属阳只管有长及至长成便只有衰此气逐渐衰减至于衰尽则死矣周子所谓原始反终只是衰尽处可见反终之理○周子太极之书如易六十四卦一一有定理毫髪不差自首至尾不出隂阳二端而已始处是有生之初终处是已定之理始有处説生已定处説死不复变动矣○问天地之化虽则生生不穷然而有聚必有散有生必有死能原始而知其聚而生则必知其后必散而死能知其生也得于气化之自然初无精神寄寓于太虚之中则知其死也无气而俱散无复更有形象尚留于防漠之内曰死便是都散无了○南轩张氏曰天之隂阳地之柔刚人之仁义皆太极之蕴然也人而居仁由义则人道立而天道流行矣夫万物本乎五行五行本乎隂阳隂阳本乎太极而太极本无极也则原始之义其趣味岂有穷乎始终一理也知始则知终矣古今死生昼夜语黙无不然也非谓死生之説别为一事也只此理而已○勉斋黄氏曰天之道不外乎隂阳寒暑往来之类是也地之道不外乎柔刚山川流峙之类是也人之道不外乎仁义事亲从兄之类是也隂阳以气言柔刚以质言仁义以理言虽若有所不同然仁者阳刚之理也义者隂柔之理也其实则一而已天地亦大矣人以藐然之身乃与天地立为三至其为道又与天地混然而无间其可不知所以自立哉非阳刚隂柔虽天地不能以自立不仁不义则亦不可谓之人矣不谓之人则与禽兽希异哉由仁义则与天地并立而无间由不仁不义则无以自别于禽兽学者其亦知所择矣○惟人也得其秀而最灵形既生矣神知发矣五性感动而善恶分万事出矣此即人而明太极之理与前之言一致也葢盈天地之间者惟万物而人居万物之一物之感人人之应物无时不然其扩充运用正三纲明五敎序万事穷理尽性以至于命致中和賛化育参天地而相为无穷者圣人也故继之曰圣人定之以仁义中正而主静立人极焉又引易之辞以明之曰故圣人与天地合其德日月合其明四时合其序神合其吉凶以此见圣人与太极为一也而其所以然之妙则原于主静焉圣人立极固不假修为而后能然推本其经纶之所自因其用以言其体则有在乎是也主静云者非不动也犹易所谓君子敬以直内义以方外敬义立而德不孤敬义固未尝相逆也而敬为之体也中庸曰喜怒哀乐之未发谓之中发而皆中节谓之和中也者天下之大本和也者天下之达道中和固未尝相违也而中为之体也是亦无极而太极之意初非自先后次序也又惧夫学者指为圣人之事高远防妙而不可及则又继之曰君子修之吉小人悖之凶庶乎其不自暴自弃改过迁善而趍吉避凶主一无适而克己复礼真积力久行着习察忽不自知其自至于贯通处则是亦圣人矣吉孰大焉茍惟拘之以不信絶之以不为穷人欲灭天理其祸可胜言哉玩吉凶之二辞何其为天下后世忧之深言之切如是乎又引系辞以明三才之本曰立天之道曰隂与阳立地之道曰柔与刚立人之道曰仁与义于以见此理之所寓虽有隂阳柔刚仁义之名而其立处无以异也○原始要终故知生死之説此申无极而太极太极本无极之理使人知生死本非二事而老氏谓长生久视佛氏谓轮廻不息能脱是则无生灭者皆诞也横渠曰物之初生气日至而滋息物之既盈气日反而防散至之谓神以其伸也反之谓以其归也此之谓夫○北溪陈氏曰人生得天地之气以为体得天地之理以为性原其始而知所以生则要其终而知所以死古人谓得正而毙谓朝闻道而夕死可矣只缘受得许多道理须知得尽得便自无愧到死时亦只是这二五之气聼其自消化而已所谓安死顺生与天地同其变化这个便是与造物为徒才有私欲有私爱割舍不断便与大化相咈○平岩叶氏曰一隂一阳之谓道道即太极也在天以气言曰隂阳在地以形言曰柔刚在人以德言曰仁义此太极之体所以立也死生者物之终始也知死生之説则尽二气流行之妙矣此太极之用所以行也凡此二端发明太极之全体大用故引以结证一图之义○黄氏岩孙曰程子云原始则足以知其终反终则足以知其始死生之説如是而已矣故以春为始而原之其必有冬为终而反之其必有春死生者其与是类也又云但穷得则自知死生之説不须将死生别做一个道理求又云人能原始知得生理便能要终知得死理若不明得便虽千万般安排着亦不济事又云近取诸身百理皆其屈伸往来之义只于鼻息之间见之屈伸往来只是理不必将既屈之气复为方伸之气生生之理自然不息如复言七日来复其间元不断续阳已复生物极必返其理须如此有生便有死有始便有终又云若谓既返之气复将为方伸之气必资于此则殊与天地之化不相似天地之化自然生生不穷更何复资于既毙之形既返之气以为造化近取诸身其开阖往来见之鼻息然不必须假吸复入以为呼气则自然生人气之生生于真元天之气亦自然生生不穷至如海水因阳盛而涸及隂盛而生亦不是将已涸之气却生水自然能生往来屈伸只此理也盛则便有衰昼则便有夜往则便有来天地间如洪罏何物不销铄了又答或问神之理云理防得精气为物防魂为变与原始要终之説便能知也须是于原字上用工夫】
大哉易也斯其至矣
易之为书广大悉备然语其至极则此图尽之其指岂不深哉抑尝闻之程子昆弟之学于周子也周子手是图以授之程子之言性与天道多出于此然卒未尝明以此图示人是则必有防意焉学者亦不可以不知也
【朱子曰太极图明易中大概纲领意思而已○大哉易也只是言隂阳刚柔仁义及言原始反终故知死生之説而止人之生死亦只隂阳之气屈伸往来耳　问太极图周先生手授二程先生者也今二程先生之所讲论答问独未尝及此图何耶曰二程先生虽不及此图然其説固多本之矣试尝攷之当自可见也○问伊川因何而见道曰他説求之六经而得但也是于濓溪处见得个大道理占地位了○太极图説隂阳五行之变不齐二程因此始推出气质之性○周子太极图却有气质底意思程子之论又自太极图中见出来也○问明道濓溪俱高不如伊川精切曰明道説话超迈不如伊川説得的确濓溪也精宻不知其他书如何但今説这些子无一字差错○或言二程之于濓溪亦若横渠之于范文正耳先觉相传之秘非后学所能窥测诵其诗读其书则周范之造诣固殊而程张之契悟亦异如曰仲尼顔子所乐吟风咏月以归皆是当时口传心授的当亲切处后来二先生举似后学亦不将作苐二义看然则行状所谓反求之六经然后得之者特语夫功用之大全耳至其入处则自濓溪不可诬也若横渠之于文正则异于是葢当时粗发其端而已受学乃先生自言此岂自诬者耶○汪端明尝言二程之学非全资于周先生葢通书人多忽略不曾考究今观通书皆是发明太极书虽不多而统纪已尽二程葢得其传但二程之业广耳○问明道之学后来固别但其本自濓溪发之只是此理进广之耳但不如后来程门受业之多曰当时既未有人知无人往复只得如此○节斋蔡氏曰图説皆本于易生隂生阳即两仪之义也五行之用即天地数五之义也二气之化万物之生圣人与合之事三才立道之数始终生死之説无非取于易者】
论曰愚既为此説读者病其分裂已甚辨诘纷然苦于酬应之不给也故而论之大抵难者或谓不当以继善成性分隂阳或谓不当以太极隂阳分道器或谓不当以仁义中正分体用或谓不当言一物各具一太极又有谓体用一源不可言体立而后用行者又有谓仁为统体不可偏指为阳动者又有谓仁义中正之分不当反其类者是数者之説亦皆有理然惜其于圣贤之意皆得其一而遗其二也夫道体之全浑然一致而精粗本末内外賔主之分粲然于其中有不可以毫厘差者此圣贤之言所以或离或合或异或同而乃所以为道体之全也今徒知所谓浑然者之为大而乐言之而不知夫所谓粲然者之未始相离也是以信同疑异喜合恶离其论毎防于一偏卒为无星之称无寸之尺而已岂不误哉夫善之与性不可谓有二物明矣然继之者善自其隂阳变化而言也成之者性自夫人物禀受而言也隂阳变化流行而未始有穷阳之动也人物禀受一定而不可复易隂之静也以此辨之则亦安得无二者之分哉然性善形而上者也隂阳形而下者也周子之意亦岂直指善为阳而性为隂哉但语其分则以为当属之此耳隂阳太极不可谓有二理必矣然太极无象而隂阳有气则亦安得而无上下之殊哉此其所以为道器之别也故程子曰形而上为道形而下为器须着如此説然器亦道也道亦器也得此意而推之则庶乎其不偏矣仁义中正同乎一理者也而析为体用诚若有未安者然仁者善之长也中者嘉之防也义者利之宜也正者贞之体也而元亨者诚之通也利贞者诚之复也是则安得为无体用之分哉万物之生同一太极者也而谓其各具则亦有可疑者然一物之中天理完具不相假借不相陵夺此统之所以有宗防之所以有元也是则安得不曰各具一理哉若夫所谓体用一源者程子之言葢已宻矣其曰体用一源者以至微之理言之则冲漠无朕而万象昭然已具也其曰显微无间者以至着之象言之则即事即物而此理无乎不在也言理则先体而后用葢举体而用之理已具是所以为一源也言事则先显而后微盖即事而理之体可见是所以为无间也然则所谓一源者是岂漫无精粗先后之可言哉况既曰体立而后用行则亦不嫌于先有此而后有彼矣所谓仁为统体者则程子所谓専言之而包四者是也然其言盖曰四德之元犹五常之仁偏言则一事专言则包四者则是仁之所以包夫四者固未尝离夫偏言之一事亦未有不识天偏言之一事而可以骤语夫专言之统体者也况此图以仁配义而复以中正参焉又与隂阳刚柔为类则亦不得为专言之矣安得遽以夫统体者言之而昧夫隂阳动静之别哉至于中之为用则以无过不及者言之而非指所谓未发之中也仁不为体则亦以偏言一事者言之而非指所谓专言之仁也对此而言则正者所以为中之榦而义者所以为仁之质又可知矣其为体用亦岂为无説哉大抵周子之为是书语意峻洁而混成条理精宻而疎畅读者诚能虚心一意反复潜玩而毋以先入之説乱焉则庶几其有得乎周子之心而无疑于纷纷之説矣
【问以太极之动为诚之通丽乎阳而继之者善属焉静为诚之复丽乎隂而成之者性属焉其説本乎通书而或者又疑周子之言本无分之意朱子曰此义但虚心味之久当自见若以先入为主则辨説纷拏无时可通矣○仁义自分体用是一般説仁义中正分体用又是一般説偏言専言者只説仁便是体再説义便是用就中分出一个道理如人家有兄弟只説户头止言兄足矣再説弟便更别有一人仁义中正只属五行为其配元亨利贞也元是亨之始亨是元之尽利是贞之始贞是利之尽故曰元亨诚之通利贞诚之复○问中也仁也感也所谓阳者太极之用所以行正也义也寂也所谓隂者太极之体所以立或疑如此分配渐至于支离穿凿曰但虚心味之久当自见○中仁言用正义言体义便有裁防一定之体○中正仁义之説若谓四者皆有动静则周子于此更列四者之目为剩语矣熟玩四字指意自有动静其于道理极是分明葢此四字便是元亨利贞一通一复岂得为无动静乎近日深玩此理觉得一语一嘿起居无非太极之理正不须以分别为嫌也○体用一源者自理而观则理为体象为用而理中有象是一源也显微无间者自象而观则象为显理为防而象中有理是无间也且既曰有理而后有象则理象便非一物故伊川但言其一源与无间耳其寔体用显微之分则不能无也○体用是両物而不相离故可以言一源○一心之中仁义礼智各有界限而其性情体用又自各有分别须是见得分明然后就此四者之中又见得仁义两字是个大界限如天地造化四序流行而其实不一隂一阳而已于此见得分明然后就此又见得仁字是个生底意思通贯周流于四者之中仁固是仁之本体也义固是仁之防制也礼则仁之节文也智则仁之分别也正如春之生气贯彻四时春则生之生也夏则生之长也秋则生之敛也冬则生之藏也故程子谓四德之元犹五常之仁偏言则一事専言则包四者正谓此也孔子只言仁以其专言者言之也故但言仁而义礼智皆在其中孟子兼言义以其偏言者言之也然亦不是于孔子所言之外添入一个义字但于一理之中分别出来耳其又兼言智礼亦是如此盖礼是仁之着智是义之藏而仁之一字未尝不流行乎四者之中也○太极本无极要去就中看这个意出方得今只要去讨他不是处与他鬭而今只管去检防古人不是处道自家底是便是识见不长问要得理明不得不如此曰且可去放开胷懐读书看淂道理明彻自然无歉吝之病无物我之私自然快活○西山真氏曰大率此理自文公尽发其秘已洞然无疑所虑学者欲自立一等新奇之论而于文公之言反致疑焉不知此老先生是用几年之功沉潜反覆参贯融液然后发出以示人今读其书未能究竟底蕴已先疑其説之未尽所以愈惑乱而无所明也黄氏岩孙曰尹和靖问易序云至微者理也至著者象也体用一源显微无间莫太泄露天机否程子曰如此分明説破犹自人不解悟又朱子云冲漠无朕万象森然已具未应不是先已应不是后正説体用一源之意】
熹既为此説尝録以寄广汉张敬夫敬夫以书来曰二先生所与门人讲论问答之言见于书者详矣其于西铭盖屡言之至此图则未尝一言及也谓其必有微意是则固然然所谓微意者果何谓耶熹窃谓以为此图立象尽意剖析幽微周子盖不得已而作也观其手授之意盖以为惟程子为能当之至程子而不言则疑其未有能受之者尔夫既未能黙识于言意之表则驰心空妙入耳出口其弊必有不胜言者【近年已觉颇有此弊矣】观其答张闳中论易传成书深患无受之者及东见录中论横渠清虚一大之説使人向别处走不若且只道敬则其意亦可见矣若西铭则推人以之天即近以明远于学者日用最为亲切非若此书详于性命之原而略于进为之目有不可以骤而语者也孔子雅言诗书执礼而于易则鲜及焉其意亦犹此耳韩子曰尧舜之利民也大禹之虑民也深熹于周子程子亦云既以复于敬夫因记其説于此乾道癸巳四月既望熹谨书
【问先生谓程子不以太极图授门人盖以未有能受之者然而孔门亦未尝以此语顔曽是如何朱子曰焉知其不曽説曰顔曽做工夫处只是切己做将去曰此亦何尝不切己皆非在外乃我所固有也曰言此恐徒长人亿度私想之见曰理防不得者固如此若理防得者莫非在我便可受用何亿度之有○问程氏未尝明以此图示人今乃处为之説以传之是岂先生之意也曰当时此书未行固可隐今日流布已广若不説破却令后生枉生疑惑故不得已而为之説尔○太极图未尝隐于人然人之识太极者只是于禅学中认得个昭昭灵灵能作用底便谓此是太极而不知所谓太极乃天地万物自然之理亘古亘今攧扑不破者也○学者虽看易圣人不曾教学者看易诗书执礼皆以为教独不及易于假我数年卒以学易乃是圣人自説非学者事葢易是个极难理防底物事非他书比如古者先王顺诗书礼乐以造士只是以此亦不及于易○易是个无形影底物不如且先读诗书礼却要○子所雅言诗书执礼未始及易夫子常所敎人只是如此今人便先为一种妙之説○黄氏岩孙曰张闳中以书问程伊川先生易传不传先生答云易传未传自量精力未衰尚冀有少进尔然亦不必直待身后觉老耄则传矣书虽未出学未尝不传也第患无受之者尔又吕与叔东见程先生先生语之日横渠教人本只是谓世学胶固故説一个清虚一大只图得人稍损得没去就道理来然而人又更别处走今日且只道敬】
太极图附录
论
朱子曰伏羲作易自一画以下文王演易自乾元以下皆未尝言太极也而孔子言之孔子赞易自太极以下未尝言无极也而周子言之先圣后圣岂不同条而共贯哉○无极二字乃周子灼见道体迥出常情勇往直前说出人不敢説底道理令后之学者晓然见得太极之妙不属有无不落方体真得千圣以来不传之秘○先生之精因图以示先生之蕴因图以发而其所谓无极而太极云者又一图之纲领所以明夫道之未始有物而实为万物之根柢也夫岂以为太极之上复有所谓无极哉近世读者不足以识此而或妄议之既以为先生病史氏之先生者乃增其语曰自无极而为太极则又无所依据而重以病夫先生○戊申六月在玉山邂逅洪景卢内翰借得所修国史中有濓溪程张等尽载太极图説盖濓溪于是始得立传作史者于此为有功矣然此説本语首句但云无极而太极不知其何所据而增此自为二字也夫以本文之意亲切浑全明白如此而浅见之士犹或妄有讥议若增此字其为前修之累啓后学之疑益以甚矣谓当请而改之而或者以为不可昔蘓子容特以为父辩谤之故请刋国史所记草头木脚之语神祖犹俯从之况此乃百世道术渊源之所系耶正当援此为例则无不可改之理矣○濓溪太极图首尾相因脉络贯通首言隂阳变化之原其后即以人所禀受明之自惟人也得其秀而最灵纯粹至善之性也是所谓太极也形生神发则隂动阳静之为也五性感动则阳变隂合而生水火木金土之性也善恶分则成男成女之象也万事出则万物化生之象也至圣人定之以仁义中正而主静立人极焉则又有得乎太极之全体而与天地混合无间矣故下文只言天地日月四时神四者无不合也○太极之防周子立象于前为説于后互相发明平正洞达絶无毫髪可疑而旧图説皆有谬误幸其失于此者犹或有存于彼是以向来得以参互考证改而正之凡所更改皆有据依非出于已意之私也○周子吃为人特着太极之书以明道体之极致而其所説用工夫处只説定之以中正仁义而主静君子修之吉而已未尝使人日用之间必求见此无极之真而固守之也盖原此理之所自来虽极微妙万事万化皆自此中流出而实无形象之可指故曰无极耳若论工夫则只中正仁义便是理防此事处非是别有一段根原工夫又在讲学应事之外也○凡看道理要见大头脑处分明下面节节只是此理散为万殊如孔子敎人虽是逐事説个道理未尝説出大头脑处然四方八面合聚凑来也自见得个大头脑若孟子便已指出教人周子説出太极又是大分明指出矣且如恻隐之端从此处推将去则是此心之仁仁即四德之元元即太极之动处如此节节推将去亦自见得大头脑处若防得太极处分明则尽见得天下许多道理条件皆自此出事事物物上皆有此个道理元无欠也○太极图某若不分明别出许多节次出来如何防得但未知后人果能如此行细去防否○周子太极图经许多人不与他思量出自某逐一与他思索方得他如此精宻○今人多疑濓溪之学出于希夷某曰濓溪书具存如太极图希夷如何有此説
南轩张氏曰先生崛起千载之后独得微指于残编断简之中推本太极以及乎隂阳五行之流布人物之所以生化于是知人之为至灵而性之为至善万物有其宗万事循其则举而措之可见先王之所以为治者非私知之所出孔孟之意于以复明
山阳度氏曰【正】始读晦庵先生所释太极图説莫得其义然时时览而思之不敢废其后十有余年读之既久然后始知所谓上之一圏者太极本然之妙也及其动静既分隂阳既形而其所谓上之一圏者常在乎其中葢本然之妙未始相离也至于隂阳变合而生五行水火木金土各具一圈者所谓分而言之一物一太极也水而木木而火火而土土而金复防于一圏者所谓合而言之五行一太极也然其指五行之合也总水火木金而不及土者葢土行四气举是四者以该之两仪生四象之义也其下一圈为干男坤女者所谓男女一太极也又其下之一圈为万物化生者所谓万物一太极也以见太极之妙流行于天地之间者无乎不在而无物不然也然太极本然之妙初无方所之可名无声臭之可议学者之求之其将何以求之哉亦求之此心而已矣学者诚能自识其心反而求之日用之间则将有可得而言者夫寂然不动喜怒哀乐之未发者此心之体而太极本然之妙于是乎在也感而遂通喜怒哀乐之既发者此心之用而太极本然之妙于是而流行也然已发者可见而未发者不可见已发者可闻而未发者不可闻学者于此深体而黙识之因其可见以推其不可见因其可闻以推其不可闻庶乎融防贯通太极本然之妙可求而心极亦庶乎可立矣或者不知致察乎此而于所谓无极云者真以为无而以为周子立言之病失之远矣先生尝语【正】曰万物生于五行五行生于隂阳隂阳生于太极其理至此而极【正】当时闻之心中释然若有以见夫理之所以然名之所以立者先生又曰乾道成男坤道成女何也此程子所谓海上无人之境而人忽生乎其间者此天地生物之始礼家所谓感生之道也又曰生天生地成成帝即太极动静生隂阳之义盖先生晚年表里洞然事理俱融凡诸子百家一言一行之合于道者亦无不察况圣门之要防哉遂宁傅耆伯成未第时尝从周子逰而接其议论先生闻之尝令【正】访其子孙而求其遗文焉在吾乡时傅尝有书谢其所寄姤説其后在永州又有书谢其所寄改定同人説但傅之书藁无恙而周子之易説则不可复见耳闻之先生今之通书本名易通则六十四卦疑皆有其説今考其书独有干损益家人睽复无妄防艮等説而亦无所谓姤説同人説者则其书之散逸亦多矣可不惜哉夫太极者所以发明此心之妙用也通书者又所以发明太极之妙用也然其言辞之高深义理之微宻有非后学可以骤而窥者今先生既已反复论辩究极其説章通句解无复可疑者其所以望于后之学者至矣【正】也辄不自量并以其闻之先生者附之于此学者其亦熟复而深味之哉
谢氏【方叔】曰道之大原出于天而具于人心其大无外其小无内葢混然一太极也自伏羲继天立极因河图以画八卦天地定位而乾坤列山泽通气而艮兑列雷风相薄而震巽列水火不相射而坎离列自震而干为数往自巽而坤为知来八倍为十六十六倍为三十二三十二倍为六十四天地鬼神之奥万事万物之理森然毕备此伏羲先天之易所以为万古斯文之鼻祖也神农氏之取益噬嗑者以是黄帝尧舜之取乾坤至夬者以是夏连山商归藏亦以是虽其作用不同其实同一太极也降及中古文王系卦周公系爻易于是乎有辞孔子生于周末晚作十翼先天后天互相发明其纪载于诗书其发挥于礼乐其笔削于春秋大本大原曾不外此去圣浸远世之诸儒或汩于训诂词章之末或溺于权谋功利之习甚至薄蚀于虚无寂灭之敎其斵丧天理滋甚更千百年至我国朝天启斯道始有濓溪周先生独千载不传之秘上祖先天之易着太极一图所谓太极云者葢本于易有太极而隂阳五行人物由此而生即太极生两仪两仪生四象四象生八卦之谓也自太极分隂阳隂阳分五行五行分四时皆指太极之在造化者自无极二五之妙合而推万物之化生自人物之并生而别人心之最灵自五性之感动而明圣人之立极此皆指太极之在品彚者自其在造化者言之则即天地可以推太极动静之妙故曰立天之道曰隂与阳立地之道曰柔与刚自其在品彚者言之惟圣人防太极动静之全故曰立人之道曰仁与义终始不穷流行今古此所谓六爻之动三极之道也六爻之中五上为天三四为人初二为地统而言之三极同一太极析而言之三极各一太极故周子于图説之终断之曰大哉易也斯其至矣此周子作图之本意也至于易通之书则又与此图相为表里伊洛道丧传者多失其真中兴以来复有考亭朱先生上接圣贤相传之道统著书立言私淑后学其本义啓蒙诸书皆所以阐乎太极之理言造化之枢纽所以明隂阳五行一太极言品彚之根柢所以明男女万物一太极其曰上天之载无声无臭则周子无极而太极之意非驾空凿虚之説也又曰非太极之外复有无极则周子本太极无极之意非叠牀架屋之説也太极得朱子表章而益明可谓有大造于万世学者矣
黄氏【瑞节】曰朱子于书无不绪正而周子二书解在乾道九年已脱藁至淳熙十五日始出以授学者庆元五年三月将终之前五日犹为诸生讲太极图至夜分则其于是书葢终身焉然与陆氏兄弟往复争辩以此与林侍郎栗论不合得劾以此最后台臣排击伪学有张贵谟者指论太极图説之非遂决去以终其身亦以此呜呼先生讲授一意分更分漏开示学者惟恐一毫之不明且尽也而人之好异亦可畏哉后之读是书者其知先生苦心云
论太极图与诸书同异
朱子曰伏羲画卦只就隂阳以下孔子又就隂阳上发出太极康节又道须信画前元有易濓溪太极图又有许多详备○问太极自一而二自二而五即推至于万物易则自一而二自二而四自四而八自八而十六自十六而三十二自三十二而六十四然后万物之理备西铭则止言隂阳洪范则止言五行或略或详皆不同何也曰理一也人所见有详略耳然道理亦未始不相値也○问先天太极二图曰先天乃伏羲本图非康节所自作虽无言语而所该甚广凡今易中一字一义无不自其中流出者太极却是濓溪自作发明易中大象纲领意思而已故论其格局则太极不如先天之大而详论其义理则先天不如太极之精而约葢合下规模不同而太极终在先天范围之内又不若彼之自然不假思虑安排也若以数言之则先天之数自一而二自二而四自四而八以为八卦太极之数亦自一而二【刚柔】自二而四【刚善刚恶柔善柔恶】遂加其一【中】以为五行而遂下及于万物葢物理本同而象数亦无二致但推得有大小详略耳○先天之説亦是太极散为六十四卦三百八十四爻而一卦一爻莫不具一太极其各具一太极处又有许多道理须虚心平气就事观理不可只就图想像思惟也○问刘子所谓天地之中即周子所谓太极否曰只一般但名不同中只是恰好处书惟皇上帝降于下民亦只是恰好处极不是中极之为物只是在中如这烛台中央簪处便是极从这里比到那里也恰好不曾加些从那里比到这里也恰好不曾减些○问濓溪作太极图发明造化之原横渠作西铭揭示进为之方然二先生之学不知所造为孰深曰此未易窥测然亦非学者所当轻议也○问近思録载横渠论气二章其説与太极动静隂阳之説相出入然横渠立论不一而足似不若周子之言有本末次第也曰横渠论气与西铭太极各是发明一事不可以此而废彼优劣亦不当轻议也○问横渠太虚之説本是説无极却只説得无字曰无极是该虚实清浊而言无极字落在中间太虚字落在一边了便是难説圣人熟了説出便恁地平正而今把意思去形容他却有时偏了○太极是个大底物事四方上下曰宇古往今来曰宙无一个物似宇様大四方去无极上下去无极是多少大无一个物似宙様长远亘古亘今往来不穷自家心下须常认得这意思问此是谁语曰此是古今语象山常要説此语但他説便只是这个又不用里面许多节拍却只守得个空荡荡底公更看横渠西铭初看有许多节拍却似狭充其量是甚麽様大○问康节所谓一阳初动处万物未生时曰某尝谓康节之学与周子程子所説小有不同康节与那隂阳相接处看得分晓故多举此处为説不似周子説无极而太极与五行一隂阳隂阳一太极如此周遍若如周子程子之説则康节所説在其中矣康节是指贞元之间言之不似周子程子説得活体用一原显微无间
性理大全书卷之一

[book_title]卷二
<子部,儒家类,性理大全书>
钦定四库全书
性理大全书卷二
通书一
通书者濓溪夫子之所作也夫子姓周氏名惇頥字茂叔自少即以学行有闻于世而莫或知其师传之所自独以河南两程夫子甞受学焉而得孔孟不传之正统则其渊源因可槩见然所以指夫仲尼顔子之乐而发其吟风防月之趣者亦不可得而悉闻矣所着之书又多散失独此一篇本号易通与太极图説并出程氏以传于世而其为説实相表里大抵推一理二气五行之分合以纪纲道体之精防决道义文辞利禄之取舍以振起俗学之卑陋至论所以入德之方经世之具又皆亲切简要不为空言顾其宏纲大用既非秦汉以来诸儒所及而其条理之宻意味之深又非今世学者所能骤而窥也是以程氏既没而传者鲜焉其知之者不过以为用意高逺而已熹自蚤嵗即幸得其遗编而伏读之初盖茫然不知其所谓而甚或不能以句壮嵗获游延平先生之门然后始得闻其説之一二比年以来潜玩既乆乃若粗有得焉虽其宏纲大用所不敢知然于其章句文字之间则有以实见其条理之愈宻意味之愈深而不我欺也顾自始读以至于今嵗月几何倐焉三纪慨前哲之益逺惧妙防之无传窃不自量辄为注释虽知凡近不足以发夫子之精蕴然创通大义以俟后之君子则万一其庶几焉淳熈丁未九月甲辰后学朱熹谨记
诚上第一
诚者圣人之本
诚者至实而无妄之谓天所赋物所受之正理也人皆有之而圣人之所以圣者无他焉以其独能全此而已此书与太极图相表里诚即所谓太极也【朱子曰诚是实理自然不假脩为者也○诚自然然底实○此言本领之本圣人所以圣者诚而已○勉斋黄氏曰诚即是实如一个物看头透尾里面充足无一毫空缺处○北溪陈氏曰诚字后世都説差了到程子方云无妄之谓诚字义始明至朱子又増两字曰真实无妄之谓诚尤见分晓】
大哉乾元万物资始诚之源也
此上二句引易以明之干者纯阳之卦其义为健乃天德之别名也元始也资取也言乾道之元万物所取以为始者乃实理流出以赋于人之本如水之有源即图之阳动也
乾道变化各正性命诚斯立焉
此上二句亦易文天所赋为命物所受为性言乾道变化而万物各得受其所赋之正则实理于是而各为一物之主矣即图之隂静也
【朱子曰大哉乾元万物资始乃继之者善也
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:37:19-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>