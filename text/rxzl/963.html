<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="御题何楷诗经世本古义,提要,序,卷首,卷一,卷二,卷三,卷四,卷五,卷六,卷七,卷八,卷九,卷十之上,卷十之中,卷十之下,卷十一,卷十二,卷十三,卷十四,卷十五,卷十六,卷十七,卷十八之上,卷十八之下,卷十九之上,卷十九之下,卷二十,卷二十一,卷二十二,卷二十三之上,卷二十三之下,卷二十四之上,卷二十四之下,卷二十五,卷二十六,卷二十七,卷二十八,卷后,诗经世本古义全文在线阅读,诗经世本古义全文在线下载,大玄古籍书库">
<meta name="description" content="二十八卷。明何楷撰。楷字元子，镇海卫(今属浙江省)人。楷博综群书，尤邃经学。天启进士。值魏忠贤乱政，不谒选而归。崇祯间迁科给事中，举劾无所避。杨嗣昌夺情入阁，楷劾之，忤旨贬二秩。福王命掌都察院，几为忌者所害。漳州破，抑郁而卒。着有《周易订诂》、《诗经世本古义》。是书论《诗》专主孟子“知人论世”之旨，依时代为次，故名曰“世本古义”。始于夏少康之世，以《公刘》、《七月》、《大田》、《甫田》诸篇为首；终于周敬王之世，以《曹风·下泉》之诗殿后。计三代有诗之世，凡二十八王，各为序目于前。又于卷末仿《序卦传》例，作属">
<title>诗经世本古义_何楷_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">诗经世本古义</span> <br/>
          作者： <span class="inputVal" id="bkauthor">何楷</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]1052163</span> <br/>
          说明： <span class="inputVal" id="bkdec">二十八卷。明何楷撰。楷字元子，镇海卫(今属浙江省)人。楷博综群书，尤邃经学。天启进士。值魏忠贤乱政，不谒选而归。崇祯间迁科给事中，举劾无所避。杨嗣昌夺情入阁，楷劾之，忤旨贬二秩。福王命掌都察院，几为忌者所害。漳州破，抑郁而卒。着有《周易订诂》、《诗经世本古义》。是书论《诗》专主孟子“知人论世”之旨，依时代为次，故名曰“世本古义”。始于夏少康之世，以《公刘》、《七月》、《大田》、《甫田》诸篇为首；终于周敬王之世，以《曹风·下泉》之诗殿后。计三代有诗之世，凡二十八王，各为序目于前。又于卷末仿《序卦传》例，作属引一篇，用韵语排比成文。凡名物训诂，考证详明，典据精确，有可取之处。然于史实颇多舛误，读者当引以为鉴。是书有清嘉庆二十四(1819)年谢氏刻本。清徐时栋校并跋，另有《四库全书》本。</span> <br/>
          封面： <span class="inputVal" id="bkimg">Z_5364.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]诗经世本古义
[book_author]何楷
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]1052163
[book_dec]二十八卷。明何楷撰。楷字元子，镇海卫(今属浙江省)人。楷博综群书，尤邃经学。天启进士。值魏忠贤乱政，不谒选而归。崇祯间迁科给事中，举劾无所避。杨嗣昌夺情入阁，楷劾之，忤旨贬二秩。福王命掌都察院，几为忌者所害。漳州破，抑郁而卒。着有《周易订诂》、《诗经世本古义》。是书论《诗》专主孟子“知人论世”之旨，依时代为次，故名曰“世本古义”。始于夏少康之世，以《公刘》、《七月》、《大田》、《甫田》诸篇为首；终于周敬王之世，以《曹风·下泉》之诗殿后。计三代有诗之世，凡二十八王，各为序目于前。又于卷末仿《序卦传》例，作属引一篇，用韵语排比成文。凡名物训诂，考证详明，典据精确，有可取之处。然于史实颇多舛误，读者当引以为鉴。是书有清嘉庆二十四(1819)年谢氏刻本。清徐时栋校并跋，另有《四库全书》本。
[book_img]Z_5364.jpg


[book_title]御题何楷诗经世本古义
明何楷闽人着诗经世本古义凡二十八卷依时代为次名曰世本古义以公刘七月大田甫田诸篇为首而殿以曹风下泉计三代有诗之世始夏少康终周敬王凡二十八王因配以二十八宿各为序目虽其书於名物训诂考证详明而钩?字句牵合史传强附名姓时代以舒窈绍兮?为夏徵舒硕鼠?为魏夀余又以草虫为南陔菁莪为由仪缗蛮为崇邱穿凿傅会不可枚举且以孔子删定之三百篇敢於任意颠倒不师古训妄兴异议实索隐行怪之徒不可为训徒供考证正宜束之高阁耳
弗遵孔子所删诗叙世传经自出奇割裂雅风畏忘彼差排星宿巧符其楷而失则何之谓撰以成乖杜岂辞可惜用功无用地束诸高阁合於斯

[book_title]提要
钦定四库全书　　　　经部三
诗经世本古义　　　　诗类
提要
【臣】等谨案诗经世本古义二十八卷明何楷撰楷有古周易订诂已着録其论诗专主孟子知人论世之旨依时代为次故名曰世本古义始於夏少康之世以公刘七月大田甫田诸篇为首终於周敬王之世以曹风下泉之诗殿焉计三代有诗之世二十八王各为序目於前又於卷末仿序卦传例作属引一篇用韵语排比成文着所以论列之意考诗序之传最古巳不尽得作者名氏故郑氏诗谱缺有间焉三家所述如关雎出毕公?离出伯封之类茫昧无据儒者犹疑之弗传楷乃於三千年後鈎?字句牵合史传以定其名姓时代如月出篇有舒窈窕兮舒懮受兮之文即指以为夏徵舒此犹有一字之近也硕鼠一诗茫无指实而指以为左传之魏寿余此孰见之而孰传之以大田为豳雅丰年良耜为豳颂即属之於公刘之世此犹有先儒之旧说也以草虫为南陔以菁菁者莪为由仪以缗蛮为崇邱人孰传之而孰受之大惑不解楷之谓乎然楷学问博通引援赅洽凡名物训诂一一考证详明典据精?实非宋以来诸儒所可及譬诸蒐罗七宝造一不中规矩之巨器虽百无所用而毁以取材则火齐木难片片皆为珍物百余年来人人嗤点其书而究不能废其书职是故矣乾隆四十六年六月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆　费　墀

[book_title]序
诗经世本古义序
昔者孔子之教天下道不外乎六经而礼乐为王者之事当世必皆各有成书如周礼仪礼之类不容以意为之损益其所手定惟易书诗春秋四者易衍十翼春秋修旧史皆述也而有作焉若书诗第以弃取见义而已易春秋之为书一明理一纪事各自?行而书诗则兼礼乐而有之是故易体也春秋用也垂书诗以?礼乐圣人治世之迹所以流露于体用之间者也然以理言则礼乐仍与易为类物之有本末也以事言则书诗又与春秋为类道之有升降也不明乎此亦未有能读书诵诗者也夫以书为兼乎礼乐类乎春秋人犹信之若诗则第以道性情一语蔽之足矣将安取此嗟乎诗教失传莫大于是今夫诗在书中不过诸制之一若五子之歌是也诸制各因一事而作宜不能多而诗则上播诸声律下形诸讽咏无地而不有诗无人而不可以作诗当孔子之世而古诗存者至三千余亦云夥矣而所删存者厪厪止此其所以存之者必有故也繇其所从来者异故於一体中自以风雅颂为之标别然亦必皆因一事而作则其世固可知也夏商之文献皆不足矣宋犹存商颂五篇杞无一焉惟周室先祖之诗藏在故府幸不放失圣人以为此二代文献之犹存者也故取公刘?豳诸诗以续五子之後取王季文王诸咏以广商颂之遗其於二代盖彬彬矣书断於穆春秋始於平中间若厉宣幽三王之际皆周室改革之大者而其事迹杳如也舍诗将安所徵之故诗者联属书与春秋之隙者也孟子曰王者之迹熄而诗亡诗亡然後春秋作诸儒推测未有得其解者也今以世考之诗亡于下泉正当敬王之时春秋之作适有感是时耳盖至是而周不复兴矣平?王城敬?下都愈趋愈下圣人所以投笔而自废也圣人之删书也其心犹以王为未足也曰必如帝者斯可矣删诗则不及帝矣而其大指所在特惓惓属望于中兴曰孰能如夏之少康殷之盘庚武丁者乎故於二代之诗独有取于三君之世此尤足以见春秋托始平王之意也若夫典章文物声容?数之盛散见于诗中者犂然明备至纎而不可遗至繁而不可乱按之三礼无一不合有王者起特举而措之耳是又圣人之借诗以存礼乐也盖昔孔子雅言诗书执礼而不及乐他日又言兴于诗立于礼成于乐而不及书明乎举诗足以兼书犹之举礼足以兼乐也其言诗书恒在礼乐之先者以礼乐取诸诗书中而足也後儒视诗太浅索诗太易盍亦思圣人所以广收约取着之为经与易书春秋并垂者其立敎宜何如精严而可轻以里巷讴吟文人词曲例之乎凡余说诗是不一术先循之行墨以研其义既证之他经以求其验既又考之山川谱系以摭其实既又寻之鸟兽艹木以通其意既又订之点画形声以正其误既又杂引赋诗断章以尽其变诸说兼详而诗中之为世为人若礼若乐俱一一跃出於是喜斯文之在兹叹絶学之未坠也当其沉思莫解寝食都忘疑窾将开鬼神如牖亦閲七载手不停披斯已勤矣书成悉依时代为次名曰世本古义伸子舆氏诵诗论世之指也卷凡二十八与经宿配每篇仿古序体更定小引以冠其前其诸义未安者则附见之章句之後欲使观者了其巅末有所考镜焉挂漏之病知不能无糺缪拾遗以俟来哲崇祯十有四年岁次辛巳夏四月丁卯古闽何楷书

[book_title]卷首
钦定四库全书
诗经世本古义卷首
明　何楷　撰
原引
古文诗作□【从言从之】心有所之形而为言斯其义也【说文云诗志也志发于言释名云诗之也志之所之也诗序云在心为志发言为诗班固云诵其言谓之诗咏其诗谓之歌】太师采之【食货志云孟春之月羣居者将散行人振木铎狥于路以采诗献之太师比其音律以闻于天子礼记云天子五年一巡狩命太师陈诗以观民风文中子云薛收问曰今之民胡无诗子曰诗者民之情性也情性能亡乎非民无诗职诗者之罪也陈傅良云春秋之衰以礼废秦之亡以诗废尝观之诗刑政之苛赋役之重天子诸侯朝廷之严而后妃夫妇袵席之秘圣人为诗而使天下匹夫匹妇之微皆得以言其上宜若啓天下轻君之心然亟谏而不悟显戮而不戾相与擕持去之而不忍是故汤武之兴其民急而不敢去周之衰其民哀而不敢离盖其抑郁之气纾而无聊之意不蓄也呜呼诗不敢作天下怨极矣卒不能胜共起而亡秦秦亡而後快於是始有匹夫匹妇存亡天下之权呜呼春秋之衰以礼废秦之亡以诗废吾固知公卿大夫之祸速而小民之祸迟而大而诗者正所以维持君臣之道其功用深矣】别其美恶以资教化【诗序云正得失动天地感鬼神莫近于诗先王以是经夫妇成孝敬厚人伦美教化移风俗朱子云诗者人心之感物而形于言之余也心之所感有邪正故言之所形有是非唯圣人在上则其所感者无不正而其言皆足以为教其或感之之襍而所发不能无可择者则上之人必思所以自反而因有以劝惩之是亦所以为教也】弃取之间官实为政故变文施寺【古文□右施之今文诗右施寺】寺者法度之廷也【说文云寺廷也有法度者也】或曰寺之为言侍也【周礼天官寺人注云寺之言侍也诗寺人孟子疏云言寺者欲取亲近侍御之义】取其可以侍御于君也【虞书舜曰予欲闻六律五声八音在治忽以出纳五言汝听左传云瞽诵诗谏此以诗侍御于君之义也又孔颖达云名为诗者内则说负子之礼曰诗负之注谓诗之言承也春秋说题辞曰在事为诗未发为谋恬澹为心思虑为志诗之为言志也诗纬含神雾曰诗者持也然则诗有三训承也志也持也作者承君志之善恶述己志而作诗为诗所以持人之行使不失坠故一名而三训也今按言志为诗自是本训更取持义已属迂远若内则诗负之云直是缘诗持相近而误但当通作持耳强训为承支离斯甚】上古质朴靡得而称肇舜命夔诗名方显【郑玄诗谱序云诗之兴也谅不于上皇之世大庭轩辕逮于高辛其时有亡载籍亦蔑云焉虞书曰诗言志歌永言声依永律和声然则诗之道放於此乎孔颖达云哀乐之起冥於自然喜怒之端非繇人事故燕雀表啁噍之感鸾凤有歌舞之容然则诗理之先同夫开辟诗迹所用随运而移上皇道质故讽谕之情寡中古政繁亦讴歌之理切唐虞乃见其初牺轩莫测其始又云上古之时徒有讴歌吟呼纵令土鼔苇龠必无文字雅颂之声故伏羲作瑟女娲笙簧及蒉桴土鼔必不因诗咏如此则时虽有乐容或无诗】迨乎孔子之世古诗存者三千余篇於是去其繁复録其止于礼义厪得十之一【司马迁云古者诗三千余篇及至孔子去其重取可施于礼义上采契后稷中述殷周之盛至幽厉之缺始于衽席故曰关雎之乱以为风始鹿鸣为小雅始文王为大雅始清庙为颂始三百五篇孔子皆弦歌之以求合韶武雅颂之音礼乐自此可得而述以备王道成六艺朱子云昔周盛时上自郊庙朝廷而下达於乡党闾巷其言粹然无不出于正者圣人固已协之声律而用之乡人用之邦国以化天下至於列国之诗则天子巡守亦必陈而观之以行黜陟之典降自昭穆而後寖以陵夷至於东迁而遂废不讲矣孔子生於其时既不得位无以行劝惩黜陟之政於是特举其籍而讨论之去其重复正其纷乱而其善之不足以为法恶之不足以为戒者则亦刋而去之以从简约示久远程子云虞之君臣迭相赓和见於书夏殷之世虽有作者其传鲜矣至周而世益文人之怨乐必形於言政之善恶必见刺美至夫子之时所传者多矣夫子删之得三百篇皆止於礼义可以垂世立教古之人幼而闻歌颂之声长而识刺美之意故人之学繇诗而兴後世老师宿儒尚不知诗义後学岂能兴起也】着以为经【王应麟云二帝之世工以纳言时而扬之其施之学校以教士与礼乐书相参谓之四术至孔子始删取着以为经】猗欤伟矣【韩诗外传云子夏读诗已毕夫子问曰尔亦可言於诗矣子夏对曰诗之於事也昭昭乎若日月之光明燎燎乎如星辰之错行上有尧舜之道下有三王之义弟子不敢忘虽居蓬户之中弹琴以咏先王之风有人亦乐之无人亦乐之亦可发愤忘食矣诗曰衡门之下可以栖迟泌之洋洋可以疗饥夫子造然变容曰噫吾子始可以言诗已矣然子以见其表未见其里顔渊曰其表已见其里又何有哉孔子曰闚其门不入其中安知其奥藏之所在乎然藏又非难也丘常悉心尽志已入其中前有高岸後有深谷冷冷然如此既立而已矣不能见其里盖谓精微者也论语子曰诗三百一言以蔽之曰思无邪又曰小子何莫学夫诗诗可以兴可以观可以羣可以怨迩之事父远之事君多识於乌兽草木之名乂曰不学诗无以言又曰诵诗三百授之以政不达使于四方不能专对虽多亦奚以为】及门之士能言诗者惟商赐二贤尝蒙许可【论语子曰起予者商也始可与言诗已矣又曰赐也始可与言诗已矣告诸往而知来者】其後孟子说诗独精【孟子曰故说诗者不以文害辞不以辞害志以意逆志是为得之】秦燔灭文章而诗以播在讽诵?全【班固云孔子纯取周诗上取殷下取鲁凡三百五篇遭秦而全者以其讽诵不独在竹帛故也按周礼太师敎六诗曰风曰赋曰比曰兴曰雅曰颂以六德为之本以六侓为之音瞽蒙掌九德六诗之歌以役太师论语子曰吾自卫反鲁然後乐正雅颂各得其所又曰师挚之始关雎之乱洋洋乎盈耳哉乐记子赣见师乙而问焉曰赐闻声歌各有宜也如赐者宜何歌也师乙曰寛而静柔而正者宜歌颂广大而静疏达而信者宜歌大雅?俭而好礼者宜歌小雅正直而静亷而谦者宜歌风】汉兴有鲁齐燕三家之学皆列学官【司马迁云言诗於鲁则申培公於齐则辕固生於燕则韩太傅班固云鲁申公为诗训故而齐辕固燕韩生皆为之传按鲁诗弟子显者为孔安国韦玄成王式龚遂齐诗弟子显者为萧望之匡衡翼奉师丹韩生即韩太傅名婴】鲁最先显【当汉高祖过鲁申公以弟子从师入见于鲁南宫韩婴为孝文时博士辕固为孝景时博士】齐最先亡【隋志云齐诗魏代已亡鲁诗亡於西晋韩诗虽存无传之者按今韩诗所传唯有外传十卷】鲁诗出于浮丘伯浮丘伯者荀卿门人也齐燕不知所从受而韩氏之学乃自谓其诗不如易深【班固艺文志云婴推诗人之意而作内外传数万言其语颇与齐鲁间殊然归一也孝宣时涿郡韩生以易徵曰尝受韩诗不如韩氏易深】孟坚扬扦三家独许鲁为近之【固云齐燕鲁或取春秋采襍说咸非其本义与不得己鲁最为近之】最後毛公诗出称得传于子夏不与三家同以授毛苌然其本亦出荀卿云【毛公名亨或云鲁人或云河间人序録徐整云子夏授高行子高行子授薛仓子薛仓子授帛妙子帛妙子授河间大毛公陆玑云子夏传鲁人曾申申传魏人李克克传鲁人孟仲子孟仲子传根牟子根牟子传赵人孙卿子孙卿子传鲁人大毛公初学记云荀卿授鲁国毛亨作诂训传以授赵国毛苌时人谓亨为大毛公苌为小毛公】传至卫敬仲有序行世【後汉儒林传云卫宏字敬仲东海人初九江谢曼卿善毛诗宏从受学作毛诗序善得风雅之旨于今传于世郑樵云汉兴四家之诗毛诗未有序惟韩诗以序传于世齐诗无序鲁诗之序有无未可知诗之序大槩与今序异韩诗得序而益明汉儒多宗之如司马迁扬雄范晔之徒皆以二南作于周衰之时此韩学也毛诗至卫宏为之序郑玄为之注而毛序之学盛行又非韩所敢望也或者谓大序作于子夏小序作于毛公此说非也序有郑注而无郑笺其不作于子夏明矣毛公於诗第为之传其不作序又明矣又谓大序作于圣人小序作于卫宏谓小序作於卫宏是也谓大序作于圣人非也命篇大字盖出於当时采诗太师之所题而题下之序则卫宏从谢曼卿受师说而为之也或者又曰序之文辞委曲明白非宏所能为曰使宏凿空为之虽孔子亦不能使宏诵师说为之则虽宏有余矣意者毛氏之诗历代讲师之说至宏而悉加诠次焉今观宏之序有专取诸书之文至数句者有?取诸家之说而辞不坚决者有委曲宛转附经以成其义者宏序作于东汉故汉世文字未有引诗序者惟黄初四年有曹共公远君子近小人之语盖魏後于汉而宏之序至是而始行也朱子云儒林传以为卫宏作毛诗序然郑序又以为诸序本自合为一编毛公始分以置诸篇之首则是毛公之前其传已久宏特增广而润色之耳程大昌云古序之与大序今混并无别然有可考者凡诗发序雨语如关雎后妃之德也世人之谓小序者古序也雨语以外续而申之世谓大序者宏语也今其续序之指事喻意也凡左传国语所尝登载则深切着明历历如见苟二书之所不言而古诗又无明证则第能和附诗词顺畅其意未有一序而能指言其人其事也此又有以见序之所起非亲生作诗之世目击赋诗之事自可以审定不疑也然则晔谓续序之为宏作真实録矣】郑康成氏遵畅毛旨特为之笺【郑樵云笺之为言魏晋间所以致辞于皇太子诸王者也郑以君师之礼待毛故特称笺】又申明毛义以难三家三家遂废矣【吕祖谦云左氏所引诗多与毛氏合欧阳修云毛氏序与孟子说诗多合】郑又着有诗谱【谱序云夷厉已上岁数不明太史年表自共和始历宣幽平王而得春秋次第以立斯谱欲知源流清浊之所处则循其上下而省之欲知风化芳臭气泽之所及则傍行而观之此诗之大纲也举一纲而万目张解一卷而衆篇明于力则鲜于思则寡其诸君子亦有乐于是欤】自後言诗者不越毛郑为宗至宋诸儒间用巳意有所发明而朱子集传多不取小序及二氏之说其书简径易晓读者便之於是古学益微近世又有伪为鲁诗而托之子贡传者意觊与毛传并行然掇拾浅陋有识哂焉楷家世受诗【先曾大父志齐府君讳良绍处士先大父印海府君讳湛郡别驾】先君【即印海府君】每举孟子论世一法【孟子曰诵其诗读其书不知其人可乎是以论其世也】以为诗学要领谓不能论其世以知其人则不能知其诗之从何而作不能知其诗之从何而作则所以说之者皆呓语耳又引文中子圣人述史三焉之说【文中子谓薛收曰昔圣人述史三焉其述书也帝王之制备矣故索焉而皆获其述诗也兴废之繇显故究焉而皆得其述春秋也邪正之迹明故考焉而皆当】谓书诗春秋原相首尾诗即史也小子受而识之不自揣量旁稽力索积以岁月始成诗经世本古义一书【按古有世本十五篇司马迁采世本为史记刘向云世本古史官明于古事者所记録黄帝以来帝王诸侯及卿大夫系谥名号又皇甫谧顔之推皆谓世本左丘明所书今不传故家大人窃取其名而复系古义二字于下者所以示别也】每篇各为小引以识其世【计三代有诗之世共二十八王】具有依据亦多旧所未发非敢求多前贤聊以仰承先志云尔若夫榷训诂则郑【汉郑玄字康成】孔【唐孔頴逹字仲逹着正义】之功决不可诬【古诗有云读诗不到康成处不敢高声论圣贤】课进修则朱子之言深得其要【朱子云诗之为经人事浃于下天道备于上无一理之不具其学之也当奈何曰本之二南以求其端参之列国以尽其变正之於雅以大其规和之於颂以要其止此学诗之大旨也於是乎章句以纲之训诂以纪之讽咏以昌之涵濡以体之察之情性隐微之间审之言行枢机之始则修身及家平均天下之道其亦不待他求而得之於此矣】尊闻行知【曾子云尊其所闻则高明矣行其所知则光大矣】愿与诵诗者共朂诸【郑夹漈有言善观诗者当推诗外之意如孔子子思善论诗者当达诗中之理如子贡子夏善学诗者当取一二言为立身之本如子路南容是之谓读诗法蒙虽不敏请终身诵之】
附録
论十五国风
【朱子云国者诸侯所封之域而风者民俗歌謡之诗也共十五国其次第先後传者亦各不同周南召南邶鄘卫王郑齐豳秦魏唐陈曹此周太师乐歌之次第也周召邶鄘卫王郑齐魏唐秦陈桧曹豳此毛氏诗诂训传之次第也周召邶鄘卫桧郑齐魏唐秦陈曹豳王此郑玄诗谱之次第也周南召南邶鄘卫王齐魏唐曹郐郑陈秦豳此子贡传申培说之次第也周乐次第在孔子未删诗之前子贡申培其书新出近世郑玄诗谱特以己意次其先後皆不足据先儒相传一依毛传间有推测亦或可观然未必圣人之意也　至若诗之名风厥有三义其一者系乎土天有八风以宣其气人资五土以命其质故五方有性而百里殊风善者矫其偏而归之中不善者循其流习而莫之止也记曰郑声好滥淫志卫音促数烦志齐音傲僻骄志是列国之音亦不同天子廵狩列国太师陈诗以观民风者此也其一者本乎上风殊习异而上之人身先之淑慝政教之隆汚感焉渐焉其风动于人犹风之吹物入物于是乎雅俗乖和哀乐淫思之效具形于谣咏而成风大序谓一国之事系一人之本谓之风古太师陈诗而天子躬于明堂临观考政治焉盖其重也其一者辨乎体列国之风化不齐声气虽不类而体则一是故风之体轻掦和婉托物而不着于物指事而不滞于事义虽寓于音律之间意尝超于言辞之表大序所云上以风化下下以风刺上主文而谲谏言之者无罪闻之者足以戒故曰风是也　又史记云诗记山川谿谷禽兽艹木牝牡雌雄故长于风乐记云正直而静亷而让者宜歌风左传襄二十九年吴公子札来聘请观於周乐使工为之歌周南召南曰美哉始基之矣犹未也然勤而不怨矣为之歌?鄘卫曰美哉渊乎忧而不困者也吾闻卫康叔武公之德如是是其卫风乎为之歌王曰美哉思而不惧其周之东乎为之歌郑曰美哉其细己甚民弗堪也是其先亡乎为之歌齐曰美哉泱泱乎大风也哉表东海者其太公乎国未可量也为之歌豳曰美哉荡乎乐而不淫其周公之东乎为之歌秦曰此之谓夏声夫能夏则大大之至也其周之旧乎为之歌魏曰美哉渢渢乎大而婉俭而易行以德辅此则明主也为之歌唐曰思深哉其有陶唐氏之遗民乎不然何忧之远也非令德之後谁能若是为之歌陈曰国无主其能久乎自郐以下无讥焉朱子引旧说二南为正风所以用之闺门乡党邦国而化天下也十三国为变风则亦领在乐官以时存肄备观省而垂监戒耳然仅止于十五国何也周衰诗亡删订止此以十五国槩方内风俗大略可覩矣诗序云国史明乎得失之迹伤人伦之废哀刑政之苛吟咏性情以风其上逹于事变而怀其旧俗者也故变风发乎情止乎礼义发乎情民之性也止乎礼义先王之泽也文中子云列国之风深以固其人笃曰我君不卒求我也其上下相安乎及其变也劳而散其人盖伤君恩之薄也而不敢怨曰犹吾君也吾得逃乎何敢怨故曰三代之末尚有仁义存焉　其在雅颂前何也邓元锡云风自下起故诗莫先于风家人风所自出故风莫大亍闺门言天下之事形四方之风谓之雅雅亦风也同风之道也颂者美盛德告成功于神明风者神明之道也明乎风而三经三纬之旨具达之矣陈际泰云国有风而天下无风风者立於外而观之因以名之者也人有谓晋之俗俭吴之俗佻楚之俗慓者矣未闻有曰天下之俗或俭或佻或慓者天下未尝外此而合而归之则其途襍既不可专指以为名且皆立於天下之中又谁从其外而观之而因以名也哉故欲名天下之风者必其与我异又立於其外者也故殷立於夏之外则曰夏尚忠周立於殷之外则曰商尚质後世立於周之外则曰周尚文而中国立於蛮獠之外则曰蛮獠之俗贵壮而贱老何者以专指之以外名之势固然也故诸侯之诗名之为风而天子之诗名之为雅为颂然而周颂郁而奥即周之政事好尚见焉鲁颂从而肆即鲁之政事好尚见焉商颂简而明即商之政事好尚见焉独非风欤曰此所谓以专指之以外名之者也雅之正变可以观世焉然不列於风者各有统焉耳雅与风其为世孰先豳先二南其先诸侯之时乎正大小雅则天子之乐章多周公所定变大小雅与?鄘以下之时参襍断自幽平之世乃国风则已有入春秋者矣风者出於雅之前後者也　又程大昌云诗有南雅颂无国风其曰国风者非古也夫子尝曰雅颂各得其所又曰人而不为周南召南未尝有言国风者子於是疑此时无国风一名然犹恐夫子偶不及之未敢自主执也左氏记季札观乐历叙周南召南小雅大雅颂凡其名称与今无异至列叙诸国自?至豳其类凡十有三率皆单纪国土无今国风品目吾是以知古固如此非夫子偶於国风有遗也盖南雅颂乐名也若今乐曲之在某官者也南有周召颂有周鲁商本其所从得而还以系其国土也二雅均之为雅音类相同又自别为大小则声度必有丰杀廉肉亦如十二律然既有大吕又有小吕也若夫?至豳此十三国者诗皆可采而声不入乐则直以徒诗着之本土故季札所见与夫周工所歌单举国名更无附语知本无国风也又云春秋战国以来诸侯卿大夫士赋诗道志者凡诗襍取无择至考其入乐则自?至豳无一诗在数享之用鹿鸣乡饮酒之笙繇庚鹊巢射之奏驺虞采苹诸如此类未有或出南雅之外者然後知南雅颂之为乐诗而诸国之为徒诗也今按程氏谓自?至豳皆不入乐以为徒诗是已若谓诗无风名则不必然乐记师乙告子贡明有歌风之语即季札亦曰是其卫风乎又曰泱泱乎大风也哉左传曰风有采蘩采苹至周礼大师教六诗以风为首则风名非出于古而何】
论二雅
【按左传襄二十九年吴季札观周乐歌大雅小雅是雅有大小已见亍夫子未删之前矣雅本鸟名说文以为楚鸟也一名卑一召鸒居即小弁篇之鸒也取以名诗不知何义或谓诗有咏叹如乌之吁呼似矣然尔雅亦以雅名非诗也将安取乎又说文有疋字本训为足而别引一说曰记也且曰古文以为诗大疋字按古文大小雅尔雅字本皆作疋若以记解疋於命书之意良顺而疋之为字上象脐肠下从止只宜训为足何缘有记之义疑疋与书同音通用作书耳乃书之音去雅又远读者不应遂讹至此展转推求终不可解愚意乐器中有所谓雅者周礼笙师职云舂牍应雅以教祴乐祴夏之乐先王所以示戒也舂牍应雅四者所以节之也陈阳云雅者法度之器所以正乐者也宾出以雅欲其醉不失正也工舞以雅欲其讯疾不失正也宾出以雅用祴夏以示戒则工舞以雅可知先儒谓状如漆桶而弇口大二围长五尺六寸以羊韦□之旁有两纽疏画武舞工人所执所以节舞也一曰中有椎髤尽为云气窃疑雅之取义盖本於此故旧说相传皆以正训雅子夏云雅者正也程子云雅者正言其事又云雅者陈其正理张子厚亦云雅之体直言之比兴差少无隐讽谲谏之巧而朱子则以为正雅之歌也愚按雅题不曰周者以所载皆周室之诗絶无异代相涉故不言周也若夫分为大小其故难明古今相传有四说焉或主政或主理或主辞或主声子夏云言天下之事形四方之风谓之雅言王政之所繇废兴也政有大小故有小雅焉有大雅焉季氏云小雅则主一事而言大雅则泛言天下之事如鹿鸣之燕嘉宾四牡之劳使臣皇皇者华之遣使臣是主一事而言之也至於大雅则泛言天下之事如文王之诗言文王受命作周大明之诗言文王有明德之类朱子云小雅施之君臣之间大雅则止人君可歌冯时可云小雅者天子逮下之诗大雅者天子述祖之诗小雅之变者哀怨刺讥之意多大雅之变者忧悯规正之词切此以上皆主政为说者也苏辙云小雅之所以为小大雅之所以为大何也小雅言政事之得失而大雅言道德之存亡政事虽大形也道德无小不可以形尽也盖其所谓小者谓其可得而知量尽于所知而无余也其所谓大者谓其不可得而知沛然其无涯者也故虽爵命诸侯征伐四国事之大者而在小雅行苇言燕兄弟耆老灵台言麋鹿鱼鼈荡刺饮酒号呼韩奕歌韩侯取妻皆事之小者而在大雅夫政之得失利害止於其事而道德之存亡所指虽小而其所及者大矣陆九渊云小雅主事言大雅主理言谓之小者诗虽典正未至於浑厚大醇也谓之大则浑厚大醇矣邓元锡云小雅王事大雅天道小雅情丽乎则大雅性通乎命小雅亲臣大雅格君此大小之所以别也此以上皆主理为说者也苏轼云季札观周乐以为大雅曲而有直体小雅思而不贰怨而不言夫曲而有直体者寛而不流也思而不贰怨而不言者狭而不迫也繇此观之则大雅小雅之所以异者取其辞之广狭非取其事之小大也严粲云雅之大小特以体之不同尔盖优柔委曲意在言外风之体也明白正大直言其事雅之体也纯乎雅之体者为雅之大襍乎风之体者为雅之小离骚出於国风言多比兴意亦微婉世以风骚并称谓其体之同也太史公称离骚曰国风好色而不淫小雅怨诽而不乱若离骚者可谓兼之矣言离骚兼国风小雅而不言其兼大雅见小雅与风骚相类而大雅不可与风骚并言也咏呦呦鹿鸣食野之苹便识得小雅兴趣诵文王在上於昭于天便识得大雅气象小雅大雅之别昭昭矣此以上皆主辞为说者也孔颖达云有大雅小雅之声乐记曰广大而静疏达而信者宜歌大雅恭俭而好礼者宜歌小雅郑樵云小雅大雅特随其音而写之律耳律有小吕大吕则歌小雅大雅宜其有别也程大昌亦云南雅颂乐名也若今乐曲之在某宫者也南有周召颂有周鲁商本其所从得而还以系其国土也二雅独无所系以其纯当周世无用标别均之为雅音类既同又自别为大小则声度必有丰杀廉肉亦如十二律然既有大吕又有小吕也陆深云大雅小雅犹今言大乐小乐云尝见古器物铭识有筦曰小雅筦有钟曰颂钟乃知诗之篇名各以声音为类而所被之器亦有不同後人失之声而以名义求非诗之全体也此以上皆主声为说者也之四说者分则各成一是执则必至难通在主政与主理者颇相彷佛彼以小雅如燕飨遣劳南征北伐之类固为小矣而常武之兴师何以大于六月卷阿之求贤何以大于鹿鸣乎在主辞与主声者颇相彷佛彼不外借风雅之纯襍以别大小矣然棫朴旱麓灵台鳬鷖非襍乎风者耶何以载于大天保六月车攻吉日非纯乎雅者耶何以载亍小乎郝敬于是櫽括而合言之曰小雅大雅皆王朝之诗小雅多言政事而兼风大雅多言君德而兼颂故小雅之声飘颻和动大雅之声庄严典则小大之义尽此矣　而二雅之中又有正变之说其篇次依子夏序为据郑玄云大雅之初起自文王至于文王有声据盛隆而推原天命上述祖考之美小雅自鹿鸣至于鱼丽先其文所以治内後其武所以治外此二雅逆顺之次要於极贤圣之情着天道之助如此而已矣大雅生民下及卷阿小雅南有嘉鱼下及菁菁者莪周公成王之时诗也传曰文王基之武王凿之周公内之谓其道同终始相成比而合之故大雅十八篇小雅十六篇为正经其用於乐国君以小雅天子以大雅然而飨宾或上取燕或下就何者天子飨元侯歌肆夏合文王诸侯歌文王合鹿鸣诸侯於邻国之君与天子於诸侯同天子诸侯燕羣臣及聘问之宾皆歌鹿鸣合乡乐此其着略大较见在书籍礼乐崩坏不可得详大雅民劳小雅六月之後皆谓变雅美恶各以其时亦显善惩过正之次也苏氏云昔周之兴也积仁行义凡数百年至於文武风俗纯备是以其诗发而为正诗自成康以後周室不竞至幽厉而大坏其败亦数百年其蓄之也亦厚矣是以其诗不复其旧而谓之变邓云古后王会朝受厘若燕飨皆有乐尚矣周公相成王定乐乃制为宾师友燕兄弟洽羣下劳使臣以至于兴贤育士遣将命戍毕各因其尊亲之义上下之等敬爱之则具次为燕飨乐歌奏之时摭而旁用焉命之曰小雅其祭讫受厘会朝陈戒又原天命之明赫扬祖德之盛隆为乐歌以格王正事命之曰大雅故雅者正也正者政也会朝政所自出燕飨政所自行曰正也风者风也风本於家而化成於国故端起於夫妇雅者正也政发於朝廷而达之天下故纲始於君臣风始於夫妇故二南风本也情而惟则乐而不淫则风移而俗易政始於君臣故二雅政本也君燕飨以慈惠尽下情臣会朝以道德襄上志则政善而民安君不尽下下不匡上则雅道废而政为不举诗人伤之而有作依大小雅以为文刺失导媺而变雅作焉故上感下下格上莫大於二雅二雅政本也风先雅何也曰有夫妇然後有父子有父子然後有君臣有君臣上下然後礼义有所错夫妇人道之始政之根也小雅先大雅何也曰君先逮下则下忠报上天先乎地君先乎臣其义一也故通乎雅而政立政立而天下定矣朱子云正小雅燕飨之乐也正大雅会朝之乐受厘陈戒之辞也故或欢欣和说以尽羣下之情或恭敬齐庄以发先王之德词气不同音节亦异多周公制作时所定也及其变也则事未必同而各以其声附之冯时可云大雅正经所言受命配天继代守成而小雅正经治内则惟燕劳羣臣朋友治外则惟命将出征以此律彼其体异矣故小雅为诸侯之乐大雅为天子之乐太师审其所述自不容紊也至於二雅之变大雅则宏远而疏朗弘大体以明责小雅则踰急而局促多忧伤而怨诽读者当自得之矣邓云易传曰卦有小大辞有险易维诗也亦然正雅辞多易变雅辞多险其易易知可服存其险难知多复隐情性之理也苏子瞻云大雅之变作於大臣召穆公卫武公之类是也其言天人之际婉曲之中直体存焉故其辞广小雅之变作於羣臣家父孟子之类是也其言天人之际虽若迫切而犹雍容何者士大夫言词气象终与凡民异尔风之变也匹夫匹妇皆得以风刺清议在下而世道益降矣朱子云雅之变者亦皆一时贤人君子悯时病俗之所为而圣人取之其忠厚恻怛之心陈善闭邪之意尤非後世能言之士所能及之孔仲达云王政既衰变雅兼作取大雅之音歌其政事之变者谓之变大雅取小雅之音歌其政事之变者谓之变小雅又云变者虽亦播於乐或无算之节所用或随事类而歌又在制礼之後乐不常用按以上皆本郑笺正变之论而夹漈郑氏独以为不然其言曰正变之言不出於夫子未可信也小雅节南山之刺大雅民劳之刺谓之变雅可也鸿雁庭燎之美宣王崧高烝民之美宣王亦可谓之变乎诗之次第皆以後先为序文武成康其诗最在前故二雅首之厉王继成王之後宣王继厉王之後幽王继宣王之後故二雅皆顺其序国风亦然则无有正变之说断断乎不可易也乃近代相传有托为子贡诗传申培诗说者取小雅大雅而各三分之其一曰小雅其二曰小雅续其三曰小雅传大雅亦然盖本于夹漈雅非有正变之辨而暗取东莱吕氏衍郑孔之说按郑康成谓小雅十六篇大雅十八篇为正经唐孔氏以己意广之曰凡书非正经者谓之传未知此传在何书也吕氏谓按楚辞屈原离骚谓之经自宋玉九辨以下皆谓之传以此例考之鹿鸣以下小雅之经也六月以下小雅之传也文王以下大雅之经也民劳以下大雅之传也孔氏以凡书非正经谓之传善矣又谓未知此传在何书则非也今详诗传诗说之意以诗之美者分为正续皆谓之经而其余诗之刺者皆归之传於旧所列宣王诗于变雅内者另摘出为续而其不以续名者即正雅也其以传名者即变雅也既铲去正变之名以合于樵并铲去经之字以别于玄又独存传之目以符于吕彼自谓其偷之巧而不觉其欲盖弥章也真赝书也如愚之意则并正变经传之名皆去之可矣　小雅八十篇内笙诗六篇亡实七十四篇大雅三十一篇故张揖云诗小雅之材七十四人大雅之材三十一人愚按六笙诗非真亡也本俱在小雅诸诗之中以其用为乐章特於篇中摘一字二字以异其名而读者不觉耳南陔即草虫也束晢补亡诗注云陔陇也陇者大坂也篇中言陟彼南山故曰南陔也白华即采薇也其第四章曰彼尔维何维常之华以常棣华白故曰白华也华黍即出车也其第四章曰昔我往矣黍稷方华是华黍也由庚即吉日也篇中有吉日庚午之语崇丘即緜蛮也曰丘阿曰丘隅曰丘侧是崇丘也由仪即菁菁者莪也其首章曰乐且有仪且夫诗中此例非乏也姑举汉广亦摘篇中二字常武亦摘篇中一字不于此六诗剙也史记言古诗三千余篇及至孔子去其重取可施於礼义者三百五篇龚遂谓昌邑王曰大王诵诗三百五篇王式曰臣以三百五篇谏及谶纬之书如乐纬诗纬尚书璿玑钤其作於汉世者皆以三百五篇为夫子删采定数正与今诗见在篇数相合则六笙诗篇目其为衍无疑也　又按郑玄谓小雅大雅皆周室居西都丰镐时之诗盖泥于王者之迹熄而诗亡之说谓平世东迁则雅诗亡而降为王风矣愚考订世次雅诗实有在东迁之後者陈际泰谓王风指王城而言之王城自有风何与天子之雅也哉其论可信　他如最难详者又有四始五际之说诗纬泛历枢云大明在亥水始也四牡在寅木始也嘉鱼在已火始也鸿雁在申金始也又云午亥之际为革命卯酉之际为改正亥者天门出入候聼卯天保也酉祈父也午采芑也亥大明也然则亥为革命一际也亥又为天门出入候听二际也卯为隂阳交际三际也午为阳谢隂兴四际也酉为隂盛阳微五际也不知作何挨排而大雅得其一小雅得其四然必非圣人精藴所在也】
论三颂
【刘勰云四始之至颂居其极昔帝喾之世咸墨为颂以歌九韶自商以下文理允备风雅序人事兼变正颂主告神义必纯美斯乃宗庙之正歌非燕飨之常咏也按颂有二义其本义则字从页页者首也故说文以为貌也其借音则通作诵诵者讽也背文曰讽以声节之曰诵也故周礼太师教六诗六曰颂注云颂之言诵也容也子夏序亦曰颂者美盛德之形容以其成功告于神明者也美盛德之形容则貌之义也告成功于神明则诵之义也乐记师乙云寛而静柔而正者宜歌颂左传吴公子札来聘请观于周乐为之歌颂曰至矣哉直而不倨曲而不屈迩而不偪远而不擕迁而不淫复而不厌哀而不愁乐而不荒用而不匮广而不宣施而不费取而不贪处而不?行而不流五声和八风平节有度守有序盛德之所同也　颂有三曰周曰鲁曰商季札皆以为盛德之所同而孔颖达谓太平德洽始报神功颂诗直述祭祀之状不言得神之力但美其祭祀是报德可知此惟周颂耳其商鲁之颂则异乎是商颂虽是祭祀之歌祭其先王之庙述其生时之功正是死後颂德非以成功告神其体异于周颂也鲁颂主咏僖公功德才如变风之美者耳又与商颂异也子夏序诗次三颂于二雅之後次鲁颂于周颂次商颂于鲁颂陈傅良谓别以尊卑之礼故鲁颂以诸侯而後于周间以亲疎之义故商颂以先代而後于鲁是也孔頴达云雅不言周颂言周者以别商鲁也周盖孔子所加也先代之颂必是独行为一代之法孔子论诗乃次鲁商於下以示三代之法既有商鲁须题周以别之故知孔子加周也或有问于愚曰鲁列国也何得有颂有颂是僭也商则先代矣而録其颂何为必欲备三恪则何以不及虞夏乎曰此孔子之所私也以是为孔氏所删之诗云尔盖孔子初删不出周诗虽公刘诸篇作于夏世关雎诸篇着在殷年而是周之先也孔子鲁人也而其先则殷之子孙也吾而既删诗矣则吾父母之国与吾先世之有天下者奈何使其诗阙而不录冺而失传故存鲁颂之四于周後而又缀商颂之五于鲁後是孔子之所以自着也主人习其读而问其传则知是删之出于孔子也使删诗非孔子或孔子非鲁人又或其先非殷之子孙则必不录此二颂也乃子贡传但有周商二颂而取鲁颂之诗襍豳诗为鲁风夫风颂异体颂何得为风此後世浅儒所伪托岂足信哉　邓元锡云夫周尚文雅文乎文矣故反本而受之颂风主情足以兴雅主性足以正颂通神明则至于命极矣故诗以颂终焉不其深乎陈际泰云颂于诗为最尊事神之道视燕飨受厘陈戒有加焉其後之何也风而雅雅而颂递而尊之已焉且人事终而鬼事始微风以德化感氓庶雅之君臣以慈惠尽下情道德襄上志欲其祀夏配天收天下之豫以荐帝享祖蔑繇也颂之语视雅庄视风尤庄何也事神之道加肃焉尔也风一事也而叠言之即雅亦多有此风主咏叹雅主歌咏而颂则无是也事神之道加肃焉尔也欧阳修云古诗之作有天下焉有一国焉有神明焉观天下而成者人不得而私也体一国而成者衆不得而违也会神明而成者物不得而欺也不私焉雅着矣不违焉风一矣不欺焉颂明矣　又按雅颂篇次颇有淆乱不依其世疑非孔子之旧然孔子所云吾自卫反鲁然後乐正雅颂各得其所者亦但据正乐而言谓某礼当奏某乐某乐之章当取之小雅或取之大雅某乐之章当取之颂皆各得其所耳非为序诗发也】
篇次
角部
公刘　　　七月　　　甫田　　　大田
丰年　　　良耜　　　载芟　　行苇
亢部
长发
氏部
那　　　　烈祖　　　玄鸟
房部
殷武
心部
关雎　　　鹊巢　　　桃夭　　螽斯
葛覃
尾部
采薇　　　卷耳　　　鹿鸣　　南山有台
伐木
箕部
草虫　　　出车　　　四牡　　杕杜
皇皇者华
斗部
采蘩　　　兔罝　　　樛木　　　南有嘉鱼羔羊　　　小星　　　江有泛　　摽有梅
汉广　　　芣苢　　　野有死麕　麟之趾
殷其靁　　驺虞　　　行露　　　菁菁者莪汝坟　　　鱼丽　　　采苹　　　鳬鷖
牛部
鱼藻　　　緜　　　　旱麓　　　皇矣
天作　　　既醉　　　雝　　　　思齐
棫朴　　　灵台　　　臣工　　　白驹
小宛
女部
闵予小子　匏有苦叶　?鹗　　　狼跋
伐柯　　　九罭　　　假乐　　　载见
烈文　　　访落　　　小毖　　　敬之
东山　　　破斧　　　泮水　　　常棣
大明　　　文王有声　思文　　　生民
我将　　　丝衣　　　楚茨　　　信南山
濳　　　　桑扈　　　蓼萧　　　湛露
彤弓　　　緜蛮　　　吉日　　　振鹭
有瞽　　　武　　　　酌　　　　赉
般　　　　时迈　　　桓　　　　有客
文王　　　蟋蟀　　　天保　　　清庙
维天之命　维清　　　斯干　　　泂酌
卷阿　　　凯风
虚部
采菽　　　昊天有成命　　　　下武
噫嘻　　　甘棠
危部
执竞　　　鼓钟
室部
绸缪
壁部
还
奎部
柏舟　　　北门
娄部
渐渐之石　桑柔　　　四月　　　采绿
民劳　　　板　　　　荡　　　　宛丘
东门之枌　衡门
胃部
都人士　　鸿雁　　　韩弈　　　六月
采芑　　　常武　　　江汉　　　无衣
崧高　　　黍苗　　　烝民　　　无羊
车攻　　　泛彼柏舟　庭燎　　　云汉
祈父　　　沔水　　　黄鸟　　　鹤鸣
昴部
无将大车　隰桑　　　大东　　　巷伯
鸳鸯　　　白华　　　车舝　　　角弓
頍弁　　　瓠叶　　　小戎　　　正月
瞻卬　　　召旻　　　小旻　　　青蝇
我行其野　小弁　　　蓼莪　　　十月之交雨无正　　北山　　　何草不黄　小明
匪风　　　素冠　　　逍遥　　　丘中有麻隰有苌楚　菀柳　　　巧言　　　苕之蕐
毕部
瞻彼洛矣　缁衣　　　车邻　　　裳裳者蕐溱洧　　　东门之墠　女曰鸡鸣　出其东门
驷驖　　　宾之初筵　抑　　　　淇奥
终南　　　蒹葭　　　黍离　　　中谷有蓷硕人　　　緑衣　　　终风　　　日月
简兮　　　考盘　　　采葛　　　遵大路
白石　　　山有枢　　椒聊　　　戌申
君子于役　葛藟　　　叔于田　　大叔于田将仲子　　野有蔓草
觜部
燕燕　　　击鼓　　　节南山　　雄雉
新台　　　蝃蝀　　　君子偕老　静女
相鼠　　　谷风　　　氓　　　　何人斯
着　　　　敝笱　　　葛屦　　　墓门
习习谷风　伯兮　　　兔爰　　　有女同车鸨羽　　　山有扶苏　狡童　　　蘀兮
褰裳　　　二子乘舟　芄兰　　　墙有茨
鹑之奔奔　桑中　　　东方未明　卢令
参部
扬之水　　风雨　　　南山　　　东方之日猗嗟　　　无田　　　载驱　　　何彼穠矣鸡鸣
井部
大车　　　无衣七兮
鬼部
君子阳阳　防有鹊巢　伐檀　　　园有桃
河广　　　干旄　　　竹竿　　　载驰
泉水　　　有狐　　　清人　　　木瓜
定之方中　采苓　　　陟岵　　　葛生
柳部
有杕　　　权舆　　　十亩之间　蜉蝣
候人　　　渭阳　　　羔裘豹袪　有杕之杜鳲鸠　　　羔裘　　閟宫　　　有駜
駉　　　　晨风　　交交黄鸟
星部
硕鼠
张部
汾沮洳　　株林　　东门之杨　东门之池
月出　　　泽陂　　旄丘　　　式微
翼部
子衿　　丰
轸部
下泉
诗经世本古义卷首

[book_title]卷一
钦定四库全书
诗经世本古义卷一
明　何楷　撰
夏少康之世诗八篇
公刘始迁豳也夏道衰公刘变于西戎邑于豳自漆沮度渭取材用行者有资居者有畜积民赖其庆百姓怀之多徙而保归焉故诗人歌乐思其德【自夏道衰下俱出史记匈奴列传及周本纪索隐云即诗大雅篇笃公刘是也　按史记后稷封于邰后稷卒子不窋立不窋末年夏后政衰去稷不务不窋以失其官而犇戎狄之间不窋卒子鞠立鞠卒子公刘立故旧说皆谓公刘后稷之曾孙自周语载太子晋谏灵王有自后稷始基靖民十五王而文始平之之语而周本纪亦叙稷至文王为十五世故孔颖达疑之谓计虡及夏殷周有千二百岁每世在位必皆八十许年乃可充其数子必将老始生不近人情之甚罗泌亦云史载契十世而至成汤厥次仅是叙后稷十有五世而至文王中间乃閲夏商二代所较者三十余世踈脱甚矣又引夏氏之书记帝王之世云帝俊生稷稷生台蠒台蠒生叔均叔均为田祖谓稷之後世多矣不窋不得为稷子而杨慎尝见吕梁碑所载其世次亦与此同及史记载刘敬说汉高帝有云周之先自后稷尧封之邰积德累善十有余世公刘避桀居豳夫公刘居豳既当夏桀之时则其非后稷曾孙明矣然愚考竹书载夏少康三年复田稷沈约注谓后稷之後不窋失官至是而复则公刘之兴当在此时而诗中如行苇甫田大田诸篇宜皆为公刘之诗其诗中皆有曾孙之语则公刘之为后稷曾孙似无可疑史迁之叙世次未必无本然不应与刘敬传相????盩大抵传述每多譌异史泛采而不能精不然据诗咏迁豳乃公刘事史记於刘敬匈奴二传亦以迁豳属之公刘而周本纪乃云公刘卒子庆节立国于豳何也又本纪祖周语祭公谋父之说谓夏之衰弃稷弗务我先王不窋用失其官而匈奴传乃直云夏道衰而公刘失其稷官又何也若诸儒于十五王世次之疑固不为无理金履祥谓以有德之宗数之犹殷言贤圣之君六七汉言七制之主此论盖近之矣稗官小说所传出于经史之外者固不足深信又按邰在今武功县邠在今邠州皆属陕西西安府相去特百余里然自不窋己自窜于戎翟之间不居邰矣程泰之谓庆州南三里有不窋城是也是则公刘迁豳乃自不窋城迁非自邰迁也至匈奴传所言公刘变于西戎者盖谓公刘居戎地而能振奋以自变异耳非谓其变于夷也乃金氏则以七月及笃公刘皆豳之遗诗其说曰笃公刘之诗下视商颂诸作同一蹈厉七月之诗上视五子之歌夏小正之属与夏令时儆之辞皆同一文轨也岂至周召之时而後始有如此之文哉且周诗固有追述先公之事者然皆明着其为後人之辞生民之诗述后稷之事也而终之曰以迄于今緜之诗述古公之事也而系之以文王之事此皆後人之作也若笃公刘之诗极道冈阜佩服物用里居之详七月之诗上至天文气候下至草木昆虫其声音名物图画所不能及安有去之七百岁而言情状物如此之详若身亲见之者又其末无一语追述之意吾是以知其决为豳之旧诗也况史氏已明言诗人歌乐思其德乎噫自载籍之不传後世槩以先公之事为朴野不文之俗胡不即近世而观之乎两汉文物之久而白狼之诗译于朝李唐词章乐府之行而凉州之遍甘伊之声列于乐况豳俗居雍土之中岐梁之虚而公刘接闻文敎流传之後又当变戎为华之初为诸夏方新之邦乎故笃公刘七月之诗端为豳公当时之诗无疑也今按此说深为有理故从之】
笃公刘匪居匪康【阳韵】乃场乃疆【阳韵丰氏本作畺】乃积乃仓【阳韵】乃裹餱【陆德明本作糇】粮【阳韵陆本作粮】于橐于囊【阳韵】思辑【孟子作戢】用光【阳韵】弓矢斯张【阳韵】干戈戚扬【阳韵】爰方啓行【叶阳韵户郎翻赋也笃徐锴云本作竺假借作笃说文云厚也周书武成篇王若曰惟先王建邦啓土公刘克笃前烈所谓克笃即积功累仁之意又祭公谋父云我先王不窋自窜于式翟之间不敢怠业时序其德纂修其绪修其训典朝夕恪勤守以惇笃奉以忠信奕世载德不忝前人此亦可识笃字之义然则笃之一字固周之先公相传家法也每章皆以此起语赞之之辞也王肃云公号也刘名也孔安国云公爵也王基云周人以讳事神公刘必字也孔颖达云公刘之後有公非公祖之类知公是爵虞夏之时世代尚质名字之别难得而知世本史记不应皆没其名而尽书其字以之为名未必非矣郑以姜嫄为名诗人亦得称之何独公刘不可言其名也周人自以讳事神于时未有讳法季云公者侯国尊君之通称刘名亦如古公之称亶父也匪通作非居通作凥说文云处也康尔雅云安也匪居匪康言不以戎翟之间为可以居处之地而遂安寜也辅广云公刘失职而自窜于西戎固安能郁郁久居此乎是宜其匪居匪康也乃惊辞也解见緜篇场疆与信南山篇不同此以边境言左传云疆场之邑一彼一此又云疆场无主则民生心皆谓国之边境非指田也又云疆场之事慎守其一而备其不虞姑尽所备焉正此乃场乃疆之义但说文训疆为界训场为疆既以疆场并言不应义都无别愚意场是防之于外如远斥堠固封守之事以地至此易主故名场也疆是备之于内如严于掫诘奸慝之事观孟子言入其疆则知疆是指境内言也若田之疆场则以八家之田各有其主巳田之外即属易主故旧说以场为小界一井之田统为一疆故旧说以疆为大界所取不同当以意通之时公刘将有迁都之举故先于疆场致其警备所以防外侮而固人心也积说文云聚也朱子云露积也按露积之禾曰庾甫田篇所谓曾孙之庾如坻如京是也仓说文云谷藏也解见楚茨篇按史记云公刘虽在戎狄之间复修后稷之业务耕种行地宜陈际泰云西夷当黄河之曲土地肥美宜稻盖黄河在天下皆害而在河西独利积仓固然耳乃裹二句相联说与上文积仓对看孟子解甚明裹说文云纒也韵会云包也餱说文云乾食也徐云今人谓饭乾为餱粮说文云谷也毛传云小曰橐大曰囊孔云囊橐俱用裹粮食而异其文明有小大之别宣二年左传称赵盾见灵辄饿食之又为箪食与肉寘诸橐以与之橐唯盛食而已是其小也哀六年公羊传称陈乞欲立公子阳生盛之巨囊内可以容人是其大也徐云按字书有底曰囊无底曰橐然则橐今纒腰下者严粲云东方朔传云奉一囊粟是粮米盛于囊也乾餱盛于小橐粮米盛于大囊思辑以下专承乃裹二句言思念也辑说文云车和辑也故以为相和辑之义用犹以也光毛云显也当其在戎狄中民之疮痍惊扰曾无宁日安所得辑公刘所以汲汲欲迁都者乃思令其民脱侵侮横加之苦享生息保聚之乐以此光显其国不奄奄于荒凉险僻之地也又辑字若依孟子作戢则戢乃藏兵之义公刘迁都正思弭干戈之患亦通弓矢斯张解同宾之初筵篇于通作□说文云盾也尔雅云扞也孙炎云干楯自蔽扞也戈说文云平头戟也徐云小支向上则为戟平之则为戈戚通作鏚说文云钺也钺者大斧也今文作钺钺大而斧小太公六韬云大阿斧重八斤一名天钺毛以戚为斧扬为钺非是扬之训钺其义无所出也扬说文云飞举也字从手盖谓以手举之其运用之妙则如飞也此总上干戈戚三者言与上文张字对看孔云以弓矢言张故知干戈戚扬为人秉之也爰说文云引也谓引辞也方者方向之义因以为未至之辞故或训且或训始其义一也啓通作启说文云开也从户从口开之义也启行郑云开道而行也整戎器以行欲使翟人知有备而畏威也按皇王大纪云公刘遭夏氏之乱勤劳于民民用富厚和协辑睦备其戎器抗中华之难要知公刘居戎翟间非武备修饬不足以销外患而固吾圉故篇中言之不一而足首章曰乃场乃疆又曰弓矢斯张干戈戚扬次章曰鞞琫容刀五章曰其军三单末章曰取厉取锻可见公刘固惓惓以此为事矣然迁国乃重大之役必待斯民富足之後而後敢议岂易言哉故孟子引此诗而释之曰居者有积仓行者有裹粮也然後可以爰方啓行然後可三字最得公刘之心即经文方字之义又观居者二字则知旧国所在其民犹有居者盖新都止基未定自无一时席卷其民空国而去之理观末章止基乃理爰衆爰有乃是就续至者言故知章首言乃场乃疆亦所以为居者设卫使敌国外患无繇乘虚而入也吕祖谦云毛郑以公刘居于邰而遭夏人乱避难迁于豳且以为在邰有疆场积仓为夏人迫逐乃弃而去考之是章意象整暇不见迫逐之事以国语史记参之盖自不窋己窜于西戎至公刘而後兴疆场积仓内治既备然後裹粮治兵拓大境土而迁都于豳焉国都虽迁向之疆场积仓固在其境内也陈际泰云太王之迁也以迫逐公刘之迁非以迫逐也择而处之也富庶之後而迁都故其後遂大】　笃公刘于胥斯原【元韵亦叶真韵虞灵翻又叶寒韵五官翻】既庶既繁【元韵亦叶真韵微云翻又叶寒韵蒲官翻又叶先韵汾沿翻】既顺乃宣【先韵亦叶元韵况袁翻又叶真韵斯人翻】而无永叹【叶寒韵他干翻亦叶先韵他涓翻陆本作叹】陟则在巘【叶元韵鱼轩翻陆本作献】复降在原【韵见上】何以舟【叶萧韵陟遥翻】之维玉及瑶【萧韵】鞞琫容刀【叶萧韵丁聊翻　赋也胥通作疋说文云足也上象腓肠下从止弟子职云问疋何止是也字形与足相似斯此也原即下章之溥原公刘所迁之地所谓豳也何以知之以斯原斯字知之于胥斯原言公刘足迹至于此原也一说胥相也公羊传以胥盟为相盟言相与同来而至于此原也亦通既庶二句乃公刘自道其相度之意庶说文云屋下衆也此但取衆义繁通作烦说文云热头痛也此但取热义人衆则热也亦如烝本火气上行之意转训为衆其义正同严云言庶而又言繁见归者愈多也按毛传谓公刘去豳诸侯之从者十有八国焉孔谓不知出何文愚意毛去古未远定有所本据此推之则既庶指本国之衆既繁指他国之衆也顺说文云理也地与人相宜之谓宣尔雅云徧也永长也自後日言之故曰永叹说文云吟也即太息也公刘既至此原矣因念此日从迁者既衆且繁必此地果既顺适而相安乃可以居之徧而不至有後日之嘅叹耳是胡可以不慎故一陟一降相视之极其周如下文所记是也陟说文云登也说文无巘字通作甗尔雅云重甗隒郭璞云谓山形如累两甗甗甑也山状似之上大下小因以为名愚按如郭所解自是解重甗之隒耳诗单云巘则非重者但其山形如甑而已此即下章所谓乃陟南冈者复说文云往来也言往而复来故尔雅以为返也降说文云下也原即上文之原初已至原矣既又升巘以观而复下来以见其相度周详虽劳不恤也邓云陟则在巘相山之宗也复降在原察土之冲也舟说文云船也毛训为带未见所出且亦难通下章言逝彼百泉则有用舟处可知已此于胥斯原以前事盖追述之下章则顺言之也云何以者诗人言公刘之在舟中其容饰何如乎自问之辞也维玉二句答词瑶说文云玉之美者季云瑶亦玉但光之摇动者则为瑶耳孔云鞞者刀鞘之名琫者鞘之上饰愚按三朝礼言天子玉琫而珧珌诸侯荡琫而璆珌则琫字虽从玉而非玉名乃刀鞘受饰之处名之为琫耳容刀孔云容饰之刀按刀无受饰之处当是指其柄而言饰之所以为刀之容即所谓珌也玉瑶两物或饰之鞘上或饰之刀柄此公刘所佩也公刘乃诸侯而刀之鞘柄皆得用玉者夏礼无考旧说谓带玉佩以上下山原迂远殊甚】　笃公刘逝彼百泉【叶真韵从伦翻】瞻彼溥原【叶真韵见上章按上章以繁巘叶原而巘只有元韵一叶则上章二原字但当只用元韵今此章以泉叶原意泉亦宜有元叶而韵书不载乃二字并叶真韵则何以通于上章之巘乎当俟再考】乃陟南冈【阳韵】乃觏于京【叶阳韵居良翻】京师之野【叶语韵余吕翻】于时处处【叶语韵敞吕翻】于时庐旅【语韵】于时言言于时语语【韵　赋也逝郑玄云往也此指百泉言张子厚谓只看百泉之往处便知地形是也然此百泉乃有所在非泛指衆泉之谓广舆记云平凉府泾州有泉眼百余大旱不竭即百泉也杜佑云百泉在汉为朝那县属安定郡在唐为百泉县属平凉郡魏于其地置原州唐因之季云百泉者平凉府北地所出之水皆流入泾至邠州愚按详此则上文所谓舟者亦泛于泾水之舟耳盖自不窋窜于西戎其地即今庆阳府是也广舆记载府境古蹟有不窋城又有不窋塜在府城东碑久剥落上有片石大书周祖不窋氏陵再传至公刘则居宁州亦今庆阳府所辖古蹟所谓公刘邑也春秋时为义渠戎国其踪迹甚明厥後公刘往迁于豳盖道繇庆阳经平凉而後达于今西安府之邠州邠州乃泾水所经而百泉则入于泾水自平凉而来者也故诗人咏及之旧说相传但谓公刘自邰迁豳而百泉遂茫然不知其处矣诵古人之诗而不审其遗蹟亦何以论世乎瞻说文云临视也溥说文云大也李巡云土地寛博而平正名之曰原溥原即豳地以其地形广平则曰原状其大则曰溥非先有此地名也何以知之以第二章但言斯原第五章分言既溥知之邓云逝泉瞻原观水之锺也冈尔雅说文皆云山脊也南冈冈之在南者季云谓面山也乃者曳辞也觏毛云见也京公羊传云大也与溥义同即溥原也盖见其原地广大故赞之以溥又呼之以京耳固非地名亦非高丘之谓果京为高丘何必陟南冈以觏之乎陟而後觏明是自上俯视之意师易传云衆也京师之野郑云京地乃衆民所宜居之野也按此用京师字与天子所居称京师虽字义同而语意不同彼京师联文公羊传谓天子之居必以大衆言之其解自确此京师句京字略断是顶上乃觏于京京字而言郑解是也董氏谓京师之称起于此其後世因以所都为京师殊属附会时通作是音之近也蒙上文言处说文云止也上处字谓作宅舍以居处之下处字谓民之当居处於是者盖指本国之人言也庐毛传说文皆云寄也孔云地官遗人治国野之道以待宾客十里有庐庐有饮食则庐是居舍之名宾客寄舍其中卫戴公庐于曹亦谓寄在曹地也旅郑云宾旅也按旅本军五百人之名而借为宾旅之称者徐云衆出为旅寓故谓在外为旅也于时庐旅言于此作客舍以庐其旅者指外国之人言与末章止旅乃密相应毛云直言曰言论难曰语苏辙云言施敎令语议政事重言言言语语者以所言所语非一端故也上文言处处庐旅则从迁之人既皆得所居矣然不可无君以统摄之故于此营建宫室设立官府以听政出治焉】　笃公刘于京斯依【叶纸韵读如倚隐绮翻】跄跄济济【俱上声】俾筵俾几【纸韵】既登乃依【见上】乃造其曹【叶尤韵徂侯翻】执豕于牢【叶尤韵落侯翻】酌之用匏【叶尤韵蒲侯翻】食之饮之君之宗之【饮宗无叶大全云就用之字为韵　赋也京即上章乃觏于京之京依谓依之以居也总上于时处处四句而言人既依乎此则宗庙之神亦依乎此矣故营建甫毕即首举迁庙之礼跄动也济之为言齐也凡有事于新庙中者其人不一而趋跄之际无不整齐如下文设筵几之人亦其类也俾使也筵几解见行苇篇但此筵几乃供神者按周礼春官司几筵职云王设莞筵纷纯加缫席画纯加次席黼纯左右玉几祀先王亦如之诸侯祭祀席蒲筵缋纯加莞席纷纯右雕几周祀礼之筵几如此公刘夏世其礼无考登谓登进神之衣服于坐也依神所依也祭统篇有云铺筵设同几为依神也正此诗义疏考妣共几谓之同几按大戴礼记诸侯迁庙之礼奉衣服者至於新庙筵于户牖间有司皆先入如朝位祝导奉衣服者乃入君从入奉衣服者升堂君从升奠衣服于席上祝奠币于几东君北向祝在左赞者盥升适房荐脯醢君盥酌奠于荐西反位君及祝再拜兴祝声三曰孝嗣侯某敢用嘉币告于皇考某侯今月吉日可以徙于新庙敢告再拜事毕乃?日而祭盖其礼之大略如此祭俟择日惟奠衣服于席上奠币于几东以徙庙告而礼已毕故诗所叙述亦仅止此孰谓古礼遂无徵乎乃造其曹以下则郑玄所谓宫室既成与羣臣饮酒以落之之事也造说文云就也蔡先生毅中云即盘庚有衆咸造之造愚按此字有去来二义主我言则为往就彼主彼言则为来就我也若此造字乃使彼就我者也曹本作?说文谓狱之两曹在廷东治事者也愚按今治事之官皆呼为曹盖本于此如六曹是也此曹字正指羣臣凡同姓异姓皆在乃造其曹谓进其羣臣于公所将与之燕饮也执者执而杀之牢说文以为闲养牛马关也愚按养豕之处亦名为牢晋语大任溲于豕牢是也酌说文云盛酒行觞也匏解见匏有苦叶篇字从包说文云取其可包藏物也罗愿云瓠与匏以大小长短甘苦为间然古今亦通言瓠陆佃云以瓠盛酒冬则煖夏则冷毛云执豕于牢新国则杀礼也酌之用匏俭以质也孔云执其豕于牢中以为饮酒之殽惟用豕者秋官掌客曰凡礼宾客国新杀礼公刘新至豳地杀礼也其饮此酒酌之用匏匏是自然之物故云俭且质也食之蒙上执豕句饮之蒙上用匏句君之宗之者毛云为之君为之大宗也朱子云宗尊也主也嫡子孙主祭祀而族人尊之以为主也按君宗即燕饮中事公刘自以一身为羣臣之君宗也对异姓之臣称君对同姓之臣称宗合上四之字俱指羣臣言徐光啓云大凡创业君臣与守成异承平既久阶陛森严君臣之分不患不明特廉远堂高九阍万里上德下情不相谙悉故燕饮之设主于导和剏业之君与其臣披榛斩棘沐雨栉风奚啻家人父子上下之情不患不通特患分义未明粗率简易如汉初饮酒争功醉或拔剑撃柱故燕饮之设主于辨分周之诗一则曰嘉宾式燕一则曰不醉无归而此诗独言君之宗之时各有所重也又吕祖谦云食之饮之君之宗之谓既飨燕而定经制使上下相维也公刘整属其民上则皆统于君下则各统于宗古者建国立宗其事相须春秋之末晋执蛮子以畀楚楚司马致邑立宗焉以诱其遗民而尽俘以归当典刑废坏殆尽之时暂为诈谖之计犹必立宗焉前乎此者可知矣愚按周礼太宰以九两系邦国之民二曰长以贵得民五曰宗以族得民自宗法不行民遂涣散东莱此论甚有关系然此第言其一时燕飨恐未说及立宗事朱子之駮固自中理】　笃公刘既溥既长【阳韵】既景乃冈【阳韵】相【去声】其阴阳【韵】观其流泉【先韵亦叶真韵见第三章】其军三单【叶先韵时连翻】度【音铎】其隰原【叶真韵见第三章】彻田为粮【阳韵】度其夕阳【韵】豳【丰本作邠】居允荒【阳韵　赋也民居既定宫室既成於是亟亟授田制赋此立国之本事也溥指原言长指泉言瞻彼溥原其地则既溥矣逝彼百泉其流则既长矣既已考之日景以正其四方之位矣而复登高冈以望其形势者何哉盖所以相视隂阳之向背以识寒焕使种植各适土之宜如黍宜高燥稌宜下湿之类又观其流泉之所经以定沟洫使灌溉各尽水之利如水东亩南水南亩东之类其军三单初从公刘往迁者也周礼凡起徒役无过家一人以其余为羡羡者副丁也意古法亦当如是大国诸侯则有三军公刘迁国当在道时具三军以行首章所谓张弓矢扬干戈戚者皆此辈也计每家当出军一人而副丁老弱不与焉故谓之三单单之为言只也独也观此则公刘初迁其非空国俱行益明矣郑云后稷上公之封大国之制三军公刘迁于豳民始从之丁夫适满三军之数单者无羡卒也孔云夏殷大国百里为方一里者万为田九万夫田有不易一易再易通率二而当一半之得四万五千家以三万七千五百家为三军尚余七千五百举大数故得为三军也又毛传训三单为相袭孔云重衣谓之袭谓三行皆单而相重为军也此谓始发在道及初至之时以未得安居虑有寇钞故三重为军使强壮在外所以备御之也王肃云三单相袭止居则妇女在内老弱次之强壮在外今按三重皆单之说固似可通但妇女老弱何得以军名且至豳之日军即应罢而无端附见一语于此殊属疣赘诗之言此正所以为下文度隰原二句张本以一家止一夫受田其余非老幼则余夫也古者寓兵于农有事则农即为兵无事则兵还归农此三军之衆既已先随公刘至豳而解严矣宜有分田以授之度者计料之意下湿曰隰高平曰原乃周礼五地之一按禹贡雍州有原隰底绩之文豳在雍州正原隰之地其地或有上中下不同故必量度其等则而均授之也详见信南山篇彻说文云通也曰彻田者通力而耕之谓即孟子所谓方里而井井九百亩其中为公田八家皆私百亩而同养公田者粮谷也谷出于田田之所入则为粮兼君与民皆有之一井之入公取其一民取其八也而入之公者军赋皆出于此按甫田之诗愚以为豳雅其曰倬彼甫田岁取十千者正是周人百亩而彻之法公刘为夏诸侯何得不遵五十而贡之制岂亦夏道衰微公刘固得于其国中自以其意变而通之而其後子孙遂仍之而不敢改与然井田之法实起自黄帝则又非公刘创为之者商人行助实原于此及周公始改名为彻盖有味于通力合作之义以取此名也又先儒考周之彻法惟都鄙用助而乡遂仍用贡然则公刘虽变夏法盖亦有不尽变者特其详不可考耳邹忠胤云周礼大司徒以土会之法辨五地之物生以土宜之法辨十有二土之名物以相民宅而知其利害以土均之法辨五物九等制天下之地征以土圭之法测土深正日景以求地中小司徒会万民之卒伍而用之五人为伍五伍为两四两为卒五卒为旅五旅为师五师为军夏官凡制军万有二千五百人王六军大国三军次国二军小国一军小司徒经土地而井牧其田野九夫为井四井为邑四邑为丘四丘为甸四甸为县四县为都以任地事而令贡赋是其典章周密固肇自周公然大略已具于公刘一诗矣度其夕阳之度与上文度意同尔雅云山西曰夕阳孔云阳即日也夕始得阳故名夕阳总言豳人一国之所处其界在山之西不知是何山也谱谓豳在岐山之北书传说太王去豳踰梁山注谓梁山在岐山东北然则豳国之东有大山者其为梁山乎愚按此言夕阳盖指田地之近梁山者孔谓总一国而言则非也此以待夫三单之外续至而受田者黄佐云夕始得阳之田必不甚宜于民惟以生齿日繁归附日衆每夫百亩非旧田之所能容故又度此以广之耳前章言斯原言溥原言京总是豳地但未露其名至此始指出豳字豳亦作邠允信也荒者荒芜而不明之貌故借为远大之义朱子云又度山西之田以广之而豳人之居于此益大矣】　笃公刘于豳【白虎通丰本俱作邠】斯馆【叶翰韵古玩翻白虎通作观】涉渭为乱【翰韵】取厉【陆本作砺】取锻【翰韵陆本作碫】止基乃理【纸韵】爰衆爰有【叶纸韵羽轨翻】夹其皇涧遡其过涧【涧涧为韵】止旅乃密【质韵】芮【周礼注陆本丰本俱作汭】鞫【汉书注作?周礼注作?】之即【叶质韵子悉翻赋也雍土记云豳谷在邠州东北三十里旧三水县公刘立国处馆说文云客舍也孔云礼有公馆私馆馆者宫室之名所以止舍其中愚按观下文言取厉取锻则此馆非以居民乃官府造作之处百工来者不必皆本国之人故为馆以居之白虎通云后稷封于邰公刘去邰之邠诗云即有邰家室又曰笃公刘于邠斯馆周家五迁其意一也皆欲成其道也涉说文云徒行厉水也然下文言为乱则是用舟此盖水旁之不可舟行者故用涉耳张守节云公刘从漆县漆水南渡渭水至南山郡县志云邠州公刘所居之地州治新平县即汉漆县按漆县即今永寿县阚驷十三州志云漆水出漆县西北岐山东入渭尔雅云正絶流曰乱孙炎云直横渡也孔云乘舟絶水为乱而过也水以流为顺横渡则絶其流故为乱厉说文云旱石也徐云麤悍石锻说文云小冶也苍颉篇云椎也徐锴云椎之而已不消故曰小冶严云今考锻打铁也其字从金嵇康好锻是也粗厉之石可以磨兵器经锻之铁可以治戎具皆涉渭以取之思患预防所以卫民也陈际泰云夫定军赋也取厉锻也为政有三取材有五谁能去之公刘始迁之时即治及此有备也夫止居止也基本墙始之义尔雅以为谋也邢昺云基者作事谋始也理本治玉之义故亦以为治也止基乃理言公刘所以为居止之始谋者已无不治犹云美哉始基之矣此总绾前文所言相宅授田经武三者皆乃理之事也衆指初来者言上章言度彼隰原度彼夕阳以授之者是也有指续来者言谓相续而愈有故下文又言夹皇涧遡过涧以居之也夹说文云持也字从大左右两又有夹持之象孔云夹者在其两旁皇说文云大也涧说文云山夹水也按考工记云凡天下之地势两山之间必有川焉大川之上必有涂焉皇涧两旁皆平广可居故民居相向夹之遡字本作?说文毛传皆云向也按逆流而上顺流而下皆曰?特以洄游为异说见蒹葭篇过涧谓涧之横过者孔云遡其过涧而处谓开门向涧也大率民居以南门为正此盖皇涧纵在两傍而夹之过涧横故在北而向之王肃云或夹或向所以利民也今按二涧不详所在为二为一未可知也此皆指本国之民言以下文有止旅句隔之彼旅字乃指十八国之人耳密字从山本山如堂者之名或又训稠对踈字言当是以山木茂盛故有稠密之义又通作宓说文云安也二义皆通但详语意只当以稠密言芮水名或通作汭何景明云芮水出邠州西北东入泾汭水在陇州城西北源出弦蒲薮入渭不入泾公刘芮鞫之即言邠也非陇也愚按禹贡雍州有泾属渭汭之文说者谓泾水居中上属于汭下属于渭则汭渭相去殊远原不相涉而其後又言会于渭汭则不得不以水北解汭如沩汭雒汭之例今观何说则芮汭固有二水泾属渭汭之汭正当作芮而会于渭汭乃谓会于渭与汭合流之处耳但地理志明载芮水出右扶风汧县吴山西北东入泾注引此诗为证汧县今为凤翔府陇州而郡县志亦云泾州良原县有汭水一名宜禄川西自陇州华亭县流入则与何言汭水入渭不入泾殊异川涂辽邈足迹未到奚繇能得其实以何固秦人所记必或无爽故存之又按芮亦国名地理志谓在冯翊临晋县即今西安府之高陵县是其地也疑当时豳地竟辖至此亦未可知非虞芮之芮也鞫毛云究也按尔雅鞫究皆训为穷孔云鞫是水厓之名言其曲水穷尽之处也愚按若以芮为地名则芮鞫亦地尽之处即徐锴云犹就也严云来止之旅日以益密於是又就芮水之外而居之吕云风气日开民编日衆规模日广有方兴未艾之象焉周之王业既兆于此矣黄佐云利用迁国易固有之虞夏之世代有屡迁者然盘庚之迁耿也以泻卤埶隘之地而有荡析离居之忧固宜一举而从之观其巨室胥动浮言小民不适有居而为臣者傲上从康乃伏小人之攸箴内外不和吉言于百姓衆戚之吁矢言之出始告之中威之既迁而绥爰之若不克举焉而公刘长西戎之衆裹粮之行不俟再讯斯原之相十八国从迁下无永叹之赤子上有跄济之羣臣富庶之效不日臻焉动民而民不惧劳民而民不怨圣人举事如此而已虽其忧国爱民之心两君如一而民情之顺逆天地悬殊则亦其平日之所感有异耳故曰君子信而後劳其民後之迁国者要当以公刘为法可矣然怨诽逆命之民而以口舌代斧钺以至诚撝忠信不怒而不谴焉後世厉民自养者其毋以盘庚为口实哉】公刘六章章十句【序云召康公戒成王也成王将涖政戒以民事美公刘之厚于民而献是诗也朱子亦仍其说王安石云周之有公刘言乎其时则甚微言乎其事则甚勤称时之甚微以戒其盈称事之甚勤以惩其逸盖召公之志也而申培说则云周报公刘召公述其事以训嗣王使知民事之诗子贡传亦以为训成王但作者之人阙今按此诗谓作于召公固无所据详观诗意皆陈公刘迁豳之事而略不及文武继述之言又文词奇古与文王大明诸篇体制不同则似豳人本有此诗以咏公刘如七月亦豳人自述豳风而周公举以告成王後人遂谓周公所作然则公刘之诗得无亦周召之辈举以告成王者与】
七月豳风也【孔丛子载孔子曰于七月见豳公之所以造周也按豳公者公刘也造周者周家王业自是而起也旧说皆本序谓周公陈此诗以告成王与书无逸篇同意子贡传申培说亦皆以为周公陈农政之诗金履祥云读七月之诗可以见豳民因天力本孝慈忠爱之俗焉意者豳之遗诗周公陈之以为蒙工之颂使成王知故国衣食之原然不居二南之前而居变风之末何也曰诗皆采之当世而前世之诗存者不可冺也故豳七月附于十五国风之後犹商那附于三颂之末也宋张栻入侍经筵言周公之告成王见于诗有如七月见于书有如无逸欲其知稼穑之艰难与小人之依帝王所传心法之要端在于此夫治常生于敬畏而乱常起于骄肆使为国者每念乎农亩之劳则心不存焉者寡矣何者其必严恭朝夕而不敢怠也其必怀保小民而不敢康也其必思天下之饥寒若己饥寒之也是心常存则骄肆何自而生岂非治之所繇兴也与刘安世云公刘豳国之君七月公刘之诗也何不编之雅与公刘相伦公刘之诗言其政事七月之诗言其风俗既曰风矣不得编于雅矣彭执中云七月公刘皆言民事其为诗一也然七月之诗微而及于昆虫草木衣服饮食之末较之公刘莫非兴王气象其体固不同也郑樵云七月者西周之风黍离者东周之风邓元锡云豳七月其帝化乎进于王矣百姓日用饮食而质矣是天德也又云盖于七月涣然于天人之合也靡人非天人靡事非若天也无思无为终守淳固顺帝则而无庸识知也古德之盛风化之本也徐光啓云周之兴也十六王而武始居之考其积基?本非有殊尤絶迹震炫来世者也今读其文想其先公之所以为教不过若世间一勤俭忠厚之家而已然一家如此其家必兴一国如此其国必昌至于和气浃洽根干纒绵基厚而难倾本深而不拔卒受代商之命享过历之祚昔人有言太和在成周宇宙又曰王道本乎人情於乎信其然矣三辅黄图云秦有四塞之固昔后稷封斄公刘处豳太王徙岐文王作丰武王治镐其民有先王遗风好稼穑本业故豳诗言农桑衣食之业甚备秦都咸阳徙天下富豪十二万户汉高帝都长安徙诸齐田楚屈昭景及诸功臣于长陵後世世徙吏二千石高赀富人及豪杰兼并之家于诸陵强本弱末以制天下是故五方错襍风俗不一贵者从侈靡贱者薄仁义故汉之京辅号为难理范景文云读豳风一篇何意遐荒苦寒之地緑华芳草蔚为文明今齐鲁燕晋之区多有越数百里无炊烟者又何也】
七月流火【叶尾韵栩鬼翻】九月授衣【叶尾韵隐岂翻】一之日觱【说文丰氏本俱作?释文作毕】发【叶质韵非律翻说文丰氏本俱作叐】二之日栗【陆德明本引说文作?丰作?】烈【叶质韵力质翻释文引说文作颲崔灵恩注丰本俱作列】无衣无褐【叶霁韵许罽翻亦叶屑韵胡结翻】何以卒岁【霁韵亦叶屑韵相絶翻】三之日于耜【纸韵】四之日举趾【纸韵汉书丰本俱作止】同我妇子【纸韵】饁彼南亩【叶纸韵母鄙翻汉书作畮】田畯至喜【纸韵郑玄云本作饎　赋也首章总以衣食发端先言衣而後言食自二章至五章所以终前六句之意自六章至八章所以终後五句之意七月斗建申之月也张子厚云七月之诗皆以夏正为断曹氏云公刘正当夏时所用者夏正也流毛传云下也火大火心星即大辰也解见小星篇左昭三年张趯曰火星中而寒暑退孔颖达云季冬十二月平旦正中在南方大寒季夏六月黄昏火星中大暑退是火为寒暑之候事也知此两月昏旦火星中者月令季夏昏火星中六月既昏中以冲反之故十二月旦而中也若然六月之昏火星始中尧典日永星火以正仲夏所以五月得火星中者吴志孙皓问郑玄火星季夏中心也不知夏至中星名答曰日永星火此谓大火也大火次名东方之次有夀星大火析木三者大火为中故尚书举中以言焉又每三十度有奇非特一宿者也季夏中火犹谓指心火也如此言中则日永星火谓大火之次非心星也尧典四时言中星者春夏交举其次言星鸟星心秋冬举其宿言星虚星?故注云星鸟鹑火之方星火大火之属虚玄武中虚宿也昴白虎中昴宿也其东方南方皆三次鹑火大火居其中西方北方俱七宿虚星?星居其中每时总举一方故指中宿与次而互言之耳是郑以日永星火为大火之次与此火之心星别也又按周洪谟云尧时仲夏日在鹑火大火昏中至周公时岁差既多则六月日在鹑火大火昏中并録以俟考朱子云心火以六月之昏加于地之南方至七月之昏则下而西流矣左传哀十二年冬十二月螽季孙问诸仲尼仲尼曰丘闻之火伏而後蛰者毕今火犹西流司历过也按周十二月夏十月也火犹西流者以此时火未尽没尚是九月历官失一闰故也是可见火自六月昏中之後下而过西皆称流也亦以天倾西北故云然程子云岁过中而行暮矣当有卒岁之具御冬之备故以七月流火为首张子厚云周人虑事有豫七月之诗常于半年前提掇又按发端先以秋冬为言者以豳地多寒故豫先为御寒之计耳九月斗建戍之月授说文云予也授衣家长授于家衆也以下文云无衣无褐褐乃贱者之服故知之且家事听于长故也朱子云九月霜降始寒而蚕绩之功亦成故授人以衣使御寒也一之日四句原其所以授衣之故也一之日谓斗建子一阳之月二之日谓斗建丑二阳之月也变月言日者毛云十之余也孔云谓数从一起而终于十更有余月还以一二纪之也此篇自立一体从夏之十一月至夏之二月皆以数配日而言之从夏之四月至于十一月皆以数配月而称之盖以日月相对日阳月隂阳则生物隂则成物建子之月纯隂已过阳气初动物以牙蘖将生故以日称之建巳之月纯阳用事隂气己萌物有秀实成者故以月称之若然一之日二之日言十之余则可矣而三之日四之日者乃是正月二月十数之初始不以为一二而谓之三四者作者理有不通辞无所寄若云一月二月则羣生物未成更言一之二之则与前无别以其俱是阳月物皆未成故因乘上数谓之三四明其气相类也愚按以三四继一二总是蒙上之文故有以正月为十三月者春秋元命苞曰周人以十一月为正殷人以十二月为正夏人以十三月为正後汉书陈宠传云十三月阳气已至天地已交物皆出蛰虫始振人以为正夏以为春隋书牛弘传云今十一月不以黄锺为室十三月不以太蔟为室便是春木不旺夏土不相建寅之月乃是十月之初亦乘上以为十三与此同也朱子以为变月言日言是月之日也张子亦云言月又言日别无义例只是文顺愚按二说俱于理未安总之本天而言则主日以冬至为日长一线之始也本历而言则主月以孟春为夏正建寅之始也因思易复卦有七日来复之文旧解亦属未确以此诗一二三四之日例之易之七日正谓五月耳五月一阴初生而羣阳以次剥尽今则一阳复来故曰反复其道七日来复也觱发毛云风寒也按觱说文云羌人所吹角屠觱以惊马也徐锴云今之觱栗杨慎云觱发之为风其义隐而难知谚云三九二十七篱头吹觱栗正谓风吹篱落声似觱栗与诗意合觱栗今乐书名风管又可证焉其声悲惨冬日寒风骤发其声似之发疾貌栗烈毛云寒气也按栗木名其实下垂至罅发之时将坠不坠有战栗之象人遇寒而肤栗类此烈火猛也本无寒义但以其为严猛之貌取以象寒威耳孔云仲冬之月待风乃寒季冬之月无风亦寒故异其文愚按觱栗羌胡龟兹之乐古乐未闻杨说虽有理未敢深信疑古文音同者字得通用故说文觱发作?冹?风寒也冹寒也先言?而後言冹者孔所谓仲冬待风乃寒是也栗当通作凓说文云寒也烈当通作颲说文云烈风也既言凓而又言颲者季冬寒既甚矣更重之以朔风则愈寒也范祖禹云先王敎民农桑以为衣食非以充欲所以备患也是故将言衣之本则着寒之候褐毛布也织毛为之上只言衣而此兼言褐者九月衣已足矣十一月以後非衣而加之以褐则不能煖也卒通作□说文云终也范云言何以卒岁则又见二之日为岁之终也此所谓夏正也以上言衣之为急也三之日斗建寅之月正月也于者口气之舒故又训为往也犹云往于彼也耜说文云臿也释文云耒下耓也易曰斵木为耜揉木为耒耜者耒之首斵木使鋭而为之所以入土俗呼犂壁今又加以铁铧谓之犁头耒者耜之柄揉木使曲而为之所以运耜俗呼犁冲总呼之则为犂也考工记云耜广五寸二耜为耦注云古者耜一金两人并发之今耜岐头两金象古之耦黄佐云于耜谓昔改岁时入此室处今则往中田之庐而修田器钱鎛之属然独以耜言者所谓畟畟良耜有略其耜诗人以此为重而言之将以起土而耕必资于耜也孔云月令季冬命农计耦耕事修耒耜具田器然则修治耒耜当季冬之月今豳人正月修耒耜二月始耕者豳土晚寒郑志答张逸谓寒晚温亦晚故修耒耜始耕皆较中国迟一月也四之日斗建卯之月二月也举说文云对举也趾足也耕以足推故须用足二耜为耦故云对举也月令仲春之月云耕者少舍邓元锡云少舍言无或舍息急农之至也此言举趾所谓少舍者也同我妇子程子云我妇我子同来致饷也我农夫自我也饁杜预云野馈也所谓饷也李氏云郤缺耕于野其妻饁之是妻饁其夫也有童子以黍肉饷是子饷其父也王安石云亩大抵以南为正故每曰南亩补传云田事喜阳而恶隂南东向阳则茂遂西北傍隂则不实孔云周先公在豳敎民周备使衣食充足寒暑及时民奉上教知其早晚各自劝勉以勤事业故同我妇子饁彼南亩及嗟我妇子曰为改岁此述民人之志非叙先公号令之辞田畯典田之官尔雅说文皆以畯为农夫郑玄郭璞皆谓今之啬夫是也邢昺云田畯在田司主稼穑故谓之司啬汉及东晋亦有此官谓之啬夫故郑郭皆云今之啬夫愚按夏书胤征篇有啬夫驰之语则夏时已有此官非始汉晋矣周礼无田畯之职益知此诗及甫田大田皆非周诗也至喜者田官巡行阡陌来至而见其民之勤于农事则喜也刘公瑾云二月而即举趾治田早也壮则在田妇人则致饷用力齐也劝农之道无非欲其不後于时不懈于力豳人乃不待劝而能此田畯所以喜也辅广云妇子饁彼见家人之心一田畯至喜见上下之志通以上言食之为急也衣则言其授衣之後而未及其初食则言其耕田之初而未及其後此古人行文变化之妙而自七月以至四之日循序敷衍更复浑成此所以为化工之笔也朱善云三隂之月隂气始盛故于是而豫为御寒之备三阳之月阳气始盛故于是而豫为治田之备先衣而後食故以七月为首也大寒之候在于丑月而图之于建申之时收成之候在于酉月而虑之于建寅之日其为豫备可知若寒至而後索衣饥至而後索食则其为计亦晚矣】七月流火九月授衣【二韵见首章】春日载阳【韵丰本作昜】有鸣仓庚【叶阳韵居郎翻】女执懿筐【阳韵丰本作匚】遵彼微行【叶阳韵户郎翻】爰求柔桑【阳韵】春日迟迟【支韵】采蘩祁祁【支韵】女心伤悲【支韵】殆【释文一作迨】及公子同归【叶支韵渠为翻赋也严云二章三章皆终首章无衣之意再言流火授衣者郑云将言女工之始故又本于此愚按九月授】
【衣主今年而言以其序求之则春日载阳以下皆明年事也第三章仿此盖思此衣之所从来则图之不得不力耳春日孔以为建辰之月亦未是按月令云仲春之月仓庚鸣夏小正云二月采蘩则此章两春日皆谓二月也载始阳温也尔雅四时春为青阳注云气清而温阳又刘熙释名云阳扬也阳气在外发扬也仓庚黄鸟而黑章即葛覃黄鸟也解见葛覃篇陆佃云凡诗言黄鸟者兴也言仓庚者赋也汲冢周书云惊蛰之日仓庚鸣盖蚕生之时也妇人未嫁称女懿尔雅说文皆以为美也愚按犹言精致也筐本作匡徐锴云受物之器象形正三方也遵说文云循也微行小径也柔桑穉桑也?初生桑始发也迟迟日行舒缓也孔云计春秋漏刻多少正等而秋言凄凄春言迟迟者隂阳之气感人不同张衡西京赋云人在阳则舒在隂则幓然则人遇春暄则四体舒泰觉画景之稍长故以迟迟言之及遇秋景四体褊躁不见日行急促惟觉寒气袭人故以凄凄言之凄凄是凉迟迟非暄二者观文似同本意实异也愚按孔说固是然迟迟在载阳之後自是画刻较长非但画夜平分时矣蘩解见采蘩篇徐光啓云蚕之未出者鬻蘩沃之则易出今养蚕者皆然故毛传云所以生蚕朱子谓蚕生未齐未可食桑故以蘩啖之盖未尝目覩此事以意解之耳祁本邑名故字从邑或训为大或训为徐或训为衆总不能明其义愚意当通作岐凡山之旁出路之二达者皆谓之岐此於衆多之意为近诗其祁孔有兴雨祁祁祁祁如云皆同斯义若以采蘩篇被之祁祁通之则此篇采蘩祁祁概豳公宫中之人亦在其中矣故下文有及公子同归之语也女即执懿筐之女女心伤悲犹云恻然动念也殆将也其殆庶乎之殆诸侯之子凡男女皆得称公子左传云凡公女嫁于敌国姊妹则上卿送之公子则下卿送之于大国虽公子亦上卿送之昭三年公孙虿为少姜之有宠也以其子更公女而嫁公子又公羊传说筑王姬之馆云于羣公子之舍则已卑矣是诸侯之女亦称公子也同归即素冠篇聊与子同归之义言其趋向亦欲与之同也豳公之化自家而国春日迟迟之时公子亦出而与于采蘩此执懿筐之女见之不觉悲伤感念诚见民生在勤虽贵介公子犹不敢自暇逸如此相与则而象之所谓上有好者下必有甚焉者也毛郑以为春女悲秋士悲春女感阳气而思男秋士感隂气而思女是其物化所以悲也悲则始有欲嫁之志信如所言以处子而作嫁想岂豳风敦龎之俗哉或谓时偶值有于归之事或又谓豫有离亲之感均属附会】　七月流火【见上】八月萑苇【尾韵】蚕月条桑【阳韵】取彼斧斨【阳韵】以伐远扬【阳韵】猗【齐诗作掎】彼女桑【阳韵】七月鸣鵙【锡韵孟子注作鴃升庵外集作雒】八月载绩【锡韵】载玄载黄【阳韵】我朱孔阳【韵】为公子裳【阳韵　赋也孔颖达云衣之所用非丝即麻春既养蚕秋当缉绩丝帛染为玄黄乃堪衣用故三章又陈女功自始至成也八月斗建酉之月萑苇解见蒹葭篇毛云豫蓄萑苇可以为曲按月令季春之月命野虞母伐桑柘鸣鸠拂其羽戴胜降于桑具曲植蘧筐后妃齐戒亲东乡躬桑禁妇女母观省妇使以劝蚕事注云曲薄也植槌也所以架曲与蘧筐者孔云薄用萑苇为之以下句言蚕事则萑苇为蚕之用故传云豫蓄以为曲也蚕月治蚕之月以月令祭义考之正谓三月也月令之说见前祭义云大昕之朝君卜三宫之夫人世妇之吉者使入蚕室奉种浴于川郑氏谓大昕者季春朔日之朝也此诗自建寅之月以至建丑之月皆有独少建辰之月有其事不纪其月亦古人行文变幻处条长也厥木维条之条言三月之时桑枝方条达也斨说文云方銎斧也孔云隋銎曰斧方銎曰斨斨即斧也惟銎孔异也按隋谓孔形狭而长也銎斧空也刘熙云斨之言戕也所伐皆戕毁也远扬朱子云远枝扬起者也孔云长条扬起手所不及故枝落之而采其叶严云桑性以斩伐而始茂取斧斨以伐其条又豫为明年之计也程大昌云今浙桑则然岁生岁伐率皆稠行低干无有高及二丈者猗通作倚严云犹依也不斩其条但就树以采其叶也又齐诗作掎故毛传谓角而束之曰猗盖取此掎义也女桑尔雅云桋桑也郭璞云今俗呼桑树小而条长者为女桑树严云物之小者称女犹今称女墙也上章柔桑乃桑叶之嫰者嫩叶始生未多故以筐箱求之养新出之蚕耳蚕有新出者又有未出者故同采蘩言之皆言蚕事之始也此章女桑乃桑树之小者大树既条取之小树又猗取之蚕已大食故桑之大小取之无遗盖言蚕事之成也鵙尔雅云伯劳也郭璞云似鶷鶡而大杨慎云形似鹳鹆鸜鹆喙黄伯劳喙黑以此别之曹植云伯劳以五月鸣应隂气之动阳为仁养隂为残贼伯劳盖贼害之鸟也其声鵙故以其音名云性亦能击搏鹰集于林则盘旋鸣聒候鹰飞辄击之五更辄鸣不止至曙乃息又名博劳又名伯赵赵者疾也左传云伯赵氏司至也通卦验云博劳性好单栖其飞翪夏至应隂而鸣冬至而止故帝少皞以为司至之官陆佃云说文以为翪歛足也今鵙飞歛足腹下罗愿云按时训云鵙不始鸣号令壅偪高诱以为夏至後应隂而杀蛇乃磔之棘上而始鸣今俗云鵙在林间鸣蛇于其下蟠结不动飞去则伸其所踏枝可鞭儿令速语以其当万物不鸣时而能鸣故以类求之或见夏小正讹鵙作鴃而孟子注以鴃为鵙遂以两字通用按鴃名鸋鴃巧妇也与鵙无涉陆佃云仓庚知分鸣鵙知至故阳气分而仓庚鸣可蚕之候也隂气至而鵙鸣可绩之候也严云五月伯劳始鸣应一隂之气至七月犹鸣则三隂之候而寒将至矣故七月闻鵙之鸣先时感事也载之言则盖音近也绩说文云缉也孔云陈风不绩其麻绩缉麻之名八月丝事毕而麻事起也玄黄朱皆色之正者于是始染以献总上丝织而成帛麻织而成布言吕祖谦云古者冕用麻而服用丝一说春帛是寒服秋布是暑服亦通玄毛云黑而有赤也按考工记锺人说染法云三入为纁五入为緅七入为缁郑注云染黑者三入而成纁又再染以黑则为緅緅今礼记作爵言如爵弁色也又复再染以黑乃成缁矣凡玄色者在緅缁之间其六入者欤孔云玄色染法互入数礼无明文故郑约之以为六入谓三入赤三入黑是黑而有赤也易下系云黄帝尧舜垂衣裳盖取诸乾坤注云乾为天坤为地天色玄地色黄故玄以为衣黄以为裳象天在上地在下也朱毛云深纁也士冠礼爵弁服纁裳郑注云凡染绦一入谓之縓再入谓之頳三入谓之纁朱则四入矣孔云染朱入数书传无文故约之以为四入也三则为纁四入乃成朱色深于纁故云深纁也孔甚也阳毛云明也孔云隂阳相对则隂闇而阳明矣朱色无隂阳之义故以阳为明谓朱为光明也按周官染人秋染夏夏五色也谓之夏者夏翟毛羽五色皆备成章于斯时也天朗气清五色皆可以染故系之八月之下也公子与上章公子同玄黄以献之君其朱色之鲜明者妇人女子尤爱之故取以献为公子裳非徒表蔼然家人一体之意诚见采蘩之公子能勤妇功而此丝麻乃妇功所成亦犹之称丝効功之意耳章中言七月八月蚕月皆是逐年如此作去岁看亦可作今岁明岁看亦可不必拘拘分疏朱子云以上二章专言蚕绩之事以终首章前段无衣之意】　四月秀葽【萧韵】五月鸣蜩【萧韵】八月其获【药韵】十月陨蘀【药韵】一之日于貉【药韵】取彼狐狸【支韵】为公子裘【叶支韵渠之翻丰本作求】二之日其同【东韵】载缵武功【东韵】言私其豵【东韵】献豜【周礼注作肩】于公【东韵赋也四月斗建巳之月王安石云阳生则言日隂生则言月然四月正阳而言月何也四月隂生气之先至】
【者也严云五行皆胎养在长生之前五月一隂生则亦四月隂胎萌也曹氏云首举四月者言隂气之来从微至着盖有渐也尔雅云木谓之华艹谓之荣不荣而实者谓之秀孔云分别异名以晓人故以秀为不荣然出车云黍稷方华生民说黍稷云实发实秀是黍稷有华亦称秀也葽草名郑疑为王萯非也刘向说此味苦苦葽也按尔雅云葽绕蕀蒬郭璞云今远志也似麻黄赤华叶鋭而黄其上谓之小草本草云远志一名蕀蒬一名绕葽一名细草广雅云一名王连一名蕀苑图经云根色黄形如蒿根苗名小草似麻黄而青又如华豆叶亦有似大青而小者三月开华白色根长及一尺严云今远志苦澁之甚医家以甘草熟煮之乃可用又丘光庭云月令孟夏苦菜秀孔颖达云菜似马薤而花白其味极苦今验四月秀者野人呼为苦葽春初取煮去苦味和米粉作饼食之四月中茎如蓬艾花如牛蒡花四月秋气生故苦葽秀则一岁物成自苦葽始月令所书皆应时之物其言苦菜即苦葽也颖达所见别是一物不可引以解此五月斗建午之月蜩蜋蜩也夏小正作良蜩传云良蜩者五采具按尔雅蜩种不一有蜋蜩有螗蜩据小正良蜩螗蜩皆以五月鸣扬雄方言云楚谓之蜩宋卫之间谓之螗蜩陈郑之间谓之蜋蜩秦晋之间谓之蝉果如所言蜋螗蝉通是一物夏小正不应别而言之而荡诗云如蜩如螗则蜩自蜩螗自螗其非一物明甚毛氏于彼传云蜩蝉也螗蝘也当以此说为正螗蜩改名蝘则蜋蜩得专名蜩矣陆佃云蜩亦蝉之一种形大而黑昔人啖之礼有雀鷃蜩范是也一名蝉为其变蜕而禅故曰蝉又小正月令七月寒蝉鸣寒蝉似蝉而小一名寒蜩即今哑蝉非此蜩也钱天锡云因天时之变而物化随之寒于冬而萌于夏豳民早计如此盖不止履霜而知坚氷矣此与下章覩昆虫之变化者不同获说文云刈谷也孔云八月其获者惟有禾耳十月斗建亥之月陨说文云从高下也又云凡草木皮叶落堕地为蘀徐锴云此言草木而从草者木蘀与草同也又说文有□字其义则木叶堕地徐以为陨蘀当用此□字但古今字异此字今所难行也以上四句言隂气之繇萌而盛而极见于物者如此以起裘褐不可缓之意于貉往祭貉也按周礼大司马之职中冬教大閲羣吏以旗物鼓铎镯铙各率其民而致之大司马质明弊旗诛後至者有司表貉于陈前旧说云貉师祭也立表以祭故谓之表貉古人祭貉于立表之处无坛壝置甲胄弓矢于前置矟其後以依神祷气势壮而多获罗愿云貉善睡之兽似狐畜而养之扣之即悟已而复寐周人将猎则先祭貉故谓猎为貉周礼曰祭表貉则为位盖貛之将出貉为先导表貉之所在知兽之所聚故祭而取之穆天子传曰天子猎于漆泽于是得白狐玄貉焉以祭于河宗此周礼猎祭貉之验也狸者狐之类狐口鋭而尾大狸口方而身文黄黑彬彬盖次于豹故称圣人虎变君子豹变辨人狸别狸善搏者也为小步以拟度焉其发必获谓之狸步量侯道法之古者王大射则射人以狸步张三侯陆佃云狐善疑狸善拟不可以有为故古者以为燕居之裘诗曰一之日于貉取彼狐狸为公子裘言往祭表貉因取狐狸之皮为裘也孔云礼言狐裘多矣左传称齐大夫东郭书衣狸制服?谓狸制狸裘也陈祥道云夫公子无豫于事而狸裘东郭即戎而狸制则狸裘非礼服之裘也传又曰臧之狐裘败我于狐骀则春秋之时戎服亦以狐裘也此公子谓豳公之子与上二章女公子不同蚕绩者妇人之事则我朱孔阳以献公之女狩猎者男子之事则取彼狐狸以献公之子亦各从其类也闵光德云蚕绩狩猎不专为君但于勤生之中有先公後私之义耳其同者郑云君臣及民因习兵俱出田也或引周礼小司徒职云凡起徒役母过家一人以其余为羡惟田与追胥竭作注谓竭作者正卒羡卒尽出也一之日只正卒往二之日则正卒羡卒俱往故曰同愚按此说絶无稽据今以下文献豜于公观之则公固在田所矣郑解为是又一之日行表貉之祭似与周礼中冬大閲之典相合而此更言二之日载缵武功者旧说谓豳地晚寒故习兵晚亦属附会此诗自说豳俗在周礼未作之先原不宜律以周礼或祗是一之日听民相与祭貉以猎取禽兽而君未同往至二之日君方帅有司致民于田以讲武故曰其同也毛云缵继功事也孔云既言捕取狐狸因说田猎之事至二之日之时君臣及其民俱出田猎则继续武事年常习之使不忘战也愚按此时始习兵出田一年仅止一次耳与周礼蒐苗猕狩之典殊异谓之缵者言缵续上年之事盖岁以为常非谓继前日之于貉也豵豜皆豕名说文以豚生六月为豵毛传以豕生一岁为豵未详孰是尔雅豕生三子曰豵注云猪生子常多故别其少者之名说文以豕生二岁肩相及者谓豜周礼注以四岁为豜亦未详孰是然总之豕之大者也小兽私之为已有大兽献之于公所薄于已而厚于君也朱子云此章专言狩猎以终首章前段无褐之意愚按裘褐有别贵者衣裘贱者衣褐通章只重在取彼狐狸为公子裘二语盖豳民因己之资褐以御寒而重为贵者之虑下文二之日一段则又因言于貉而并及之耳语意自有轻重又按礼射义诸侯以狸首为节疑即歌此章也一之日取彼狐狸故曰狸首又豳公之诗也是故诸侯之射以之为节】　五月斯螽动股【麌韵】六月莎【释文作沙】鸡振羽【麌韵】七月在野【叶麌韵王矩翻】八月在宇【麌韵】九月在户【麌韵】十月蟋蟀入我牀下【八言为句叶麌韵後五翻】穹窒熏鼠【叶麌韵此主翻】塞向【仪礼疏作乡】墐户【麌韵】嗟我妇子【叶麌韵兹五翻】曰【汉书丰氏本俱作聿】为改岁入此室处【叶麌韵此主翻　赋也斯螽解见螽斯篇尔雅以为蜤螽陆玑云蝗类也长而青长角长股青色黑斑其股似玳瑁文五月中以两股相搓作声闻数十步幽州人谓之舂箕亦谓之春黍江东人谓之蚱蜢亦谓之虴□陆佃云五月斯螽动股言螽斯股成而奋迅之也尔雅云螽丑奋盖于是时股成而奋迅之则方春尚弱也故列子以为臣力折春蚕之股揕秋蝉之翼六月斗建未之月莎鸡虫名振羽者毛云羽成而振迅之丘光庭云按诸虫之鸣出于口喙者多矣有脇鸣者有脰鸣者有股鸣者有羽鸣者胁鸣者蜩蝉也脰鸣者蝼蝈也股鸣者斯螽也羽鸣者莎鸡也若以飞而有声为羽鸣者则蝇蚊之类皆是何独莎鸡也且豳风所言非偶然也以莎鸡斯螽之事皆阳虫也阳气出则此虫鸣阳气入则此虫尽着其将寒之有渐劝人早备于寒也今验莎鸡状如蚱蜢头小而身大色青而有须其羽画合不鸣夜则气从背出吹其羽振振然其声有上有下正似纬车故今人呼为络纬者是也如或不信可取树枝之上候其鸣者把火燃看即知斯言之不谬或云飞而振羽索索作声是其不识莎鸡妄为臆说罗愿云莎鸡振羽作声其状头小而羽大有青褐两种率以六月振羽作声连夜札札不止其声如纺丝之声故一名莎鸡一名络纬今俗人谓之络丝娘盖其鸣时又正当络丝之候故豳诗云六月莎鸡振羽七月在野八月在宇九月在户也寒则渐近人今小儿夜亦养之听其声能食瓜苋之属崔豹古今注云莎鸡一名促织一名络纬一名蟋蟀促织谓鸣声如急织也络纬谓其鸣声如纺纬也又曰促织一名促机络纬一名纺纬其言促织如急织络纬如纺纬是矣但蟋蟀与促织是一物莎鸡与络纬是一物不当合而言之尔诗称六月莎鸡振羽以至九月在户十月蟋蟀入我牀下一章而别言莎鸡与蟋蟀可知其非一物也盖二虫皆似机杼之声可以趣妇功故易以紊乱孙炎解尔雅螒天鸡以为小虫黑身赤头一名莎鸡郭氏又云一名樗鸡陆玑则云莎鸡如蝗而斑色毛翅数重下翅正赤或谓之天鸡六月中飞而振羽索索作声幽州人谓之蒲错广志云莎鸡似蚕娥而五色亦曰犨鸡盖皆非其类今莎鸡之鸣乃止而振羽不待飞也一名马陆佃云盖其名以时故有鸡之号范祖禹云五月日短至而隂生斯螽动股莎鸡振羽气使之然也隂阳之气积微而为寒暑君子之戒民也蚤矣七月在野以下蒙上文皆谓莎鸡也旧说以为属下文指蟋蟀不特文理未顺且周书云小暑之日温风至又五日而蟋蟀居壁易通卦验亦云立秋蜻蛚鸣白露下蜻蛚上堂蜻蛚即蟋蟀也安所覩七月在野乎宇韩诗云屋溜也陆德明云屋四垂为宇说文以为屋边也释名云宇羽也如鸟羽翼自覆蔽也户说文云护也半门曰户象形又外曰门内曰户易节卦初九曰不出户庭九二曰不出门庭是也蟋蟀解见唐风林兆珂云蟋蟀有三尾者雌也二尾者雄也吴人取其雄而趫健者驯养以鬭其鸣在股间非口也亦作悉?陆佃云隂阳率万物以出入至于悉?能帅隂阳之悉者也诗云十月蟋蟀入我牀下言蟋蟀微物也犹知随时可以人而不如乎故曰物有微而志信人有贱而志忠也牀说文云安身之坐也从木从爿爿象人斜身有所倚着郑玄云言此三物之如此者着将寒有渐非卒来也穹朱子云空隙也通作空考工记穹者三之一郑司农云穹读为空谓鼓木穹窿者居鼓三之一也又吕览伊尹生于穹桑字或作空窒说文云塞也室中空隙者塞之熏说文云火烟上出也熏鼠令出其窟使不得穴于其中也孔云月令孟冬命有司闭塞而成冬此经穹窒墐户文在十月之下亦当以十月塞涂之矣塞说文云窒也本作塞从宀屋也从廾捧也从?从土?音展象叠物捧而塞于屋中也向说文毛传皆云北出牖也从宀从口徐云牖所以通人气故从口会意孔云士虞礼云祝啓牖向注谓向牖一名也塞向避北风也孔云为寒之备不塞南窻墐毛云涂也孔云所以须涂者庶人筚户筚户以荆竹织门荆竹通风故泥之使令室无隙孔寒气不入钱天锡云向可暂塞户则人所出入不可塞但墐之而已陆燧云隙能生寒而鼠又能生隙故窒熏之使寒不得自内出塞墐之使寒不得自外入王安石云嗟者悯怜之辞曰为改岁者黄佐云言时至冬岁事将改亦犹尧典称冬为朔易之义吕氏不察其说而谓三正通于民俗尚矣周特举而迭用之耳朱子亦谓周历夏商其未有天下之时固用夏商之正朔然其国僻远无纯臣之义又自有私记其时月者故三正皆曾用也是谓周之先公私有纪候之法故云十月改岁然既以十月为改岁则又何以云二之日为卒岁乎是其一篇之中自相矛盾而不可通矣愚按改岁原不正指十月乃豫计之词玩本文语意自明室者邑中之室处止也言于此而止息也自田庐而止之故曰入顔师古云去田中入室处也孔云虫既近人大寒将至故涂塞其室又告妻子言我所以为此者为改岁大寒当入此居处也班固云春令民毕出在埜冬则毕入于邑其诗曰四之日举趾同我妇子饁彼南亩又曰十月蟋蟀入我牀下嗟我妇子聿为改岁入此室处所以顺隂阳备寇赋习礼文也黄子道周云明堂礼曰仲秋农隙民毕入于室曰时杀将至母罹其灾此托于护民者也则不如豳风之情也豳风至十月塞向墐户曰入室处是亥月也此章亦以终首章前段卒岁之意既言有衣有褐矣复及室处者豳地寒总是御寒事也】　六月食郁及薁【屋韵说文尔雅疏作蒮】七月亨【音烹丰氏本作亯】葵及菽【屋韵释文丰氏本俱作尗】八月剥枣【皓韵】十月获稻【皓韵】为此春酒【有韵】以介眉寿【有韵】七月食瓜【叶虞韵攻乎翻】八月断壶【虞韵】九月叔苴【叶虞韵庄俱翻】采荼薪【丰本作新】樗【叶虞韵他胡翻】食【音嗣】我农夫【虞韵　赋也朱子云自此至卒章皆言农圃饮食祭祀燕乐以终首章後段之意苏辙云春夏食去岁之蓄至于六月始有果实成而可食郁唐棣之类刘桢毛诗义问云其树高五六尺其实大如李正赤食之甜本草云一名雀李一名车下李生高山川谷或平田中五月时实薁毛云蘡薁也亦作蘡郁诗疏云一名车鞅藤戴侗云蔓生类蒲萄六月熟瓯越谚云蘡薁熟食新粥正诗六月所食也花木志云燕薁实如龙眼黑色说文谓之蘡薁广志云燕薁似梨早熟旧说皆以为即唐棣而沈括又以为唐棣即郁棠棣即薁此皆非也按郁乃车下李薁乃蘡薁唐棣乃薁李本是三物何得相混又按本草注云葡萄即蘡薁生陇西五原山谷未详孰是亨煮也葵菜名本草云葵为百菜之主按葵之种类不一有丘葵广雅所谓蘬者是也有胡葵广志所谓其花紫赤者是也有冬葵崔寔谓中伏後所种陶隐居曰以秋种葵覆养经冬至春作子管子所谓桓公北伐山戎得冬葵布之天下者是也有蜀葵一名卫足葵孔子以比鲍庄子智不如葵葵犹能卫其足者郭璞云如木槿花一名戎葵尔雅所云菺戎葵者是也又有黄蜀葵与蜀葵颇相似而各别种有锦葵花小叶员有终葵一名繁露尔雅谓蔠葵繁露者是也亦名落葵又名天葵又名承露又名藤葵郭璞云大茎小叶华紫黄色可茹味甘滑图经云蔓生叶员厚如杏叶子如五味子生青熟黑所在有之有龙葵本草注云即关河间谓之苦菜者叶员花白子若牛李子生青熟黑但堪煮食不任生噉图经云惟北方有之有莬葵本草注云苗如龙芮叶光泽花白似梅茎紫色煮汁可食尔雅所谓莃莬葵者是也有荆葵一名芘芣陆机云似芜菁华紫緑色可食微苦诗及尔雅所谓荍者是也有钱葵丛低又一种鲜妍可爱有蒲葵可食其叶大者中作扇晋人所捉者是也有露葵宋玉讽赋曹植七啓中皆及之未详其状顔氏家训载蔡朗以父讳纯遂呼蓴菜为露葵而露葵实非蓴菜也有楚葵即水中芹也有泽葵即莓苔鲍昭芜城赋所谓泽葵依井是也有鳬葵叶员似蓴生水中马融传谓桂荏鳬葵者是也一名水葵茎甚淡三月至八月细如钗股名悬葵九月至十月渐粗在泥中者曰莬葵春末夏初有茎未叶名雉蓴一名茆又有吴葵鸭脚葵春葵秋葵紫茎葵白茎葵葵类虽多鲜不堪茹故古人重之周礼醢人馔食之豆其实葵菹仪礼赞者一人执葵菹以授之主妇缪袭祭仪云夏祀和羮芼以葵公仪休相鲁食于舍而茹葵愠而拔之不欲夺园夫之利鲁监门女婴谓马佚食园葵岁利亡半鲁漆女谓马佚践园葵使终岁不厌葵味潘岳闲居赋云菜则緑葵含露齐周顒答王俭云绿葵紫蓼繇斯以观葵之为尚久矣齐民要术云种葵三十亩胜作十顷谷罗愿云葵子虽经岁不浥微炒令煇炸散着湿地遍踏之朝种暮生远不过宿早种者十月末地将冻散子劳之正月末亦可五月初更种之以春者既老秋菜未生种此相接六月一日种白茎秋葵白茎者宜乾九月作葵葅乾葵盖一岁凡得三辈士虞礼夏秋用生葵冬春用乾豆皆滑物道家之法十日一食葵菜所以调和五臓菽大豆也按张揖广雅云大豆菽也小豆荅也是则菽为大豆之专名汜胜之云高田可种大豆保岁易为宜古之所以备凶年也谨计家口数种大豆率人五亩此田之本也罗云菽类最多故九谷之中居其二然菽于用甚多故羞笾之实?饵粉餈皆稻米黍米所为合蒸则曰饵饼之则曰餈以其粘着故捣粉熬大豆以为表饵言?餈言粉盖互相足陆佃云王公熬豆而食曰啜菽又毛传以为藿也孔云大豆叶谓之藿仪礼公食礼云鉶羮牛藿采其叶也未详孰是枣果名按尔雅枣有十一种夏小正云八月剥枣栗零盖于是时枣栗熟也剥落也毛以为击也陆佃云枣实未熟虽击不落已熟则烂不击自堕盖收枣击而落之故齐民要术所谓全赤则收收法撼而落之为上是也且枣全赤即收故乾则红皱复无乌鸟之费半赤而收者肉未充满乾复黄皱将赤味亦不佳故於全赤之时剥而落之罗云古者八月剥枣大戴礼曰剥者取也其修治则曰新之曰疐之以为馈食之笾又以为妇贽其事父母舅姑者枣栗饴密以甘之凶岁亦仰焉宋王安石初解剥枣不用毛注曰剥者剥其皮而进之所以养老也後从蒋山郊步至民家问其翁安在曰去扑枣始悟前非即具奏乞除前说稻解见鸨羽篇蔡邕月令章句云十月获稻人君尝其先熟故在季秋九月熟者谓之半夏稻稻米粒如霜性尤宜水其黏者为糯一名秫可以酿酒其不黏者为秔可以作饭二月种秫稻有芒者为秔不芒者为糯通称稌也故周颂曰丰年多黍多稌为酒为醴月令曰乃命大酋秫稻必齐大酋酒官之长也春酒毛云冻醪也冬酿春熟月令注云古者获稻而渍米面至春而为酒介取摈介之义故古人训介为助史记注曰相佐助曰介是也眉寿毛云毫眉也孔云年老者必有毫毛秀出王安石云眉寿衰矣养气体以助之也邵氏云古人以酒为养老之具余人不得饮焉曰介眉寿盖酿酒之意如此自章首至此郁薁佳果也葵嘉蔬也菽与枣俱可供笾实皆羞耉之具不特酿稻为酒足以养老而已七月食瓜以下则农夫之所以自养也按夏小正五月乃瓜乃瓜者治瓜之辞也八月剥瓜谓蓄瓜时也此七月瓜正盛则食之而已壶瓠属陆佃云似瓠而员曰壶壶圆器也故谓之壶亦曰壶卢古今注曰壶卢瓠之无柄者也玄蜂若壶盖取诸此壶性善浮要之可以涉水南人谓之要舟鶡冠子曰贱生于无所用中流失舩一壶千金以此故也诗曰八月断壶壶性蔓生披蔓斩之故曰断也今其收法八月冷露降辄生断其根刘彞云壶枯者可为壶嫩者可供茹八月宜断其梢令勿复花实所以坚其壶而大其茹今民尚尔亦通作瓠陆云风俗通云八月秋穰可以杀瓠取其色泽而坚类从以为瓠死烧穰瓜亡煮漆即此是也今俗畜瓠之家不烧穰种瓜之家不焚漆崔寔云正月可种瓠六月可蓄瓠八月可断壶罗愿云诗断壶瓠中白肤所谓张苍肥白如瓠者也可以饲豕致肥其瓣可以作烛致明其叶又可为菜叔说文云拾也按叔尗菽三字古文多混用今别其义季父之称当作尗唐孔氏以为字从上从小言尊行之小是也说文训为豆谓象豆生有岐枝之形恐未然也拾取之义当作叔此尗为声从又定意又者手也其从艹者乃豆名之菽菽叶可食亦菜之类故从草也苴麻之有实者亦名蕡其无实者曰牡麻亦名枲按尔雅云黂枲实注引仪礼注云苴麻之有蕡者又曰莩麻母疏云苴麻盛子者盖谓此有实之麻其子名苴名蕡其母名莩也孔云叔苴谓拾取麻实以供食也九月初熟拾取以供羹菜其在田收获者纳取以供常食也罗云麻实有文理故属金为西方之谷明堂月令秋则食麻与犬而至仲秋则又以犬尝麻先荐寝庙若豳风九月叔苴盖食农夫者不嫌于晚耳荼解见谷风篇此草凌冬不凋故一名游冬生山田及泽中得霜脆而美大木可折曰薪樗毛云恶木也说文作?陆玑云樗树及皮皆似漆青色耳其叶臭通志云樗似椿北人呼山椿江东呼虎目叶脱处有痕如樗蒲子又如眼目故名材易大而不中器用庄子云吾有大树人谓之樗其大本臃肿而不中绳墨其小枝卷曲而不中规矩立之涂匠者不顾孔云樗唯堪为薪故云恶木黄佐云采荼以上皆食物也薪樗直以熟此物焉耳郑云瓜瓠之畜麻实之糁乾荼之采恶木之薪皆所以助养农夫之具严云优老而薄壮豳俗之厚也陈鸟飞云取豵以为私取豜以献公上下之分着矣以美者养老以恶者自养长幼之义明矣】九月筑场【释文又作塲】圃【麌韵】十月纳【丰氏本作内】禾稼【叶麌韵古五翻】黍稷重【周礼注作穜释文说文俱作种陆德明云说文禾边作重是重穋之字禾边作童是穜艺之字今人乱之已久】穋【叶职韵录直翻周礼注释文说文俱作稑】禾麻菽【丰本作尗】麦【叶职韵纪力翻】嗟我农夫我稼既同【东韵】上入执宫【丰氏本作公】功【东韵】昼尔于茅【叶尤韵迷侯翻】宵尔索綯【叶尤韵徒侯翻】亟其乘屋【韵】其始播【丰本作□】百谷【屋韵　赋也严云此章述农事终而复始其勤劳未尝息也筑说文云捣也周礼场人掌国之场圃而树之果蓏珍异之物以时歛而藏之注云除地曰墠筑坚始得为场树果寙曰圃园其樊也毛云春夏为圃秋冬为场郑云场圃同地自物生之时耕治之以种菜茹至物尽成熟筑坚以为场孔云蹂践禾稼谓之场九月之时筑场于圃之中以治谷也纳通作内释名云入内也谓治于场而内之囷仓也一说王雪山以纳禾稼并後章纳凌隂皆谓纳之公家云豳民遇事先公後私亦通禾仪礼聘礼门外米禾皆一十车之禾注云藁实并刈者也朱子云禾之秀实而在野曰稼重本作种说文云先穜後熟也左传余髪如此种种犹言此晚禾之短也穋亦作稑说文云疾熟也周礼内宰上春诏王后生穜稑之种郑衆云先穜後熟曰重後穜先熟曰稑贾公彦云先郑直云先穜後穜不见谷名後郑意黍稷皆有穜稑孔云再言禾者以禾是大名非徒黍稷重穋四种而已其余稻秫苽粱之辈皆名为禾麻与菽麦则无禾称故于麻菽麦之上更言禾字以总诸禾也按月令注云麦实有莩甲属木黍秀舒散属大麻实有文理属金菽实有莩甲坚合属水稷五谷之长属土据此则黍稷麻菽麦所属以五行相生为序故立言云尔也重穋与禾则其类尚多故包括于其中也严云广举禾稼之类以见其多谓至十月则此等诸种皆成熟矣不专是十月纳之也月令五月登黍四月登麦非十月也嗟我农夫乃同侪自相警戒之辞辅广云黍稷重穋禾麻菽麦则凡一岁所种者先後大小皆举之矣故复总言之曰我稼既同谓毕聚也毛云入为上出为下李氏曰自田野入都邑故谓之上愚按以下而供上之事亦曰上执治也宫功范氏董氏皆以为公室官府之役朱子云古者用民之力岁不过三日是也严云农事了毕农夫自相告戒云嗟我农夫稼穑收获既齐矣野中无事我当上入都邑执公室之役不待督责而从见豳人尊君亲上礼义之俗也尔汝也亦豳人自相戒之辞于茅往取茅也宵说文云夜也索说文云艹有茎叶可作绳索也綯尔雅云绞也按说文无綯字当通作绦云编绪也广韵以为编丝绳是绞之义也宵尔索綯言夜则尔当绳是绞也严云茅不可索綯昼取茅草将以盖屋宵作索綯将以缚屋亟说文云敏疾也乘说文云覆也徐云从上覆之也屋邑居之宅也朱子云古者民受五亩之宅二亩半为庐在田春夏居之二亩半为宅在邑秋冬居之辅广云豳民于田亩则曰雨我公田遂及我私于居室则曰上入执宫功然後索綯以乘屋其忠君亲上发于真诚不待使之而然也七月之民其事则不外于农桑其心则不忘乎君上治天下未能使民至于如此则皆苟道也播布种也严云谓之始播终而复始也范祖禹云天运而不息人动而不已故我稼既同则又将始播植也王安石云如易所谓终则有始也罗云古人说百谷以为粱者黍稷之总名稻者溉种之总名菽者衆豆之总名三谷各二十种为六十蔬果之实助谷各二十凡为百谷然予以为谷之种类每物不下十数亦何假蔬果而後为百耶辅广云诗言民之趋于农功自然如此其亟故孟子引之以证其民事不可缓之说邓元锡云六章秋衆物成主食飨七章冬农功毕主宫功愚按此章只重农事不重治室稼既同而始乘屋为农也稼既同而亟乘屋亦为农也正如秀葽章终首章衣褐之意只重于貉一段耳】　二之日凿冰【丰氏本作仌】冲冲【东韵】三之日纳于凌【说文作滕】隂【叶东韵余中翻】四之日其蚤【叶筱韵子小翻礼记注丰氏本俱作早】献羔祭韭【叶筱韵已小翻】九月肃霜【阳韵】十月涤场【阳韵】朋酒斯飨【叶阳韵虚良翻】曰杀羔羊【阳韵】跻彼公堂【阳韵】称彼兕觥【叶阳韵姑黄翻释文礼记注丰本俱作觵】万寿无疆【阳韵　赋也此章言藏冰宴飨等事以终言食之意亦犹四章五章言为公子裘言曰为改岁以终衣褐卒岁之意也冰说文云水冻也韩诗传云冰者穷谷隂气所聚不泄则结为伏隂凿冰谓凿而取之月令季冬之月冰方盛水泽腹坚命取冰冰以入是也冲本作冲说文云涌摇也或以为和也严云季冬阳气尚微盛隂固闭不能自达乃豫于深山穷谷凿取其冰以达之阳气达而冲冲然和也纳解见前章凌说文云冰出也郑衆以为冰室按风俗通云积冰曰凌冰壮曰冻冰流曰澌冰解曰泮以字义求之凌从冫从夌正谓积冰之处其冰之多如山陵然耳隂闇处也周礼凌人掌冰正岁十有二月令斩冰三其凌注谓三其凌者三倍其冰备消释也取冰藏冰在十二月此言纳于凌隂在正月者此时东方解冻冰渐消释故取冰室所藏更贮于内之隂处令不复释周礼斩冰三倍正为此也旧说郑玄答孙皓谓豳土晚寒故可正月纳冰殊属附会以愚观此书所陈无不与夏小正月令相应者其蚤孔云其早朝也愚按即二月朔也月令仲春天子乃鲜羔开冰先荐寝庙注云鲜当为献韭菜名说文云一种而久故云韭谚曰韭懒人菜以不须岁种也又利病人可久食字象形在一之上一地也齐民要术云韭性内生根喜上跳故种与葵同法而畦欲极深礼祭宗庙韭曰丰本按夏小正正月囿有见韭韭乃阳菜春始发露故纪之旧传以为即此四之日祭韭非也陆佃云开冰春祭也故献羔祭韭礼曰春行羔豚又曰春荐韭是也孔云祭韭者盖以时韭新出故用之王制云庶人春荐韭亦以新物故荐之也罗云韭首春色黄未出土时最美故云春初早韭冬末晚菘详庶人四时之荐夏及秋冬乃荐麦黍与稻而春乃荐菜茹之物又三时用鱼豚鴈为配而韭独以卵岂春物未成可荐者少故耶曹氏云献羔祭司寒也祭韭荐清庙也宋淳化中李至上言按诗四之日献羔祭韭即今之二月也又月令开冰之祭当在春分非四月所当行也帝览奏曰韭长可以苫屋矣何谓荐新令春分开冰祭司寒卜日荐冰于太庙左传申丰曰古者日在北陆而藏冰西陆朝觌而出之其藏冰也深山穷谷固隂沍寒于是乎取之其出之也朝之禄位宾食丧祭于是乎用之其藏之也黑牡秬黍以享司寒其出之也桃弧棘矢以除其灾其出入也时食肉之禄冰皆与焉大夫命妇丧浴用冰祭寒而藏之献羔而啓之公始用之火出而毕赋自命夫命妇至于老疾无不受冰山人取之县人传之与人纳之隶人藏之夫冰以风壮而以风出其藏之也周其用之也徧则冬无愆阳夏无伏隂春无凄风秋无苦雨雷出不震无灾霜雹疠疾不降民不夭札七月之卒章藏冰之道也按尔雅云北陆虚也西陆昴也杜预云陆道也十二月日在虚危三月日在?毕三月四月中火星昏见东方郑玄以西陆朝觌为四月立夏之时周礼曰夏班冰是也服?则以为二月日在娄四度春分之中奎始晨见东方蛰虫出矣故以是时出之给宾客丧祭之用今按左传本文西陆朝觌而出之在火出毕赋之先服?之解是也尔雅以西陆为?未足信周礼凌人职云春始治监凡内外饔之膳羞监焉凡酒浆之酒醴亦如之祭祀共冰监宾客共冰大丧共夷盘冰夏颁冰掌事秋刷注云监如甀大口以盛冰置食物于中以御温气春始治为二月将献羔而启冰也醴酒见温气亦失味故亦监焉夷之言尸也尸之盘曰夷盘欲以寒尸也夏暑气盛王以冰颁赐羣臣则凌人主其事刷清也秋凉冰不用可以清除其室曹氏云十二月阳气尚微于是凿冰以达之至二月四阳大壮恐其太过则微隂几于失灭于是开冰而颁之迨火出而毕赋所以节其过也圣人裁成天地之道有在于此而宾食丧祭因以致其用焉耳苏辙云古者藏冰发冰以节阳气之盛阳气之在天地譬犹火之着于物也故常有以解之十二月阳气藴伏锢而未发其盛在下则纳冰于地中故曰日在北陆而藏冰至于二月四阳作蛰虫起阳始用事则亦始啓冰而庙荐之故曰仲春献羔开冰先荐寝庙至于四月阳气毕达阴气将絶则冰于是大发食肉之禄老疾丧浴冰无不及故曰火出而毕赋人之居大冬也血气收缩阳处于内于是厚衣而寒食及其居大夏也血气发越阳散于外于是薄衣而温食不然尽者将过而为厉藏冰发冰亦犹是也黄子道周云冰火之剂天地之大用也先王虑人之有疾疢阴阳人事丛于肉食肉食而内热天地之大戒也曰二月火犹未觌而公用之不已蚤乎曰卯者火之所生也火生而冰剂之既济之义也以上言藏冰备暑之事肃霜朱子云气肃而霜降也涤说文云洒也孔云洗器谓之涤则是浄义在场之功早已入仓故涤埽其场毛云两尊曰朋斯飨者郑云国君闲于政事而飨羣臣月令孟冬云是月也大饮烝注云十月农功毕天子诸侯与羣臣饮酒于太学以正齿位谓之大饮别之于燕其礼云烝引此诗十月涤场以下云是大饮之诗烝升也升牡体于俎上所谓房烝也孔云言朋酒者设尊之法每两尊并设故云朋耳非谓国君大饮惟两尊也燕礼公尊两瓦大卿大夫尊两方壶士尊两圜壶是尊皆两两对设之也瓦大者有虞氏尊名也曰杀羔羊者孔云案燕礼记云其牲狗此大饮大于燕礼故用羊也跻升也公堂孔云谓太学也谓之公堂者以公法为学故称公耳称举也孔云兕觥者罚爵此无过可罚而云称彼故知举之以誓戒衆人使之不违礼疆是境之别名言年寿长远无疆畔也郑云饮酒既乐欲大寿无竟愚按称彼兕觥盖司正之事万寿无疆则羣臣祝君之辞也先儒皆谓豳之先公国容未备无君民之间故国人以羔羊朋酒自诣公堂其礼甚简其意甚真然愚终不能无疑使人人皆欲跻堂以致敬无论其奔走烦苦不堪言即豳之君亦琐屑应接不暇且尊卑有体名分脱略至此有是理否若以上文献羔祭韭之礼推之则此章所言大率皆君事也矧十月大饮月令所载正与此合断当以郑说为正又按月令是月亦有劳农以休息之文不知其礼如何旧说以为即周礼党正属民饮酒之礼毛传解此亦主此说所谓朋酒即乡饮酒礼所云尊两壶于房户间者但万寿无疆明是祝君之语故定主郑义以上言农隙燕飨之事邓元锡云卒章咏藏冰咏庆成何也藏冰赞化育也君人之大德庆成祝万寿也臣民之至情故以是终焉　王符云明王之爱民也忧之劳之教之诲之慎微防萌以断其邪故易美节以制度不伤财不害民七月诗大小教之终而复始繇此观之民固不可恣也王安石云仰观星日霜露之变俯察昆虫草木之化以知天时以授民事女服事乎内男服事乎外上以诚爱下下以忠利上父父子子夫夫妇妇养老而慈幼食力而助弱其祭祀也时其燕飨也节此七月之义也真德秀云夫农者衣食之本一日无农则天地之所以养人几乎熄矣惟其关生人之大命是以服天下之至劳今以此诗考之日月星辰之运行昆虫草木之变化凡感乎耳目者皆有以触其兴作之思是其心无一念不在乎农也自于耜而举趾自播谷而涤场所治非一器所业非一端私事方毕而公宫之役无敢稽岁功方成而嗣岁之图不敢後是一岁之间无一日不专乎农也惟夫与妇惟妇与子各共乃事各任乃役是一家之内无一人不力乎农也织薄于秋求桑于春躬蚕绩之劳以为衣服之计者无所不至犹恐其未足也于貉为裘又有以相之食郁及薁烹葵及菽备果蔬之美以充耆老之养者无所不至犹恐其未足也获稻为酒又有以介之当是时农之所耕者自有之田也而上之人又从而崇奬劝励之故斯人亦以为生之乐而勤敏和悦之气浃于上下不见其有劳苦愁叹之状朋酒羔羊升堂称寿君民相与献酬忘其为尊卑贵贱之殊後世之农则异乎此矣己无田可耕而所耕者他人之田为有司者得无殃害之足矣岂复有崇奬劝励之意故数米而炊并日而食者乃其常也田事既起丁夫之粮饷与牛之刍槀无所从给预指收敛之入以为称贷之资粝饭藜羹犹不克饱敢望有盐酪之味乎晓霜未释忍饥扶犁冻皴不可忍则燎草火以自温此始耕之苦也燠气将炎晨兴以出伛偻如啄至夕乃休泥涂被体热熯湿蒸百亩告青而形容变化不可复识矣此立苗之苦也暑日如金田水若沸耘耔是力稂莠是除爬沙而指为之戾伛偻而腰为之折此耘苗之苦也迨垂颖而坚栗惧人畜之伤残缚草田中以为守舍数尺容膝仅足蔽雨寒夜无眠风霜砭骨此守禾之苦也刈获而归妇子咸喜舂揄簸蹂竞敏其事若可乐矣而一饱之懽曾无旬日谷入主家之廪利归质贷之人则室又垂罄矣自此之外惟采薪于茅贩鬻易粟以苟活而已若夫桑麻种艺蚕绩织袵劳苦称是而敝衣故絮曾不得以卒岁岂不重可哀怜也哉杨氏云先王之政使民终岁男女勤动未尝休也虽淫僻之心何自萌蘖哉而献享之礼孝爱之诚隆于自然此所以皥皥莫知为之者也补传云君民之间上下相亲不啻如家人父子周之王业繇于得民世三十年八百其基于此与刘彞云此诗所记苟非井邑其民乡党其敎各有正长部分司其岁功未易集也万尚烈云每章之首必系之以月每章之中又或月或日必纪载详明谆谆然不厌繁复者示人以趋时也惟恐人之失时而失事也盖周之王业起于其勤勤者兢兢业业能不失时而已苟一失其时物候随变即有人力将安用之故曰虽有鎡基不如待时况帝王之治敬天勤民未有勤民而不本乎敬天者苟于天时漫不加意玩愒优游孟浪虚掷敬天之谓何而勤安从生故又曰敬授人时】
七月八章章十一句【序云七月陈王业也周公遭变故陈后稷先公风化之所繇致王业之艰难也以此诗为周公遭变後之作殊无稽据故朱子不取至周家虽以农事开国然此诗自是言豳地风俗与后稷无预乃朱传亦颇习用其语何也又郑玄云七月言寒暑之事迎气歌其类也豳雅亦谓七月也七月又有于耜举趾饁彼南亩之事是亦歌其类豳颂亦七月也七月又有获稻作酒跻彼公堂称彼兕觥万寿无疆之事是亦歌其类又诗笺以首二章为豳风自七月流火八月萑苇至以介眉寿为豳雅七月食瓜至未为豳颂孔颖达云诗始为风中为雅成为颂言其自始至成别故为三体豳公之敎亦自始至成述其政敎之始则为豳风述其政敎之中则为豳雅述其政敎之成则为豳颂故今一篇之内备有风雅颂也朱子云先儒因此说而谓风中自有雅自有颂虽程子亦谓然似都坏了诗之六义郝敬则谓此诗歌于朝廷可为雅歌于祭祀可为颂亦皆臆度之词又欧阳修云七月之诗燕齐鲁三家皆无之】
甫田豳雅也豳侯夏省耘因而雩祭社方及田祖之神以祈雨也【周礼春官龠章职云凡国祈年于田祖龡豳雅击土鼔以乐田畯朱子引或者之说疑谓楚茨信南山甫田大田四诗当之以其所言皆农事而篇次在小雅之中故谓之豳雅今按楚茨信南山所言乃天子秋尝冬烝之事其推本于黍稷者特谓品物成则可以祭耳非为劝农发也若此诗及大田二篇其当为豳雅无疑何以知之以二诗篇中皆言田祖故礼用以迎年于田祖也又皆言田畯故礼龡之于龠以乐田畯也且七月之诗纪饁彼南亩田畯至喜今二诗中亦具举之何其相脗合也岂公刘时固有此诗周公追述以告王与王安石云王业之起本于豳而乐之作始于土鼓本于龠逆暑逆寒祈年皆本始民事息老物则息使复本反始故所击者土鼓所吹者苇龠其章用豳诗焉邓元锡云七月主陈民俗故曰风甫田主上农政故曰雅盖各有当也小雅以燕飨逮下示慈惠乐田畯劳农公为制豳雅将之慈惠下下之尽也又云读豳七月民忠敬事上之道毕具而上子惠下下之事不稍槩见也疑之及读甫田而後知君民之交爱至是也愚按此诗记邠侯夏省耕因而雩祭月令孟夏之月命野虞出行田原为天子劳农劝民母或失时命司徒循行县鄙命农勉作毋休于都皆省耘类也夏耘候也故其诗曰或耘或耔且又曰黍稷儗儗明乎其为夏景也曾孙亲行不命人者重田功之至也左传曰启蛰而郊龙见而雩雩者吁嗟求雨之祭也龙见建巳之月苍龙宿之体昏见东方万物始盛待雨而大圣人为民之心切欲为百谷祈膏雨与启蛰之郊其意同故曰大雩犹之言大旅大飨礼之盛也或又曰建巳阳充之时隂气难建故雩祭作焉此诗言以祈甘雨以介我稷黍正孟夏雩祭事也乃月令又言仲夏大雩帝用盛乐命百县雩祀百辟卿士有益于民者以祈谷实何也四月雩礼之正也若仲夏而不雨则犹可以雩过是而不雨则无及矣又月令注疏云百县谓诸侯也百辟卿士古者上公若句龙后稷之类也故左氏于社稷五官云封为上公祀为贵神天子雩上帝诸侯以下雩上公是诗止言以社以方以御田祖者以公刘固邠侯耳亦可知其非天子之诗矣】
倬【韩诗作箌云卓也】彼甫【尔雅疏作圃】田【先韵亦叶真韵他因翻】岁取十千【先韵亦叶真韵雌人翻】我取其陈【真韵亦叶先韵陈延翻】食我农人【真韵亦叶先韵如延翻】自古有年【先韵亦叶真韵奴因翻】今适南亩【叶纸韵母鄙翻】或耘【前汉书释文俱作芸】或耔【纸韵前汉书作芓】黍稷薿薿【纸韵前汉书作儗儗】攸介攸止【纸韵】烝我髦士【纸韵　赋也倬毛传云明貌说文云着大也徐铉云卓然高明也甫通作誧说文云大也一曰人相助也愚按誧字从言兼前说文二义当是为事既重大须谋人以相助今田大亦应通力合作故以誧名後人传写因省言为甫也岁为一岁之定额取十千者万夫之数也丘井之法昉于黄帝彻田为粮剏于公刘其制一夫受田百亩亩起于步六尺为步长寛各百步为方百亩三其夫为屋三其屋为井井方一里九夫之地也於其中以一夫之地为公田其外八家皆私其所受之百亩而同养公田自後皆以十起数井十为通通十为成成方十里为田九万亩计百井九百夫之地公田取百夫焉成十为终终十为同同方百里为田九百万亩计万井九万夫之地公田取万夫焉此诗言岁取万夫之入乃百里侯国之制也陈祥道云王制言古者以周尺八尺为步今以周六尺四寸为步古者百亩当今东田百四十六亩三十步古者百里当今百二十一里六十步四尺二寸二分然六尺四寸者十寸之尺也十寸之尺六尺四寸乃八寸之尺八尺也一说季本云千与阡同十阡指公田百亩言每十亩千步为阡故百亩为十阡也亦通篇中称我者诗人代为公刘叙述之辞陈通作敶列也谓布列于仓廪者即所云旧粟也农人朱子云私百亩而养公田者也加之以我亲之也取陈粟以食之者亦省耕补不足省歛助不给之意禾谷未登农或有困乏者则以此賙给之也周礼遗人掌邦之委积以待施惠法亦同此委积者谓九谷之所余少曰委多曰积古之为言故也自古犹云昔日有年者丰年也上之人勤于恤民如此是以民皆力于农事而追思往昔亦皆幸而得享有年之乐也此承上起下之语谢枋得云民生于三代之前其命制乎君民生于三代之後其命制乎天吾求其所以制命之道矣取民常少与民常多从古以来岂无水旱霜蝗吾民常如有年者上之人歛散得其道也马端临云三代之时田赋之外未尝他取于民虽有补助之制然未闻责其偿也春秋时始有施舍已责之说家量贷而公量收之说管子言耕耨者有时而泽不必足则民倍贷以取庸矣今今日也南亩解见七月篇言今日之适南亩何为乎专为省耘来耳耘本作?说文云除苗间秽也刘章耕田歌云深耕溉种立苗欲疏非其类者锄而去之耔本作秄说文云壅禾本也愚按此代田之法薿说文云茂也以黍稷并言故重曰薿薿前汉书云赵过为搜粟都尉过能为代田一亩三岁代处故曰代田古法也后稷始田以二耜为耦广尺深尺曰长终亩一亩三一夫三百而播种于三中苗生叶以上稍耨陇草因隤其上以附苗根故其诗曰或芸或芓黍稷儗儗芸除艹也秄附根也言苗稍壮每耨辄附根比盛暑陇尽而根深能风与旱故儗儗而盛也据此可见黍稷薿薿在夏时也一亩三之即畎字能风与旱之能读曰耐攸介承黍稷言介助也以介我黍稷之介说见下章止息也曾孙来止之止烝毛云进也按烝者火气上行之名故有进义髪至眉为髦礼记注云幼时剪髪为之至年长垂着两边髦然也髦士尔雅云官也注云取俊士令居官也士中之俊如毛中之髦愚按此句当连下章看盖供事于祭祀者言我往南亩见农夫之勤于耘耔而黍稷亦有方长之势若此於焉思所以介助之惟在得时雨为急於焉暂憩于田所进诸髦士之在官者而告之将躬行雩祭之礼以祈雨也】　以我齐【释文作齎云又作齍】明【叶阳韵谟郎翻】与我牺羊【阳韵】以社【丰氏本作□】以方【阳韵】我田既臧【阳韵】农夫之庆【叶阳韵虚良翻】琴瑟击鼓【麌韵】以御【音迓】田祖【麌韵】以祈甘雨【麌韵】以介我稷黍【语韵】以谷我士女【语韵赋也此章皆进我髦士而告之之辞也毛云器实曰齐当通作齍说文云黍稷在器以祀者周礼小宗伯辨六齍之名物与其用注以为六谷谓黍稷稻梁麦苽也六谷实之於器皆名为齍此言齐明者谓六齍中之明指稷也按曲礼云黍曰芗合梁曰芗萁稷曰明粢稻曰嘉蔬是可见谷以明为名者惟稷耳观大田篇言与其黍稷则祭兼用黍此独言稷者以稷为五谷之长故首举以兼之古者号稷为首种考灵曜曰日中星鸟可以种稷是一岁之中所先种者惟稷陶唐之世以后稷名农官而历代祀谷神与社相配亦以稷为名皆取稷以该五谷也郊特牲云惟社丘乘共粢盛所以报本反始也宗庙之牲色纯曰牺王制云天子社稷皆大牢诸侯社稷皆少牢按牛羊豕具曰大牢但有羊豕无牛曰少牢此社祭独言羊者举羊以该豕亦明其为邠侯之祭也又周礼少司徒职云小祭祀共牛牲则四方之祭亦得用牛但彼乃天子之礼耳社毛云后土也孔云后土者地之大名郑駮异义以为社者五土之神能生万物者以古之有大功者配之按祭法左传皆言共工之覇九州也有子曰句龙职主土地故谓其官为后土死以配社神而祭之然则毛所云后土自是句龙所居官职之名非与皇天对言之后土也方谓四方之神曲礼云天子祭四方岁徧诸侯方祀岁徧注云祭四方谓祭五方之神于四郊也句芒在东后土祝融在南蓐收在西玄冥在北疏云诸侯不得总祭四方之神唯祀当方故云方祀愚按诗每以方社对举以后土乃中央土之神既立为社自不当在五祀之列故礼止言四方注增为五方而疏又增置后土于南皆臆说也然四方之解又自不一周礼大宗伯以疈辜祭四方百物旧说谓磔禳及蜡祭也舞师教羽舞帅而舞四方之祭祀旧以为四望又祭法云四坎坛祭四方旧以为山林川谷丘陵之神也今按周礼鼓人职云凡祭祀百物之神鼓兵舞帗舞者则与四方之祭用舞羽异可知四方与百物不同必非磔禳蜡祭之类也大司乐祀四望在天神地示之下山川之上而鬯人掌供秬鬯凡山川四方用蜃则又列四方于山川之下可知四方别是一祭既不同于山川亦断非祭日月星海之四望也参互衆说惟以祭句芒等神为允此祭社方及下文御田祖皆孟夏雩祭祈雨之礼详已见小引下又证于云汉之诗曰祈年孔夙方社不莫明前此冬春既行祈年之礼及已月又行雩祭方社之礼而卒过时不雨故闵之也旧说皆以此为秋报误矣我田既臧二句祈之之辞也臧善也庆之为言福也必有余庆之庆言诚使我田既善则是农夫之有福庆盖国以民为天民以食为天欲为民祈福非自为也必得雨而後田乃善故为此祭以求之也琴瑟击鼔作乐以娱神也击鼓据周礼为击土鼓杜子春云土鼔以瓦为匡以革为两面可击又按月令仲夏命乐师修鞀鞞鼓均琴瑟管箫执干戚戈羽调竽笙竾簧饬钟磬柷敔命有司为民祈祀山川百源大雩帝用盛乐先儒谓雩以乐为主乐用盛乐与它祭独不同声音之号所以诏告于天地之间以达神明也此独言琴瑟击鼓者约略言之或诸侯礼稍杀耳乃陈阳为之说曰离音丝而琴瑟以之南方之乐也坎音革而击鼓以之北方之乐也南方至阳用事而隂萌焉故万物自是而之死北方至隂用事而阳萌焉故万物自是而之生甫田之御田祖必琴瑟击鼓者以自冬徂春农事则终而复始百谷则死而复生故作是乐以御之各有度数存焉用是以祈甘雨则隂阳和五谷生其於介稷黍谷士女也何有御郑云迎也愚谓若御车以迎之也田祖毛云先啬也周礼注云祖者始也始敎造田谓之田祖先见稼穑谓之先啬神其农业谓之神农名殊而实同也今按以神农为田祖经传无明文王安石谓生为田正死为田祖犹乐官之死而为乐祖也以乐祖例田祖於理近之又雩祭社方田祖之神当皆在月令所称百辟卿士之列不应以古帝襍于其内而古人祭社必以稷窃意此田祖即稷如列山氏之子柱未可知也列山即神农氏柱为农官自夏以上祀以为稷至商始以周弃代之公刘为夏世诸侯所祀稷神仍应是柱耳旧谓于社方言齐明牺羊於田祖言琴瑟击鼓互相备也然观大田来方禋祀騂黑黍稷之文则非因方社以见田祖明矣观周礼祈年田祖击土鼔之文则非举田祖以见方社又明矣意二礼各不同陈阳云古者有事於释奠祭先师有事於瞽宗祭乐祖养老祭先老执爨祭先炊马祭先牧食祭先饭然则于田祭田祖亦示不忘本始而已祈尔雅云告也叫也郭璞云祭者叫呼而请事也曰甘雨者孔云以长物则为甘害物则为苦左传曰秋无苦雨服?谓害物之雨民所苦是也以介我稷黍者当薿薿之时得雨助之则秀实在望所谓时雨化之也谷毛云善也朱子云言仓廪实而知礼节也郑云养也按国策求百姓之饥寒者收谷之以谷为养人之物故谷有养义焉二说皆通毛理为长士女通指百姓士者男子之称】曾孙来止【纸韵】以其妇子【纸韵】饁彼南亩【叶纸韵见首章】田畯【陆德】
【明本作峻】至喜【纸韵】攘其左右【叶纸韵羽轨翻】尝其旨否【叶纸韵补美翻丰本作不】禾易长亩【见上】终善且有【叶纸韵羽轨翻】曾孙不怒农夫克敏【叶纸韵母鄙翻　赋也此章皆纪事之辞邓云豳公后稷之曾孙故具以曾孙称邹忠胤云甫田大田不系庙祭何以亦称曾孙盖周人世世务农视农事如其家事服先畴之畎亩故自号曰曾孙当时邠民自少至老狎习其上无以异于家人故目其君亦曰曾孙若曰此吾家曾孙云尔又朱子云曾孙主祭者之称非独宗庙为然曲礼外事曰曾孙某侯某武王祷名山大川曰有道曾孙周王发是也皆通来止来至此而止息也春秋传云能左右之曰以妇子农夫之妇子也饁说文云饷田也又杜预云野馈也自家之野也言曾孙之为此行也先省耘随雩祭又复举补助之典提挈农人之妇子俾得备酒食以馈饷于南亩前章所云我取其陈食我农人此物此志也田畯田官解见七月篇至者至田所也喜者喜农夫之有饁得以毕力于南亩也攘说文云推也左右田畯之从者尝徐铉云口试其味也旨甘美也否不也旨之反也田畯自推却其从者而亲尝饁之旨否饁必无不旨者然必攘而尝之上下相亲之甚且尝而後知其旨亦益以见君恩之不可忘也孙鑛云尝其旨否是偶然事亦是偶然句凑合来情景却妙絶禾易长亩所谓代田也顔师古云代易也何谓易一亩三前岁之今岁易其处今岁之明岁易其处以休地力而用之每之长各尽其亩於中种禾焉曰禾易长亩也详见首章汉赵过精于其法一岁之收尝过缦田亩一斛以上缦田谓不为者也其善为者且倍之过使敎太常三辅及边郡民皆便代田以为用力少而得谷多也终竟也预期之辞善者实颖实栗之美有者万亿及秭之饶敏说文云疾也田畯尝饁之後巡行阡陌见禾之易而居者其长终亩预知其收获终当美而且多也不觉心口相语曰曾孙其庶几不怒欤以农夫之能力于耘耔不敢泄泄从事也不然其何以副来止至意哉吕祖谦云不曰喜而曰不怒者若不敏于农则怒矣盖其喜怒欣戚专在于农也雒人称张全义曰张公他无所好见嘉谷大茧则喜耳正此意也】　曾孙之稼如茨如梁【阳韵】曾孙之庾如坁如京【叶阳韵居良翻】乃求千斯仓【阳韵】乃求万斯箱【阳韵】黍稷稻粱【阳韵】农夫之庆【叶阳韵见次章】报以介福万寿无疆【阳韵赋也此章皆预期之辞承上章言农夫克敏如此行见秋成在即大有可期万情胥悦归恩于上如下文所云也说文云禾之秀实为稼茎节为禾严云种之曰稼歛之曰穑散则相通此以稼对庾先言稼後言庾是稼为在田未割之禾庾为已刈未入仓而露积之禾也茨郑云屋盖也梁毛云车梁也孔云墨子称茅茨不剪谓以茅覆屋孟子十二月兴梁成梁谓水上横桥桥有广狭得容车渡则高广者也朱子云如茨言密比也如梁言穹窿也庾解见楚茨篇坁郑云水中高地也尔雅云水中可居曰洲小洲曰渚小渚曰沚小沚曰坁京尔雅说文皆以为絶高丘也张揖云四起曰京按絶即四起之意董氏云如坻则鳞比而出也如京则絶高者亦非一矣仓解见楚茨篇箱解见大东篇严云时和年丰禾谷充积农民喜悦以为皆吾君之稼吾君之庾谓秋毫皆君赐也其稼在田繇高处视之则稼在下而见其密故如屋茅繇平处视之则稼在上而见其高故如桥梁若使高处见其踈平处见其?则禾薄收矣露积之禾曰庾其庾在野随意堆积有平而高者如水中高地之坁有卓絶而高者如高丘之京始言稼则未刈也继言庾则已刈而未入仓也於是求千仓以贮之求万车箱以载之先治仓而後箱载以输之故先言仓後言箱也首章第言黍稷薿薿而已此复加以稻粱见种类之繁夥也稻粱解见鸨羽篇曰农夫之庆者吕云农夫视黍稷稻粱之丰以为天下之美尽在此矣不知其他也季云前章言农夫之庆曾孙期望其民之辞也此章言农夫之庆农夫喜慰其君之辞也言福必曰介者凡人获福若冥冥中有以隂助而默相之农夫喜庆之极不忘君恩故欲报以隂助默相之福而祝其寿考万年无疆竟也】甫田四章章十句【序云刺幽王也君子伤今而思古焉朱子谓此序专以自古有年一句生说而不察其下文今适南亩以下亦未尝不有年也其论当矣然谓此诗亦述公卿有田禄者力于农事以奉方社田祖之祭则政未必然彼盖未详晰此祭之为雩而岁取十千乃百里万夫之数也且茨梁坻京千仓万箱公卿之富何遽至是明属有国者视君民之田犹一体故有此比拟耳子贡传以为劝农盖亦近之然犹未知其为雩祭而作申培说误认为农事既成祀田祖而并犒农夫之诗总之未离乎影响也】
大田豳雅也豳侯秋省歛因而报祭于方也【详见甫田篇甫田祭兼方社此报赛农功之成第言方而不及社者以周颂良耜为报社之诗所谓豳颂也】
大田多稼既种既戒【叶寘韵居吏翻】既备乃事【寘韵】以我覃【尔雅注作剡】耜【纸韵】俶载南亩【叶纸韵母鄙翻】播厥百谷【叶药韵工络翻】既庭且硕【叶药韵实若翻】曾孙是若【药韵　赋也大田与甫田同义万井之田也周礼注云种谷曰稼如嫁女有所生也以多言者曹氏曰或利先种或利後种或宜高燥或宜下湿也种朱子云择其种也孔颖达云以下始说耕事则此未得下种故知既种为相地之宜而择其种也戒通作诫说文云敕也朱子云饬其具也按月令季冬令民出五种所谓既种也又命农计耦耕事修耒耜其田器所谓既戒也备说文云具也总上二者言谷种与田器咸具也此指去冬言事田事下文俶载播谷是也孔云民已受地相地求种既已择其种矣又号令下民豫具田器此受地择种戒敇具器既己周备矣至孟春之月乃耕而事之矣严粲云或说既备乃事者备其事也亦通但诗中既顺乃宣既登乃依皆二事也覃当依尔雅注作剡张衡东京赋介驭间以剡耜是也覃剡以音同通用说文云剡鋭利也耜所以发土解见七月篇俶说文云善也载通作縡说文云事也唐史天载作天縡可证言以我鋭利之耜往善其事于南亩也按农书云土长冒橛陈根可拔耕者急发齐民要术详载其法以为春侯地气始通椓橛木长尺二寸埋尺见其二寸立春後土块散上没橛陈根可拔以此时耕一而当四二十日以後和气去即土刚耕四不当一七月之诗言三之日于耜然则用剡耜以发田土在孟春之时所谓俶载也播说文云种也百谷解见七月篇四之日举趾在此时也庭毛传云直也解见斯干篇硕大也庭言不卷曲硕言不低小皆指始生时言曹云苗生叶以上皆条直而茂大也按月令季春之月生气方盛阳气发泄句者毕出萌者尽达则既庭且硕在此时也以我覃耜二句应既戒言播厥百谷二句应既种言曾孙解见甫田篇若尔雅云顺也解见烝民篇李氏云民之所以勤于农功如是者期以曾孙是若故也言民皆顺曾孙之意邓元锡云种戒耕播曰曾孙是若大顺之实也己则何心以上之心为心斯王民之心哉自首章至第三章皆代为农夫之词】　既方既皁【叶有韵此苟翻】既坚既好【叶有韵许厚翻】不稂不莠【有韵】去其螟螣【职韵说文作蟘陆德明本作貣】及其蟊【陆本作蛑】贼【职韵丰氏本作□】无害我田稺【叶纸韵读如雉丈几翻】田祖有神秉【韩诗作卜云报也】畀炎火【叶纸韵虎洧翻　赋也既之言已也方即第四章来方禋祀之方解见甫田篇谓龙见而雩祭也与生民篇实方实苞之方各自取义郑笺训方为房谓孚甲始生而未合时也殆属臆说上章言播厥百谷既庭且硕已尽乎三春之事至建巳之月则得雨为急故方祭以求雨也皁据说文即草字从草早声云斗栎实也俗讹以为艹木之艹而别作皁字为栎实之皁然古文原无皁字毛传谓谷未坚曰皁此但据上下文义而强为之解殊无据此皁字当通作早字谓谷之早种者也与下文稺字对看齐民要术云凡田欲早晚相杂然大率欲早早田倍多于晚注云早晚相杂者防岁道有所宜然早谷皮薄米实而多晚谷
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:39:12-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>