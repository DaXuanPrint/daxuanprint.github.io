<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="孝经正[1]义序,孝经讲义,孝经讲义全文在线阅读,孝经讲义全文在线下载,大玄古籍书库">
<meta name="description" content="宋育仁著。十八章，以《周官》封建井田、学校军礼之制解释《孝经》，附以详细的训诂、义理考辨，既具有学术价值，也富有强烈的现实关怀。《孝经讲义》成书之时，正值清室危殆，神州激荡之际，故是书旨在托古改制，以孝治国。一方面，宋氏认为，由“孝”之情感而来的父子、夫妇、兄弟之伦，可层层外推，用之以治家国、平天下；另一方面，中国地域广大，形势复杂，若非系统的制度设计，便不能挽回当时分崩离析的人心。在宋氏看来，《周礼》分封之制严密、详尽，仍是最适合当时中国的政教体系，其与《孝经》分章一一契合，可为立国之本。故而宋氏眼中的">
<title>孝经讲义_宋育仁_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">孝经讲义</span> <br/>
          作者： <span class="inputVal" id="bkauthor">宋育仁</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]32569</span> <br/>
          说明： <span class="inputVal" id="bkdec">宋育仁著。十八章，以《周官》封建井田、学校军礼之制解释《孝经》，附以详细的训诂、义理考辨，既具有学术价值，也富有强烈的现实关怀。《孝经讲义》成书之时，正值清室危殆，神州激荡之际，故是书旨在托古改制，以孝治国。一方面，宋氏认为，由“孝”之情感而来的父子、夫妇、兄弟之伦，可层层外推，用之以治家国、平天下；另一方面，中国地域广大，形势复杂，若非系统的制度设计，便不能挽回当时分崩离析的人心。在宋氏看来，《周礼》分封之制严密、详尽，仍是最适合当时中国的政教体系，其与《孝经》分章一一契合，可为立国之本。故而宋氏眼中的《孝经》，并非一本空言劝孝之书，而是与《周礼》互相发明，为经世政治之模板。</span> <br/>
          封面： <span class="inputVal" id="bkimg">Z_4749.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]孝经讲义
[book_author]宋育仁
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]32569
[book_dec]宋育仁著。十八章，以《周官》封建井田、学校军礼之制解释《孝经》，附以详细的训诂、义理考辨，既具有学术价值，也富有强烈的现实关怀。《孝经讲义》成书之时，正值清室危殆，神州激荡之际，故是书旨在托古改制，以孝治国。一方面，宋氏认为，由“孝”之情感而来的父子、夫妇、兄弟之伦，可层层外推，用之以治家国、平天下；另一方面，中国地域广大，形势复杂，若非系统的制度设计，便不能挽回当时分崩离析的人心。在宋氏看来，《周礼》分封之制严密、详尽，仍是最适合当时中国的政教体系，其与《孝经》分章一一契合，可为立国之本。故而宋氏眼中的《孝经》，并非一本空言劝孝之书，而是与《周礼》互相发明，为经世政治之模板。
[book_img]Z_4749.jpg


[book_title]孝經正[1]義序
孔子曰：「吾志在春秋，行在孝經。」爰手訂孝經，筆削魯史，修爲春秋，以法授聖。又曰「周監於二代」，「吾學周禮」，「吾從周」，謂二帝三王之治，萃在周官矣。而爲政以德爲本，至德又爲道之本，孝爲至德要道，故論語：「有子曰：『孝弟爲爲仁之本，君子務本，本立而道生。』」漢儒説此，主於立政立教，故鄭康成説中庸「經綸天下之大經」，即指春秋經世，先王之志，是爲「志在春秋」。「立天下之大本」，即指孝經。「夫孝，德之本也，教之所由生也」，此謂知本，是爲「行在孝經」。是以孝經首章，特題曰開宗明義，而即次以天子至庶人，凡傳五章，章各有名，舉名定實，實各舉要，斷結於終。明言蓋天子之孝，蓋諸侯、卿大夫、士之孝，此庶人之孝也，厥義甚明。
人各有身，身必有家。衣食居處之養，人人身家所同，而有貴賤貧富之差。人同此心，雖曰心同此理，而有知愚、強懦、賢不肖之别，由是緣其貴賤、貧富、豐儉之差，以各爲之禮。如其智愚、賢不肖之量，以别立其名。庶民爲人之本位，身之所奉，凡所以養生送死，一如其本分之願欲，而身之所主，心理無窮。治人者必賢於所治之人，而又必先能自治，乃受治於心，而非他人之所可見，乃更從自治、治心進，以君子必慎其獨，爲之始終條理。詔以格致誠正以立於道本，謂之大學之道。士進於大學者，始教之也。自士以上，乃立君子之名學焉者，有至焉，有不至焉，要不以責之庶民也。故曰「自天子以至庶人，壹是皆以修身爲本」，不曰「以正心誠意爲本」。有身則有家，庶人之分，及家而止。天子以至於士之分，則自家而始。證以大學，釋齊家，概括自天子至庶人之對於家人，而詞以庶人爲主，故引諺爲斷。他章皆正結，於此章獨反結，云「此謂身不修不可以齊其家」。庶人不能齊其家者，衆也；能齊其家者，即屬修君子之行，斯進而爲士矣。再進授位，則與君共治斯民者也。士居四選之初階，尚未離四民之本位，故尚不得爲在位，亦得稱爲有位，居於下位，而得備於天子、諸侯、卿大夫之等位。天地設位，聖人成能。内聖外王之道，以位爲主體，人爲副體；以道爲主觀，身爲客觀。公卿大夫，不過四選之進階，積功累德，得封建爲國君。故學記曰：「學也者，學爲君也。」然又曰：「知爲人子，然後可以爲人父；知爲人臣，然後可以爲人君；知爲人弟，然後可以爲人兄；知事人，然後能使人也。」故修士行者，必先盡其子臣弟友之行，中庸所稱「君子之道四」是也。其所修之學，則詩、書，執禮。樂正順先王詩、書、禮、樂以造士，論語「子所雅言，詩、書、執禮」是也。執禮，則樂在其中。而又云「子以四教，文行忠信」者，「文」即詩、書、執禮之雅言，「行」即執禮之士，行禮之實，即孝弟之節文。故事親孝，忠可移於君；事兄弟，敬可移於長；居家理，治可移於官。而忠信者，禮之本也。故曰：「忠信之人，可以學禮。」是謂士行即是儒行，無異教也。
荀卿稱文王、周公、仲尼爲大儒，夫子亦目禹、湯、文、武、成王、周公爲君子。中庸序仲尼授受淵源，爲祖述堯、舜，憲章文、武，由今之言，詁古之義。然則孔子乃講帝王之學，而帝王當講聖人之學，皎如天日，明不可誣。乃後世儒生輒以聖人自期，而後世帝王乃不講聖人之學，兩失其義，而學者茫然迷路，不知所從。宋儒之理學，持世千年，而理障浮烟，參互於二氏之遺説。七聖俱迷，初未知同歸而殊途，固無望殊途而同歸也。推其失道之由，自魏氏篡竊局成，倫教破壞，文辯之士汨於時俗之陋見，以私意窺聖侮經，肊説繁興，僞書競出，流波及於五季，學術散亡中絕。宋儒初受學於方外，先入爲主，又不明小學訓詁，因以望文生義，夫亦知以經爲宗而未達古訓，安識聖言！孔子告魯哀公曰：「學於爾雅，則可辨言。」後人不解此爲何語，乃謂詩、書雅言也。其訓詁具在尓疋，學此則通於詩書政教之故也。揚雄書題方言爲絕代語釋别國方言者，即謂釋古之訓與譯同科，故聖爲天口，賢爲聖譯。漢儒説經兩派，一爲依經訓注，例如毛詩故訓傳，謹嚴如今之直譯；一爲倚席講論，例如白虎通義，發揮如猶今之演説。後來道學家至不説經傳，直道語録，空疏無所復入，乾嘉學者始别標經學，張皇補苴，欲以彌縫其缺，適貽譏於不賢識小。今乃欲乞靈於科學而求所謂哲理，臣誠私心痛之。夫孔子外王之道，即所以成其内聖之功也，故曰「行在孝經」。其詔示明王以孝治天下，廣孝治以成聖治，而其廣至德要道以成孝治之絜要，專在於禮經，曰「禮者，敬而已」。舊説誤解敬之一字，不明本經下文「敬」之註腳，爲敬天下之爲人父者，敬天下之爲人兄者，敬天下之爲人君者，斯不能明禮之實爲節文斯二者，習承爲宋學，所云内修之「主敬」，若與政教不相謀，不知其即指周禮之三百六十政綱，及淹中古記與十七篇之節文也。知禮之實者，則知先有其行禮之實也。行禮之實安在？位與財是也。君子有財，用之行禮。「有其禮，無其時，無其財，君子弗行。」未有不使公卿大夫、士有等有祿，而能責以隆禮由禮，以禮化民。亦未有不使庶民家給人足，而能責以謹身節用，以養父母者也。是則孝道之行，行之以禮。下孝之能養，先在養民。以法授聖者，先以授之後世之明王也。明乎此者，即明王矣，即孟子所云「行聖之政，是亦聖人也」。後世儒臣對君不敢徵聖，而惟聞頌聖，豈得爲敬乎！惟王者貴爲天子，富有四海，養無不備，尊無敢慢，故記曰：「王中心無爲也，以處至正」，故説命曰：「念終始，典於學。」夫所貴終始，典於學者，正謂王者中心無爲，以處至正，但勤求明於外王之道，即以成其内聖之功也。夫殷憂啟圣者，亦豈徒憂，尤當念典於學矣。
臣伏念昔漢之平時，天子臨雍養老，執經問難，講學於石渠、虎觀，稱制裁疑。去古未遠，盛事猶揚名於後世。證之於今外域，慈善救恤之會剏於比之潑漏姆陳賽，展覽之舉起於英之匹令司，皆倡自王家，亦復型於四海。今新學者流，高談堯、舜，夫堯、舜乃孔子所祖述，傳心殿帝師之位在焉。春秋傳義有云：「抑亦樂乎後之樂道堯、舜之君子也。」豈有高法堯、舜，顧謙不敢憲法文、武，輒以此義上陳，竊望以此問於諸大夫國人，如曰：國是烏乎定？天下得人難。儻謀復古，行周官之政，人民庶曰實利賴焉；若諸大夫國人皆曰不可，然後已焉，亦各攄其政見焉爾，夫誰得而非之？抑能援保存三殿之議，推廣經筵之意，規復舊國子、太學，以旗民教育爲言，廣額及於漢籍，相與講學，通於四海，質之海牙。夫講學於國中，何異游學於歐美！古今之世變多矣，因革損益，何必同途，亦在人爲也。帝摯庸非内禪，黄屋豈必堯心，惟其典學稽古之深，故能度越非常而殷憂啟圣。昔大禹錫疇，文王演易，開千古之奇局，繼王師之盛事，亦爲法於天下，揚名于後世也。臣學遜舊於甘盤，典或間於雞次，講帝王之學，述先師之言，非從己意，義無所避，亦不知所忌。庸拜手稽首而爲奏記。
臣宋育仁謹記
* * *
[1] 「正」疑爲「講」。

[book_title]孝經講義
宋育仁
孔子曰：「吾志在春秋，行在孝經。」此即揭明内聖外王之旨，爲學者指引内聖外王之路。孝者，人人各有自盡之道，故不在位而設教，自修躬行。學者相觀而善人盡能行，論語所云「吾無行而不與二三子者」是也。春秋則非位在二伯爲天吏，（禮記「五官之長曰伯」，「曰天子之吏」，即孟子所稱「天吏」）執行天下之大政，無由設施。故孟子曰：「春秋，天子之事也。」禮運夫子所歎大道之行與三代之英，某未之逮也，而有志焉，是其義也。（由撥亂世反之正，入所聞世，治箸升平，即反於三代，治有次弟，循是而進，入所見世，文致太平，進於堯、舜，帝德廣運，即是大同。故張三世，通三統，然後大一統。論語説「如有王者，必世而後仁」，由王政進帝治，時必經一世，乃能致也。又曰「善人爲邦百年，亦可以勝殘去殺」，由撥亂世而反正，得善人爲邦，斯可矣。進化逮三世，舉成數百年，非俗儒舍王政法西，即希大同之説。（説春秋無家法者，固屬門外，即通二傳學説者，猶枝節耳。如欲徵此言何据，則告之曰：「春秋自始至終係一篇，每條無同複。」試問春秋家知否？此非正題，再當别論。）
父子之道，固屬天性，孟子所謂良知，但推原其初，只有母子。自伏宓制嫁娶之禮，女歸於男，夫婦之道以次安立，始有父子。故易曰：「夫婦有别，然後父子親。」又曰：「有夫婦然後有父子。」至夫子始綜内聖外王之道，歸納於孝之一經，故特題曰孝經。孔穎達正義引「天之經也」句爲題名孝經作證，尚有古義之遺。即是中庸説經綸天下之大經，立天下之大本，參天地之化育，鄭注分大經指春秋，大本指孝經，其實是合撰之注腳。据此，則孝道雖根於天性，而父子之愛始於夫婦有倫，乃中國特出之至教，西學名詞所謂「第二根性」。
父子之倫既立，始成其男主血統，以立家道而通之於國、於天下，推而放之四海，必有閎深細密之經綸組織，始能程效。故在孝經、春秋皆爲作，而孔子自言「述而不作」，乃由先王之詩、書、禮、樂而經緯以成之。故首稱「先王有至德要道」，而於聖治章舉周公以證明之，而廣要道章舉禮樂之綱，推究禮之本，廣至德章申述禮之本與禮之用，只簡括數語，全經并無一句舉禮樂條文，如禮記諸篇所述。其經以孝弟，緯以禮樂，主點在孝治章首尾重言「明王以孝治天下」，所舉即按第二至第五章次，自天子至於士之事生事死，括其禮度，明其旨要。其分别執行禮樂之條目節文，則全在三禮，即謂三禮爲此篇之節目可也。孟子所述「仁之實，事親是也；義之實，從兄是也」，至「禮之實，節文斯二者；樂之實，樂斯二者」，全節皆爲孝經作注，即云十七篇之經禮一部，大小戴所傳之淹中曲禮古記，皆爲孝經之節目，亦可也。（舊以十七篇爲經，而禮經當屬周禮，十七篇可稱經禮。禮記舊統名曲禮，見漢書志。）末學支離，視孝經爲空言勸孝之文，視三禮爲博聞掌故、考古存古之學，日誦孟子所云「聖人，人倫之至」，「堯、舜之道，孝弟而已」，「仁之實事親是也」諸要言，等於詞章之比附，八比之點題云爾。是謂侮經，讀如不讀。
開宗明義章第一
仲尼居，曾子侍。子曰：「先王有至德要道，以順天下，民用和睦，上下無怨。汝知之乎？」曾子辟席，曰：「參不敏，何足以知之？」子曰：「夫孝，德之本也，教之所由生也。復坐，吾語女。身體髮膚，受之父母，不敢毀傷，孝之始也。立身行道，揚名於後世，以顯父母，孝之終也。夫孝，始於事親，中於事君，終於立身。大雅云：『無念爾祖，聿修厥德。』」
夫子自筆之書，以授曾子，故題篇曰開宗明義章第一。開立教之宗，（佛經譯文標宗，譯家即取此義。今西學名詞之宗教是否取此，不可知。其必緣佛典之宗義而成西書名詞，如悲觀、樂觀、原因、效果、平等、差别、品分等詞，不勝枚舉。）明至德要道之義，故自稱字曰仲尼。重傳教之人，故稱弟子曰曾子。然曰居，曰侍，明其爲師弟傳學囑累之詞，故此後仍用本稱。及門稱夫子曰子，乃復出「子曰」。
首揭先王有至德要道以順天下，禮記云：「孝弟，順德也。」開宗將言孝道即統弟道之誼，次曰民用和睦，上下無怨。和睦謂家庭宗族，上下謂君臣上下，長屬位分詞，皆各有所指，不可囫圇立解。三才章又重提「以順天下」，結以「是故先之以博愛」一節，至「導之以禮樂而民和睦」，與此文相起，方舉孝弟以明開宗設教之體，緊接即舉禮樂，以達明義敷教之用。民者，統生民之詞。（譬之猶佛經統凡聖皆曰衆生。）凡民用以此禮樂之教而家和族睦，周禮六德末次「中」「和」，六行「孝」「友」之次以「睦」，禮之用，和爲貴，先行於家庭，然後能及遠睦，謂睦族。易曰：「有君臣然後有上下，有上下然後禮義有所措。」人情皆好自尊，聖人作爲禮教，以自卑而尊人。非有上下之等，禮教無由而施，非自卑尊人，禮節又無所措，而固非人情之所自願，故因人情而爲之節文。先教以自情，分别所發之敬心而爲之禮節，故廣要道章提出禮樂，以明教宗。夫禮以強教之，樂以易安之，先王禮樂本交相爲濟，而樂必附禮而後能施於教中。故群經并重禮樂，而舉禮之條文至繁，舉樂之條特少。故廣要道章并舉禮樂而歸納於禮，又揭禮之根源曰：「禮者，敬而已矣。」後人讀書不細審前後章句，至此斷章取義，鹵莽武斷，將此一句納於宋學家相傳性理心學之夾中，謂禮不相沿，學禮者，惟在敬而已矣。殊不按下文所申解敬之蘊義，謂「敬其父則子悦，敬其兄則弟悦，敬其君則臣悦」。而其下章廣至德又云：「教以孝，所以敬天下之爲人父者也；教以悌，所以敬天下之爲人兄者也；教以臣，所以敬天下之爲人君者也。」信若道學家所言，斯言何解？乃爲之強解，實在可解不可解之間，則亦惟以不解解之而已耳。設爲上下之位，拂乎人人自尊之情，是以民怨其上，習成通論。（見左傳「盜憎主人，民惡其上」。）今教之以禮，鞭辟入裏；教之以敬，自卑而尊人。如何始得其要道？必也就人有生以來所習相承，致其尊敬於己之父兄，以引之於道，是爲要道。故制禮之節文，於養老尊賢，定爲公例，國家天下尚以敬其父兄爲通例公例，目爲達尊。（通例即古言天下之通義，公例即共同之公理。）以此教爲人子、爲人弟者，自敬其父兄，自然悦而樂從。由此推曁於社會、國家、天下，事親孝，則忠可移於君；事兄悌，故順可移於長，習慣曉然。知上下即長幼之義，則上下無怨，而天下大順矣。
鄭重而問曰：「汝知之乎？」曾子於是皇然避席。侍問之禮，席間函丈有所更端，悚敬則降席，負牆而立。子先揭示提綱二語，使命復坐。又鄭重言曰：「夫孝，德之本也，教之所由生也。」指明以至德立教，乃所謂要道。一部大經，開宗明義曰「吾語汝」，乃云「身體髮膚，受之父母，不敢毀傷」，似乎關係甚小。况且髮膚之關於身體又微，似有可疑，不容疑也。修出世之教，以心爲起點；修入世之教，以身爲起點，此即孔門性道與佛教分界處。始於守身不辱，終於立身行道，人之在世者，由吾有身。終其生而身沒，其能傳之於後世者，名也。俗學相沿，耳語目論，謂貴顯爲顯揚，太陋太謬。夫居官貴顯，所謂人爵，在古義固然當然大賢受大位，次賢受次位，非賢不得有位。顧天運推移，人事推遷，即盛世尚且不能無差，况事降運夷，入春秋世，君子小人已漸易位。至於後世學者，尚且忘乎貴與賢之本位，以茍得爲榮，雖仕宦至將相，繩以孝道，堪稱「其次弗辱」者殆不多人。夫事君不忠，非孝也；涖官不敬，非孝也；朋友不信，非孝也；戰陣無勇，非孝也。故非其罪，雖遭流貶刑戮不爲辱；當其罪，則一入爰書，贜私情實，即爲玷矣。死綏至怯如陳不占，猶賢於失律逃罪之馬幼常。龍、比之光昭青簡，關、岳之尊崇廟祀，無論矣。即司馬子長、郅君章、蔡伯階、范孟博、韓退之、蘇子瞻、楊用修，亦名稱千古；來歙、岑彭、張飛、武元衡，不必問爲何人所賊傷，而寧爲袁粲，不作褚淵，流傳萬口。降而至如高兄之不負翟黑子，康海之不負李東陽，以視屠寄當世名流，特以賣友遺惡名於世，榮辱判然可知。此外如伴食中書、歇後宰相、曲子相公、對聯相國、降將軍，亦每封侯。義兒傳且有王者，斯皆未入孔門孝道之門者也，夫何顯揚之有，又何顯親揚名之足云！
請玩經文，曰「立身行道，揚名于後世」，夫乃謂之「以顯父母」也。重在行道二字，爲全經眼目。篇終重提結論，於孝之終始中間，間以中於事君一語，豈非贅詞？然非贅也。豈惟非贅詞，正是組織家庭、國家互爲其根之鐍鍵關要。董子春秋繁露通國身篇謂溝通小己之身，與國家同爲一物，乃發春秋之微義，即發孝經之微義也。夫士之所以必出身而事主者，爲行道也，即行其所學之道也。故學記曰：「學也者，學爲君也。」「知爲人子，然後可以爲人父；知爲人臣，然後可以爲人君；知爲人弟，然後可以爲人兄；知事人，然後能使人。」故又曰：「師嚴然後道尊。」道尊然後官正，官正然後國治，故子曰：「立乎人之本朝，而道不行，恥也。」及世衰道微，已知道不行於天下，而退而立教。據常識以爲教孝則已耳，何預人國？而猶必言敬事其君者，爲行其義也。何則？無論人間何世，所居何位，皆有其各盡之義焉，亦自可揚名於後世，以顯父母，而完成孝道。故子路之論荷蓧丈人曰：「長幼之節，既不可廢，君臣之義，如之何廢之？君子之仕於亂世，爲行其義也；道之不行，已知之矣。」此論家國不能分離爲二之理最精。何則？女辭家而適人，臣出身而事主，其義一也。必如此者何故？論父子天性，則孝爲原質。然祖之與孫，則有間矣。又何則？祖母本自外氏，母氏又來自别姓，以云血統，則祖母不若己母之母爲尤親也。然非立男統，則家庭不能成立，（説詳爾雅講義，易名今釋，有專書。）故制其家統，母自王母以上，均自外姓來歸，爲妣。父自王父以上，均以男統一系，爲家之主。子婦無論直系旁系，皆自異姓來從夫家，事其家尊，則全以名相繫屬。故子婦稱夫之父母曰君舅君姑，易所謂「家人有嚴君焉，父母之謂也」。又曰：「妻道也，臣道也。」由是成立家庭，列舉等位名稱，有高曾祖、王父、王母、嚴君、世父、叔父、諸母、君舅、君姑、少姑、諸姑、兄公、女公、冡子、長罤、伯姊、介弟、女君、諸娣、冡婦、介婦、庶弟、末妹、姒婦、娣婦、猶子、從子、幼子、童孫。家庭即備其君臣上下，實以名義爲主，非爲男統血統而設。治家治國，是同一法式。國家固由家庭起例，換言治家庭，又以治天下國家爲比例。故曰：「是亦爲政，奚其爲爲政？」孝經之教，合男女於一冶，故引詩殷士裸將於京周之詞云：「無念爾祖，聿修厥德。」
天子章第二
子曰：「愛親者不敢惡於人，敬親者不敢慢於人。愛敬盡於事親，而德教加於百姓，刑於四海，蓋天子之孝也。甫刑云：『一人有慶，兆民賴之。』」
天地設位，聖人成能。故聖人之道，以位爲主觀，人爲客觀，逆旅爲主人，旅行爲過客，理本如是。聖人設人世之位，即是天地之寄象。孟子發明此義，屬之於周室班爵祿，明王政即是聖道，己之願學孔子。孔子法周公，周公之道傳自文王，而監於二代，思兼三王，一以貫之。故孟子屢稱周公、仲尼之道，而孔子云「夢見周公」，又曰「文王既沒，文不在兹乎」。漢師説春秋素王，即文王也。孝經以孝化成天下，故於開宗明義之次，即次以天子至於庶人。天子一位，公一位，侯一位，伯一位，子男同一位，皆君也。天子爲大君，五等爵統曰諸侯，爲分土而治之國君。春秋傳云：「天子，爵稱也。」等位不同，而同於君臨其國，故復次云君一位，卿一位，大夫一位，上士一位，中士一位，下士一位。彼經據王朝爲統系，則士分爲三等。群經據諸國爲主位，列國無中士，故合三等士爲一等。而天子元士以上，統於諸侯。將以孝治天下，必先以孝教天子。首舉天子之孝，似若千言萬語所不能盡。謹誦經文，乃只概括數語，首章即不可解，全經從何索解？唐明皇注、邢昺疏皆無可觀。孔安國注又屬僞託，今謹按「子曰：愛親者不敢惡於人，敬親者不敢慢於人」四句，確乎專爲天子説法。非天子則必有同等之人，雖賢者不能使人皆好之而無惡己者，其上又有所承事之人。除君之惡，惟力是視，即亦不能無惡於人。非天子則必有同列，不能使人皆不慢我。或因公義政見之不同，不能免同列之爭；或時諍於上位，又不能必其不以辭色相加，故書曰「無有作惡，遵王之路」，論語曰「無衆寡，無小大，無敢慢」，皆指王德而言。天子，大君，君天下之至尊，自無敵體惡慢之相加，故直詔以廣至德要道之方，以立廣孝治之本，推其愛親之意。設使有惡於國人，則無以對國人愛戴之心，或漸至積疑生謗，積微成著，即已失其所以爲君，不待至厲王使巫監謗，流王於彘，始悟爲亡其身以及其親也。設使有惡於臣下，則無以合萬國歡心，以事先王，不必待河上逍遙，取麥取禾，周、鄭交惡，始悟其爲君不君，臣不臣也。推其敬親之心，則孝治章所云：「不敢遺小國之臣，而况於公、侯、伯、子、男乎？」小國之臣謂陪臣，與王朝來接者。公、侯、伯、子、男統王朝公、卿大夫、元士。既爲大君，君天下，無人不敬。設使已有慢心，而使臣不以禮，己不勝其大孝尊親之責任，而失其象賢崇德之本心，不待至肆心周行天下，舉烽戲召諸侯，而始悔之已晚也。故直下承當曰爲天子者如此，始得謂之愛敬盡於事親，而德教即加被於百姓，而四海奉爲典型，斯爲孝治天下矣。原夫貴爲天子，富有四海之内，萬方之養，宗廟之隆，世所求乎愛敬其親者，無有不足，所承者厚，所報者隆，實必德教加於百姓，刑於四海，始足以完其愛敬事親之道。故結云：「蓋天子之孝也。」
他章皆引詩爲證，此獨引書「一人有慶，兆民賴之」。「一人」謂天子，禮：「君天下曰天子，受職任功曰余一人。」明天子之受職任功，即其盡事親之孝。兆民賴孝治而民成，一人乃受其慶賞，非如公卿諸侯之加地進祿，即爲有慶也。尚書者，道政之書也。
諸侯章第三
在上不驕，高而不危；制節謹度，滿而不溢。高而不危，所以長守貴也；滿而不溢，所以長守富也。富貴不離其身，然後能保其社稷而和其民人，蓋諸侯之孝也。詩云：「戰戰兢兢，如臨深淵，如履薄冰。」
諸侯者，世守封地之君，以君其國，子其民者也。承受於開國之先君，受命於天下之共主，生成富貴，不可離其身。非失國黜爵，則自然長守富貴，以成其奉先之孝。君臨一國，本然在上，居上以不驕爲義，即孝治章所云：「治國者不敢侮於矜寡，而况於士民乎？」同列之班，更不待言。不遭讒嫉，庶無罪悔，則居高而不致有危。一國之富，宗廟百官之美，無所不足，亦易蹈於驕滛。五等之封與王朝公卿大夫士比秩而加一命，古之九命，即後世九品。但古制以多爲貴，後世以少爲貴，恰是反比，詳見拙著周官命數表。其宫室、衣服、車旗，皆各以命數爲節，定有制度。制其節而不過，謹其度而不踰，不奢不僭，財自有餘。居常豐亨滿足而不溢於度外，則國不患貧，而世祿饒益，富貴長守，不離其身。安富尊榮，名顯四國，則社稷弗辱，而人民和樂。諸侯之孝，重在保其社稷，和其民人，故須謹持保其富貴，惟恐失之。此亦專以教國君之孝，正如鐵案不移。俗説誤解爲通常之義，卿大夫若執此爲孝，即成患失無所不至之鄙夫。士、庶人若執此爲孝，即多非分夤緣，無理劫貸。（二字見漢書食貨志，即今時之盤剝放債。）種種敗行，因緣而生，不可不察也。此即朱子致疑大孝尊親，天子之尊祖，嚴父配天，或致人臣有非分之想。視綫一差，漸至疑經非聖，又不可不察也。由於末學支離，不通章句，輙談大義之故也。每章皆重提曰「蓋天子之孝也」，「蓋諸侯之孝也」，唯其漢後學者謬以經傳爲文辭，未常求義，直學作文，視爲文篇之架調云爾。引詩「戰戰矜矜」、「臨深履薄」爲世承富貴，君臨一國者，示其要道也。
卿大夫章第四
非先王之法服不敢服，非先王之法言不敢道，非先王之德行不敢行。是故非法不言，非道不行，口無擇言，身無擇行，言滿天下無口過，行滿天下無怨惡。三者備矣，然後能守其宗廟，蓋卿大夫之孝也。詩云：「夙夜匪懈，以事一人。」
卿大夫之孝，重在有宗廟，承先啟後，謂之有家。位進於士，四十、五十命爲大夫，居首位執政爲卿，即與國同體，爲輔佐孝治之人。故孝治章舉言：「治家者不敢失於臣妾，而况於妻子乎？」孝治之道，先治其家，而及於國。有國者，以化行於國爲限量；有天下者，以化行於百姓，光於四海爲限量；有家者，以孝傳於家，表率士民，奉天子之孝治，施於四國爲限量。此主王朝卿大夫，故引詩「以事一人」。王朝卿大夫與諸侯同等，除公受成國之外，其受采與出封不同，食封不全，置官不備，則富貴不如諸侯。俊選起自田間，國子興於國學，天子隨時可以與奪黜陟，即不得視同建置社稷、分茅胙土之諸侯。富貴可世守長保，則其受爵食采，不外於德進、事舉、言揚，故教其孝道，以法言德行爲主，必則古昔，稱先王，見於曲禮。臣下固無敢作繼體守文之嗣，君亦無敢作也，而此經冠首以先王之法服，其意何居？可以思矣。
三代始有天下之王，皆必聖人，亦即天子爲聖人之位之定理。其所制制度，天下服從。爲卿大夫者之先人，亦既服從者累世矣，豈得自我而違之？若自我而服非法之服，即是自背其先人，不孝莫大焉。但禮親二代，爲尊賢也。其義爲前代二王之後，其始王亦皆聖王，故通三統，俱稱先王，非天子不議禮改制，而學者稱先王，可以考禮議禮。故首言法服，次以法言，次以德行。而此下單承側注言行，致於口無擇言，身無擇行。孝行之節目，詳見於曲禮，極其淳深，至於不登高，不臨深，不服闇，不茍訾，不茍笑，行不履閾，立不中門，無往而不以懼辱親自警，故曰：「孝子之有深愛者，必有和氣；有和氣者，必有愉色；有愉色者，必有婉容。」此言孝德之極，謂至是自然惡言不出於口，怨言不反於身，嗔恚悉泯，率慢俱無。凈法之八萬細行，無以加此。但此經於此又重提「是故非法不言，非道不行」，乃緊跟上文「先王之法」，而直接云「口無擇言，身無擇行」，謂一是服承於先王之法言道行而已，無所於擇，與曲禮之教孝行、孝德，逐境引入深細者不同。彼屬通教之擇言擇行，此爲立教之示範，孝治之法程，即内聖外王之表現。所謂範圍天地之道而不過，曲成萬物而不遺，故曰：「言滿天下無口過，行滿天下無怨惡。」「遵先王之法而過者，未之有也。」「無有作好，遵王之道；無有作惡，遵王之路。」王朝卿大夫佐王出治，故其言行樞機所發，遍及天下侯國。卿大夫佐其國君，亦分布王政以廣孝治，名卿大夫聲施四國，其揆一也。故其章引詩「夙夜匪懈，以事一人」，廣孝治章則引「有覺德行，四國順之」結，并承上文云「三者備矣，然後能守其宗廟」。卿大夫立宗廟，先王之制，無改法服，乃能長守宗廟。此中寓有微言，以俟後聖者也。
士章第五
資於事父以事母而愛同，資於事父以事君而敬同。故母取其愛，而君取其敬，兼之者父也。故以孝事君則忠，以敬事長則順。忠順不失，以事其上，然後能保其祿位而守其祭祀，蓋士之孝也。詩云：「夙興夜寐，無忝爾所生。」
修君子之行，自爲士始。出身而事君，亦自爲士始。由家庭之順德而交際於國家，亦自爲士始。然則孝之中於事君，自士始也。前説在家之婦道，比例於在國之臣道。再究根源，子之事母，比例於女在室事父母之道。在家子事父之道，即比例在國事君之道也。士大夫有妾媵，則子有不同母，共出一父，則父爲家尊，上逮事王父、高曾祖王父，則王父、高曾王父爲家尊。或不逮事父，而世父、叔父統家，則猶子、從子亦奉以爲家尊，即皆家之君也。據子若子婦共事父母而言，則家人有嚴君，父母之謂也。故喪服傳曰：「母，至尊也。」據異母子對父母而言，則己母爲私親，而父乃家尊。故喪服：「父在，爲母降」，傳曰：「父，至尊也。爲人後者，則其本生父母爲私親，所後者爲家君。」以此推例，演爲倫理，士出身於國而事主，則父母爲私親，而君爲國尊。喪服斬衰章又云：「君，至尊也。」國尊視其家尊，換言之，即家君例如國君也。所謂經緯人倫，組織細密，絲絲入扣，鍼孔相符。故云：「資於事父以事母而愛同，資於事父以事君而敬同，兼之者父。」以其爲私親，則重在取資於愛；以其爲共主，則重在取資於敬。資之義，猶云儲備，儲備所以事親、事君者，惟於父。則在國爲私親者，在家爲共尊，能以事父之孝敬事君，則必忠於君矣。顧爲士初仕位卑，必且年少，於其家有伯叔父母、諸姑伯姊，皆屬家之尊長。於其國比例，則部屬之長官，學官之師長，年輩之先進，事同一例。則當推其敬事君父之順德，以事其長上。論語：「子曰：『出則事公卿，入則事父兄。』」其一義也，即其揆一也。禮四十五十始命爲大夫，方爲士，年少位卑，故以忠順事上，爲孝行之表見，知事人然後能使人也。位在百司，執事不在圖議國政之列，即不得位卑而言高。尚有父母在，逮事親之年，則當營祿養，積資累勞，得受圭田，以奉祭祀。故詔其孝道，重在保其祿位而守其祭祀，即君子思不出其位也。引詩「無忝所生」，以明次孝弗辱。
庶人章第六
用天之道，分地之利，謹身節用，以養父母，此庶人之孝也。故自天子至於庶人，孝無終始，而患不及者，未之有也。
自天子以至於士，皆各就其位之等秩，詔以各盡其道之天職。各盡其應盡之天職，即是各盡其能盡之子職，乃以成孝治之天下。此中微言，隱而不發之奧義，即含有天地大父母之深理。春秋穀梁傳曰：「獨陽不生，獨陰不生，獨天不生，三合然後生。」人，貴者得貴稱，賤者得賤稱，故或曰天子，或曰母子也。禮曰：「物本乎天，人本乎祖。」後生淺學小慧，反詆此言爲二本，不知人之知識靈於萬物者，以有五官百骸具足之身。由此始知身之所自來，先知有母，次知有父。再推父之父，始識有祖。身固屬天地之委形，祖猶是天地之委蛻。但以位爲主觀，或曰天子，或曰母子，據所己知某母也。所生之子，由後以推前，即果以求因。知某子者，上推其前，乃知爲某祖之孫也，故必别其所分屬。而人本乎祖，乃以立人倫之教，而人道始成。西人粗識，謬説中國孔教不知有天，當於五倫之上加以天倫，此乃耶教掇拾佛典之土苴，而未明佛乘主張還元，不主張發育之微細。智又未明去來今刧，眷屬因果相尋，所以發心度盡衆生之無量義，又安知聖人之致廣大而盡精微，乃完成此天經地義乎！庶人無位，而爲生人之本位，以孝治化成天下，又必須注重在多數之庶人。顧其所受於天祖而分屬於其父母，只合得此養生送死之微分數。爲主孝治者立算，應設有天子至於士五等之位；爲受孝治者立算，則須歸還其平等無位之本位。其分屬既寡，其責任自輕；其知識既短少，其職分自當簡易。故詔庶人之孝，祇要言四句曰：「用天之道，分地之利，謹身節用，以養父母。」人以食爲天，故國以農爲本。帝典之「欽若昊天」，專注在「敬授民時」，即農時也。故愚按夏小正爲古代普及之教科，以授時爲主，而間及國政，與庶民之交際，兼教普通文法，（詳夏小正古文法令釋）所謂用天之道。周官司徒之教，以十有二壤之名物，分掌於稻人、草人諸官，皆庶民所應公知，所謂分地之利。如此即已成其民格。益詔以謹身不敢爲非，節用不敢踰分，就百畝之分，所入以孝養厥父母，安居樂業，又爲之鷄彘桑麻之制，老者衣帛食肉，百室盈而婦子寧，於是乎康樂和親，爲一書而孝治廣矣。
上章皆言蓋天子、諸侯、卿大夫、士之孝，蓋者，不盡之詞。此章特斷言曰「此庶人之孝」，此者，盡詞也。廣孝治者盡於此，廣聖治者亦無以加於此也。此即無君子莫治野人，無野人莫養君子之義也。故總結諸章云：「自天子至於庶人，孝無終始，而患不及者，未之有也。」他章皆引詩爲證，此獨不引，教庶民者不必文言之也。孝無終始，謂大孝尊親，其次弗辱，其下能養。始於事親，中於事君，終於立身，非一段終結，更從一段做起。在各素其位而行，方終方始，固不能責庶人以德教加於百姓，亦不得詔以富貴不離其身，且無望其以孝事君之忠，豈得期以言無口過，行無怨惡乎！君子之孝，自不容以謹身節用，能養父母爲終事；庶人之孝，但能謹身節用，以盡孝養，亦何患有愧於「其次弗辱」耶！故曰：「孝無終始，而患不及者，未之有也。」至如大孝尊親，疑若非在天子之位，則有所不及焉。然以觀於孔子之行在孝經，崇封五代，則有聖人之德者，亦不患無其位而孝不及也。
三才章第七
曾子曰：「甚哉，孝之大也！」子曰：「夫孝，天之經也，地之義也，民之行也。天地之經而民是則之，則天之明，因地之利，以順天下，是以其教不肅而成，其政不嚴而治。先王見教之可以化民也，是故先之以博愛而民莫遺其親，陳之以德義而民興行，先之以敬讓而民不爭，導之以禮樂而民和睦，示之以好惡而民知禁。詩云：『赫赫師尹，民具爾瞻。』」
自天子至庶人，各明其應盡之孝道，則民之行成矣。故次以三才章即天之經、地之義、民之行。此民字亦即首章之民字廣義，猶佛典統聖凡皆謂衆生。董子春秋繁露釋此經精義云：「地之事天，猶王者之事天地，人民之事父母。凡天之所生，皆地之所出。至如雨雪皆謂天雨，莫曰地雨也。」是則地承天時行而歸本於天，人受中以生，實生於地。故佛典説食地所生之穀者，終不能離地而存在。人受生於地，即法地事天之義，以成民之行，孝道乃於此成立。復次即承上文，歸納地之義於天經，故撮合二語爲一辭曰「天地之經而民是則之」，謂人之法地，亦復如是。取則於此，復次單承則字，其語專屬於天者。上文民字即統凡聖，而同於爲人。其所以爲民表，義有精粗，程有深淺，而要歸有同點所在，則統括爲詞。其所取則之知識，屬於天所降衷之明，其血氣身體之所養所因者，地產之利。順化而生，順化而盡，其間必用順德之行，則聖凡所共。雖有以孝治天下之明王，順孝治之凡庶，宜有差别。而要之各盡所能，合之乃爲化成天下，故云「以順天下」，即首章「先王有至德要道，以順天下」。
故次以「是以」提出政教。肅敬威嚴，政教之作用，但推原順德之本，乃因人之天性。順施而行之，不用敦肅而教自行，不加嚴勵而政已治。教爲政之原母，故次又重提先王，單承教化云：「先王見教之可以化民也。」周禮教國子三德，一曰至德，以爲道本，即論語次章之舉孝弟爲經，結云：「君子務本，本立而道生」，亦即此經首章「先王有至德要道，以順天下」，下章廣要道、廣至德所發明以順天下之理由，與上相覆，與下相起。再從人受中以生，同具於天性之起點次第而陳説其故，人生同具之天性，只是受得天地之生氣，故有愛力，即禮記所云「天地之仁氣也」。初民之知識，尚無所辨擇，只示以博愛，則心所共知，即明此一端。思悟漸次入裏，乃知身所從生，由孩提孺穉所親者而親之，其始祗屬博愛中之一分，知其他之當博愛，則於其所親之愛不當有遺，即墨者夷之所謂「愛無差等」。施由親始，而至今耶教猶專以博愛爲主旨，尚未進於父子有親，即是本經舉施教次第之初步，至是然後「陳之以德義而民興行」。德義連文，先見於尚書傳，禮記保傅篇，指謂德之見於行事者謂之德義。陳之以德義，即保傅云：「師者，教之以德義。」謂由此進化，揚榷而陳之，若何之行誼合於德義，若者之行誼謂之德義興興也。（去聲，今蜀語，猶古語謂兩人競作，云「興他興我」。）相觀而起，見人稱若彼之行義而亦效而行之。復次「先之以敬讓而民不爭」，此即廣要道章「禮者，敬而已。敬其父則子悦，敬其兄則弟悦，敬其君則臣悦」之原點。敬讓連文，亦是以敬爲讓。告以其所親者，内有父兄，所當敬而讓之；推及外有君長，與家之父兄同例。先爲之示範，以止其爭，由淺而入，民即知以不爭爲敬讓。古義之君字，皆取廣義。凡一部分之首長，皆統謂之君，故莊子云：「無往而非君也。」曲禮記云：「夫禮者，自卑而尊人。雖負販者，必有尊也。」即因其本然心知之所尊而推之，以立君臣之義。知不爭之爲敬讓，則敬近於禮，而可以學禮。乃於是「導之以禮樂而民用和睦」，即覆開宗明義章明周禮六德六行，普及萬民之教。禮者，由博愛、德義、敬讓組織而成，以爲朝聘、燕饗、冠婚、喪祭、射飲、相見各篇之節文。因時際會，就事演習，而以樂緯之於其間，使人優游灌輸，浸漬饜飫，而樂於行禮。又以使人情之所樂，皆歸納於禮而引之於正，是以民用是之，故而有中和之德，睦姻任恤之行，皆以孝弟爲綱領，而演成禮文，以爲之節目。例如内則一篇，標明是子事父母，婦事舅姑之節目；弟子職一篇，是標明弟子事長老之節目；曲禮上下篇，是條舉自居家庭，處宗族，以及交際於社會、國家之普通爲人處世之節要，而連帶演説理由，以教普通之知識；祭禮是事已殁之親，追報父母以上之祖，若考妣喪禮，係聯合存殁親疏之際，全用節文，以導民性，引而致之於孝敬之極點，以生其永久之和睦；冠昏是示爲父兄者爲其子弟之事，却對照即是教民孝弟之前塵影事也。其整篇之節文，在儀禮十七篇。一部禮記，皆其條文之逐條説明也。故孟子曰：「禮之實，節文斯二者。」禮爲具體，樂爲抽象，人情皆有所樂，以生禮教。失其範圍，則有非禮之禮，亡於禮者之禮，由風俗而演成，又自演爲風俗。如今世通俗所行之昏喪賓祭，大率皆以意爲之。外域亦自有其結昏、燕客，俱可以單簡一言括之，皆沿於庶人之禮耳。庶人無祭，禮記云：「庶人無廟，薦於寢。士有田則祭，無田則薦。」「父母之喪無貴賤」，專爲服制言。記曰：「庶人不槨，旋窆而葬，面垢而已。」凡居喪之節，皆不責於庶人。無祭則無虞，無廟則不命子，不廟見，非命士父子不異宫，則不得質明始見舅姑。無賓燕則無相見禮。故冠、昏、喪、虞、相見，諸篇皆題曰士禮，惟鄉飲、鄉射，則庶人皆得與焉。以責之孝弟者略，故其教之孝弟也簡。但使之觀禮，以知好惡而已。故次云：「示之以好惡而民知禁。」易曰：「何以聚民曰財。理財正辭，禁民爲非曰義。」詩曰：「示民不佻，君子是則是效。」示民不佻，禁民爲非，即本經「示之以好惡而民知禁」。有亡於禮之禮，即有亡於樂之樂。原人情必有樂，夷俗多好歌舞。自後世雅樂廢而梨園教坊起，至今有戲園，以至洋琴、大鼓、灘簧，仍屬人聲與樂器相和，成聲成文，然適與禮樂之雅樂所教相反，甚至以相反爲教，世道安得而不墮落！教孝弟之禮文，質而擬之，即如佛道家之一壇法事，亦如一段劇本。士君子習而演之，使衆人聚而觀禮其間，用樂詩鹿鳴所稱鼓瑟琴，吹笙，吹簧，即指儀禮燕射之樂。堂上瑟歌，堂下笙詩，間歌三終，合樂三終，文舞武舞，並作極觀，聽之歡欣。譬如演劇與觀劇者同樂，而示民以莊重不佻，同其好惡。其君子相觀而善，迭相則效，詠歎流溢，以灌輸於人心，譬之觀劇者耳目所注，久則當行，能分别其良否，所見略同。書洪範所謂「無有作好，遵王之道；無有作惡，遵王之路」，此之謂王化之成。内聖外王之道，無往非提起教孝教弟之精神，寓之於五禮六禮節目之中。（周官目五禮：吉、凶、賓、軍、嘉。賓、軍二禮，天子諸侯主之，屬國禮。司徒六禮，冠、昏、喪、祭、鄉、相見，士爲主體，屬鄉禮，故題篇皆云士禮。五禮統括六禮，六禮屬吉、凶、嘉，無賓、軍二禮。）故曰：「堯、舜之道，孝弟而已。」故孟子曰：「樂之實，樂斯二者。樂則生矣。」即新界語所云精神上之生活。尋味而不能自已，不自覺其手舞足蹈，謂引好樂之人情，納而範之於和睦。家庭宗族推鄉禮而廣爲國禮，視一國如家庭、宗族，所謂僕射如父兄也。禮曰：「樂自樂此生，刑自反此作」，正本經「示以好惡而民知禁」對勘之證。故論語次章云：「而好犯上者鮮矣，不好犯上而好作亂者，未之有也。」
通章主謂化成天下，而結引詩「赫赫師尹，民具爾瞻」，其義何居？師者，教官及學官；尹者，行政至執政。内聖外王之道，在以禮教成孝弟化民，責在位之君子能舉其官也。故曰：「守道不如守官。」起下章孝治。
孝治章第八
子曰：「昔者明王之以孝治天下也，不敢遺小國之臣，而況於公、侯、伯、子、男乎？故得萬國之歡心，以事其先王。治國者不敢侮於鰥寡，而況於士民乎？故得百姓之歡心，以事其先君。治家者不敢失於臣妾，而況於妻子乎？故得人之歡心，以事其親。夫然，故生則親安之，祭則鬼享之，是以天下和平，災害不生，禍亂不作。故明王之以孝治天下也如此。詩云：『有覺德行，四國順之。』」
承上章。「昔者明王以孝治天下」，首開宗明義，次以自天子至於庶人，盡人群之等，爲分别施行禮樂之位，而孝弟之道充滿其中，塞乎天地之間，乃所謂際天蟠地。三才亦孔門特組之名詞，聖人貫通天地人之道，效地法天，爲人倫之代表。承天地之宗子，乃爲天下所歸往，而爲域中四大之王，王道乃由此出，故曰「内聖外王之道」，又曰「聖人，人倫之至也」。張橫渠西銘在理學中最淵深博大，今人但只稱「民吾同胞」一語，而不解「大君者，吾父母之宗子」也。其實今人所稱同胞，乃從耶教西方。學者演傳而轉輸於淺學，第引西銘作證，學界不能破也。實則張子見到原本，詞非一偏，既探元於乾父坤母，自當見得物與民胞。然既知得天地父母、民吾同胞之神理，即應知得大君爲吾父母之宗子，宰臣爲吾宗子之家相。新界淺生耳，學固只聽半句，不待詞畢，即已鼓掌譁然，所謂「聽言則對」；舊學陋儒，讀書亦原只截取數句，又不求甚解，非所謂「誦言如醉」者乎！
統群經，則孝弟爲禮樂之原理，禮樂爲孝弟之應用；就本經，則開宗明義合三才章爲孝弟之原理，孝治、圣治章爲孝弟之應用，廣至德、廣要道章爲孝弟禮樂之效果。此章標名孝治，是統天子以至於士，各盡之孝道，導天下以禮樂，而施行其孝治，各有分數。未嘗引禮之條文，而各有其範圍，如其禮度之縮影。
明王謂天子，故以治天下爲前提；治國者謂諸侯，治家者謂卿大夫，而士亦歸納於中。受采者爲有家，四十五十命爲大夫，非短折不祿，不以士終。而宗子守圭田，奉祭祀，亦比於有家。士則有妾，有妾即有臣。士之臣即其僕役也。大夫始有家臣、室老，其秩得比於士，故曰：「大夫有貴臣、貴妾，士有長妾，無貴妾。長妾謂始爲士所取，相從久及，生有子女。」故禮云：「大夫不名家老、室婦，士不名長妾。」古於婚姻最嚴，士只一妾，及爲大夫，應增置妾，則須取於有姓之家。或娣或媵，各有名分，視其母家身分爲之兩等，故有貴妾。其取自寒微無姓氏小家，乃所謂不知其姓，始有買妾，故云：「買妾不知其姓，則卜之。」非如後世之紊亂無章，有財者任自爲之，豪貴者動無限制，如所謂田舍翁多收十斛麥，便思易婦，亦無所謂後庭絲竹聲伎滿前也。禮教廢而世衰道微，以至今日世俗，竟自承爲多妻之制，可爲噴飯，何其陋耶！先王之制，原國家、家庭之關係而制其財產，今乃因財產之關係而僅有家庭，世學所稱五達道之僅存者，固賴有此。而其間兄弟爭財，謀繼圖產，晚母威姑之虐待子婦，嫡室之殘暴妾婢，夫男之偏私妾婦，破亂家庭，訟獄累累，所在而是，家庭之幸存，亦甚可危矣。此無他故，產業與財用兩俱無度，互相弛驟，則禮義無所措，而孝弟之教無由施也。雖日誦勸孝弟之言，亦惟輾轉相傳，作中國之陳設品，學者之門面語耳。觀於本章結論「是以天下和平，災害不生，禍亂不作」，對照可知，不和不平，則災害生而禍亂作，隨發立應，速於影響。災害禍亂，今日之至於斯極者，推原其故，亦無他故，上下相怨而不和，財產傾奪而不平耳。非舉明王孝治天下之道，謹修其禮制而審行，天下無由而治也。故重覆章首之詞云：「故明王之以孝治天下也如此。」天子諸侯，先君沒然後嗣位，故主於孝事宗廟，稱先王先君。卿大夫、士先其生事，而死事之禮在焉，故雙承三節云：「生則親安，祭則鬼享。」
引詩通結上三節，「覺」即「先覺覺後覺」，臨民者，亦先覺也。古之臨民稱君子者，必從族塾書其敬敏、有學，而來必取其先覺者也，非先覺者不得與於其選也。孝治主旨，在化萬衆兆民，而其責在天子、諸侯、卿大夫、士，不責之庶民也。詞引四國，統君卿大夫士，皆有責焉，非匹夫有責也。新學誤讀顧亭林語，彼云「天下之亡，匹士有責」，非曰「天下興亡，匹夫有責」也。哀明季士習民風之壞而有此言，謂有罪責，非云責任。此又讀爾雅不熟，死未知冤之喻也。
聖治章第九
曾子曰：「敢問聖人之德，無以加於孝乎？」子曰：「天地之性，人爲貴。人之行，莫大於孝，孝莫大於嚴父，嚴父莫大於配天，則周公其人也。昔者周公郊祀后稷以配天，宗祀文王於明堂以配上帝，是以四海之内各以其職來祭，夫聖人之德又何以加於孝乎？故親生之膝下以養，其父母日嚴。聖人因嚴以教敬，因親以教愛。聖人之教不肅而成，其政不嚴而治，其所因者本也。父子之道，天性也，君臣之義也。父母生之，續莫大焉；君親臨之，厚莫重焉。故不愛其親而愛他人者，謂之悖德；不敬其親而敬他人者，謂之悖禮。以順則逆，民無則焉，不在於善而皆在於凶德，雖得之，君子不貴也。君子則不然，言思可道，行思可樂，德義可尊，作事可法，容止可觀，進退可度。以臨其民，是以其民畏而愛之，則而象之，故能成其德教而行其政令。詩云：『淑人君子，其儀不忒。』」
智、仁、聖之名義，有周、孔古今義之異同，又有儒、道、墨三家之異僎。周禮六德，首智，次仁，次聖。證以尚書古義，聖與哲、謀、肅、並列，涵義相符，即訓爲通。莊子所稱「聖人」，即謂通人。故周公六德，列聖於仁、智之次。墨經名學，詮解智、仁涵義甚狹，其明鬼之目聖人，程度亦不甚高。外如佛典最推重智，而智有兩層六度。既以智爲究竟，而十波羅密終以一切智智。梭格拉第所稱愛智，乃佛乘所説之一切種智智，所謂參透究竟，有如實知。推究字源，可明所以然之故。矢口爲知，知覺相符，則直宣於口。直宣於口，則知達於心。知白爲智，白者，古文自字。知自、自知，皆鞭辟入裏。一層即一切智智，猶云一切知智。故孟子始並稱五常，而於智之詮義，每有差别。如云：「所惡於知者，爲其鑿也。」與佛典重智愛智之言詮距離甚遠。仁字亦然。從千心則謂人群所同之心理，從人二則謂仁偶相愛之感覺，從人人則謂人爲天地之仁，仁又爲人中之仁，如果實之仁也。孔門設教，特立君子之名，則推崇仁智之至者爲聖。聖從耳呈，最爲難解。蓋即耳順之義，見淺見深，櫽括始終條理，殆微言也。古文或用呈字，壬字。自孔門後，儒家相承，荀、孟皆發明善人、士、君子以上之德等名稱，以聖爲極則。故曾子於聞三才之要道後，次舉聖人之德爲問，意聖人之德，或有加於孝。夫子直揭孝道之源於天生人，歸結於人配天，所謂人倫之至，即人道之極。獨舉嚴父者，天以陽爲統，人法天，故以男爲統。禮：「郊祀，大報天而主日，配以月。」月之配日，與地之承天，其義同。人子之事父資於事君，其敬又同。故宗廟之祭，以妣配祖，而郊宗之祀，以人配天。大傳曰：「自内者，無配不行；自外者，無主不至。」即此義也。周禮有方澤祭地之特祀，而孔門所考訂演説，則統於郊天。於方澤减殺其禮，合之於秋嘗之社。西人説月行星皆一地球，古宣夜家，亦主此説。緯書説地靈名曜魄寶，與鄭康成引緯説五帝，東方青帝靈威仰、南方赤帝赤熛怒同其諡號。然則月即地靈，主於西方，不主太白，故董子以孝子之行，忠臣之義，皆法於地也。黄石齋孝經集傳説月者，天下之至孝也，天下之至讓也，天下之至敬也，天下之至順也。四者至德，而孝子法之者，人，月之所生也，釋董子「天之大數畢於十旬……陽氣以正月始出……積十月而功成，故人亦十月而生」。黄氏深於易數，此由易數而推，義甚精微。以明祀天不以地配，而月、星、風、雲、雷、雨皆從祀於郊。郊宗祀天帝，皆以祖配。其所以然之故，此經學家所宜知，非常識公知所必問。但即此可以證明聖人之制，惟天子得主祭天，而此下皆爲助祭執事，非西人野説人人皆當祀天之淺義所能議其毫末也。
嚴父，即是主敬事君之義。父者，達於高曾祖王父，推之太祖，亦曰太祖王父。其後儒者，祗持庶人之義，是以末俗相承所謂孝者，亦祗知厚於父母，而略於王父母以上；厚於生養死葬，而昧於報本追遠，尊祖敬宗，收族奉先。思孝之旨，其實皆未聞士君子之道也。人之行，至嚴父配天爲極則，而獨舉周公其人者，何也？周公，聖人，佐武王開國，踐祚攝王。聖人本當在天子之位，且既已攝王踐祚，而仍復子明辟，退居臣位，仍佐天子。承文、武之德，制禮樂，定太平，追王太王、王季，上祀先公以天子之禮，告孝治功成。故本經撮舉郊祀、明堂二大禮，以證嚴父配天，而顯其「合萬國歡心，以事其先王」之實證。
曰「是以四海之内，各以其職來祭」，此即能以天下爲一家、中國爲一人之實際。故重言之曰：「夫聖人之德，又何以加於孝乎？」次以「故親生之膝下以養」，兼父母並提，故次曰「父母日嚴」。嚴固主於事父，而宗廟妣配，亦即與祖配天一例。故又雙承愛敬，以名聖治之所由成。以養斷句，此養字兼父母養子、子養父母兩義，仰事俯畜，習與性成，則子之對於父母，日見尊嚴。是以聖人因其良知之已然，以教愛敬。再覆上章「不肅而成，不嚴而治」，增以注腳説明，云其所因者，乃人心之德所發源處，即覆首章「夫孝者，德之本也，教之所由生也」。再申之曰：「父子之道，天性也，君臣之義也」，分疏愛敬二句，是順遞而下，非平列。謂「資於事父以事母而愛同」者，因其本然之天性也。「資於事父以事君而敬同」者，緣父之統家，猶君之統國，即家之君也，故云「君臣之義」。如誤解作父母由天性，君臣以義合，則經文何必橫插一語，又不能用「之」字契合其詞。正謂緣父子之天性，而勘合以君臣之義，以立家庭之孝治。黄氏集傳引「子云：小人皆能養親，不敬，何以辨」，曾子曰「孝有三，大孝不匱，中孝用勞，小效用力」釋庶人章，證於禮記「親之所愛亦愛之，至於犬馬盡然」，與論語「至於犬馬，皆能有養，不敬何别」，足徵士君子之孝與庶人之孝分别，在能敬與不能敬。備禮而將以誠，乃可謂致敬。但禮節過嚴，誠愛必疏，故必交修，始爲能盡其道。知此，則論語之答問孝，其言各有分際，義皆通矣。
「父母生之，續莫大焉；君親臨之，厚莫重焉。故不愛其親而愛他人者，謂之悖德；不敬其親而敬他人者，謂之悖禮。以順則逆，民無則焉，不在於善而皆在於凶德，雖得之，君子不貴也。」漢書藝文志注諸家説未安處，以校中古文，奪誤四十餘字。此處舊説誠未安，義隱而難解。謹按父母君親對舉，即重申事父與事母愛同，事父與事君敬同。其間相繼續之事，惟父母生子，養以成人，其事爲大。父子天性，而以君道臨之。推此義例，父母對於家人統謂嚴君，則以親厚之情而加以嚴重，故云「厚莫重焉」。「不愛其親而愛他人」，即指博愛而無差等。「不敬其親而敬他人」，即分晰庸敬與斯須之敬，明義内非外。孟子與諸人辨仁内義外，即發明此旨。博愛不可云非德，汎敬不可謂非禮，但不根於孝德以爲道本，（周禮三行，見前注。）則可以謂之悖德、悖禮。若持此以爲教，是反其本然之順德，而使人則效其所主之悖德、悖禮。悖字，古文作，兩或相倒。時俗語所云顛倒錯亂，則民無所取。則縱有才辨知能，後世有述焉，然非吉德，而所存察於心者，皆屬於凶德。在，察也；善，吉也。如異學説人中以小孩爲最大，某陋生駁民之秉彝，不在懿德，天演論駁恕非人情，其心所存察者，皆凶德也。此其爲異教者，亦自有所得，然非君子之道。即提出設教標宗，立君子之名義。所謂君子之道四，即子、臣、弟、友之道。其一則夫婦之倫，側重在女教。詩屢稱「女士」，教女德有士行也。男正位乎外，國家由家庭起例；女正位乎内，家庭又由國家起例，互爲其根也。故特提起下曰：「君子則不然」，可道可樂，可尊可法，可觀可度，皆屬他人見得其如此。可道之道，非先王之法言不敢道，即俗語之言道，小説家乃習用之。經傳惟論語與本經用此義，文史家所不述。故於「道千乘之國」不得其解矣。「以臨其民」，上兼天子，下及諸侯、卿大夫、士。卿大夫、士中於事君，上事君然後得下臨民，所治有廣狹。故次其民統結以成其德教，即孝德以爲道本，而行其政令，即至德以爲行本。三德以教國子，主於公、卿大夫、元士之子，本以備卿大夫之選也。
引詩點出「君子其儀不忒」，謂威儀，指禮樂，以覆上文之「容止進退」。士君子之異乎庶人者，禮樂不斯須去身。庶人之觀禮、合樂舞，爲時疏且暫。固由學爲君子者，服習於禮樂之日久，亦由於古之分田制祿，足以舉之。故曰：君子有財，用之行禮。又曰：有其德，無其財，君子弗行。而説文字訓「窶」爲「無禮居」也。黄氏集解刺取經傳，作大傳，此章引郊社禮甚完備，小傳亦多可採。
紀孝行章第十
子曰：「孝子之事親也，居則致其敬，養則致其樂，病則致其憂，喪則致其哀，祭則致其嚴，五者備矣，然後能事親。事親者，居上不驕，爲下不亂，在醜不爭。居上而驕則亡，爲下而亂則刑，在醜而爭則兵。三者不除，雖日用三牲之養，猶爲不孝也。」
全經惟此章屬統自天子至於庶人之通義，故標出有孝行可紀者，通稱曰「孝子」。敬雖主於禮，而敬謹以將其奉養，雖窶人亦自可致其敬。「啜菽飲水，盡其歡，斯之謂孝。」養致其樂，貴或不如賤也。病致其憂，喪致其哀，無富貴貧賤一也。祭致其嚴，即庶人薦於寢，饌具精潔，拜跪謹嚴，家規所承，賢於宗祠，牲獻者亦多矣。故云：「五者備矣，然後能事親。」此五者，人皆能備者也。對於家庭能事親矣，其出而交際於宗族、社會、國家，居上則有臨下，爲下則必事上，在醜者平等也。古訓「醜」爲「類」，則「醜」謂在同等。居上臨下，每易驕。人情自尊，不甘爲下，任情則亂，同等尤易不相下，人世之爭即由此起。故提出三者之逆理，與順德相反。而究其流禍之所，即反應上章「天下和平，災害不生，禍亂不作」。天子驕盈，不保四海，如穆王欲肆其心，觀兵於戎，自是荒服者不至。諸侯驕滿，不保社稷，如衛懿、宋捷並無大惡，而驕以亡國。卿大夫而驕，觀於童子備官之歎，欒靨爲泰之評，而考當日之覆宗滅氏者，靡不由此，史不勝書。爲下而亂則刑，警士庶人以事所必至，在醜而爭，小則白刃相仇，大則干戈相討，相爭不解，勢必至於弄兵，又必至兩敗俱傷，與推刃自殺無異。故統結以「三者不除，雖日用三牲之養，猶爲不孝」。
五刑章第十一
子曰：「五刑之屬三千，而罪莫大於不孝。要君者無上，非聖人者無法，非孝者無親。此大亂之道也。」
孔作制，傳後世，有如制律。賢作傳，有如依律定例，附加引案説明。乃詔後王奉爲法典，非比於上條陳，希世主採擇。學者傳經解傳，有如學爲書吏。學習律例法令，以待應用，非比作文考課，求月旦加美評也。知此則知治經。律是國法，經爲人法，故於孝經大本，特箸五刑一章，以明出於禮即入於刑之大綱要。故標揭而括其詞曰：「五刑之屬三千，而罪莫大於不孝。」周禮司徒有不孝之刑，不弟之刑，其自蓋在司寇所掌。專篇各有科斷，而惟科斷不孝之刑最重也。發明制刑所以弼教之根本法意，而下文承以要君非聖，學者求其故而不得，則就文敷義而已。黄氏集傳引「事君三違而不出境，則利祿也」，「雖曰不要君，吾不信也」，又引「君子畏聖人之言，小人侮聖人之言」。列入大傳兩條固是，後所續引論、孟、禮記，則支離未當。按論語，子言「臧武仲以防求爲後於魯」斷語與「三違不出境」詞同，謂懷利以事其君，非聖無法，指行僞而堅，言僞而辨，記醜而博，順非而澤，及異服異言，疑衆亂政。其始由於人臣懷利以事其君，先有無上之心，非聖無法者流乃得因緣而起，以恣其僞行僞學。何則？卿大夫章明示「非先王之法服不敢服，非先王之法言不敢道，非先王之德行不敢行」，斯士流自守爲下不倍之訓。必先有卿大夫輕視先王之法服法言，漫浪行爲，忘其舊德先疇，漸破高曾規矩。推見至隱，即是非孝無親而非聖無法者起，又必至顯然。非孝無親，此乃大亂所由行之道也。此又决出孝治之中心，所以注重宗廟之原點，非廣勸人群，但能各孝養厥父母，而可謂爲以孝治天下也。三句似平列，實屬順遞連文。釋明五刑三千，以科不孝之刑爲總綱者，爲預防大亂之道也。
廣要道章第十二
子曰：「教民親愛，莫善於孝；教民禮順，莫善於悌；移風易俗，莫善於樂；安上治民，莫善於禮。禮者，敬而已矣。故敬其父則子悦，敬其兄則弟悦，敬其君則臣悦，敬一人而千萬人悦。所敬者寡而悦者衆，此之謂要道也。」
先之以博愛，而民不遺其親，然後導之以禮樂，教以愛有差等，從親生之膝下以養，明其親疏之等，及由父子之愛天性，引而致之「資於事父以事母而愛同」，而孝道乃立。由此乃標孝爲宗，以教民成化。設爲君、卿大夫、士、庶人禮制之等，俾各依其禮，順而行之。其所發見行禮、由禮之秩序，悉由悌道演成。如卿大夫、士之對於君，則資於事父之禮；至於卿與大夫、士，大夫與士、庶人，士與庶人，其相接之秩序，皆從悌道起例，而各爲一組。其立根起點，特以敬養庶人之老，隨地隨時，表示身教言教。其最高之度，在天子養三老五更於太學，諸侯養耆老於庠。「習射尚功，習鄉尚齒」，其低度最要之切點，在鄉飲酒。賓興賢能，黨正歲行鄉飲，以正齒位，所以明貴貴尊賢，其義一也。不但明其貴即是賢，賢即富貴，而且示以耆老即是鄉黨之賢，尚齒即是長長，老老長長即是貴貴尊賢。故鄉飲有賓介，三賓上座，示以尊賢；有遵者僎特坐，示以貴貴；有鄉先生六十者坐，示以長長。故記曰：「老老爲其近於親也，貴貴爲其近於君也，長長爲其近於兄也。」（舉行鄉飲，凡有七事。詳問琴閣箸禮書稿。）記引孔子曰「吾觀於鄉，而知王道之易易也」，指此鄉飲，兼鄉射在内。司徒六禮，冠、昏、喪、祭、鄉、相見，本以一字爲名也。其行禮正用雅樂，明日息司正，雜用鄉樂，所以樂之也，使民樂於行禮。鄉飲記所謂「明日息司正」，鄉樂惟欲徵惟所有，推求禮意，即今若行之，就用時俗，演戲、洋樂、風琴，均無不可。徵惟所有飲饌之品，亦不拘肴蒸品數。觀其景象，爲後史之大酺三日。後世百數年而一遇者，在三代每歲數舉之，三年而一大舉。此所謂君子有財，用之行禮，此所謂與民同樂，言之皆有實際，非空言也。墨子非樂篇問：「何以爲樂也？」答曰：「樂以爲樂也。」正謂與民同樂，是以爲樂，乃是正答。不知墨子當日何以不解此語，吾故斷其爲墨家者流，後學小生之所附益。樂之爲用，爲欲使人移情。人情移於邪僻，則風俗邪僻；情移於雅，則風俗雅馴，一定之理。故曰：「移風易俗，莫善於樂。」次乃出「安上治民」，重發禮之制度。安上即所以治民，非屬二事。在上者不安其位，則精神不注在治民。後世之士流，終身營營，人人意中皆一心以爲有鴻鵠將至，未嘗專心致志於學禮，其將何以治民乎！
重提「禮者，敬而已矣」，統括之詞。次即三復上章，以起下章，「敬天下爲人父」，「爲人兄」，「爲人君」。三「敬」字，實確指天子視學養老，諸侯燕射，習鄉尚齒，黨正鄉飲正齒位。諸篇之國禮爲主幹，國禮與民禮組合而爲一者，惟鄉飲養老之一大節。而聘禮、饗禮、冠禮、士相見禮之等數秩序，亦皆與悌道相爲發揮旁通，所以必連舉「敬其君則臣悦」，而總結其詞曰：「敬一人而千萬人悦。」國家之公同敬禮，不能遍及，乃推擇其資格尤異者，而施其敬於行禮、隆禮之中。明示正告以國禮，所致敬皆其父兄，則民情自悦服樂從，而自各敬其父兄。故又申之曰「所敬者寡而所悦者衆，此之謂要道」，結明禮樂也者，所以推廣此教孝、教悌之工具也。故篇題曰廣要道。黄氏采集經傳，作大傳，頗多出入，未悉符合。今分别刺取文王世子、大傳、射義、燕義、鄉飲酒義，以次於篇。此與孝治章言相表裏，不嫌重見，備學者考焉。
廣至德章第十三
子曰：「君子之教以孝也，非家至而日見之也。教以孝，所以敬天下之爲人父者也；教以悌，所以敬天下之爲人兄者也；教以臣，所以敬天下之爲人君者也。詩云：『愷悌君子，民之父母。』非至德，其孰能順民如此其大者乎？」
首提君子，引詩結以君子。君子者，自天子至士之名詞。至德以爲道本，即論語之云「君子務本，本立而道生」。周禮教國子，以三行所標之宗。國子者，皆儲備出而治民典教之君子也，故揭言「君子之教以孝也」。組織支配，行政施教，皆在於禮，皆以身教，而言教蓋寡，故曰「非家至而日見之」，謂並非逐家比戶，行至其門，每日見編戶之民而教以孝也。
教以孝，教以弟，教以臣，復廣要道章第三節，重提綱領，爲下注腳，即如上説所引經傳視學養老，燕射、習舞、合樂尚齒，鄉飲、賓興正齒位諸篇之説明理由。爲教民以孝，所以制爲敬天下爲人父者之禮；爲教民以弟，所以制爲敬天下爲人兄者之禮；爲教人以臣，所以制爲敬天下爲人君者之禮。詩鹿鳴所謂「示民不佻，君子是則」，是傚賓興之樂章，特箸此文，爲示民不佻，原爲普及而設；而君子之則，傚自先在其前矣，未有不自修而能示民以法程也。人情好尊榮而樂讌樂，易流於驕奢滛佚，放僻邪侈，而大亂由此作。觀於今世之大亂，可一言以蔽之，無非競爭勢利耳。抵死爭勢利者，何故？亦無非爲逸樂豪奢耳。此人情中外所同，不能用消極禁錮，是以聖人爲之積極引導，導以禮樂。故孟子發此旨曰：「仁之實，事親是也；義之實，從兄是也。」此二條言下立解，人人能解，其實並未求甚解。至「智之實，知斯二者弗去」，即已難解。若推其究竟，須到佛乘以捨爲喜，以悲爲智，始謂透達。且即酌中言之，即是要樂於行禮，知禮之制作。每有事於廟朝鄉射，無非孝弟之演義一段，如釋道法事，如章回小説，如舞臺演劇，但是莊嚴不恌。故曰「樂之實，樂斯二者」，樂則生矣。先知禮之實，無往而非斯二者之節文觀念，人生衣食有餘，居住器用齊整完備，非提起精神上之生活，更無餘事。就消極一方而論，勢必放僻邪侈，相爭至於相殺，無由納己身於軌物；就積極一方而論，厭心一起，更無餘味，無由使其淡而不厭，簡而文，溫而理。今導以禮樂，簡淡溫文而始終條理，使人樂其生，故云：「樂則生，生則惡可已。」譬如軍隊之步伐整齊，有軍樂，益形其興高彩烈；官場之揖讓安坐，有吹打，益顯其雅步從容。自然之應，不期然而然。故云：「烏可已，則不知足之蹈之，手之舞之。」（普通文法，蹈舞即可落句。但必用「之」字，神情始活。「之」字斷句起句，古義即是「此」字、「兹」字、「斯」字，合内外之詞也。）
引詩「愷悌君子，民之父母」，「愷悌」即正詁禮樂二字，本作「豈弟」。豈以[1]強教之，弟以樂易安之，即禮以強教之，樂以易安之。「民之父母」，正指卿大夫以至適士，而上賅公侯以至天子。民者，乃正謂庶人。故結論申言「非至德，孰能順民如此其大」，以覆上開宗明義「順天下而民和睦」。
* * *
[1] 此處疑脱「禮」字。
廣揚名章第十四
子曰：「君子之事親孝，故忠可移於君；事兄悌，故順可移於長；居家理，故治可移於官。是以行成於内，而名立於後世矣。」
覆上士章「以孝事君則忠，以敬事長則順」，復增以「居家理，則治可移於官」一則，統括由士上達至卿、諸侯。名教之旨，以名爲主體，人爲副體，即是以位爲主觀，人爲客觀。老子開宗以道與名並舉，道不可得見，因人而見；人不能久存，因名而存。教者，懸名以爲鵠，而行以副之。宇宙之相續者，比物此志也。故孔門設教，先立君子爲名，而尊仁爲元善之長，以樹鵠中之的。故特發其義曰：「君子去仁，惡乎成名！」又曰：「君子疾沒世而名不稱焉。」人必沒世，前不見古人，後不見來者，惟有名之相續，則終古相聞。想見其人，即如見其人，孟子所謂「所存者神，上下與天地同流也」。俗學誤解「名」義，視若新學界之謂名譽，則與所謂利益者同科，其相去無幾何矣！孝經之揚名後世，以立身行道爲注腳，而以君子爲前提。君子之名，又以子臣弟友之四行爲樹鵠。涖官之治即與國人交，孝治言「居家理[1]，不敢失於臣妾」，故治可移於官。是謂「行成門[2]内」，大學所引釋絜矩之道盡之。
* * *
[1] 「居家理」，孝治章原文爲「治家者」。
[2] 「門」，廣揚名章原文爲「於」。
諫諍章第十五
曾子曰：「若夫慈愛恭敬、安親揚名則聞命矣，敢問子從父之令，可謂孝乎？」子曰：「是何言歟，是何言歟？昔者，天子有爭臣七人，雖無過[1]不失其天下；諸侯有爭臣五人，雖無過[2]不失其國；大夫有爭臣三人，雖無過[3]不失其家；士有爭友，則身不離於令名；父有爭子，則身不陷於不義。故當不義，則子不可以不爭於父，臣不可以不爭於君。故當不義則爭之，從父之令，又焉得爲孝乎？」
承上章廣揚名。能立身行道，始有喻親於道。會[4]子既聞安親揚名，以顯父母，爲孝之終事，隆於報本。設如己有令名而親未底豫，仍屬缺陷，因此發疑問。設親有亂命，從之則失令名，不從似違順德，故發此問。此即後世忠孝不能兩全之説，漢儒已有懷疑。朱公叔穆有仁孝論（見後漢書本傳），正不知忠孝爲一貫，非有兩岐，故夫子直從事君引比。
通常之義，則國家以家庭起例，此等處則家庭轉從國家起例。先折以「是何言」，重言之者，爲立身行道者説上乘法。昔者稱先王七人者，四輔、三公合爲七數。三公：太師、太傅、太保；四輔：左輔、右弼、前疑、後承。官不必備，惟其人有其道義德行者選居此位，無其人則闕之。雖四代每用兼官，然舉官各有分職，記所稱「虞、夏、商、周有師保，有疑承，設四輔及三公」。（詳見文王世子，大戴保傅篇，問琴周禮「三公四輔三孤二伯九卿」四代沿革除授表。）五人者，大國三卿、五大夫，二卿命於天子；小國二卿、五大夫，卿即在五大夫之中，舉小以賅大，故曰五人。大夫有家相、室老，宰士雖不備，亦舉其員數言。雖無道不失天下國家者，明大過則必諫，小過可諱則諱，故春秋義有「爲尊者諱，爲親者諱，爲賢者諱」。起下事君章「將順其美，匡捄其惡，故上下能相親」。推例以明事父之道，非諫諍則當陷於不義，始諍之。士無臣，惟屬之友，以起父爲庶人，子爲士者。記所云「與其得罪於鄉黨州閭，寧復諫也」。（詳見論語、禮記曾子[5]。黄氏采列大傳，今更釐訂，補遺後出。）後世儒者，不得其解，即在此章與孟子答問匡章父子不責善，程子遂有「天下無不是的父母」之言。又云：「人子之逆惡，只是見得父母有不是處，未明資父事君之理。」從而爲之詞，此其間分寸，全屬以道義爲準。爲人子者能立身行道，始可言喻親於道，是爲大孝尊親，責之大賢以上。其次修身慎行，僅及不辱其親，是爲其次弗辱。則當知父子之間不責善，責善則離，離則不祥。至於其下能養者，以子視父，以父視子，須識同在普通之人格，即無責善之可能。必至其事當陷於不義，爲鄉黨州閭所不齒，始有諫諍之必要。故言「父有爭子」，謂若有數子，一人知義，謂當知責在於己，思免其親之陷於不義，乃重言之曰「故當不義，則子不可不爭於父」。夏小正説文法云：「則者，盡詞也。」即今新名詞之云「必要」也。又重復上文一句，連云「臣不可不爭於君」，交互見例，以明事其家君，比例於事其國君，家國一致。
結論再申言「故當不義則爭」，以證於從父之令，不得爲孝。春秋之義，「不以父命辭王父命」；孝經之義，不以從父之令棄公理之義。明王之孝治所以化成天下，預防人之各私其親，以忘公義。孔門立孝之名義，爲子承考，涵義廣，從爻從子，謂子效父。上推宗廟，高曾遠祖皆屬父道，入廟稱孝，無非子道。原其究竟，爲天地之肖子，即是爲父母之肖子，故云「教之所由生」。墨子書改訓名義，其經上云「孝利親也」，其義甚狹，而猶未敢非孝無親。今之亂名改作者，曷不返而求之矣？
* * *
[1] 「過」本應作「道」。
[2] 同上。
[3] 同上。
[4] 「會」本應作「曾」。
[5] 此處應爲禮記内則篇。
感應章第十六
子曰：「昔者明王事父孝，故事天明；事母孝，故事地察；長幼順，故上下治；天地明察，神明彰矣。故雖天子，必有尊也，言有父也；必有先也，言有兄也。宗廟致敬，不忘親也；修身慎行，恐辱先也。宗廟致敬，鬼神著矣。孝悌之至，通於神明，光於四海，無所不通。詩云：『自西自東，自南自北，無思不服。』」
此章統覆上章，自天子至於士，進庶人之等，納入士等，尋文可見。重提「昔者明王」，王者，父天母地，天地爲大父母。人同爲天地所生，然是間接而非直接。而有承宗爲後，則入廟之中，全乎爲子道。禮有爲祖父後，爲祖母後，中間不嫌缺代，故春秋穀梁云：「獨天不生，三合然後生。人貴者得貴稱，賤者得賤稱。或曰天子，或曰母子。」即説明天子君天下，承天之宗，獨稱天子。質而言之，即是爲將以孝治天下，所以必須正名，制爲典禮，以其典禮首教。天子奉行此禮，資於事父以事天，資於事母以事地，教成天子之聖德，成其爲明王，然後真能以孝治天下。與三才章相應，以聖人爲人倫之代表，以明王爲聖人之攝位，言外是統説禮意，内即指郊社宗廟大事之禮。春秋書「大事」、「有事」，即其事也。非空言孝敬，足以爲孝治。「長幼順，故上下治」，係指儀禮十七篇，包括禮記冠、昏、喪、祭、鄉飲、射、燕諸篇之事義，無處非明長幼以治上下，而無往非孝弟之道所組合之節文，以流行於其間。「順」即「以順天下」，「順可移於長」。教以孝道爲主而發見之，故事則弟道爲多，又非空言忠順事上。
故復次「雖天子，必有尊也，言有父也；必有先也，言有兄也」，即記云：「雖天子必有父，雖諸侯必有兄，先王之教，因而不改，所以順天下國家也。」復次「宗廟致敬，不忘親也；修身慎行，恐辱先也」，爲統論上下之詞，括自天子以至於士宗廟。卿大夫章之詞以卿大夫爲詞主，而天子諸侯之孝更重在宗廟。士亦有一廟，大學云「自天子以至於庶人，一是皆以修身爲本」，主修身爲本，則各有身家，分際之不同。庶人章云：「謹身節用，以養父母」，庶人之修身慎行，即此二語概括，已盡其子職。故大學獨於齊家章不引詩、書而引諺，以明之曰「莫知其子之惡，莫知其苗之碩」。惟此等詞意，可通乎庶人之齊其家，於其所親愛而僻，於其所哀矜而僻，正與謹身節用爲反對。其次弗辱之孝，庶人均可勉而致，故又統釋之云：「恐辱先也。」天地明察，承上天子諸侯，宗廟致敬，承卿大夫、士，起下「孝弟之至，通於神明，光於四海」。祭則鬼享，極之於嚴父配天，躋家鬼於天神，故或曰「神祇」，或曰「鬼神」也。神明彰，鬼神著，凡屬宗教，一致而百慮，亦殊途而同歸。引詩明内聖外王只是一事，光於四海，即凡有血氣，莫不尊親。故曰：「無所不通」，「無思不服」。中庸述「武王、周公達孝」，「舜其大孝」，正發撝聖治章，與此章之正注詳次於篇。
事君章第十七
子曰：「君子之事上也，進思盡忠，退思補過，將順其美，匡捄其惡，故上下能相親也。詩云：『心乎愛矣，遐不謂矣。中心藏之，何日忘之？』」
以上孝治之道已備，又問以事君一章者，爲「民用和睦，上下無怨」再示機緘，義從士始，以達於公卿。故章題事君，而詞統於君子之事上。記曰：「天下無生而貴者也。」雖天子元子，諸侯世子，皆士也。然富貴崇高之境，或敬至而恩疏，則須防上下有怨而不相親。故孝道中於事君，必教以忠。傳曰「子之能仕，父教之忠」，論語「臣事君以忠」，此忠孝並稱之原始。但聖人之以孝治天下，忠即資於事父，移以事君，例爲女子之事父母，移以事君舅君姑，初非二事。故忠經原可不作。世傳忠經係僞託馬融，即係未通孝經之故。進謂進於君，所退謂退食自公。公朝之事，退而思之，日就月將，始能拾遺補缺。其要言在將順其美，乃能匡捄其惡。斯上下之情親，而長毋相忘矣。引詩以證，資於事母以事父而愛同，再推而進之，資於事父以事君，猶如事父之愛同於事母，則移事父以事君，而愛亦同。然藏之中心，固未嘗一日忘，而行之以敬，非私愛於知遇之一主。如後世張禹、孔光、趙普之流風，熙寧、元祐之黨禍，皆坐不知事君之義也。
喪親章第十八
子曰：「孝子之喪親也，哭不偯、禮無容、言不文，服美不安、聞樂不樂、食旨不甘，此哀戚之情也。三日而食，教民無以死傷生，毀不滅性，此聖人之政也。喪不過三年，示民有終也。爲之棺椁、衣衾而舉之，陳其簠簋而哀戚之，擗踊哭泣，哀以送之，卜其宅兆而[1]措之，爲之宗廟以鬼享之，春秋祭祀以時思之。生事愛敬，死事哀戚，生民之本盡矣，死生之義備矣，孝子之事親終矣。」
喪祭爲禮教所最重，名爲吉凶二禮。人必有死，子必有親，爲之宗廟，以鬼享之。即以神禮祀之，子子孫孫，相引無極，是以爲吉禮。顧死生之際，人子終天之憾，無可如何，故於附身附棺，必勤必慎，勿之有悔。制爲喪以永哀，而又斷之以義體。夫天道四時既改，至親亦以期斷，爲之加隆，是以三年。故此終篇，檃栝喪禮經、傳、記而絜示其旨要。五禮惟喪禮最繁重，所以聯死生之際，通幽明之界，爲世界進化之原。其理深微，非别教所有，惟學爲君子，始能課而行之，不爲庶人説法。「父母之喪，無貴賤一也」，專爲喪服而言。例如期之喪達乎大夫，謂諸侯即禮絕旁期；三年之喪達乎天子，謂爲妻、爲嫡長子，此兩等喪服，庶人即不與焉。禮所云「上達」、「下達」，以士爲執禮之主體，乃所謂君子之道。其大小功之服，亦無及於庶人之文，故周禮「閭共吉凶二服」，從可推見庶民之喪祭，服皆公製公用。記曰：「躬執事而後事行者，面垢而已。」又閭師懸喪冠之式。又云：「不樹者不槨，不績者不衰。」據以推知，庶人執親之喪，自製者可以有槨，自績者可以爲衰，衰即負版加於衰服之裻，由喪家自紉自拆，而絰之與冠皆自製之。既葬而先除乎首，先除乎帶，聽民之自便。其閭供之吉凶二服，則事畢而除，仍歸之公。以此爲教，足矣。其得書於族師之考敬敏有學，升學於庠，望進爲士者，必先須學爲士行無疑也。凡爲士者，自三年以至緦、小功之喪，皆所有事，以居父母之喪爲主。故終篇直題爲喪親章，時有約舉喪禮之條文，而逐條隨釋其原理。
統自天子至士之稱曰「孝子之喪親也，哭不偯」三句，見曲禮條文。「服美不安」三句，即説明原理。云「此哀戚之情也，三日而食，毀不滅性」，亦舉喪禮條文，教民無以死傷生。即説原理，結以「此聖人之政也，喪不過三年」，括舉三年問、喪服四制各篇文意，釋以「示民有終，爲之棺槨」四條，括舉喪禮四節，始死、大小歛、朝夕哭、朝夕奠、既殯、啟殯、既夕、有司徹、筮塟、祖載、卒哭、三虞諸節之文（黄氏集傳未備，文多又不能備載，略舉條目，以備參考。）既除喪，乃入廟。遷舊廟之主，祔新廟之主，以吉祭易凶祭。（虞爲凶祭，三年喪内，祭不行禫而除喪，乃祔廟行祭禮。）故次以「宗廟鬼享，春秋祭祀，以鬼享之，以時思之」。既説制祭禮之原理，與送終之終事相緣而生，又從宗廟追遠，報本祖以溯祖，是爲高祖。其生死每不及相見，皆繫之以名，如在如神在，事死如事生，事亡如事存。夫乃以三爲五，以五爲九，旁推制爲五服之親，乃廣家庭爲宗族，即廣宗族爲民社。今宗教家所謂天國，無非意境所成，而人道訴合於天道。佛説世界由衆生意造，同此一理。此之謂彌綸天地，即是大悲大慈，究竟捨義。故總結兩言曰：「生事愛敬，死事哀戚。」記云：「哭死而哀，非爲生也。修德不回，非以干祿也。」又曰：「禮之近人情者，非其至者也。」此微言也，聖人所不明言而輒言之者，聖教之元宗，大義之本根。末學支離，益趨益遠，不悱不發，亦若會至其時也。生民之本盡矣，死生之義備矣，於隱而不發者，復發其微明乎！生人之本，盡於此經，然後可見死生之義備於聖人至教也。惟聖人爲能享帝，惟孝子爲能享親。聖人之德，無加於孝，故總章首之詞云：「孝子之事親終焉。」
* * *
[1] 此處通行本均有「安」字。
周禮孝經演講義後叙
宋育仁既刺取周禮封建井田制度，附以學校軍禮。謹案：孝經章句申以孝弟、禮樂，都爲經術政治學，凡四章十六節。孝經義十八章，竟作而歎曰：「世論謂斯道也將亡矣，育仁謂斯道也其始將興乎！」自黄帝畫井，分九州，立中國國界，其前之萬國，不限九州内外，皆自闢地而有之，如西半球之美洲國土。燧皇以至庖羲、神農之世，大都視其國有聖人出興於世，特有剏造，利前民用。其他諸小國土，則梯航重譯而來學，因以來賓，是爲天下有王之原始，亦即聯邦之原始也。
及有書契，乃制爲皇字，謂爲王之鼻祖。蓋自庖羲制嫁娶，人類始有傳代。其外來學之國，亦相繼來賓。來賓之聯邦推之爲上國，自崇拜其繼體傳學之君，特加敬禮，或謂之來朝，因此沿爲世及。至帝榆罔承神農之後嗣，世爲君而失道，蚩尤、苗民作亂，互相賊害侵陵，天下分崩。怙兵爲強，怙強爲惡。黄帝既平蚩尤、苗民之亂，而榆罔之朝亦習染於用兵夫、尚武力，與右書契、垂衣裳之大興文化，固不相容之勢。况畫井分州，明屬九州歸化，榆罔君臣猶欲自居上國，加以兵威。是以有阪泉之師，即啟征誅之局。厥後少昊、高陽、高辛、顓頊、帝嚳之時代，即其前庖羲、神農迄於榆罔時代繼世爲帝之後影也。所謂萬國者，有分封，有來賓，有歸化，有聯邦，有天子使吏治之，而不干其内政。堯、舜更益釐定制度，以成統一之規。增四岳，設八伯，輯五瑞，頒五瑞，舊國則加封，新封則建國，大國則益以附庸。間田、名山、大澤，置以虞衡，俾其世守。共工典天下製造，王畿亦設澤虞、林衡，八伯統四方諸侯。禹佐堯、舜平水土，分别内方三千里，爲五服，外置三州之名，薄於四海，合爲九服。内五服建方伯、卒正、連帥、屬長之制，使大國統小國，小國事大國，略如聯邦制度。大政干涉小政，不干涉外三州，則咸建五長，略如東西四盟，歐美領土。
故禹會於塗山，執玉帛者萬國；至周公定太平，益加詳密。分天下以爲左右，曰二伯。一相處乎内，總持大政，兼領東方諸侯。外八州方伯之國，設三監大夫，布行上國王朝之政令。一伯處乎外，五年代王一巡守，率王師以出，大國以師從，小國以旅從，一切納之於禮。其軍制即謂之軍禮。五禮，周禮名爲吉、凶、賓、軍、嘉。吉禮專指祭禮，賓禮統謂朝聘會同。各以遠近等位，分時分期，以次來朝，即從天子而祭於郊廟。郊天享帝，則天下之臣民，咸在助祭、執事、侍班之列。祀太廟，則來朝之諸侯、邦君均與於祭，來聘之陪臣、國卿大夫均執其事。國君之祭社稷，其舉國之臣民亦咸在一壇，有事於其祖廟，則通率群臣，駿奔將事。大夫祀五祀。士承宗子，亦率從其宗族與采地之民集於壇廟，皆爲習禮，以教之孝弟也。文武學並不分途，禮樂教以文學，射御教以武學，教民於農隙。講武、田獵部署以兵法、步伐、坐作、擊刺，無人不習兵，故名之曰「起[1]徒」。而司徒所屬治地方之官，名之曰「教職」。其兩司馬皆下士，國司馬皆上士，卒旅長皆中下大夫，師帥皆上大夫，軍將皆命卿。正如後世之貴舉，科場臨時皆易官名，事後各復原位。故曰「有文事者必有武備」，即是習行軍禮。軍士所以稱爲士，而凡爲士者，皆以執禮爲學業之主科。故春官掌造士，而其職謂之禮，典曰「宗伯掌邦禮」也。故曰「禮有五經，莫重於祭」，又曰「國之大事，在祀與戎」，謂舉行吉禮、軍禮，乃胥通國之人而教之禮也。吉禮中組織有各種教科演習在其中，軍禮中并權謀、技巧、形勢、器械、資糧，皆預備在其前也。然此委曲而繁重之制，將恃何術以行乎？其必在建國親侯，分民而治也。决天下之大疑，定天下之大計，舉天下之大政，必有其綱要，非提絜其綱，則條理必亂，則謂之宜於古不宜於今耳。
夫古今中外之所以有異者，即其建國之根本不同，而其綱要異也。自庖羲至顓頊，皆爲推戴之世及，惟黄帝一舉征誅；自顓頊以至周末，皆傳位世及，惟中間堯、舜一行禪讓；自秦以至今，皆用兵爭，除敵國征服之外，皆以篡弒假名禪讓，而世及則同，惟封建與郡縣不封建分。自庖羲以迄於三代，秦以後迄於今，治亂之數可睹矣。爲之建國分民而治，然後簡稽戶口生產，授田歸田，轉戶撥戶，教課農桑蓋藏，興發委積均輸，起徒役，作邱甲。一切乃井井有條，於以行均產養民之政。俾民得分土而食，有一定之手續，明乎立國以安民，非厲民以自養也。其原理本來如此，故原則决定如此也。夫然後所謂公共衛生，普及教育，推行盡利，罄無不宜。後世祗有私心爲己之觀念，人主與人民分爲兩界，中間士大夫又各自爲界。其行政專注在消防一方面，政策於是爲私爲己，上下相蒙。自秦始以天下爲家私，百姓遂各私其私產，從此學者，遂誤認孝爲私德。（私德二字本不詞，欲破世迷，姑就世説。）人人自謂能孝，不知事父即事家君，事君即事國父。孝經禮制，首立宗廟，以爲教孝提綱，即推宗法以爲建國之法。自生子、冠婚、喪祭，以至天子、諸侯之巡守、朝聘、會同、出師、告捷、頒朔、告朔，無不有事於宗廟，即無事不示以孝道，明其孝道之爲公德公理。所謂「孝子不匱，永錫爾類」，不言之教，行乎其中也。統計其時通國之財，惟行政經費係統籌收入，再分别支出。而行政中之巨費，多數皆爲行禮之用。采地祿餘，幾於悉歸之宗廟。大多之居食服用，資生之具，直屬與大多數之平民，平均享用而各適所宜，祿在其中。别無所謂學校之儲費，軍需之籌款，而舉國皆比如退伍之兵，無人不經受普及之教。
數千年學術沈晦，爲國域廣大重力之所吸引，其因陋就簡，畏難苟安，習與性成者宜也。然抑思今寰球之巨變大亂，何由而至於此？此是乾坤何等時哉？以分崩離析之天下，處震撼危疑之際會，延萬死一生之絕命，得法聖復古之美名。舉爲國以禮之盛事，收回日久離散之人心，復成隆禮孝治之天下，是誠千載萬期之一時也，則又何憚其難而不爲此？此事似繁而且難知也，何況於行？則請以簡要箸手明之。考察有功德於民，昭昭在人耳目者，先封數國以爲模範，正告於天下將行先王聖人之政，則官吏非能執禮、由禮者，不得列於士籍。以學位加於官位，即以爲議，即代今之所謂代議。士者，初封國仍五等，不世襲，終其身察。能以禮爲國，首舉均田。改良學制、軍政爲成績，再加世封，乃爲世襲。先令議郎終其身不爲行政官，不以無罪去舊官吏，再進選用簡任、薦任官，以名列士籍者爲之等，量才授位，三年小效。百姓樂從，更益廣封而小其地，於是乃命大國并行貢士之典，其郡縣如故，而先爲之模範。縣邑即以均田、改良學制軍制爲課吏之殿最，則賈生所云「衆建諸侯而少其力」，顧炎武所云「經之以封建，仍緯之以郡縣」。於是乎在議事以制則，令大臣與儒臣議郎參定之，復古之，卿士亦即厲行兩院之制也。是誠宜古宜今，則又何所憚難而不爲此？試行封建，使試辦井田，由是安反側以定民志。反側安，則兵爭漸熄，公理日伸，苛政減消，民生自裕，而禮樂可以興；民志靖，則家庭相保，孝道日光，倫教永固，良莠自分，而過激無由作。然明知此必居帝王之位而加聖人之心焉，始可得爲也，豈民舉之代表可以行之哉！但後世儒生，每自命聖人，而後世人主反不究聖學，誠佛經所云「見想顛倒，世界顛倒」。顧由是以思，述孔聖先師之言，非從己出，又何人不可言哉！堯、舜讓天下於巢由，巢由不受，未足以損堯、舜也。今既爲堯、舜之大言矣，又何忌諱於封建井田之小言而不敢道乎哉！
* * *
[1] 「起」疑爲「司」。

        </div>
      </div>
    </div>
  </div>
</div>
<!--update:2025-08-30 09:36:49-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>