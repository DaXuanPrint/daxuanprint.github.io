<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="三字经训诂,《三字经训诂》PDF下载,三字经训诂全文在线阅读,三字经训诂全文在线下载,大玄古籍书库">
<meta name="description" content="《三字经》是中国传统启蒙教材之一，相传为南宋学者王应麟著。此《三字经训诂》由清代王相增修训诂（注解），其内容多沿袭自明代赵南星注本，其取材典故广范，包括传统文化的文学、历史、哲学、天文地理、人伦义理、忠孝节义等。此大字本为日本天保二年（1831）刊本。_三字经训诂_全文在线阅读_三字经训诂_全文在线下载_大玄古籍书库">
<title>三字经训诂_王相_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">三字经训诂</span> <br/>
          作者： <span class="inputVal" id="bkauthor">王相</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,蒙学,训诂书,完结</span> <br/>
          字数： <span class="inputVal" id="bknum">[book_length]18093</span> <br/>
          说明： <span class="inputVal" id="bkdec">《三字经》是中国传统启蒙教材之一，相传为南宋学者王应麟著。此《三字经训诂》由清代王相增修训诂（注解），其内容多沿袭自明代赵南星注本，其取材典故广范，包括传统文化的文学、历史、哲学、天文地理、人伦义理、忠孝节义等。此大字本为日本天保二年（1831）刊本。</span> <br/>
          封面： <span class="inputVal" id="bkimg">Z_4407.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]三字经训诂
[book_author]王相
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,蒙学,训诂书,完结
[book_length]18093
[book_dec]《三字经》是中国传统启蒙教材之一，相传为南宋学者王应麟著。此《三字经训诂》由清代王相增修训诂（注解），其内容多沿袭自明代赵南星注本，其取材典故广范，包括传统文化的文学、历史、哲学、天文地理、人伦义理、忠孝节义等。此大字本为日本天保二年（1831）刊本。
[book_img]Z_4407.jpg


[book_title]三字经训诂
三字经训诂，歙西徐士业建勋氏校刊。
宋儒王伯厚先生作三字经以课家塾，言简义长，词明理晰，淹贯三才，出入经史，诚蒙求之津逮，大学之滥觞也。予不揣荒陋，谬为训诂，不无贻诮高明，然于稚习之助，庶或有小补云尔。岁在康熙丙午，嘉平之吉，讱庵王相晋升甫识。
人之初，性本善，
此立教之初，发端之始，故本于人之初生而言之：天之所生谓之人，天之所赋谓之性，秉彝之良谓之善。人生之初，始有知，则先识其母，始学语，则先呼其亲。孟子曰：孩提之童，无不知爱其亲也，及其长也，无不知敬其兄也。朱子曰：人性皆善，不其然乎？
性相近，习相远。
此承上文而言。孔子曰：性相近也，习相远也。言人初生时，智愚贤不肖皆同此性本。相近而无别也。及乎知识既开，气禀各异，资之敏者则为智，识之暗者则为愚，循乎理者则为贤，纵乎欲者则为不肖。反之秉彝之善性，不既大相远乎？此无他，习气使然也。惟君子为能有养正之功，而不使幼稚之性移于不善也。
苟不教，性乃迁。教之道，贵以专
养正之谓。何谓能教也？人非圣人，岂能生知？非亲不育，非教弗成。有子而不教则昧。
其天赋之良，悖理纵欲，日迁于不善矣，教之何如？古者妇人有娠，坐不偏，卧不侧，立不跛倚，行不乱步，目不视恶色，耳不听淫声，不出乱言，不食邪味，尝行忠孝友爱慈良之事，往往生子。聪明才智，贤德过人，此未生之胎教也。子能食，教以右手；能言，勿使娇声；能行，使知四方上下；能揖，教以礼让尊亲，此阿保母氏之教也。至于洒扫应对进退之节，礼乐射御书数之文，此父师之教也。然教之之道，又贵在专而无倦，盖不专则学难成就，倦教则子益废弛，非教之善道也。○娠音身。
昔孟母，择邻处，
母氏之教本于慈，由巽而入，教之所宜先也。古之贤母，能教子以成大名者，惟孟母最著。孟子名轲，字子舆，战国邹人也。父早丧，母仉氏，居近屠肆。孟子幼尝嬉戏其间，学为屠人宰割之事。孟母曰：此非可以居子也。乃迁于郊，居近坟茔。孟子又学为埋葬哭泣之戏，孟母曰：此亦非可以居子也。又迁于学宫之旁。孟子朝夕学为揖让之礼，进退周旋之节，孟母曰：此可以教吾子矣。遂安居焉。古语云：交必择友，居必择邻。孔子曰：里仁为美，择不处仁，焉得智。其此之谓乎。○仉音掌。
子不学，断机杼。
杼者，织机之梭。孟母平居以织纺为事。孟子稍长，出从外傅，偶倦而返，孟母引刀自断其机。孟子惧，跪而请问。母曰：子之学，犹吾之织也。积丝成寸，积寸成尺，尺寸不已，遂成丈疋。今子学为圣贤，乃厌倦而求归，犹吾织布未成而自断其机也。孟子感悟，乃往受业于子思之门，绍明圣学，皆母教也。○杼音暑。
窦燕山，有义方，
为父之教，本于严以正而训教之，不可忽也。近代之严父，能教诸子皆成令名者，惟窦氏为最。窦禹钧，幽州人，以地属燕，因号燕山。其为训也，家庭之礼，肃于朝廷内外。之防，严于宫禁，父子之训，凛于官师。左传石碏曰：爱子教以义方，弗纳于邪。如燕山之教，可谓义方也已。○碏，音崔。
教五子，名俱扬。
燕山五子：仪、俨、侃、称、僖，宋初皆为名臣巨卿，世守其父之家法，奕叶贵显，皆严亲训迪之功也。○称音称，迪，音惕。
养不教，父之过，
父母之于子，不患不慈，但患失教。有子而不能教，岂非父之过乎？
教不严，师之惰；
师长之于弟子，不患无教，但患不严，不严则弟子怠玩而不遵，志荒而业废矣。此为师之过也。
子不学，非所宜，幼不学，老何为？
古语云：养子不教父之过，训道不严师之惰。父教师严，两无外学问无成，子之罪。又曰：勿谓今日不学而有来日，今年不学而有来年，日复一日，年复一年。呜呼老矣！是谁之愆？言悔之无及也。
玉不琢，不成器，人不学，不知义。
义，道义也。礼经学记曰：玉不琢不成器，人不学不知道。虽有美玉，不琢不磨，不成器物，则无所用。犹人虽有美材，不勤学问，则不能知理义道德，终不可谓成人也。
为人子，方少时。亲师友，习礼仪。
此言为子弟之道也。凡为人子弟，当少年无事之时，宜当亲近明师，交结良友，讲习礼节仪文之事，爱亲敬长之道，进德修业，以为立身之本。
香九龄，能温席。孝于亲，所当执。
百行之首，以孝为先，初学之士，不可不知也。昔汉时，有江夏黄香，年九岁，即知孝于亲，每当夏日炎执之时，则扇父母之帷帐，使枕席清凉，蚊蚋远避，以待亲之安寝。至于冬日严寒，则以身温煖其亲之衾裯枕席，以待亲之煖卧。幼而行孝如此，虽云天性，然人子之道，昏定晨省，冬温夏凊，礼当然也。○凊音静。
融四岁，能让梨。弟于长，宜先知。
敦伦笃谊，友于为重。兄弟之义，幼学所宜知也。汉时，鲁国孔融，年始四岁，即知友爱敬让之道。时有馈送其家梨一筐，诸兄竞取之，融独后，又择其最小者取之。人问：尔何独取小者？答曰：我本小儿，当取小者。即此可观其谦恭敬让之一端。日后罹钩党祸，兄弟一门争死，其孝友之风，灿然千古矣。
首孝弟，次见闻。知某数，识某文。
孝弟之道，人伦所当尽，见闻之理，幼学所宜知。子曰：行有余力，则以学文。知其目则为数，识其义则为文。易曰：君子多识前言往行，日新其德。孔子曰：多闻阙疑，慎言其余；多见阙殆，慎行其余。及乎闻见既广，知识既深，则言寡尤而行寡悔矣。
一而十，十而百。
此以下皆言知某数也。万物之数，起一于。一者数之始，十者，数之终，百者，十之盈也。
百而千，千而万。
十累而盈满，十则为百；百累而盈满，十则为千；千累而盈满，十则为万也。过此以往，数无纪极，莫之能穷也。
三才者，天地人。
混沌之气，轻清者上浮而为天，重浊者下凝而为地。天地之间，万物群生，惟人最贵。人为万物之灵，气禀阴阳，道敦化育，生生不息，与天地参，故曰三才。
三光者，日月星。
日本乎阳之精，照临于昼；月本乎阴之魄，光明于夜。五星列宿，皆丽乎天，辉煌灿烂，布列森罗，配乎日月，谓之三光也。
三纲者，君臣义，父子亲，夫妇顺。
纲者，统系也。天下之大网有三：君正于朝，为臣之纲，父正于家，为子之纲；夫正于室，为妻之纲。三纲既正，则君圣臣良，父慈子孝，夫和妇顺，宇宙清宁，邦国平康矣。
曰春夏，曰秋冬，此四时，运不穷。
此言岁时之序也。一岁之序，分为四时，应乎北斗。斗柄东指，在寅夘辰，万物发生，于时为春；斗柄南指，在巳午未，万物畅茂，于时为夏；斗柄西指，在申酉戌，万物收敛，于时为秋；斗柄北指，在亥子丑，万物闭藏，于时为冬，四时之循还不已，运转无穷，寒暑迭易，而岁功成焉。
曰南北，曰西东，此四方，应乎中。
此言四方之位也。正东之方，其干甲乙，其帝太皞，其神勾芒，盛德在木，于常为仁，于时为青阳。正南之方，其干丙丁，其帝炎帝，其神祝融，盛德在火，于常为礼，于时为朱明。正西之方，其干庚辛，其帝金天，其神蓐收，盛德在金，于常为义，于时为白藏。正北之方，其干壬癸，其帝颛顼，其神元冥，盛德在水，于常为智，于时为位英。中央之宫，其干戊巳，其帝黄帝，其神勾龙，盛德在土，于常为信，于时寄旺乎四季。四方春夏秋冬，各有专司，惟土居中用事，而四方咸应之也。○蓐音耨。
曰水火，木金土，此五行，本乎数。
天地之间，阴阳二气，化生五行。天一生水，地二生火，天三生木，地四生金，天五生土。此五行之生序也。水曰润下，火曰炎上，木曰曲直，金曰从革，土爰稼穑。此五行之性之德也。水生木，木生火，火生土，土生金，金又生水。水克火，火克金，金克木，木克土，土又克水。万事万物无不有五行贯乎其间，而天下之理皆由此出，天下之数皆由此推，不可不知也。
曰仁义、礼智信，此五常，不容紊。
五常之理，根于性生。一曰仁。仁者人也。心之德也，宽裕温柔，慈良恻隐，是之谓仁。二曰义，义者宜也，心之契也，发强刚毅，奋决果敢，是之谓义。三曰礼，礼者仪也，心之理也。齐庄中正，逊顺谦恭，是之谓礼。四曰智，智者，知也，心之机也。聪明睿知，文理密察，是之谓智。五曰信，信者厚也，心之主也。诚实正直，忠厚和平，是之谓信。仁、义、礼、智、信，谓之五常，不容紊乱也。
稻粱菽，麦黍稷，此六榖，人所食。
此言榖可食者有六也。一曰稻，有私稻、粳稻、晚稻、糯稻。二曰粱，北方高梁，米，有黄梁、白梁、青梁。三曰菽，即诸豆之总名，有大、小、黄、黑、青、白、豇、扁、豌、蚕之类。四曰麦，夏谷也，有大麦、小麦、穬麦、荞麦。五曰黍，北方之谷，又名小米，有粘、有粳。六曰稷，一名秬，祭祀之用也，有黄、有黑。凡此六谷，皆天生以养民者也。○粳音梗。豌音湾。穬音矿。
马牛羊，鸡犬豕，此六畜，人所饲。
此言人之所畜养者有六也。马能负重致远，牛能耕田，大能守夜防患，则畜之以备用者也；鸡、羊与豕，则畜之孳生以备食者也。六者在人饲养使得其宜，则生息蕃滋，而为利溥矣。
曰喜怒，曰哀惧，爱恶欲，七情具。
此言七情之动也。人之有生，便有知识，絻有知识，则七情生焉。一曰喜，欢乐也；二曰怒，嗔恚也；三曰哀，伤感也；四曰惧，恐畏也。五曰爱，眷恋也。六曰恶，憎嫌也；七曰欲，贪慕也。凡此七情，智愚贤不肖皆有之，惟圣贤能出之以正耳。出之以正，则为君子，出之以邪，则为小人。人当崇正而黜邪，循理而窒欲，可不慎乎？○恚音惠。
匏土革，木石金，丝与竹，乃八音。
此言八音之器也。乐所以配礼。凡奏乐者，八音备而后乐始全。八音维何？一曰匏，瓠瓜也，用为笙竽。二曰土，瓦器也，用为埙。三曰革，牛皮也，用为鼓；四曰木，木器也，用为柷敔；五曰石，玉石之器，用为磬；六曰金，铸器也，用为钟镛；七曰丝，弦索也，用为琴瑟；八曰竹，用为箫管。凡此八音，制自黄帝，五帝、三王，各有乐，用以享上帝，祀鬼神，荐祖考，宴嘉宾，酬酢献灌，非乐不宣，登降揖让，非乐不和，迭奏宣通，调和敷畅，所以导诚敬，畅性情，昭感格，助威仪。所谓礼乐备而治功成。乐之为用，其大也如此。古人礼乐不可斯须去身，此之谓也。○柷音竹。敔音于。埙音熏。
高曾祖，父而身，身而子，子而孙。
此言九族之伦也。九族云何？一曰高祖，高者最上之名，祖之祖也。凡高祖所生以后，均为同族，所谓五服以内之亲也。二曰曾袓，曾者，层叠而上也，谓父之袓也。三曰祖，一曰大父，一曰王父，谓父之父也。四曰父，一曰家君，一曰严君，尊称之也。父没则称考，母没则称妣，高曾祖父皆考也，高曾祖母皆妣也。五曰身，己，身也。身之嫡配为妻，庶妇则为妾。六曰子，妻妾之所生也。妻生为嫡子，妾生为庶子。七曰孙，子之子也。孙者，系也，统系相传，有绪而不绝也。
自子孙，至元曾，乃九族，人之伦。
己身之下有子孙，子孙之所出，则有元、曾。八曰曾孙孙之子，九曰元孙孙之孙也。自高祖至元孙九世矣。九世之所出，谓之九族。族者，众也。其间生育繁庶，各有亲疏远近之分，伦，序也。尊卑之序，定而不紊。凡此亲族兄弟、诸父、子侄诸孙，皆出天伦一本之源，所当敦笃敬爱而不衰者也。
父子恩，夫妇从，兄则友，弟则恭，
自人伦言之，九族之次，又有十义：一曰父子，生我者父，我生者子，父子之道，慈孝之理，皆由天性之恩；一曰夫妇，男则有室，女则有家，夫妻好合，和翕顺从，是谓刑于之化；一曰兄弟，先生为兄，后生为弟，同根一本，兄则友爱其弟，弟则恭敬其兄，是谓手足之谊。人能如是，则诚天伦之美德，家庭之至乐也。
长幼序，友与朋，君则敬，臣则忠。
一曰朋友。同德为朋，同类为友，感契以情，周旋以礼，序分长幼，谊同手足，义共死生，情均苦乐。朋友之道，如是而己。非此则不过一时聚散之浮交，非所谓友也。一曰君臣。君者臣之主，臣者君之辅。为君之道，聪明睿知以临其民，庄严恭肃以居其位，恩威宽惠以御其臣。为臣者，光明正大以持其心，公廉敏信以尽其职，忠良醇谨以事其上，如此，则邦国和平，治化大行。非此则君骄臣谄，日趋于乱矣。
此十义，人所同。
父子、夫妇、兄弟、朋友、君臣，是谓五伦。父慈子孝，夫和妇顺，兄爱弟恭，朋谊友信，君敬臣忠，所谓十义也。人同者，人具此理，皆人道之所当为也。
凡训蒙，须讲究。
自一而十至此，皆属于数，所谓知某数矣。后此皆发明识某文之义。凡此皆所谓训。蒙之道也。蒙者，如草之初生，蒙昧未明也。训蒙之义，以讲究为先。讲者，讲其字义之详究者，究其精微之奥。
详训诂，明句读。
诂考证也。既详究其义理，又考证其所出之源。凡经书之义，一句为句，半句为读。如字句太长，则于断续之中略为点断，以便童蒙诵习也。○读音豆。
为学者，必有初。
凡为学之道，须要由渐而进。初学者须由浅而入深，不可躐等，则易入而无碍，鲜扦隔不通之患矣。○躐音猎。扞音汗。
小学终，至四书。
古者人生八岁，先入小学，教以洒扫应对进退之节，礼乐、射御、书数之文，使知其义而识之于心。故朱子著为小学之书，其要以立教、明伦、敬身为内纲，稽古、嘉言、善行为外目。立教者，立言以教子弟也。明伦者，皆所以明人伦也。敬身者，恭敬此身，无敢怠惰也。朱子既详明备悉三者之条，又益之以稽古者，稽古人立教明伦敬身之法；曰嘉言者，集古人立教明伦敬身之言；曰善行者，集古人立教明伦敬身之事，以实之也。幼学须是讲得朱子小学明白，然后讲习四书，自不难矣。四书者，论、孟、学、庸，古有其书。唐、宋以来，论孟与孝经、尔雅、公羊、谷梁二传、周礼、仪礼并五经为十三经。论、孟二书专习者尚少，中庸、大学二书又载入礼记篇中。至朱子始采先儒杂说而折衷之，为论孟集注。又本程子之意，取学庸分章释句，通名之为四书。自有四书之名，学者始知专习，而识孔、曾、思、孟圣贤授受之源流矣。
论语者，二十篇，
论语，孔门传道之书，有齐论、鲁论。齐论不见于世，今所行者，鲁论也。上下凡二十篇。
群弟子，记善言。
论语乃孔子弟子子夏、子张、子游及曾子、闵子之门人，记圣人之言行，训诲答述之。语，朱子集注为四书之首。
孟子者，七篇止，讲道德，说仁义。
孟子当战国之时，游于齐梁，其道不行，退居邹国，与弟子公孙丑、万章之徒，著孟子七篇。道者，天下古今所共由；德者，圣贤躬行所心得。仁与义乃本于天而具于性，恻隐羞恶，其见端，而抚世长民，其功用也。如辟异端，贵天爵，尊王贱霸，距邪放淫，道性善，言必称。尧舜是也。
作中庸，子思笔，中不偏，庸不易。
子思，孔子之孙伯鱼子名伋，学者尊之为述圣作中庸三十三章。程子曰：不偏之谓中，不易之谓庸。所言皆人生日用不可须臾离之道，所谓放之则弥六合，卷之则退藏于密者也。旧本云：作中庸，乃孔伋斥言。大贤之名。今僭改子思笔三字为当。
作大学，乃曾子，自修齐，至平治。
曾子名参，字子舆，孔子弟子。传孔子一贯之道，学者尊之为宗圣，作大学一书。大学者，大人之学也。其纲在明明德、新民，止于至善，其目在格物、致知、诚意、正心、修身、齐家、治国、平天下，乃作圣之功，学者之先务也。朱子分为一经十传，所谓初学入德之门。○按：孔子之道，曾子独得其宗，子思之学，本于曾子，孟子受业于子思之门。此书乃先论孔、孟，而后及子思，曾子反为最后者，何欤？盖此书但据当时之次序而言，论语、孟子先有成书，中庸、大学则出于礼记之篇名。中庸为礼记之第三十一，大学为礼记之第四十二，朱子取而章句之，以列于四书，作者故以为次也。
孝经通，四书熟，如六经，始可读。
此言读书之序也。孝经为古十三经之一，曾子叙孔子问答之言，为经十八章，以明孝道。学者四书既孰之后，宜先读孝经，以知为子之礼，然后循序而读六经。
诗书易，礼春秋，号六经，当讲求。
此言六经之目，易、书、诗、春秋、周礼、礼记是名六经，学者所当讲习而研求者也。当时周礼列于六经，今则去周礼为五经矣。○研音严，有磋磨之意。
有连山，有归藏，有周易，三易详。
易之书有三：一曰连山，伏羲之易，以艮为首，山之象也。二曰归藏，炎帝之易，以坤为首，地之象也。三曰周易，文王之易，以乾为首，天之象也。连山、归藏二易，学者鲜通。其义今所行者，周易六十四卦之象，始于伏义。卦辞、彖辞，文王所著卦之爻辞，周公所著卦象、爻象、文言、上下系辞，则孔子之所著，经四圣人而后成全易也。注易之儒，多不可纪，今惟用程子易，傅朱子本义。秦焚诗书，惟易为卜筮之书，得以不毁。
有典谟，有训诰，有誓命，书之奥。
书经者，虞、夏、商、周四代之书也。典、谟、训、话、誓、命，皆书之篇名。典者，常也。典常而不可。易为帝王受命之书，如尧典、舜典是也。谟者，谋也，大臣匡赞谋猷，以襄圣治，如大禹、益稷之谟是也。训者，诲也，大臣训迪其君。以匡不逮，如伊训是也。诰者，召也，王者涣发号令，诏诰天下，以布维新之政，如仲虺之诰、大诰、康诰、召诰、酒诰是也。誓者，信也，人君恭行天讨，命将誓师，信赏必罚之辞，如甘誓、汤誓、泰誓、费誓、秦誓是也。命者，令也，人君申布命令于大臣，如说命、微子之命、顾命、蔡仲之命、文侯之命是也。昔孔子删书，断自唐、虞，凡百篇。至秦焚诗书。汉文帝时，济南有伏生，名胜者，年九十，口授鼌错二十八篇，以其上古之书，故谓之尚书。又河内女子献泰誓一篇。武帝时，鲁恭王坏孔子旧宅，于壁中，得其所藏古文虞、夏、商、周之书。孔安国考论，增多伏生二十五篇，朱子门人蔡沈为之集注。
我周公，作周礼，著六官，存治体。
周礼，周公所作。公姓姬氏，文王子，武王弟也。周礼一书，为周家一代设官分职之制，有天官蒙宰，地官司徒，春官宗伯，夏官司马，秋官司寇，冬官司空，故谓六官犹六卿也。天子垂拱于上，六官分职于下，纪纲周布，制度分列，事无不治，政无不理，而天下平矣。秦毁诗书，不用周礼，至汉求书始出，而亡。其冬官，汉儒以考工记补之。宋代用以取士，今不用。
大小戴，注礼记，述圣言，礼乐备。
礼记一书，不称经者，五经皆圣人亲制，此则后儒纂述先圣之言以成书，故称记而不称经也。大戴，汉儒戴德，小戴则德兄子戴圣也。戴德集古礼乐诸书一百八十篇，删定为八。十五篇，今名大戴礼记。小戴更为裁定，成书四十九篇，大学、中庸亦附于篇之数。元儒陈浩注为礼记集说、大戴礼。今不行。惟小戴礼记列于五经。
曰国风，曰雅颂，号四诗，当讽咏。
诗经之体有四：一曰国风，民俗歌谣之诗，诸侯采之以贡于天子，天子受之而列于乐官，于以考其风俗之美恶，而知其政治之得失焉。二曰小雅，诸侯卿大夫朝见天子及列国之君迎劳王臣使客之作。三曰大雅，天子宴享诸侯卿士，及王朝公卿会宴陈述之作。谓之雅者，其体端严典雅，以别于风也。四曰颂，天子享祀郊庙，颂美先王先公之乐章，鲁颂、商颂附焉，通为四诗，学者所当讽诵而咏叹之也。秦火之后，汉儒毛苌考定成书，或谓之毛诗、朱子集注。
诗既亡，春秋作，寓褒贬，别善恶。
孟子曰：王者之迹熄而诗亡，诗亡然后春秋作。王者之迹，文武之道也，如文之谟、武。之烈，成康之盛世，周、召。之宏勋，以及豳风肇业宣王中兴，皆见于四诗之篇，是王者之迹，因诗以存也。自东迁以来，乐师不陈，诗而风亡。诸侯不觐天于而小雅亡，天子不享诸侯。而大雅亡，诸侯不助祭而颂亡，诗既亡而王者之迹熄矣。故孔子生于东，周之末。伤王政之不行，诸侯专恣，于是自卫反，鲁作。春秋以正王化。春秋者，鲁史之旧名也。四时，皆备举春秋以为名者，取春生，秋杀。之义，寓王者之大权也。周衰于东，迁，春秋起鲁。隐公元年，当平王之末，东周之始王也，历隐桓、庄、闵、僖、文、宣、成、襄、昭、定，哀至获麟而绝笔。伤非时而麟见，悲王道，之不复也。凡纪二百四十二年之事，一字之褒，荣于华衮。一字之贬，肃于斧钺。孟子曰：孔子成春秋而乱。臣贼子惧，谓其赏罚。章而善恶明，乱臣贼子无所逃罪于天地之间也。
三传者，有公羊，有左氏，有谷梁。
传者，所以释春秋之义也。传春秋者不一，而王传最著。一曰左氏传，左邱明，鲁之贤人也。其传春秋，用编年纪事之体，而详著于每年之后。凡天子诸侯之事，兵革礼币之交，兴衰存灭之故，贤奸淑慝之分，非左氏则不详也。二曰公羊传，公羊高，鲁人也。三曰谷梁传。谷梁赤，子夏弟子也。二传各有短长同异，皆论断春秋之大义，表章善恶之微辞也。左传有晋杜预注，公羊有汉何休注，榖梁有晋范宁注春秋，言简意深，非传不明，故并存之，列于十三经之数。今者考时纪事，则折衷于三传，断制取法，则用宋儒胡安国传。
经既明，方读子。撮其要，记其事。
四书六经皆经也，固不可不孰读而考其义理之精微矣。若经学既明，又不可不旁采诸子而读之。但诸子之书，醇疵互见，必当撮取其简要之言，以裨正学，记忆其事迹之实，以备参考，则所学日进于淹博，而不至流于邪僻矣。
五子者，有荀扬、文中子，及老庄。
子书百家浩繁，不可胜纪。就其最善者而读之，则有五子：曰老子，姓李，名耳，字伯阳。亳邑人，东周时为柱下史，作道德经、五千言庄子名周，字子休，楚蒙城人，为漆园作令南华经。荀子名卿，楚兰陵人，作荀子上下二篇。扬子名雄，汉成都人，作太元经、法言二书。文中子姓王，名通，字仲淹，隋龙门人，作元经、中说二书，谥文中子。五子大义：老子不矜名，不炫德，以清静无为为尚；庄子寓言玩世，以离群绝俗为高。荀子言性命之学，择焉而不精。扬子拟易立言，大醇而小疵。文中、中说拟论语，而人非其伦。元经比春秋，尊篡晋，帝北魏，非春秋之旨。学者但玩文取义，而不泥于辞可也。
经子通，读诸史，考世系，知终始。
六经诸子既通，然后诸史可读也。史书纪一代治乱兴亡之事，君之圣狂，臣之贤奸，世系之传授，始终之岁年，可得而考也。史书之体有二：曰通史，曰国史。国史纪一朝之事，如汉书、晋书之类；通史纪古今之事，如通鉴纲目之类。国史君有本纪，臣有列传，政事有志有表。通鉴则编年叙事而已，其事则本于国史也。
自羲农，至黄帝，号三皇，居上世。
洪荒之始，混沌之初，伏羲以前，虽有君长，不可得而详也。故司马迁作史记，以伏羲为始。太昊伏羲氏始制文字，首画八卦，为万世文明之祖。炎帝神农氏，始为耒耜，树艺五榖，立生民养育之源。黄帝有熊氏，制衣裳，定礼仪，文明大备，品物咸亨，作万国具瞻之表。后世首崇祀典，以羲、农、黄帝为三皇，史记列于前编，为千古帝王之冠。
唐有虞，号二帝，相揖逊，称盛世。
黄帝之子少昊金天氏，在位八十四年。黄帝之孙颛顼高阳氏，在位七十五年，金天之孙帝喾高辛氏，在位七十年。并尧、舜为五帝。作者但言尧、舜者，以其功德最高也。帝尧，陶唐氏，高辛少子，兄帝挚无道，诸侯废之而立尧，自唐侯而为天子，其始封于陶，故号陶唐氏。尧之为君也，其仁如天，其智如神，巍巍荡荡，民无能名。在位七十二年。有子弗肖，求贤而禅于虞，是为帝舜。有虞氏。舜，黄帝之裔孙。父顽母嚚，克谐以孝，耕稼陶渔，日彰其德。四岳荐之于尧，妻以二女，俾总百揆。后逊以位，举用九官。十二。牧八元、八恺之贤，诛四凶之不肖，使禹治水成功，在位六十一年，而禅于禹。唐、虞之际，世乐雍熙，揖逊而有天下，可谓盛矣。盖自黄帝以来，始有年甲可纪。自黄帝至舜，凡六世四百八十年。颛顼音专旭。嚚音银。揆音葵。
夏有禹，商有汤，周文武，称三王。
二帝之盛，为君道立极，继其盛者则有三王。夏后氏之君，首称禹王。禹者，受禅成功。之谓。继夏者商则有汤王。汤者，除残去虐之谓；继商者周则有文、武二王。文者，武之父，经天纬地曰文；武者，文之子，伐暴救民曰武。是皆三代受命之始祖，故曰三王。尧、舜、禹、汤、文、武，二帝三王，所谓继天立极，为万世之君师者也。
夏传子，家二天下，四百载，迁夏社。
前通论三王，此则各言其终始。三皇、五帝以天下为公，传贤而授位，谓之官天下。若夫家天下，则自夏后氏始。禹姓姒氏，颛顼之后也乎。治洪水，圣德神功，及民悠久，复生贤子曰启，贤能诚敬，继禹之道。禹崩之日，让位于其臣伯益，天下之民不从益而从启，曰：吾君之子也。自禹之传子，后世以天下为家，故曰家天下。夏历十七世，至桀，躭酒嗜色，无道虐民，而国以亡，凡四百五十八年。
汤伐夏，国号商，六百载，至纣亡。
继夏为君者，商也。汤姓子氏，名履，高辛之子契之后也。世封于商，伐桀而有天下，传祚二十八世，六百四十四年，至纣无道，而失其国。
周武王，始诛纣，
纣为商王帝乙之子，言足拒谏，智足饰非，宠嬖妲己，炮烙庭臣，刳剔孕妇，以观男女，斫人胫骨，验髓盈枯，剖叔父比干之心。西伯周武王兴师伐纣，而迁殷社焉。
八百载，最长久。
周自文、武开基，都于酆、镐，成、康继世，天下咸宁，传昭王、穆王，以及共、懿、孝、夷、厉，凡十二世，而厉王以无道失国。宣王中兴，至幽王，复无道而见杀于西戎，其子平王东迁于洛，是为东周。传桓、庄、僖、惠、襄、顷、匡、定、简、灵、景、悼、敬、元、贞、定、哀、思、考、威烈、安烈、显、慎靓，至赧王而周亡。凡东西周共三十八世，八百七十四年，有国之最长者也。
周辙东，王纲坠，逞干戈，尚游说。
周自东迁，诸侯强大，王令不行，列国日寻千戈，互为侵伐，游说之士，逞口舌为纵横。之言，以兴战斗而已。
始春秋，终战国，五霸强，七雄出。
平王东迁之始，则为春秋，孔子绝笔之后，则为战国。春秋诸侯，有齐桓公、晋文公、宋襄公、秦缪公、楚庄王，迭为雄长，盟会诸侯，谓之五霸。至于威烈以后，诸侯强横僭恣。称王，凭陵小国，吞食殆尽，而七雄出焉。七雄者，秦、楚、齐、燕、韩、赵、魏也。各逞兵戈，互相吞并。当五霸时，虽云诈力，犹假仁义，尊王伐叛，有扶倾济弱之功。及乎七雄自王，周室衰微，下同小国，周祚虽长，犹一线之仅。延而己。
嬴秦氏，始兼并，传二世，楚汉争。
嬴，秦国之姓也。秦伯益之后。非子起自西戎，事周孝王，牧马蕃庶，封国于秦。至襄公而国日富，缪公而国曰强。惠、文称王，蚕食列国。昭、襄益大，吞并诸侯。赧王献土而周室亡。传孝文，庄、襄灭东周君而姬祚尽。迨及始皇帝为庄襄子，其母先有娠而生始皇，实吕氏之子，冒继秦祚，而嬴氏亡矣。始皇席强大之业，翦六国而成一统，威武强暴，以临天下，销兵革，筑长城，焚诗书，尚律令，除谥号，自称始皇，欲传国于万世，在位三十七年，东巡狩而崩于沙邱。宦者赵高矫诏，杀太子扶苏，而立少子胡亥，是为二世。酷暴厚敛，斩绝宗枝，大兴土木，户口逃亡，天下大乱。楚人陈胜起兵，不成而败。继之者项梁，项羽立楚后以伐秦。汉高祖刘季为泗上亭长，因民之乱，合楚兴兵入关，灭秦。二世已为赵高所弑。三世子婴，素车白马而降。秦有天下，才三世，四十三年而亡。项羽封高祖为汉王，国于西蜀，恐其东。归，立雍、塞、翟三王以阻之。未几，汉王出定三秦，与楚战于成皋，凡七十余战，互有胜负，终会兵于 下以破楚。项王势穷，自刭而汉兴矣。
高祖兴，汉业建，至孝平，王莽篡。
史记之书，始于三皇，终于汉武。班氏作前汉书，以纪西京十二帝。前汉高祖姓刘氏，名邦，字季，沛人也。诛秦灭楚而有天下，都长安，传惠、文、景、武、昭、宣、元、成、哀、平、孺子。凡十二世而王莽篡位。王莽者，孝元王皇后之兄子也，以谦恭窃名，而致宰相鸩杀平帝，假立孺子，复废之而自立，凡十八年，炎汉复兴而诛莽。
光武兴，为东汉，四百年，终于献。
后汉光武皇帝名秀，景帝七世孙，以布衣起兵，诛王莽，灭群盗而复兴汉室，都洛阳，是为东汉。传明、章、和、殇、安、顺、冲、质、桓、灵、献，凡十二世，而禅于魏。两汉共历二十四世四百二十五年。
魏蜀吴，争汉鼎，号三国，迄两晋。
两汉书后有三国志三国者何？魏、蜀、吴是也。魏国曹氏，名操，谯人也。当董卓之乱，天子蒙尘，操迎驾都许，挟天子令诸侯，削平僭乱，威德曰盛。子丕继立，受汉禅位而有天下，国号曰魏，传子睿孙芳、髦以及侄璜而禅于晋，凡五世四十六年。蜀刘氏，名备，景帝。之后，起兵讨贼，据有荆、蜀。汉亡称帝，传子禅，二世四十三年。○吴孙权，父坚，兄策，积累世之业，跨有江表，传子亮、休孙皓，四世五十九年而灭于晋。○三国之祚，皆归于晋。晋司马氏名炎，祖懿、伯师父昭，四世执魏政，受禅而有天下，都于洛阳，是为武帝。传子惠帝、怀帝，孙愍帝。怀、愍俱见杀于前赵，而西晋亡，凡四世五十三年。○东晋牛氏，司马懿孙琅琊恭王妃夏侯氏，通牛氏之子而生子宾，冒袭王爵，据有江表，值晋失国，遂称帝于金陵，是为东晋元帝。传子明帝、孙成帝、康帝曾孙穆帝、哀帝、帝奕，以及元帝少子简文孙孝武帝曾孙安帝、恭帝，凡十一世百二年。
右两晋共十五世一百五十四年。○两晋之间，前后僭伪于北方者凡十八国，总计二赵、三秦、五燕、五凉、蜀、魏、夏，而拓拔之代魏不与焉。前赵刘渊，单于左贤王，惠帝时，据平阳称汉帝，传子刘聪，陷长安，执晋二帝，传子和，渊侄曜，曜子熙，凡五世二十六年，灭于后赵。○后赵石勒，渊之将，元帝时据襄国，传子弘弟虎，虎子世遵、鉴、祗七世二十三年，灭于冉闵。前燕慕容廆，鲜卑部长子皓，怀帝时据邺称王，历皓子儶称帝。儶子𬀩，四世六十三年，灭于秦。○后燕慕容垂，皓子，孝武时叛秦称帝，历子宝孙盛，宝弟熙，四世二十四年，灭于高云。○。西燕慕容泓，儶子，据华阴，历弟冲，冲侄𫖮，冲子瑶，泓子忠，泓弟永，六世十年，灭于后燕。○南燕慕容德，垂弟，据滑台，历子超，二世十三年，灭于晋。○北燕冯政，慕容垂臣，据龙城，历弟弘，二世二十八年。○前秦苻洪，穆帝时据长安，历洪子健孙生，健弟坚，坚子丕、登，登子崇，七世四十六年，灭于后秦。子后秦姚苌叛秦，据长安，历子兴孙泓，三世三十四年，灭于晋。
西秦乞伏国仁，秦将，据金城，历弟乾归孙炽磐，磐子暮末，四世四十七年，灭于夏。○前凉张轨，晋臣，惠帝时据平凉，传子寔孙茂，茂子骏，骏子重华，华子曜灵，华弟祚，曜灵弟元靓，祚弟天锡，九世七十八年，灭于秦。○后凉吕光，秦将据凉，传子绍、慕隆，四世十九年，灭于后秦。○南凉秃发乌孤，凉将，据乐都，历弟利鹿孤、傉值，三世十九年，灭于西秦。○西凉李暠，北凉叚业臣，据晋昌，传子歆、恂，三世十九年，灭于北凉。○北凉殷业，后凉将，据张掖，称王五年，其臣沮渠蒙孙弑之自立，传子牧犍，两姓三世四十三年，灭于魏。○蜀李特，惠帝时据广汉，传子雄，称成帝， 侄 期，期叔寿。改号汉，传子势，六世，四十七年，灭于晋。魏。冉闵，石虎养孙，杀虎子，自立三年，燕人诛之。○夏赫连勃勃，刘渊之族，据统万，传子昌，定，三世二十五年，灭于上谷浑。○北燕高云弑慕容熙而自立，三年，为其下所杀。冯跋继立，云与冉闵弑逆不终。西燕六主，自相戕杀，三者不成国。余十六国俱附见晋书。○廆音巍。皓音晃。傉儃音辱。坛。
宋齐继，梁陈承，为南朝，都金陵。
此言南朝之史也，凡四朝：一曰宋高祖刘裕，彭城人，受晋禅，传子少帝文帝，文子孝武，武子废帝，武弟明帝，明子苍梧顺帝，凡八世六十年。二曰齐萧氏，太祖道成，兰陵人，受宋禅，传子武帝孙二，少帝侄明帝，明子东昏和帝，七世二十三年。三曰梁萧氏，武帝萧衍，齐之族，受齐禅，传子简文元帝，元子敬帝，四世五十六年。四曰陈陈氏，武帝霸先，长兴人，受梁禅，传兄子文帝，文子废帝，文弟宣帝，宣子后主，五世三十三年。以上四朝，俱都金陵。南史之外，各有国史四朝，连吴与东晋，又号六朝。
北元魏，分东西，宇文周，与高齐，
北史三朝一曰：魏姓拓拔氏，起于翔漠，始圣武帝诘汾，神元帝力微，世为君长，臣服中国。至拓拔猗庐入讨内叛，始有中国，自称代王。传弟子郁律，律子什翼健，健子圭，以孝武时称魏帝，都平阳，是为道武帝。子明元，元子大武，武孙高宗，高子献文，献子孝文，始改姓为元氏。传子宣武，武子孝明，孝文孙孝庄、节闵、孝武。孝武为其相高欢所逼，奔于长安，是为西魏。传从弟文帝，文子废帝、恭帝，而禅于周。○东魏静帝善见，孝文之孙高欢所立，都于邺，分魏为二，立十二年而褝于齐。自道武至恭帝，凡十六。主百七十年，恭帝上至圣武三百三十余年。○二曰：齐高氏，始高欢立静帝，世执其政，至子洋而受禅，是为齐文宣帝，传子废帝弟孝昭武成成子后主，五世二十八年，灭于周。○三曰周宇文氏，宇文泰拥魏孝武帝于长安，世执其政，其子孝闵帝觉受魏禅，改号周，传弟孝明。孝武武子孝宣，宣子孝静，五世二十五年，禅于隋。
迨至隋，一土宇，不再传，失统绪。
四曰隋杨氏。高祖杨坚相周受禅，国号曰隋，南平陈国而一天下，传子炀帝，荒淫无度，天下大乱，不再传而李氏立恭帝，隋亡矣。右隋三世三十七年，以上四朝，谓之北史。魏、齐、周、隋亦各有史书。
唐高祖，起义师，除隋乱，创国基。
继隋者唐也，是为唐书。唐高祖姓李氏，名渊，陇西人，仕隋为太原守，威望素著。隋帝忌之，帝东巡不反，关中大乱，诏高祖尽讨群贼高祖惧，乃因子太宗之计，倡义起兵入关，立炀帝孙恭帝，号召天下。未几，遂创。业，而移隋祚矣。
二十传，三百载，梁灭之，国乃改。
唐有天下，高祖开基，皆由其子太宗戡定祸乱，削平僭伪之功也。太宗子高宗，高子中宗，为母武氏所废，武氏称制二十年，然后复位。中弟睿宗，睿子明皇宠杨妃而乱。国。安禄山犯京师，帝迁西蜀，几亡天下。明子肃宗，肃子代宗，代子德宗，德子顺宗。顺子宪宗，宪子穆宗。穆子敬宗、文宗、武宗穆弟宣宗，宣子懿宗，懿子僖宗、昭宗，昭子昭宣。凡传国二十世，历年二百八十九而灭。于梁，唐之国祚，遂改移为梁矣。
梁唐晋，及汉周，称五代，皆有由。
继唐者梁、唐、晋、汉、周，是为五代史官，作五代史，共为一书。一曰梁太祖，朱温始为贼将。归唐为节镇，遂篡唐，都于汴，贪淫无道，为子友圭所弑。三子友贞杀圭自立，凡二世十七年，灭于后唐。○二曰后唐庄宗李存勖，木姓朱邪，沙陀人，先世有功于唐，赐姓李氏，封晋王。朱氏篡唐，与晋世仇，灭后梁而有天下，好游戏而失国。父之养子嗣源代位，是为明宗，传子愍帝，养子王从珂，又夺其位，凡四世十五年，而灭于晋。○三曰：后晋高祖石敬塘，明宗之壻，借辽兵而灭唐，传子齐王，为契丹所灭，凡二世十年。四曰：后汉高祖刘知远，逐辽而代晋，传子隐帝，杀戮大臣，兵变而亡，二世凡四年。○五曰后周太祖郭威，仕汉镇邺，兵变，废汉而代之，传养子世宗柴荣，威定南北，传子恭帝禅于宋，凡三世十年。右五代共十三主五十三年。附十国纪年。五代三世，各据一方。吴王杨行密、南唐李昪、蜀王建，后蜀孟知祥、闽王审知、楚马殷、吴越钱镠、南汉刘隐、北汉刘崇、荆南高季兴，凡十僭国。至宋初，南北汉、唐蜀、荆南、吴越皆入于宋，惟契丹与宋并立。
炎宋兴，受周禅，十八传，南北混。
继五代者，宋也。宋以火德王，故称炎。宋太祖赵氏，名匡允，受周禅而都于汴，传弟太宗。太宗子真宗，真子仁宗，太宗曾孙英宗，英子神宗，神子哲宗、徽宗，徽子𫒋宗，凡九。帝。金人克沐，徽、钦父子皆降于金。○南宋高宗徽宗子，都杭州，无子，传太祖八世孙孝宗，孝子光宗孙宁宗无子，传太祖十一世孙理宗，理子度宗，度子恭帝端宗弟炳，凡九世而亡于元。两宋十八世三百二十年。○北方之国，前乎宋者，有辽太祖耶律氏，名阿保机，传太宗、世宗、穆宗、景宗、圣宗、兴宗、道宗，天祚灭于金。德宗自立，号西辽，传仁宗末主，凡十二世，百七十余年，灭于乃蛮。○后辽而王，有金姓完颜氏，太祖名旻，灭辽而都于燕，传太宗、熙宗、废帝、世宗、章宗、卫王、宣宗、哀宗末主，凡十世，百二十年，灭于元。○元太祖姓奇渥温氏，名铁木真，兴自蒙古，传太宗，灭金，都于燕。太宗子定宗，太祖孙宪宗，宪弟世祖灭宋而南北混一，传孙成宗，成侄武宗、仁宗，仁子英，宗成侄，泰定武子明宗文宗，明子宁宗顺帝。凡十四世，百六十五年而灭于明。
十七史，全在兹。
十七史，当时正史之数也。一曰史记，三皇、五帝、三王、秦、楚以至汉武帝之史，汉司马迁著；二曰前汉书，汉班固著；三曰后汉书，刘宋范蔚宗著；四曰三国志，晋陈寿著；五曰晋书，唐太宗著。六曰宋书，梁沈约著；七曰齐书，梁萧子显著。八曰梁书，九曰、陈书，俱唐姚思廉著。十曰北魏书，北齐魏收著。十一、北齐书，唐李百药著；十二、北周书，唐令狐德棻著；十三、隋书，唐魏征著；十四、宋、齐、梁、陈南史。十五、魏、齐、周、隋、北史，俱唐李延寿著十六唐书，宋宋祁、欧阳修著十七五代史。欧阳修著。作者言十七史之大略，全在于兹也。继此又有宋史、辽史、金史，俱元脱脱欧阳元揭徯斯著，又有元史，乃明宋 等著，共称二十一史。
载治乱，知兴衰。
史者，经国之大典，所载者朝廷治乱之由，国祚兴衰之理，得其道则治，失其道则乱。千古如一辙也。
读史者，考实录，通古今，若亲目。
言凡读史，须要细心考较，君臣纪傅之实录，与稗官小说真伪不同，贤奸治乱，彰明较著，通达古今，如亲眼所见，则微辞奥义可得而明，彼短此长，可得而评也。
口而诵，心而惟，朝于斯，夕于斯。
此以下通言读书之法。惟，思也。凡读经史、子集诸书，要心口相应。口诵而心不惟，则扞格而不入；心惟而口不诵，则神志不专。朝或于斯，而夕或不然，则所学有时而废。所得有时而亡，非时习之道也。
昔仲尼，师项橐，古圣贤，尚勤学。
此以下杂引古人，以劝勉小子之读书勤学也。仲尼，孔子之字。孔子之母，祷于尼山而生。孔子，故孔子字仲尼。项橐，鲁之圣童，也。七岁而为孔子师，言圣人生知，尚且辛勤好学，师仿贤圣之童以自励，况乎今之小子可不勉欤？
赵中令，读鲁论，彼既仕，学且勤。
此言既贵而好学也。宋赵相太祖，太为宗中书令，故曰中令。尝曰：吾以半部论语相太祖，以半部相今皇，凡世治民安论，皆读语之功也。彼既仕且贵为宰相矣，而勤学好读，尚且如此，况未仕之小生，可不勉欤？
披蒲编，削竹简，彼无书，且知勉。
此言无书而好学也。汉以先非世家无书，非钞录传写，则无书，又无纸，非绢帛皮币简册，不能钞录，贫而无资者不能得书。汉有路温舒牧羊于大泽，取蒲草编织成席，借尚书钞录而读之。公孙弘年五十矣，为人牧豕于寒竹林中，乃以刀削去竹青，借取春秋钞录而读之，二子由是名显当时，贵为卿相。夫二子贫贱而好学如此，今之读书者，易求易办，轻便精良如此，而不好学，岂非自误乎？
头悬梁，锥刺股，彼不教，自勤苦。
此言苦读之勤也。晋有孙敬，读书夜深，常恐盹倦，乃以头髻悬于梁上，以妨困睡。苏秦不遇而归，为骨肉所贱，乃励志读书，每值懒惰昏倦之时，将利锥刺其股以自警。夫二子之刻苦自励如此，固无父兄之教威严课督之也。尔辈小生，享安居温饱之乐，又有贤父兄以教率之，安得不思勉励以自奋哉？
如囊萤，如映雪，家虽贫，学不辍。
此言贫不废学也。晋车允好学，家贫，夜读无油，乃取萤火囊之，而藉其光，以照读书。孙康寒夜读书无油，乃出庭前映雪光而读。夫二子不以贫而废学，终成大名，况尔。辈有父兄资给，可不勉欤？
如负薪，如挂角，身虽劳，犹苦卓。
此言身劳而好学也。汉朱买臣贫而采樵，不废读书。方砍柴时，置书于林下而读，负薪而归，悬书于担头，诵而行。后仕武帝，为会稽守。隋李密好学，乘牛而读汉书，将余本挂两角之上。杨越公见而奇之，后袭爵为蒲山公。二子身既勤劳，而犹劳苦坚卓如此，况尔辈饱食，终曰无所事事者乎？
苏老泉，二十七，始发愤，读书籍。
此言年长而好学者也。老泉名洵，字明允，宋眉山人，苏东坡之父也。老泉幼而失学，至三十七岁始悟其非，发愤攻书，以成大名。两子皆大儒，世号三苏。
彼既老，犹悔迟，尔小生，宜早思。
二十七岁，虽不为老，以人生八岁当入小学，十五当入大学计之，则已老矣。夫老泉年既长，有室家之累，又初不好学，而一旦悔向学之迟，发愤以成大名如此。至尔辈小生，当未老之时，宜早恐上进，黾勉以成功，莫待老而后悔之无及，又安能如老泉天资之高也乎？
若梁灏，八十二，对大廷，魁多士。
此言好学之心，至老而弥笃也。大廷，天子之廷魁，多士状元也。宋之梁灏苦学，一生未遇，及乎年八十有二矣，尚能奋发有为，对策大廷，而为多士之首。
彼既成，众称异，尔小生，宜立志。
彼，指梁灏也。言灏年高而才雄力健，又能成此大名，真古今之独异者也。尔辈读书，宜以此为法，不以未遇而自荒，不以不遇而自废，一心向学，至老而不倦，以灏自期。无怠其志可也。
莹八岁，能咏诗，
此言幼而早成也。北齐祖莹，年八岁，即能咏诗成章，后为著作郎。
泌七岁，能赋棋。
唐李泌年始七岁，姑子员半千九岁举神。童。明皇问曰：外庭尚有如卿者乎？对曰：舅子李泌，七岁，才胜于臣。帝令入见。时帝方与张说奕棋，帝问曰：小子能赋乎？对曰：能。帝命赋方圆动静。泌请问其旨，张说曰：方若棋盘，圆若棋子，动若棋生，静若棋死。泌对曰：方若行义，圆若运智，动若骋材，静若得意。帝大奇之，赐以 衣。后历相位，为社稷臣。
彼颖悟，人称奇，尔幼学，当效之。
言祖、李二人童年颖悟，才能动主，早取卿相，人称奇异如此，尔幼学之人，当以为法，而效之可也。
蔡文姬，能辨琴，谢道韫，能咏吟。
言古不独男子好学，虽女子亦有聪明才智过人者。蔡伯 女，名琰，字文姬。父方操琴，遇猫捕鼠，文姬知其琴声带杀。董卓擅政，邕有忧时之心，方操琴，而文姬伤其父。琴声焦杀，危难将至，父因卓之诛得罪，而苑流文姫于胡地。文姫作胡笳十八拍之曲，流入中国，幽怨哀伤。曹孟德闻之，以千金赎回，而配士人。董玘。谢道韫，晋宰相谢安之兄女，幼能咏诗。庭中大雪，安问诸子侄云：大雪纷纷何所似？侄琰对曰：撒盐空中差可拟。道韫对曰：未若柳絮因风起。安大奇之。后嫁王右军。子凝之夫苑以节著。
彼女子，且聪敏，尔男子，当自警。
言文姬、道韫不过女子耳，且能聪明敏捷，审音如此其精明，应对如此其颍异，况尔辈皆男子也，岂可不如女子而自颓其志乎？当以此自警而自惕可也。
唐刘晏，方七岁，举神童，作正字。
此又引神童之事，以明颍悟之才。唐有刘晏，年方七岁，值明皇幸华清宫，晏拦驾上书，帝大奇之，谓之神童。授翰林正字。日诏见，杨妃爱之，命坐于膝上，亲为绾髻。帝问之曰：卿为正字，正得几字？晏俯伏对曰：诸字皆正，惟有朋字不正。盖朋宁似两月字，而体不正，且以讽当时谗臣用事，宠幸多门，朋比而为奸也。明皇大异之。后历仕明、肃、代德，官至户部尚书、平章事。晏不惟聪颍，而崇正黜邪之心已见于此矣。○绾音挽，髻音计。黜音出。
彼虽幼，身巳仕，尔幼学，勉而致。
言晏虽七岁幼童，然己身入仕林矣。尔等幼学，当勉力以效之可矣。
有为者，亦若是。
人但不能奋发有为耳。彼刘晏亦人也，效之何难？
犬守夜，鸡司晨，苟不学，曷为人？
尔曷不下观于物类以自警乎？犬与鸡皆畜也，犬则有守夜之能，使人不敢犯；鸡则有司晨报晓之能，使人知早起。夫鸡犬之微，尚有可取之处，况人为万物之灵，岂可晏然自安乎？自古大圣大贤，皆由学而后成。人苟不学，则终归下流，反不及鸡犬之可取，则亦何以为人哉？
蚕吐丝，蜂酿蜜，人不学，不如物。
又不观之于蜂与蚕乎？彼蚕、蜂至微之物也，无求于人，为人所畜。蚕则有吐丝结茧，以成币帛之功；蜂则有采花酿蜜，以资服食之用。为物也小，成功也大。汝等堂堂男子，倘如不学而荒其业，是昆虫之不如也。
幼而学，壮而行，
人之生也，非徒事于诵读而巳。幼而学圣贤之言，将以壮而行圣贤之行也。若徒学而不行其行，又何取于学也？
上致君，下泽民。
壮行云何？士君子得志而行其道也，上以致其君为尧、舜之君，下以泽其民如尧、舜。之民，所谓穷则独善其身，达则兼善天下。
扬名声，显父母，光于前，裕于后。
学为大儒，声名达于四方；仕为名臣，褒宠加于父母。或全忠尽孝，百世流芳；或正直公廉，一时颂德，俱扬名显亲之事也。人能以道德勋猷扬显于世，则盛德大业光耀。于祖宗，积庆钟祥，垂裕于后世，岂非读书之大效哉？
人遗子，金满籯，我教子，惟一经。
此总结上文，言凡人遗留与子孙者，但重金银，我则惟以一经教子，使学为圣贤而已。语云：黄金满籯，不如教子一经是也。
勤有功，戏无益，戒之哉，宜勉力。
此总戒后学之辞。言凡人殷勤向学，则有曰进之功，若怠惰嬉戏，则无益而有损也。尔辈宜戒之戒之，不可不勉力励志于学，以成大儒也。
天保二年刊。

[book_title]《三字经训诂》PDF下载原书地址：[URH:★http://www.daxuan.com★]
[IMG:三字经训诂_1.jpg]
[IMG:三字经训诂_2.jpg]
链接：
[URH:★http://www.daxuan.com★]
提取码：q0hx

        </div>
      </div>
    </div>
  </div>
</div>
<!--update:2025-08-30 09:35:30-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>