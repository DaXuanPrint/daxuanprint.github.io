<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,论语集说卷一,论语集说卷二,论语集说卷三,论语集说卷四,论语集说卷五,论语集说卷六,论语集说卷七,论语集说卷八,论语集说卷九,论语集说卷十,论语集说。【标点本】全文在线阅读,论语集说。【标点本】全文在线下载,大玄古籍书库">
<meta name="description" content="宋蔡节撰。十卷。在体例上,解说《论语》章句处,凡全用一家者,则独书姓名;于参用一两家者,则各注本语之下;杂用众说者,则迭书姓名于末。其润色以己意者,则曰:“本某氏。”皆谓之集,或附己说于后,则别曰:“节。”谓节自为说者,谓之曰:“释。”其互相发明之说,则夹注于下。其推阐旁意之说,则低一字书之。是时,朱熹之说已行,故该书大旨率从朱熹《四书集注》,其间偶有异同者,如释“贤贤易色”,为贤人之贤,为之改容更貌。释“攻乎异端”,谓攻为攻击,害为反贻吾道之害。“知其说者之于天下也”,谓知鲁之僭禘则名正,名正而天下不难">
<title>论语集说 【标点本】_蔡节_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">论语集说 【标点本】</span> <br/>
          作者： <span class="inputVal" id="bkauthor">蔡节</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]114459</span> <br/>
          说明： <span class="inputVal" id="bkdec">宋蔡节撰。十卷。在体例上,解说《论语》章句处,凡全用一家者,则独书姓名;于参用一两家者,则各注本语之下;杂用众说者,则叠书姓名于末。其润色以己意者,则曰:“本某氏。”皆谓之集,或附己说于后,则别曰:“节。”谓节自为说者,谓之曰:“释。”其互相发明之说,则夹注于下。其推阐旁意之说,则低一字书之。是时,朱熹之说已行,故该书大旨率从朱熹《四书集注》,其间偶有异同者,如释“贤贤易色”,为贤人之贤,为之改容更貌。释“攻乎异端”,谓攻为攻击,害为反贻吾道之害。“知其说者之于天下也”,谓知鲁之僭禘则名正,名正而天下不难治。“无所取材”,谓无所取桴材。释“不有祝鮀之佞”(《雍也》)三句,谓美色尚不足以免祸,唯口才乃可免。释“不图为乐之至于斯也”,谓《韶》本揖逊之乐,今乃至于齐国。释“五十以学《易》”(《述而》),谓夫子是时年未五十,故云加年。释“不恒其德”一节,谓别为一章。谓“今之成人者何必然”,为子路之言。又谓“有马者借人乘之”即史之阙文。“太师挚适齐”一章,谓鲁君荒于女乐,故乐官散去。所释均可备一说。其诠释简明,体例清整。但其中亦有牵强穿凿之处。有《通志堂经解》本、《奥东书局刊本》等,又收入《四库全书·经部四书类》。</span> <br/>
          封面： <span class="inputVal" id="bkimg">Z_5337.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]论语集说 【标点本】
[book_author]蔡节
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]114459
[book_dec]宋蔡节撰。十卷。在体例上,解说《论语》章句处,凡全用一家者,则独书姓名;于参用一两家者,则各注本语之下;杂用众说者,则叠书姓名于末。其润色以己意者,则曰:“本某氏。”皆谓之集,或附己说于后,则别曰:“节。”谓节自为说者,谓之曰:“释。”其互相发明之说,则夹注于下。其推阐旁意之说,则低一字书之。是时,朱熹之说已行,故该书大旨率从朱熹《四书集注》,其间偶有异同者,如释“贤贤易色”,为贤人之贤,为之改容更貌。释“攻乎异端”,谓攻为攻击,害为反贻吾道之害。“知其说者之于天下也”,谓知鲁之僭禘则名正,名正而天下不难治。“无所取材”,谓无所取桴材。释“不有祝鮀之佞”(《雍也》)三句,谓美色尚不足以免祸,唯口才乃可免。释“不图为乐之至于斯也”,谓《韶》本揖逊之乐,今乃至于齐国。释“五十以学《易》”(《述而》),谓夫子是时年未五十,故云加年。释“不恒其德”一节,谓别为一章。谓“今之成人者何必然”,为子路之言。又谓“有马者借人乘之”即史之阙文。“太师挚适齐”一章,谓鲁君荒于女乐,故乐官散去。所释均可备一说。其诠释简明,体例清整。但其中亦有牵强穿凿之处。有《通志堂经解》本、《奥东书局刊本》等,又收入《四库全书·经部四书类》。
[book_img]Z_5337.jpg


[book_title]提要
臣等谨案：
论语集说十卷，宋蔡节编。节，永嘉人，始末未详。惟书首淳祐五年进表，结衔称「朝散郎大府卿兼枢密右承旨」，末有淳祐丙午文学椽姜文龙跋，即进书之次年也。其例于全用一家者，则独书姓名；于参用一两家者，则各注本语之下；杂用众说者，则叠书姓名于末；润色以己意者，则曰「本某氏」，皆谓之曰「集」。或附己说于后，则别曰「节谓」；节自为说者，谓之曰「释」。其互相发明之说，则夹注其下；其推阐旁意之说，则低一字书之。是时朱子之说已行，故大旨率从集注。其间偶有异同者，如「贤贤易色」，谓贤人之贤为之改容更貌。「攻乎异端」，谓攻为攻击，害为反贻吾道之害。案：此郑汝谐之说。「知其说者之于天下也」，谓知鲁之僭禘则名正，名正而天下不难治。「无所取材」，谓无所取桴材。案：此郑元之说。「不有祝𬶍之佞」三句，谓美色尚不足以免祸，惟口才乃可免。「不图为乐之至于斯也」，谓韶本揖让之乐，今乃至于齐国。案：此亦郑汝谐之说。「五十以学易」，谓夫子是时年未五十，故云「加年」。「互乡童子」一章不作，错简。「不志于榖」，谓三年不能至于善，则所学已难乎有得。没阶趋进，谓进当作退。「虽疏食菜羹瓜祭」，谓「瓜」为如字，以祭字属下句。「三嗅而作」，谓嗅当作叹。案：此徐积之说。「冉有退朝」，谓朝为从季氏至鲁君之朝。「不恒其德」一节，谓别为一章。「曰今之成人何必然」，谓为子路之言。「有马者借人乘之」，谓即史之阙文。「齐景公有马干驷」章，连上为一章。案：此郑汝谐、钱时二家之说。「太师挚适齐」一章，谓鲁君荒于女乐，故乐官散去。其中惟「太师挚」一章可备一说，余皆牵强穿凿。盖朱子于注易注诗，诚不免有所遗议。至于论语集注，则平生精力具在于斯，其说较他家为确，务与立异，反至于不中理也。然出入者不过此数条，其余则皆诠释简明，词约理该，终非胡炳文等所可及焉。乾隆四十二年四月恭校上。
总纂官臣纪昀、臣陆锡熊、臣孙士毅，总校官臣陆费墀。

[book_title]论语集说卷一
宋蔡节编
学而第一凡一十六章。
子曰：「学而时习之，不亦说乎？有朋自远方来，不亦乐乎？人不知而不愠，不亦君子乎？」说，音悦。乐，音洛。愠，于问切。
集曰：子，谓孔子也。马氏注：学之为言效也。习者，重习也。伊川程子曰：如鹰乃学习之义。时习者，时时习之也。说，喜意也。不亦乎者，反辞也。朋，同类也。自，从也。方，所也。乐之义，比说为发舒也。愠，含怒意。君子，成德之名。本伊川程子、晦庵朱氏、南轩张氏说。节谓人之于理，有未之能知能行也，必贵于学焉。学则效夫已知已行者，而求以尽此理也。学矣而不习，则我与理为二，固无所得于己。习矣而不时，则功力有闲断，虽得之，必失之。惟学矣，而又时时习之，则所学者熟，浃洽贯通，而油然自得矣。有朋自远方来，学之信乎人也。彼己相资，讲习相长，其学益充，而其乐可胜既邪？学以为己而已，人而或不知之，吾何愠焉？人不知而不愠，则学至而德成矣，此所以为君子也。
有子曰：「其为人也孝弟，而好犯上者，鲜矣；不好犯上，而好作乱者，未之有也。」君子务本，本立而道生。孝弟也者，其为仁之本与！弟、好并去声。鲜上声。与平声。
集曰：有子，姓有，名若，孔子弟子。何氏注：「善事父母为孝，善事兄长为弟。」好，犹欲也。犯，干犯也。上，谓在上之人也。鲜，少也。作乱，谓为逆理败常之事也。未之有，言必无也。务，专力也。本，犹根也。仁者，心之德，爱之理也。为仁，犹曰行仁。与，语辞。孝弟，顺德也。孝弟之人，其心和顺，故少好犯上也。既不好犯上，则未有好作乱者也。君子之进德，每务其本，本立而道自生。仁者，无不爱也，而莫先于事亲从兄。惟能于孝弟而用力焉，则根本既立，而仁之为道亦由是生生不穷矣。此孝弟所以为为仁之本与？本晦庵朱氏、南轩张氏说。伊川程子曰：为仁以孝弟为本，论性则以仁为孝弟之本。盖仁是性也，孝弟是用也，谓之行仁之本则可，谓是仁之本则不可。节谓孩提而知爱亲，及长而知敬兄，乃仁之发见最先而至切者也。故曰行仁自孝弟始。
子曰：「巧言令色，鲜矣仁。」令，去声。鲜，上声。
集曰：巧，好也。令，善也。好其言，善其色，言如是之人，少有仁者也。盖致饰于外，务以悦人，则人伪日滋，而本心之德亡矣。本晦庵朱氏说。
曾子曰：「吾日三省吾身：为人谋而不忠乎？与朋友交而不信乎？传不习乎？」省，悉井切。为，去声。传，平声。
集曰：「曾子，姓曾，名参，字子舆，孔子弟子。」邢氏疏：省，察也。为，犹助之也。谋，计虑也。友，同志也。交，交际也。心无不尽曰忠，言无不实曰信。传谓受之于师。习谓熟之于己。谋人之事而忠，与朋友交而信，主于诚实也。传而习，则所学在我矣。龟山杨氏曰：「传而不习，口耳之学也。曾子以此三者日省其身，有所不足，不敢不加勉也。其自治如此，可以见其学之切实矣。」本晦庵朱氏说。建安游氏曰：「此特曾子之省身者尔，若学者则又不止此。」
子曰：「道千乘之国，敬事而信，节用而爱人，使民以时。」道、乘，并去声。
集曰：道，犹治也。包氏注：千乘，诸侯之国，其地可出兵车千乘者也。敬者，主一无适之谓。节，省约也。用，国用也。使，犹役也。时，谓农隙之时。本晦庵朱氏说。节，谓敬事而信。敬者立事之本，而信又所以成之也。节用则不伤财，知节用则又当知爱人。盖节用特爱人之一事耳。使民而不夺其时，则力本者得以自尽。国君果能行此五者，亦足以治其国矣。
子曰：「弟子入则孝，出则弟，谨而信，泛爱众，而亲仁。行有余力，则以学文。」上弟字上声，下弟字去声。
集曰：弟子，言为弟为子者。邢氏疏：孝所以事亲，故言「入」。弟所以从兄，故言「出」。平仲刘氏：谨者，行有常也。信者，言有实也。泛，普也。众谓众人。亲，亲之也。仁谓仁者。以，用也。文谓诗书六艺之文。晦庵朱氏：入孝出弟，谨行信言，又能泛爱而亲仁。东溪刘氏曰：泛爱则有容，亲仁则有别。事亲从兄，修身待物之道在是矣。「行有余力，则以学文」，朱氏曰：力行而不学文，则无以考圣贤之成法，识事理之当然。言当以是数者为先务，而以其余暇之力学文也。节谓此章教人以修行学文，本末不遗，要识夫先后之序而已。
子夏曰：「贤贤易色，事父母能竭其力；事君能致其身；与朋友交言而有信。虽曰未学，吾必谓之学矣。」
集曰：子夏，姓卜，名商，字子夏，孔子弟子。邢氏疏：节谓「贤贤易色」，谓贤人之贤而为之改容更貌也。力无所不尽之谓竭。致，犹委也，谓不有其身也。诚于好贤，孝于事亲，忠于事君，不欺于朋友，四者人道之先务也。子夏言有能如是之人，虽或以为未尝为学，我必谓之已学者，盖以学当务其本也。武夷吴氏曰：子夏之言，其意善矣。然抑扬大过，流弊将或至于废学，必若上章夫子之言，然后为无弊也。
子曰：「君子不重则不威，学则不固。主忠信，无友不如己者，过则勿惮改。」集曰：重，厚重。威，威严。固，坚固也。主者，心之所主也。无、毋通，与勿皆禁止之辞。如，犹若也。无友不如己者，谓与胜己者处也。过，失也。惮，畏难也。本晦庵朱氏说。节谓学以厚重为先，不厚重则不威严，而所学亦不坚固。学以忠信为主，不忠信则言之与行皆无其实。友所以辅仁，不如己则无益而有损。改过所以从善，过而或惮于改，则善无自而生矣。蓝田吕氏曰：自治不勇，则恶日长。外厚重而内忠信，又能择交而善补过，此则君子为学之实功也。
曾子曰：「慎终追远，民德归厚矣。」
节释曰：死者，人之终也。远者，其岁月久也。敬以持之之谓慎，思以及之之谓追。于其终者而谨之，于其远者而追之，此民德所以归于厚也。伊川程子曰：丧尽礼，祭尽诚，谨终追远之大者。东坡苏氏曰：略于丧祭，则背死忘生者众而俗薄矣。
子禽问于子贡曰：「夫子至于是邦也，必闻其政，求之与？抑与之与？」子贡曰：「夫子温、良、恭、俭、让以得之。夫子之求之也，其诸异乎人之求之与？」三「之与」之「与」字，并平声。余上声。
集曰：子禽，姓陈，名亢，字子禽；子贡，姓端木，名赐，字子贡。皆孔子弟子。郑氏注：抑，反语辞。与、其、诸，皆语辞。温，和厚也；良，易直也；恭，庄敬也；俭，节制也。让，谦逊也。五者，夫子之盛德光辉接于人者也。夫子所至之邦，必与闻其国之政。子禽疑而问之，子贡谓夫子求于时君而得之与？抑时君自与之与？子贡言夫子之德容如是，故时君敬信，自以政就而问之，非若他人求而得之也。其曰「夫子之求之也，其诸异乎人之求之与」，姑借夫「求」字以明夫子之本不求尔。本伊川程子、晦庵朱氏说。南轩张氏曰：「时君见圣人之仪刑而乐问以政者，秉彝好德之良心也。卒不能以政授之者，则以夫私欲害之也。」
子曰：「父在，观其志；父没，观其行；三年无改于父之道，可谓孝矣。」行，去声。
节释曰：志，谓心之所尚也。行谓行事之实也。父在，子不得而自为，故以观志言；父没，子可得而自为，故以观行言。若谓父没之后，可得自为，而于父之道率意以改之，则未免有死其亲之心矣，是岂得为孝乎？三年云者，此即居丧时言也。知三年无改之可谓孝，则终身之无改者，其为孝可知矣。此章言父之道则在所不当改尔。如其非道，亦在乎改之而已矣。
有子曰：「礼之用，和为贵。先王之道，斯为美，小大由之。有所不行，知和而和，不以礼节之，亦不可行也。」
集曰：礼者，天理之节文，人事之仪则也。晦庵朱氏、勉斋黄氏曰：仁曰心之德，礼曰天理之节文，义曰心之制，此言其体也。仁曰爱之理，礼曰人事之仪则，义曰事之宜，此言其用也。节谓此章专论礼之用。礼之体虽近于严，而其用则贵于和。和者，顺乎自然而无勉强矫拂之谓也。故先王之道以斯为美，而小大之事由之，谓其无不可行也。然复有所不行者，徒知和之可贵，而一于和不能以礼节之，则和而失之于流，所以亦不可行也。盖礼一于严则病于拘而不可行；一于和则病于肆而亦不可行。唯严而和，和而节，不失礼之全体，斯可行而无弊矣。「以礼节之」一语，不无小病，读者详之。
有子曰：「信近于义，言可复也；恭近于礼，远耻辱也。」因不失其亲，亦可宗也。近，上声。远，去声。
集曰：信，约信也。义者，事之宜也。复，践言也。恭，致敬也。礼，节文也。晦庵朱氏节谓言固欲其信，然不度其事之宜，则言有不可复者矣。行固欲其恭，然或失乎礼之节，则适足以召耻辱矣。惟信能近义，而后言可复；恭能近礼，而后远耻辱也。义者，所以全其信也。礼者，所以成其恭也。因者，承上文而言。亲，犹近也。亦者，未深许之辞。夫人之行事，能尽合于礼义者，上也。因恭信而不失其亲，近于礼义焉，则亦可宗尚矣。伊川程子曰：「因其近礼义而不失其亲，亦可宗也，况于尽礼义者乎？」
子曰：「君子食无求饱，居无求安，敏于事而慎于言，就有道而正焉，可谓好学也已。」好，去声。
节释曰：食，饮食也。居，居处也。敏、速也，谓汲汲也。慎言，谓言谨而不放也。就，从也。道者，事物当然之理，人之所共由者也。有道，谓能尽此理也。正者，正吾之偏也。食欲饱，居欲安，人之情也。有志于学者，则不以口体为念也。行常病于不足，敏于事者，能勉其所不足也；言常病于有余，谨于言者，不尽其所有余也。然犹未敢自以为是，必就有道之人而正焉，斯可谓之好学也已。蓝田吕氏曰：「不志于奉养，学所以专；不苟于言行，学所以实；所趋不谬于道，学所以正。学至于此，可谓好矣。」子贡曰：「贫而无謟，富而无骄，何如？」子曰：「可也。未若贫而乐，富而好礼者也。」子贡曰：「诗云：如切如磋，如琢如磨。其斯之谓与？」子曰：「赐也，始可与言诗已矣，告诸往而知来者。」乐，音洛。好，去声。磋，七多切。谓与之与，平声。
集曰：謟，卑屈也。骄，矜肆也。可也者，言仅可而未尽善也。未若云者，言未及乎此也。往者，所已言也。来者，所未言也。贫者不足，故易谄；富者有余，故易骄。常人溺于贫富之中，固有二者之病。无謟无骄，则无所溺而能自守矣。然犹未知贫富之为外物也。乐则心广体胖而忘其贫，好礼则安处善乐循理而不自知其富，此则超乎贫富之外也。如切如磋，如琢如磨，此卫风淇澳之诗也。言治骨角者，既切之复磋之；治玉石者，既琢之复磨之。治之之工不已而益精也。子贡自以无謟无骄为至矣，及闻夫子之言，又知义理无穷，学之不可以遽已，因引切磋琢磨之诗以明之也。本晦庵朱氏说。南轩张氏曰：安于无谄无骄而不知进学，固不足贵。而所谓无謟无骄者，学者亦非可忽也。居贫而有一毫求之之意，居富而有一毫自恃之心，皆謟与骄也。此病未除，而遽曰能乐与好礼，未之见也。必无謟无骄，而后乐与好礼可得而进焉。节谓：无謟无骄之未若乐与好礼，此夫子之告往者也。因未若乐与好礼之言而悟切磋琢磨之旨，此子贡之知来者也。子贡之可与言诗者以此。
子曰：「不患人之不己知，患不知人也。」
集曰：患，犹病也。君子求在我者也，故不患人之不己知。苟不知人，则是非邪正莫之能辨，故以为患也。河南尹氏节谓人不知己，于己无损；己不知人，则有损无益矣。
为政弟二凡二十四章。
子曰：「为政以德，譬如北辰，居其所而众星共之。」共，音拱。集曰：政之为言正也，所以正夫人也。德之为言得也，先得夫人心同然之理而不失者也。譬，喻也。北辰，北极，天之枢也。居其所，不动也。共，向也。言为政以德，则不动而化，人心归之，亦犹北辰居其所，众星环而共之也。本晦庵朱氏说。
子曰：「诗三百，一言以蔽之，曰思无邪。」
集曰：诗三百十一篇，言三百者，举大数也。蔽，犹盖也。晦庵朱氏节谓：三百篇之诗，虽有美刺之不同，然皆出乎情性之正也。夫子以思无邪一言而尽盖三百篇之旨，可谓深探诗人之心矣。
子曰：「道之以政，齐之以刑，民免而无耻；道之以德，齐之以礼，有耻且格。」道，去声。集曰：道，犹引导，谓先之也。政，谓法制禁令也。齐，一之也。免，苟免于罪也。耻，愧耻也。德，谓人心固有之善。礼，谓制度品节也。本晦庵朱氏说。节谓：格，正也。道之以政矣，而又有刑以齐之，则民有所畏而不敢为恶，非有所耻而自不为恶也。道之以德矣，而又有礼以齐之，则民不但耻为不善，且能以善而正其身矣。朱氏曰：政者为治之具，刑者辅治之法。德礼则出治之本，而德又礼之本也。此其相为本末，虽不可以偏废，然刑政能使民远罪而已，德礼之效则有以使民日迁善而不自知。故治民者不可徒恃其末，而当深探其本也。
子曰：「吾十有五而志于学，三十而立，四十而不惑，五十而知天命，六十而耳顺，七十而从心所欲不逾矩。」集曰：古者十五入大学，此所谓学，即大学之道也。心之所之谓之志。立者，卓然有所立也。不惑者，见之之明而无所疑也。天道流行，赋与万物，莫非至善无妄之理，是所谓天命也。穷理尽性，所以知天命也。耳顺者，声入心通也。从，随也。逾，越也。矩，法度之器，所以为方者也。从心所欲不逾矩，谓随其心之所欲而自不越于法度也。本晦庵朱氏说。节谓自十有五而志于学，则念念在此而为之不厌矣。既学矣，加以十五年持守之功，则其学之所至，卓然而能有所立矣。既立矣，加以十年探索之功，则所见明彻，无所滞碍，而事事物物之理莫不洞然于胸中矣。又十年，则理无不穷，性无不尽，而知天之所命者矣，此则知之至也。又十年，则声入于耳，心无不通，所谓不思而得者也。又十年，则心与理一动皆天，则所谓不勉而中者也。学而至此，此圣人之德所以为至也。节谓圣人固天纵之圣，而亦未尝不学，其终身进德之功，皆自十五志学中来，必十五年、十年而一进者，非姑为是辞也，亦其学力所到，至是可以自信尔。反复玩味此章，则知圣人之为学，不终其身、不诣其极不止也。学者苟能深体而笃行之，优游涵泳，不躐等而进，日就月将，不半途而画，庶乎其得之矣。
孟懿子问孝。子曰：「无违。」樊迟御，子告之曰：「孟孙问孝于我，我对曰无违。」樊迟曰：「何谓也？」子曰：「生，事之以礼；死，葬之以礼，祭之以礼。」
集曰：孟懿子，鲁大夫，仲孙氏，名何忌。懿，谥也。樊迟，姓樊，名须，字子迟，孔子弟子。无违，无违于礼也。御，为孔子御车也。注疏：生事、葬祭，事亲之礼，始终具矣。人之事亲，自始至终，一遵于礼而不苟，此所谓无违也。孔子答孟懿子之问，以是懿子不能复问，恐其或以从亲之令为孝，故语樊迟以发之。是时三家僭礼，亦因以警之也。然语意浑然，又若不专为三家而发。晦庵朱氏、致堂胡氏曰：人之欲孝其亲，心虽无穷，而分则有限。得为而不为，与不得为而为之，均于不孝。所谓以礼者，为其所得为者而已矣。
孟武伯问孝。子曰：「父母唯其疾之忧。」
集曰：孟武伯，懿子之子仲孙彘。武，谥也。疾，病也。马氏注：父母爱子之心无所不至，惟恐其疾病，常以为忧也。人子体此而以父母之心为心，则凡所以守其身者，自不容于不谨矣，岂不可为孝乎？晦庵朱氏。
子游问孝。子曰：「今之孝者，是谓能养。至于犬马，皆能有养。不敬，何以别乎？」养，去声。别，彼列切。
集曰：子游，姓言，名偃，字子游，孔子弟子。孔氏注：养，谓饮食供奉也。犬马待人而食，亦若养然。世俗事亲，能养足矣。若能养其亲而敬不至，则与养犬马者何异？言何以别，所以深明事亲之不可不敬也。养而能敬，斯为孝矣。本晦庵朱氏、致堂胡氏说。
子夏问孝。子曰：「色难。有事，弟子服其劳；有酒食，先生馔，曾是以为孝乎？」食，音嗣。馔，七恋切。集曰：食，饭也。先生，父兄也。馔，饮食之也。曾，犹则也。色，礼记所谓愉色婉容者是矣。盖非爱敬之至，和顺积中，则形于外者，不能常然也。故事亲之际，惟色为难尔。劳事则代长者，酒食则先长者，此所谓养口体也，未足以为孝。马氏注：南轩张氏，成都范氏。
子曰：「吾与回言终日，不违，如愚。退而省其私，亦足以发，回也不愚。」省，息井切。
集曰：回，姓颜，名回，字子渊，孔子弟子。孔氏注：不违者，意不相背，有听受而无问难也。私，谓燕居之时。发，谓发明所言之理也。晦庵朱氏：颜子以上知之资，故闻夫子之言，心通默识，不复问辨，若愚而无所知者。及侍坐而退，夫子察其燕私，而其视听言动，皆能以圣人所教，随用发明，则是颜子本不愚也。本致堂胡氏说。
子曰：「视其所以，观其所由，察其所安，人焉廋哉？人焉廋哉！」焉，于虔切。廋，所留切。集曰：以，为也，所为之事也。由，从也，所从之道也。安，止也，心之所止也。察其所安者，验之以久也。焉，何也。廋，匿也。本伊川程子说。孔氏注：节谓行事有善恶，处心有诚伪，而道有君子小人，一事之或善，未足以见其人也。抑未知其所从之道果君子邪？所为者善矣，而所从者或非君子之道，则亦偶中于善尔。所从之道果君子矣，又未知其心能久而安之否邪？至于久而安之，则诚而非伪也，其为君子也信矣。观审于视察又详于观，参而验之，则人之善恶不逃乎我之所见矣。
子曰：「温故而知新，可以为师矣。」
集曰：时习之谓温。邢氏疏：节谓故者，所已得也；新者，所未得也。惟能无忘其所已得，而又有得于其所未得者焉，则为学之功进进而不已矣。夫如是而所学在我，其应不穷，故曰可以为人师。子曰：「君子不器。」集曰：器者，物象之名。邢氏疏：谓之器，则拘于一物，各适其用而不能相通。成德之士，体无不具，用无不周，非特为一才一艺而已。本晦庵朱氏说。
子贡问君子。子曰：「先行其言而后从之。」
节释曰：先行者，行之于未言之前；其言而后从之者，言之于既行之后。成都范氏谓子贡之患，非言之艰而行之艰，故告之以此也。
子曰：「君子周而不比，小人比而不周。」比，毗至切。集曰：周，普徧也。比，偏党也。晦庵朱氏又曰：周、比，皆与人亲厚之意，但周公而比私尔。君子内恕以及人，其于亲疏、远近、贤愚，处之无不得其分，盖其心无不溥焉，所谓周也。若小人则有所偏系而失其正，其所亲昵皆私情耳，所谓比也。周则不比，比则不周，天理人欲不并立也。本南轩张氏说。
又曰：论语一书，载君子小人之行事多矣，圣人每对举而互言之，其判然若黑白者，是固不难辨也。然至于周比和同泰骄之属，虽近似而实相反，乃其隐微而难察者。圣人指以示学者，欲其知君子小人之所以分，特在乎毫厘之间耳。本晦庵朱氏说。
子曰：「学而不思则罔，思而不学则殆。」
集曰：罔，无知也。殆，危也。注疏：思者，研穷其理之所以然也。南轩张氏节，谓徒学而不思，则莫知所发明，吾心之于理且无所得矣，故曰罔。徒思而不学，则莫知所依据，吾心之于理且无所安矣，故曰殆。学与思相为表里，要不可以偏废也。掦子曰：「学以聚之，思以精之。」
子曰：「攻乎异端，斯害也已。」
集曰：攻者，攻击之攻。阙：林氏溺于偏识，暗于正理，皆所谓异端。上蔡谢氏节，谓君子在明吾道而已矣。吾道既明，则异端自熄。不此之务而徒与之角，斯为吾之害也已。
子曰：「由！诲女知之乎！知之为知之，不知为不知，是知也。」女，音汝。
集曰：由，姓仲，名由，字子路，孔子弟子。诲，犹教也。孔氏注：子路好勇，盖有强其所不知以为知者，故夫子告之曰：我教女以知之之道乎。但所知者则以为知，所不知者则以为不知。如此则虽或不能尽知，而无自欺之蔽。况由此而求之，则其不知者，亦终将知之矣。故曰是知也，言是乃知之道也。若强以不知为知，则是终身不知而已。晦庵朱氏、南轩张氏子张学干禄。子曰：「多闻阙疑，慎言其余，则寡尤；多见阙殆，慎行其余，则寡悔。言寡尤，行寡悔，禄在其中矣。」行寡之行，去声。
集曰：「子张，姓颛孙，名师，字子张，孔子弟子。」干，求也。郑氏注：「禄，仕者之奉也。」晦庵朱氏疑者，所未信；殆者，所未安。蓝田吕氏。尤，罪自外至者也。悔，理自内出者也。伊川程子、横渠张子曰：归罪为尤，罪己为悔。人之处己接物，莫大于言行，而
闻见者，所以为言行之资也。然闻见之不多，则孤陋单浅而无所参验；疑殆之不阙，则冒昧苟且而无所据依。闻见多矣，疑殆阙矣，顾于其余，遂以为己信己安而无事于谨，则言行之间或有所戾，而尤悔之积，有不能免者矣。夫自多闻见而阙疑殆，而又慎言慎行其余焉。多闻见者，学之博也；阙疑殆者，择之精也；谨言行者，守之约也。此则寡悔尤之道也。君子修其在我而已，岂以是为干禄之具哉！然言行纯至而禄自从之，言在其中矣，本为此而反得彼之辞也。子张学干禄，故夫子告之以求诸己也。或疑如此亦有不得禄者，夫子盖曰：耕也，馁在其中矣，惟理可为者为之而已矣。本朱氏、南轩张氏说。
哀公问曰：「何为则民服？」孔子对曰：「举直错诸枉，则民服；举枉错诸直，则民不服。」
集曰：「哀公，鲁君，名蒋。哀，谥也。」包氏注：举，谓举而用之也。错，舍置也。诸，众也。枉，不直也。晦庵朱氏节谓：哀公何为则民服之问，孔子告之以民心之从违，特视上之举错何如耳。好直而恶枉，人心之正也。举错当乎人心，则民服矣；举错不当乎人心，则民何自而服哉？
季康子问：「使民敬、忠以劝，如之何？」子曰：「临之以庄，则敬；孝慈，则忠；举善而教不能，则劝。」
集曰：康子，鲁大夫季孙氏，名肥。康，谥也。孔氏注：劝，有奖励意。自上莅下曰临。庄，谓容貌端严。慈，犹爱也。庄以莅之，则民敬于己。龟山杨氏曰：有戏慢之色，则人易之。孝慈以先之，则民忠于己。节谓：老吾老以及人之老，幼吾幼以及人之幼，能举孝慈之心加诸彼，使斯民仰以事父母，俯以育妻子，其有不忠于上者乎？善者举之，而不能者教之，则民有所劝而乐于为善。此皆在我所当为，非为欲使民敬忠以劝而为之也。然能如是，则其应盖有不期而然者矣。本晦庵朱氏、南轩张氏说。
或谓孔子曰：「子奚不为政？」子曰：「书云：孝乎惟孝，友于兄弟，施于有政。是亦为政，奚其为为政？」
集曰：「奚，何也。邢氏疏：周书君陈篇曰：惟孝友于兄弟，克施有政。」书云「孝乎」者，言书之言孝如此也。善兄弟曰友，孝于亲必能友于兄弟也。孝友笃于家，则其施于有政，亦是理而已。孔子引书之辞，言是乃为政之道，何必居位始为为政乎？定公初年，孔子不仕，或人疑其不为政，故孔子以此告之。本晦庵朱氏、南轩张氏说。
子曰：「人而无信，不知其可也。大车无𫐐，小车无𫐄，其何以行之哉？」𫐐，五兮切。𫐄，音月。集曰：大车，谓平地任载之车。𫐐，辕端横木，缚轭以驾牛者。小车，谓田车、兵车、乘车。𫐄，辕端上曲钩衡以驾马者。邢氏疏：𫐐、𫐄，车待以行者也。河东侯氏，车无𫐐𫐄，则无以引重而至远。人而无信，其不可行亦犹是也。龟山杨氏。
子张问：「十世可知也？」子曰：「殷因于夏礼，所损益，可知也；周因于殷礼，所损益，可知也；其或继周者，虽百世，可知也。」集曰：王者易姓受命为一世。因，仍也。损者，损其太过也。益者，益其不及也。继，绍也。礼之大体，三代相继，皆因之而不能变，其所损益，不过文章制度小过不及之间。马氏曰：所因，谓三纲五常，所损益，谓文质三统。而其已然之迹，今皆可见。即往推来，由今而后，或有继周而王者，虽百世之远，所因所革亦不过此，岂但十世而已乎？本晦庵朱氏说。致堂胡氏曰：子张之问，盖欲知来，而圣人言其既往者以明之也。
子曰：「非其鬼而祭之，謟也。见义不为，无勇也。」集曰：謟，求媚也。勇，刚决也。鬼非所当祭而祭之，则是謟而徼福也。龟山杨氏曰：非享亲报本，皆祭非其鬼也。见义所当为而不为，则是勇之不足也。晦庵朱氏、白石钱氏
论语集说卷一

[book_title]论语集说卷二
宋蔡节编
八佾第三凡二十六章
孔子谓季氏：「八佾舞于庭，是可忍也，孰不可忍也？」佾，音逸。
集曰：季氏，鲁大夫季孙氏也。邢氏曰：季桓子也。佾，舞列也。天子八，诸侯六，大夫四，士二。每佾人数如其佾数。或曰每佾八人，未详孰是。季氏以大夫而僭用天子之乐，孔子言其此事尚忍为之，则何事不可忍为也。晦庵朱氏、上蔡谢氏曰：「君子于其所不当为，不敢须臾处，不忍故也。而季氏忍此矣，则虽弑父与君，亦何所惮而不忍为乎？」南轩张氏曰：「乱臣贼子之萌，皆由于忍而已，忍则安之矣。」
三家者以雍彻。子曰：「相维辟公，天子穆穆，奚取于三家之堂？」彻，直列切。相，去声。辟，必益切。
集曰：三家，鲁大夫孟孙、叔孙、季孙也。雍，周颂篇名。彻，祭毕而收其俎也。相，助也。维，辞也。辟公，诸侯也。穆穆，和敬之容也。奚，何也。「相维辟公，天子穆穆」，此雍诗之辞。邢氏疏：节谓天子祭于宗庙，诸侯入而助祭，故歌是诗以彻，所以纪实也。今三家大夫也，僭而用之，无其事而歌其诗，故曰：奚取于三家之堂。又曰：「周公之功固大矣，皆臣子之分所当为，鲁安得独用天子礼乐哉！成王之赐，伯禽之受，皆非也。其因袭之弊，遂使季氏僭八佾，三家僭雍彻，故仲尼讥之。」伊川程子：
「子曰：人而不仁，如礼何？人而不仁，如乐何？集曰：此圣人使人知礼乐之原也。仁，人心也。人而不仁，则人心亡矣。虽欲为礼乐，其如礼乐何？是心存而后敬与和生焉，礼乐之所由兴也。」南轩张氏。
林放问礼之本。子曰：「大哉问！礼，与其奢也，宁俭；丧，与其易也，宁戚。」放，上声。易，去声。
集曰：「林放，鲁人。」郑氏注：奢，汰侈也。俭，约省也。易，治也。孟子曰：「易其田畴。」在丧礼，则节文习熟，而无哀痛惨怛之实者也。戚，哀戚也。礼无本不立，无文不行，是虽不可以本而废文，然文之胜则又反失其本矣。周衰，世方惟文之狥，而林放独能问礼之本，故夫子大之而告之以此。奢、易则失中而过于文，俭、戚虽亦未得中，而俭则物之质，戚则心之诚也。以是推之，而礼之本可识矣。言礼而又言丧，使之深体其本也。本晦庵朱氏、南轩张氏说。
子曰：「夷狄之有君，不如诸夏之亡也。」「亡」，古无字，通用。
集曰：「诸夏，中国也。」亡，无也。包氏注：「夷狄之有君，不如诸夏之亡，言其僭乱，无上下之分也。」
季氏旅于泰山。子谓冉有曰：「女弗能救与？」对曰：「不能。」子曰：「呜呼！曾谓泰山不如林放乎！」女，音汝。与，平声。
集曰：冉有，姓冉，名求，字子有，孔子弟子。旅，祭名。泰山，山名。礼，诸侯祭山川在其封内者。泰山在鲁封内，故鲁得祭之。季氏祭之，僭也。注疏：冉有时为季氏宰。救，谓救其陷于僭窃之罪。呜呼，叹辞。言林放犹能问礼之本，泰山岂受非礼之祭乎？欲季氏知其无益而自止，又进林放以厉冉有也。本晦庵朱氏、河东侯氏说。成都范氏曰：「冉有从季氏，夫子岂不知其不可告也？然而圣人不轻绝人，尽己之心，安知冉有之
不能救季氏之不可谏也。既不能正，则美林放以明泰山之不可诬，是亦教诲之道也。」
子曰：「君子无所争，必也射乎！揖让而升，下而饮，其争也君子。」饮，去声。
集曰：君子恭敬退逊，不与人争。至于射，则皆欲中鹄以取胜也。然大射之仪，耦进三揖而后升堂，射毕，又揖而降。胜者袒、决、遂，执张弓，不胜者袭。说，音脱。决、拾，郤左手，右加弛弓于其上，遂以执弣，揖如始升。射及阶，胜者先升，升堂，少右。不胜者进，北面坐取丰上之觯，觯，之豉切。兴，少退，立卒觯，进，坐奠于丰下，兴，揖，先降。其雍容谦逊乃如是。是则虽曰有争，而其争也，亦不失为君子之道矣。晦庵朱氏、蓝田吕氏曰：古之射礼，胜饮不胜。胜者之争，争于辞爵；不胜者之争，争于自下。故揖逊而升，相为让而已。下而饮，非谓下堂，止谓自贬下而自饮。执弛弓、说决拾，皆自贬下之义。
子夏问曰：「巧笑倩兮，美目盼兮，素以为绚兮。何谓也？」子曰：「绘事后素。」曰：「礼后乎？」子曰：「起予者商也！始可与言诗已矣。」倩，七练切。盼，普苋切。绚，呼县切。绘，胡对切。
集曰：上三句逸诗也。倩，好口辅也。盼，目黑白分也。素，粉地，画之质也。绚，采色，画之饰也。绘事，绘画之事也。后素，后于素也。起，犹发也。起予，言能起发我之志意也。倩、盼，盖妇人之有美质者，言有此美质又加以文饰，亦犹绘画者因素地而施以采色也。子夏疑其以素为饰，故问之。绘事后素，言绘画之事后素功也。礼后乎，言礼以忠信为质，必忠信之人而后可以学礼也。子曰「绘事后素」，而子夏曰「礼后乎」，可谓善于发明圣人言外之意矣。商之可与言诗者以此。本晦庵朱氏说。
又曰：子贡因论学而知诗，子夏因论诗而知学，故皆可与言诗。上蔡谢氏。
子曰：「夏礼吾能言之，把不足征也；殷礼吾能言之，宋不足征也。文献不足故也，足则吾能征之矣。」集曰：把、宋，二国名。杞，夏之后；宋，殷之后。征，证也。文，典籍也。献，谓故老之贤者也。言二代之礼我能言之，而二国不足取以为证，以其文献不足故也。文献若足，则我能取之以证吾言矣。本晦庵朱氏说。
子曰：「禘自既灌而往者，吾不欲观之矣。」禘，大计切。
集曰：赵伯循曰：禘，王者之大祭也。王者既立始祖之庙，又推始祖所自出之帝，祀之于始祖之庙，而以始祖配之也。朱氏曰：先儒以禘为合祭于太庙，上及其祖之所自出，而下及毁庙未毁庙之主。祫则合祭于太庙，而不及祖之所自出也。惟赵伯循引曾子问、春秋传以明祫之为合。如诸儒之说，禘则直祭其祖之所自出，而以其祖配之，但设两位而不兼群庙之主，为其尊远不敢亵也。此说最为得之。西山真氏曰：万物本乎天，人本乎祖。吾身出于父，父出于祖，祖出于始祖，始祖出于厥初受命之祖。推始祖之所自出而祭之，则报本反始之义尽矣。成王以周公有大勋劳，赐鲁重祭，故得禘于周公之庙，以文王为所出之帝，而周公配之，然非礼矣。灌者，方祭之始，用郁鬯之酒灌地以降神也。朱氏曰：礼家以为酿秬为酒，煮郁金香草和之，其气芬芳而条畅也。自灌而往，孔子不欲观者，盖以鲁祭非礼矣。至此而君臣之间诚意懈怠，于失礼之中又失礼焉，故发为此叹云。本晦庵朱氏说。
又曰：「夫子尝曰：我欲观夏道，是故之把，而不足证也。我欲观商道，是故之宋而不足证也。又曰：我观周道，幽厉伤之，吾舍鲁何适矣？鲁之郊禘非礼也，周公其衰矣。考之把宋已如彼，考之于鲁又如此，孔子所以深叹也。」上蔡谢氏。
或问禘之说。子曰：「不知也。知其说者之于天下也，其如示诸斯乎！」指其掌。
集曰：礼，不王则不禘。鲁之有禘，非礼也。孔子为鲁讳，故以不知答之。然又谓知其说者，其于治天下若指掌之易明，盖亦曰名分正，则天下有不难治者矣。示，与「视」同。「指其掌」，弟子记夫子言此而自指其掌也。本伊川程子说。
祭如在，祭神如神在。子曰：「吾不与祭，如不祭。」与，去声。集曰：
「祭如在，祭神如神在，此门人记夫子祭祀之诚意。吾不与祭，如不祭，此乃记夫子之言，以明上文之意。祭如在者，凡祭未尝不致其如在之诚，所谓祭神则如神在也。夫祭以诚为主，至若有故使人摄事，不获亲与其祭焉，则其心阙然，直若未尝祭尔。」晦庵朱氏、勉斋黄氏、檗山黄氏、成都范氏曰：「君子之祭，七日戒，三日斋，必见所祭者，诚之至也。故郊则天神格，庙则人鬼享，皆由己以致之。有其诚则有其神，无其诚则无其神，可不谨乎？吾不与祭，如不祭，诚为实，物为虚也。」
王孙贾问曰：「与其媚于奥，宁媚于灶，何谓也？」子曰：「不然。获罪于天，无所祷也。」
集曰：王孙贾，卫大夫。媚，亲顺也。室西南隅为奥。奥室，神之主也。灶者，五祀之一。祷者，祈福于神也。时俗之语，以奥虽有常尊，而非祭之主，灶则当时用事。凡祭五祀，皆先设主而祭于其所，然后迎尸而祭于奥。如祀灶，则设主于灶陉，祭毕而更设馔于奥以迎尸也。喻自结于君，不如阿附权臣也。贾，卫之权臣，故以此讽夫子。夫子以「获罪于天，无所祷也」答之。盖天即理也，逆理则获罪于天矣。岂媚于奥灶所能祷而免乎？言非特不当媚于灶，亦不可媚于奥也。成都范氏、晦庵朱氏、蓝田吕氏曰：奥以况人君，灶以况执政。当时诸国皆执政用事，王孙贾所以劝孔子者，犹弥子云孔子主我，卫卿可得之意也。
子曰：「周监于二代，郁郁乎文哉！吾从周。」监，居陷切。郁，于六切。集曰：监，视也。二代，夏、商也。郁郁，文盛貌。晦庵朱氏言：周监二代，酌其宜而损益之，其文不可有加矣，故圣人欲从周。然使圣人居制作之位，大体则从周。若其间损益之宜，如行夏时乘殷辂，则有之矣。南轩张氏。子入大庙，每事问。或曰：「孰谓鄹人之子知礼乎？入大庙，每事问。」子闻之，曰：「是礼也。」大，音泰。鄹，侧留切。
集曰：大庙，鲁周公庙。孰，谁也。鄹，鲁邑。孔子父叔梁纥尝为鄹邑大夫，故谓孔子为鄹人之子也。邢氏疏：节谓孔子于礼固无不知，然初仕鲁时，入大庙而助祭，其于名物之辨，虽已知之，而或未之见也，故问之。至若行礼之际，亦必问而后从事，皆所以敬其事也。或人以为不知礼，孔子故曰是礼也。子曰：「射不主皮，为力不同科，古之道也。」为，去声。
集曰：「射不主皮」，乡射礼文。「为力不同科」，孔子解礼之意如此也。皮，革也，布侯而栖革于其中以为的，所谓鹄也。科，等也。古者射以观德，但主于中而不主于贯革，盖以人力有强弱不同等也。周衰礼废，复尚贯革，非古之道失，故夫子叹之。本晦庵朱氏说。
子贡欲去告朔之饩羊。子曰：「赐也，尔爱其羊，我爱其礼。」去，起吕切。告，古笃切。饩，许气切。集曰：告，告，居号切也。朔，月一日也。牲生曰饩。爱，犹惜也。古者天子常以季冬颁来岁十二月之朔于诸侯，诸侯受而藏之祖庙。月朔则以特羊告庙，请而行之。盖禀命于君亲，礼之大者也。鲁自文公始不视朔，而有司犹供此羊。子贡以告朔之礼废而饩羊徒存，故欲去之。孔子以为羊存则后之人犹有能因羊以求礼者，是则羊虽虚器，固礼之所寓也。苟去之，则礼因而亡矣。赐也知爱一羊，而不知礼之存为可爱也。故曰：「尔爱其羊，我爱其礼。」本晦庵朱氏、南轩张氏说。
子曰：「事君尽礼，人以为谄也。」
集曰：孔子于事君之礼，非有所加也，如是而后尽尔。时人不能，反以为谄，故孔子言之，以明礼之当然也。檗山黄氏：
定公问：「君使臣，臣事君，如之何？」孔子对曰：「君使臣以礼，臣事君以忠。」集曰：定公，鲁君，名宋。定，谥也。邢氏疏：使臣以礼，事君以忠，是乃君臣之道当然，各欲自尽而已。本晦庵朱氏说。
子曰：「关雎乐而不淫，哀而不伤。」乐，音洛。
集曰：关雎，诗国风周南首篇名。邢氏疏：淫者，乐之过也。伤者，哀之过也。关雎之诗，言后妃之德，宜配君子，求之未得，则不能无寤寐反侧之忧；求而得之，则宜其有琴瑟钟鼓之乐。盖其乐虽盛而不至于淫，其忧虽深而不至于伤，故夫子称之如此，欲学者玩其辞，审其音，而有以识其性情之正也。晦庵朱氏、南轩张氏曰：「哀乐，情之为也，而其理具于性。乐至于淫，哀至于伤，则是情之流而性之汨矣。乐不
淫，哀不伤，发不逾，则性情之正也。」
哀公问社于宰我。宰我对曰：「夏后氏以松，殷人以柏，周人以栗，曰使民战栗。」子闻之，曰：「成事不说，遂事不谏，既往不咎。」
集曰：宰我，姓宰，名予，字子我，孔子弟子。战栗，恐惧猊。成者，事之已成者也。遂者，事之已行者也。往者，事之已往者也。三代之社不同，古者立社，各树其土之所宜木而以名其社。周礼司徒设其社稷之𭏸而树之田主，各以其野之所宜木，遂以名社与其野。「曰使民战栗」一句，此曰字乃宰我臆度周人立社之本意，言周人所以用栗者，盖曰使民战栗也。意者宰我以古者戮人于社，故附会其说与？夫子以其不知而妄对，又启时君杀伐之心，而其言之既出，不可追救，故历言事已成不可复说矣，事已遂不可复谏矣，事既往不可复咎矣，欲使之谨其后尔。本邢氏疏。晦庵朱氏说。
子曰：「管仲之器小哉！」或曰：「管仲俭乎？」曰：「管氏有三归，官事不摄，焉得俭？」「然则管仲知礼乎？」曰：「邦君树塞门，管氏亦树塞门；邦君为两君之好，有反坫，管氏亦有反坫。管氏而知礼，孰不知礼？」焉，于虔切。好，去声。坫，丁念切。
集曰：「管仲，姓管，名夷吾，字仲齐。」大大邢氏疏：「器小者，言其不知圣贤大学之道，故局量褊浅，规模卑狭，不能正身修德以致主于王道也。」上蔡谢氏曰：「孔子之意，直以管仲为不可大受也。管仲相威公，霸诸侯，一正天下，民受其赐，其功亦大矣。然君淫亦淫，君奢亦奢，则其得君而行国政，岂直以天下为心哉？」不过济其一己之欲而已。曾不知三归，官事不摄，树塞门与反坫，于汝何加焉？其可鄙贱，犹儿女子得意于衣服衾裘之间，谓之小器，不亦宜乎！东坡苏氏曰：自修身正家以及于国，则其本深，其及者远，是为大器。扬雄所谓大器犹规矩准绳，先自治而后治人者是也。龟山杨氏曰：夫子称管仲之功而小其器，盖管仲相威公，虽能合诸侯，正天下，不过霸业之盛而已，非若王者之佐，其规模宏远也。故管仲死，威公薨，五公子争立，而天下不复宗齐矣。俭，约也。三归，台名，事见说苑。摄，兼也。家臣不能具官，一人常兼数事，管仲不然，皆言其侈。邦君，国君也。屏，谓之树。塞，犹蔽也，设屏于门，以蔽内外也。两君，两国之君也。好，谓好会。坫，在两楹之间，献酬饮毕，则反爵于其上。二者诸侯之礼，而管仲僭之。孔子讥管仲之器小，其旨深矣。或人不知而疑其俭，故斥其奢，以明其非俭。或又疑其知礼，故又斥其僭，以明其犯礼。奢而犯礼，皆器小易盈之意，器大则无此矣。孔子虽不明言小器之所以然，而其所以小者，亦可见矣。晦庵朱氏。子语鲁大师乐，曰：「乐其可知也：始作，翕如也；从之，纯如也，皎如也，绎如也，以成。」语，去声。大音泰。从音纵。皎，吉了切。
集曰：语，告也。大师，乐官名。翕，合也。从，放也。纯，和也。皎，明也。绎，相续不绝也。成，乐之一终也。以成，言乐以之而成也。五音六律不具，不足以为乐。翕如，言其合也。五音合矣，清浊高下，如五味之相济而后和，故曰纯如。合而和矣，而又无相夺伦，故曰皎如。然岂宫自宫而商自商乎？不相反而相连，如贯珠可也，故曰绎如也，以成。时音乐废阙，故孔子语之以此。晦庵朱氏、上蔡谢氏。
仪封人请见，曰：「君子之至于斯也，吾未尝不得见也。」从者见之。出曰：「二三子何患于丧乎？天下之无道也久矣，天将以夫子为木铎。」请见、见之之见，贤遍切。从、丧，并去声。
集曰：仪，卫邑。封人，掌封疆之官，盖贤而隐于下位者也。君子，谓当时贤者也。斯，此地也。封人自言贤者至此，未尝不得见之也。从者，弟子也。见之，谓通使得见也。丧，谓失位去国也。木铎，金口木舌，施政教时所振以警众者也。封人谓夫子之失位，非所患也。天下虽无道，而文实在兹，是天将以夫子为木铎，使之振斯文以觉天下与来世，其位虽丧，而其道盖不丧也。封人一见夫子，而遽以是称之，其得于观感之间者深矣。本注疏南轩张氏、晦庵朱氏说。节谓当是之时，莫有知圣人者，封人乃能知之，其必有所见矣。观其言曰：「君子之至于斯也，吾未尝不得见也。」其求见君子之心如此其切。盖以天下之乱极矣，意其必有圣人者出而明道救时，故一见夫子而知天意之攸属，斯文之有所托也。
子谓韶，尽美矣，又尽善也。谓武，「尽美矣，未尽善也」。集曰：韶、武，皆乐名。韶，舜乐；武，武王乐。孔氏注：美者，声容之盛；善者，美之实也。古者功成作乐，所以象成一代之治也。舜以治而继治，武王易乱而为治，其功一也，故其乐皆尽美。然舜以揖逊，武王以征诛，而其实有不同者。夫征诛岂圣人所欲哉？所遇之时然尔。味成汤「予有惭德」之言，此韶之所以为尽善也。本晦庵朱氏、南轩张氏说。上蔡谢氏曰：揖逊之事，天与之，人与之；征诛之义，顺乎天而应乎人也。圣人岂有二心哉？冬日则饮汤，夏日则饮水，所遇之时不同尔。
子曰：「居上不宽，为礼不敬，临丧不哀，吾何以观之哉？」集曰：居上以宽为本。晦庵朱氏曰：居上主于爱人，故以宽为本。为礼以敬为本，临丧以哀为本。不如是，则本不立矣，吾何以观之乎？上蔡谢氏
里仁第四，凡二十六章。
子曰：「里仁为美。择不处仁，焉得知？」焉，于虔切。知，去声。集曰：五家为邻，二十五家为里。择，犹卜度也。知是非之谓知。所居之里以仁人为美，苟不择仁人之里而处焉，则失其是非之本心矣，是焉得为知乎？本晦庵朱氏说。
子曰：「不仁者不可以久处约，不可以长处乐。仁者安仁，知者利仁。」乐，音洛。知，去声。
集曰：久，犹长也。约，穷约也。不仁之人，失其本心，久处约则必滥，长处乐则必淫矣。仁者则能安仁，知者则能利仁。安仁者，其心纯一而无适不然；利仁者，知仁之为美，勉而为之者也。成都范氏曰：知其善而为之曰利，虽其浅深之不同，然皆非外物所能易矣。晦庵朱氏、南轩张氏、上蔡谢氏曰：仁者，心无内外远近精粗之间，非有所存而自不亡，非有所理而自不乱，如目视而耳听，手持而足行也。知者见道不惑，知夫仁之为美，利而行之也。有所存斯不亡，有所理斯不乱，未能无意也。安仁则一，利仁则二。
子曰：「唯仁者能好人，能恶人。」好、恶，并去声。
集曰：唯之为言独也。晦庵朱氏：好善而恶恶，天下之同情，然人每失其正者，心有所繋而不能自克也。唯仁者无私心，好恶一出于正，所以能好恶人也。本建安游氏说。
子曰：「苟志于仁矣，无恶也。」恶，如字。
集曰：苟，诚也。孔氏注：志者，心之所之也。其心诚在于仁，则必无为恶之事矣。晦庵朱氏
子曰：「富与贵，是人之所欲也，不以其道得之，不处也。贫与贱，是人之所恶也，不以其道得之，不去也。君子去仁，恶乎成名？君子无终食之间违仁，造次必于是，颠沛必于是。」所恶之恶，去声。恶乎之恶，平声。造，七到切。沛，音贝。
集曰：其道，谓所以得富贵贫贱之道也。富贵固人所欲，然不以其道得之，虽所欲不处。贫贱固人所恶，然不以其道得之，虽所恶不去。君子之审富贵而安贫贱也如此。君子所以为君子，以其仁也。若贪富贵而厌贫贱，则是自离其仁而无君子之实矣，何所成其名乎？终食者，一饭之顷。造次，急遽苟且之时。颠沛，倾覆流离之际。朱氏曰：「终食犹是无事之时，造次则异于闲暇，颠沛则又异于造次矣。」永嘉何氏曰：无终食违仁，造次必于是，颠沛必于是。此极言仁之不可离也。君子无时无处之或违乎仁，不但富贵贫贱取舍之间而已也。本晦庵朱氏说。
子曰：「我未见好仁者，恶不仁者。好仁者，无以尚之；恶不仁者，其为仁矣，不使不仁者加乎其身。有能一日用其力于仁矣乎？我未见力不足者。盖有之矣，我未之见也。」好、恶，并去声。集曰：夫子自言未见好仁者，恶不仁者。好仁者真知夫仁之可好，而其好不能移也，故曰无以尚之。其次则恶不仁，恶不仁者，则其所以为仁，必能绝去不仁之事，不使有及于其身。盖知恶之则知远之也。此皆笃志于为仁者，故难得而见之于仁矣乎之乎，疑辞。本晦庵朱氏、南轩张氏说。言好仁恶不仁者，虽不可见，然或有一日之间果能用力于仁，我未见其力有不足者。为仁由己欲之，则在志之所至，气必至焉，亦奚病于力不足哉？盖有之矣，谓亦有用力于仁者，但我偶未之见尔。南轩张氏曰：「既曰有能一日用其力于仁矣乎，我未见力不足者，又曰盖有之矣，我未之见也。」反复抑扬，所以望天下与勉学者之意，可谓弘大而深切矣。
子曰：「人之过也，各于其党。观过，斯知仁矣。」
节释曰：党谓党于人也。言人之过也，各于其所党处见之。大抵仁者之过近于厚而已。观其所谓过，斯知其所谓仁矣。刘侍读曰：周公使管叔监殷，而管叔以殷畔。鲁昭公不知礼，而孔子以为知礼，是过也。然管叔，兄也，昭公，君也，是乃所以为仁也。
子曰：「朝闻道，夕死可矣。」朝，陟遥切。
集曰：道者，人所当行之理。闻道者，实有得于此理也。此言人不可以不知道，苟得闻道，则生顺死安，无复遗恨矣。虽朝闻夕死可也。本伊川程子、晦庵朱氏说。
子曰：「士志于道，而耻恶衣恶食者，未足与议也。」集曰：士，学者之称。恶，粗恶也。议，谓议道也。心欲求道，而以口体之奉不若人为耻，则心役乎外而无得于内矣，何足与议哉！本晦庵朱氏说。
子曰：「君子之于天下也，无适也，无莫也，义之与比。」适，丁历切。比，必二切。
集曰：适，可也。莫，不可也。比，亲也。上蔡谢氏节谓：君子非有心于可也，义之所可则可之；非有心于不可也，义之所不可则不可之。其于天下，惟义之亲而已，曷尝有适莫于其间乎？
子曰：「君子怀德，小人怀土；君子怀刑，小人怀惠。」
节释曰：怀者，思念也。君子乐善，故其所思则以躬行为事也。小人苟安，其思在于田里而已；君子恶不善，故其所思则以法律自绳也。小人务得，其思在于惠利而已。此言君子小人之志趣殊也。
子曰：「放于利而行，多怨。」放，上声。
集曰：放，依也。多怨，谓多取怨也。欲利于己，必害于人，依利而行，所以多怨也。孔氏注：伊川程子景迂晁氏曰：依于义而行，则此既宜之，彼亦宜之，故无所怨。依于利而行，则专利于此，贻害于彼，不胜怨也。
子曰：「能以礼让为国乎？何有？不能以礼让为国，如礼何？」晦庵朱氏曰：此当分为三句，中句至国字为绝。
集曰：让者，礼之实也。朱氏何有者，言不难也。如礼何者，言不能用礼也。孔氏注：节谓能以礼之实为国，则其为国也不难。若不能以礼之实为国，且不能用礼矣，而况于为国乎！朱氏曰：礼之繁文末节，当世所尚。至于辞逊之心，乃礼意之实，而人则鲜能之，故夫子云尔。
子曰：「不患无位，患所以立；不患莫己知，求为可知也。」集曰：位，爵位也。立者，所以立乎其位者也。可知者，实之在己者也。君子求其在己者而已，患身无所立，不患无位以行之。求为可知之实，不患人之不己知也。本伊川程子说。
子曰：「参乎！吾道一以贯之。」曾子曰：「唯。」子出，门人问曰：「何谓也？」曾子曰：「夫子之道，忠恕而已矣。」参，所金切。唯，上声。集曰：参乎者，呼曾子之名而告之也。贯，通也。唯者，应之速而无疑也。晦庵朱氏节谓：夫子所云吾道一以贯之者，圣人之心浑然一理，无所不该。其于应事接物之际，虽曰理各有所止，然而众理本一理也。以曾子自得之深，故告之以此。曾子心领神会而直应之曰唯。至答门人之问，则即忠恕以明之。盖自其尽己之心而言之，则谓之忠；自其即己之心以及物而言之，则谓之恕。忠为体，恕为用，用之周乎物，即是体之流行者也。此所谓一以贯之也。其曰夫子之道，忠恕而已矣者，舍忠恕之外，他无足以发明一贯之旨也。
子曰：「君子喻于义，小人喻于利。」
集曰：喻谓深晓其趣也。义者，天理之所宜。利者，人情之所欲。义与利之喻，君子小人所以别也。本晦庵朱氏说。
子曰：「见贤思齐焉，见不贤而内自省也。」省，悉井切。集曰：思齐者，冀己亦有是善。内自省者，恐己亦有是恶。晦庵朱氏节谓人之善恶虽不同，无不因之以反诸己者，自修之道当如此也。
子曰：事父母几谏，见志不从，又敬不违，劳而不怨，几平声。节释曰：几，微也。事父母几谏，言父母有过，人子之进言贵于婉也。见志不从，又敬不违，言人子于亲之未从，当加诚敬而不违其几谏之初心也。劳而不怨，言不倦于谏，用力虽劳而又不敢怨也。所以如此者，终期纳亲于善而后已。
子曰：「父母在，不远游，游必有方。」
集曰：游，去其家而他之也。方，谓东西南北之方也。子于父母，形体虽异，而心则相属。不远游者，不远去其亲也。游必有方者，虑其亲之求己也。以己之心体父母之心，斯可谓孝矣。白石钱氏
子曰：「三年无改于父之道，可谓孝矣。
集曰：已见首篇，此盖复出而逸其半矣。致堂胡氏子曰：父母之年，不可不知也。一则以喜，一则以惧。节释曰：知，犹记忆也。惧，恐怖也。人未有不知其亲之年者，曰不可不知，欲其加察也。盖寿考固可喜，而衰老亦可惧，人子爱日之心，自有不可忘者矣。
子曰：古者言之不出，耻躬之不逮也。」
集曰：言古者，以见今之不然。躬，谓躬行。逮，及也。行不及言，可耻之甚。古者所以不出其言，为此故也。晦庵朱氏、成都范氏曰：君子之于言也，不得已而后出之，非言之难，而行之难也。人唯其不行也，是以轻言之。行之如其所言，则出诸口必不易矣。
子曰：「以约失之者鲜矣。」鲜，上声。
集曰：不侈然以自放之谓约。凡事能约，则其失鲜矣。本上蔡谢氏说。
子曰：「君子欲讷于言而敏于行。」行，去声。
集曰：讷，迟钝也。包氏注：「放言易，故欲讷；力行难，故欲敏。」上蔡谢氏。
子曰：「德不孤，必有邻。」集曰：孤，犹独也。邻，犹亲也。德不孤立，必以类应，故有德者必有其类从之，如居之有邻也。晦庵朱氏。
子游曰：「事君数，斯辱矣；朋友数，斯疏矣。」数，色角切。疏，平声。集曰：数，烦数也。伊川程子：辱，耻也。疏，远也。君臣朋友，皆以义合者也。为臣者，君有过则当力谏，谏之不从则当去；为友者，人有过则当忠告，告之不可则当止。若或至于烦数，则言者轻而听者厌，能无取辱而取疏乎？致堂胡氏说
论语集说卷二

[book_title]论语集说卷三
宋蔡节编
公冶长第五凡二十八章。
子谓公冶长，「可妻也。虽在缧袣之中，非其罪也」。以其子妻之。子谓南容，「邦有道，不废；邦无道，免于刑戮」。以其兄之子妻之。妻，并去声。缧，力追切。袣，息列切。
集曰：公冶长，姓公冶，名长。南容，名𬘺，又名适，氏南宫，字子容，谥敬叔。皆孔子弟子。妻，为之妻也。缧，黑索也。袣，挛也。古者狱中以黑索拘挛罪人。不废，言必见用也。注疏：节谓子谓公冶长可妻，必其行之足取也。虽尝在缧袣之中而非其罪，特无妄之灾尔。南容见用于治朝，免祸于乱世，亦其谨于言行者也。上蔡谢氏曰：国有道，其言足以兴，所以不废；国无道，其默足以容，故免于刑戮。故夫子皆有取焉。
子谓子贱，「君子哉若人！鲁无君子者，斯焉取斯」？焉，于虔切。集曰：子贱，姓宓，名不齐，孔子弟子。孔氏注：斯，此也。上「斯」，此人也。下「斯」，此德也。子贱盖能尊贤取友以成其德者。夫子既称其为君子，又言若鲁无君子者，则此人何所取以成此德乎？因以见鲁之多贤也。晦庵朱氏、武夷吴氏曰：说苑云：子贱为单父宰，所父事者三人，所兄事者五人，所友者十一人。
子贡问曰：「赐也何如？」子曰：「女，器也。」曰：「何器也？」曰：「瑚琏也。」女，音汝。瑚，音胡。琏，力展切。
集曰：夏曰瑚，商曰琏，周曰簠簋，皆宗庙盛黍稷之器。包氏注：谓之器，则固适于用，然不若不器之周也。子贡虽未至于不器，其亦器之贵者与！圣人之言，抑扬高下，所以奖其已至而勉其未至也。本南轩张氏、河南尹氏说。
或曰：「雍也仁而不佞。」子曰：「焉用佞？御人以口给，屡憎于人。不知其仁，焉用佞？」焉，并于虔切。
集曰：雍，姓冉，名雍，字仲弓，孔子弟子。马氏注：佞，口才也。御，犹当也，谓应答也。给，捷给也，憎恶也。仲弓重厚简默，或人之问，美其优于德而病其短于才也。时人以佞为贤，而不知佞与仁实相反。夫子谓何所用佞乎？佞人但以口辞捷给御人而无诚实，徒多为人所憎恶尔。不知其仁，此言仲弓也。仁道至大，非全体而不息者不足以当之。仲弓虽贤，未及乎此，故曰不知也。再曰焉用佞，所以深晓或人无所事乎佞也。学者而知夫子未许仲弓以仁，则致知力行，终吾身而后已可也。本晦庵朱氏说。子使漆雕开仕。对曰：「吾斯之未能信。」子说。说，音悦。
集曰：漆雕，姓。开，名。子若，其字也，孔子弟子。仕，仕于朝也。孔氏注：斯，指此理而言。信，谓真知其如此而无毫发之疑也。晦庵朱氏：开之学他无所考，夫子使之仕，亦以其可施于有政也。而开自谓斯未能信，盖一豪有不足于中，不敢以自许也。其笃志之学为如何哉！故子说本南轩张氏说。
子曰：「道不行，乘桴浮于海。从我者，其由与？」子路闻之喜。子曰：「由也好勇过我，无所取材。」桴音孚。从、好，并去声。与，平声。
集曰：乘，驾也。大者曰栰，小者曰桴。桴，竹木所编小栰也。浮，泛也。无所取材，言无所取于桴材也。注疏：节谓：浮海之叹，以道不行而托为是言。子路平日勇于有为，故夫子有「从我者，其由与」之语，子路闻之而喜。夫子言由之好勇，殆有甚于我者，然桴材无所取，何由而可往乎？欲子路喻托辞之旨也。
孟武伯问：「子路仁乎？」子曰：「不知也。」又问。子曰：「由也，千乘之国，可使治其赋也，不知其仁也。求也何如？」子曰：「求也，千室之邑，百乘之家，可使为之宰也，不知其仁也。」「赤也何如？」子曰：「赤也，束带立于朝，可使与宾客言也，不知其仁也。」乘，去声。朝，直遥切。
集曰：赤，姓公西，名赤，字子华，孔子弟子。千乘，诸侯之国。千室，大邑。百乘，卿大夫之家。赋，兵也。以田赋出兵，故谓之兵赋。注疏：左氏传曰：「敝邑以赋与陈蔡从。」宰，邑长家臣之通号。晦庵朱氏节谓：朝，朝廷也。与宾客言，行人之官也。夫可使治赋为宰，与宾客言，此三子之所能也。以颜子之贤，夫子仅许以三月不违仁，三子犹未及乎此也。故因武伯之问，各举其所能者告之，而仁则皆曰不知也。
子谓子贡曰：「女与回也孰愈？」对曰：「赐也何敢望回？回也闻一以知十，赐也闻一以知二。」子曰：「弗如也！吾与女弗如也。」女，并音汝。
集曰：孰，谁也。愈，犹胜也。一者，数之始。十者，数之终；二者，一之对。吾与之与，许也。夫子以子贡喜方人，故问其与回孰愈，以观其自知之何如。子贡知回之不可企及，而喻之以此，夫子亦许其自知之明。曰弗如也者，盖述子贡之言也。吾与女弗如也者，乃所以深然之也。又曰：「颜子明睿所照，即始而见终，虽上知之资，亦学力所至也。子贡推测而知，因此而识彼，虽中人以上之资，而学力犹未至也。无所不说，告往知来，此其验矣。」本东溪刘氏、致堂胡氏说。
宰予昼寝。子曰：「朽木不可雕也，粪土之墙不可杇也。于予与何诛？」朽，许久切。杇，音污。与，平声。
集曰：「昼寝，谓当昼而寝也。」晦庵朱氏：朽，腐也。雕，刻画也。包氏注：杇，镘也。王氏注：「与，语辞。诛，责也。」邢氏疏：君子之于学，惟日孜孜，毙而后已，惟恐其不及也。宰予不能以志帅气，居然而倦，当昼而寝，自弃孰甚焉。夫子谓其志气昏惰，教无所施，譬如朽腐之木，粪土之墙，虽欲加之雕琢杇镘，终无以受之。言不足责，乃所以深责之也。本成都范氏、致堂胡氏、白石钱氏说。子曰：「始吾于人也，听其言而信其行；今吾于人也，听其言而观其行。于予与改是。」行，并去声。与，平声。
集曰：所谓改是者，盖欲改始者听言信行之失，而为今者听言观行之审也。听言观行，圣人不待是而后能。宰子行不逮言，故言此以深警之。且因以晓群弟子，使之谨于言而敏于行尔。本晦庵朱氏说。
子曰：「吾未见刚者。」或对曰：「申枨。」子曰：「枨也欲，焉得刚？」焉，于虔切。集曰：申，姓。枨，名。孔子弟子。邢氏疏：刚，坚强不屈之意。欲，多嗜欲也。晦庵朱氏：刚与欲正相反。能胜物之谓刚，故常伸于万物之上；为物揜之谓欲，故常屈于万物之下。刚最人所难能者，宜夫子叹其未见也。枨之为人，乌知非悻悻自好者乎？或者疑以为刚，不知此其所以为欲也，欲则不能刚矣。本上蔡谢氏说。
子贡曰：「我不欲人之加诸我也，吾亦欲无加诸人。」子曰：「赐也，非尔所及也。」节释曰：以非理相干之谓加。成都范氏曰：君子必其在己者而已，其在人者不能必也。己欲无加于人，唯恕者能之；欲人之无加于我，虽圣人不能也。故曰非子贡所及。
子贡曰：「夫子之文章，可得而闻也；夫子之言性与天道，不可得而闻也。」
节释曰：凡盛德之著见，至理之发挥，皆谓之文章。此所谓文章，则见于言辞者也。理之具于吾心者为性，天道则此理自然之本体也。夫子之文章，形于平日之训言者，学者可得而闻之。至于言性与天道，有不可得而闻者。盖性与天道，夫子未尝轻以告人，然非学者潜心之久，亦未易以得之也。子贡至是未之有闻，所以发为是言。
子路有闻，未之能行，唯恐有闻。
集曰：恐，惧也。有所闻而行未之逮，勇者之所耻也。唯恐有闻，则其汲汲于躬行可知。南轩张氏：若子路者，可谓能用其勇矣。门人自以为弗及也，故著之成都范氏。
子贡问曰：「孔文子何以谓之文也？」子曰：「敏而好学，不耻下问，是以谓之文也。」好，去声。
集曰：孔文子，卫大夫，姓孔，名圉。文，美谥也。孔氏注：子贡疑孔文子不足以当此谥，而不知所取各有义，其善盖不可没，而其不足者自不可揜矣。东坡苏氏曰：孔文子使太叔疾出其妻而妻之。疾通于初妻之娣，文子怒，将攻之。疾奔宋，文子使疾弟遗妻孔姞。其为人如此，而谥曰文，此子贡所以疑而问也。凡人性敏者多不好学，位高者多耻下问，孔文子能好学下问，亦人所难能者。谥法：勤学好问亦谓之文。其得谥为文，以此而已。南轩张氏、晦庵朱氏
子谓子产有君子之道四焉：其行己也恭，其事上也敬，其养民也惠，其使民也义。
集曰：子产，郑大夫公孙侨。孔氏注：恭，庄肃也；敬，谨恪也；惠，爱利也；义，如都鄙有章，上下有服，田有封洫，庐井有伍之类。君子之道，其目多矣，子产有是四者而已。本晦庵朱氏、南轩张氏说。
子曰：「晏平仲善与人交，久而敬之。」
集曰：晏平仲，齐大夫，姓晏，名婴。平，谥也。周氏注：善，谓克尽其道也。郑氏注：人之交久则敬衰，久而能敬，所以为善。伊川程子
子曰：「臧文仲居蔡，山节藻棁，何如其知也？」棁，章悦切。知，去声。集曰：臧文仲，鲁大夫臧孙氏，名辰。文，谥也。包氏注：居，犹藏也。蔡，大龟也。节，柱头斗拱也。藻，水草名。棁，梁上短柱也。盖为藏龟之室，而刻山于节，画藻于棁也。晦庵朱氏当时以文仲为知，所贵乎知者，为其明是非之理也。僭上失礼之事而处之不疑，其昧于理孰大焉？是焉得为知乎？南轩张氏、永嘉何氏曰：奉一物如此，其识陋矣。
子张问曰：「令尹子文三仕为令尹，无喜色；三已之，无愠色。旧令尹之政，必以告新令尹。何如？」子曰：「忠矣。」曰：「仁矣乎？」曰：「未知，焉得仁？」「崔子弑齐君，陈文子有马十乘，弃而违之。至于他邦，则曰：犹吾大夫崔子也。违之。之一邦，则又曰：犹吾大夫崔子也。违之。何如？」子曰：「清矣。」曰：「仁矣乎？」曰：「未知。焉得仁？」知，如字。焉，于虔切。乘，去声。
集曰：令尹，官名，楚上卿执政者也。子文，姓斗，名谷于菟。已，止也。崔子，姓崔，名杼。陈文子，名须无。皆齐大夫。齐君，庄公，名光。十乘，四十匹也。违，去也。晦庵朱氏：节谓子文喜怒不形，物我无间，唯知有国，不知有身，此谓之忠可也。文子乱邦不居，洁身而去，所至违之，若将浼焉，此谓之清可也。子张不知乎此，而遽以仁为问，故夫子止以忠清许之，而不许之以仁。夫仁者，以心德之全体而言，非二子之忠清所能尽也。至若比干之忠，伯夷之清，斯可谓之仁矣。
季文子三思而后行。子闻之，曰：「再，斯可矣。」三，去声。
集曰：季文子，鲁大夫季孙氏，名行父。文，谥也。郑氏注：斯，语辞。晦庵朱氏：天下之事有是非利害，君子不能无择也，故有取于思焉。然至于再则已审，三则私意起而反惑矣。上蔡谢氏、伊川程子、朱氏曰：季文子虑事如此，可谓详审而宜无过举矣。宣公篡立，文子乃不能讨，反为之使齐而纳赂焉，岂非程子所谓私意起而反惑之验与？是以君子务穷理而贵果断，不徒多思之为尚。
子曰：「宁武子，邦有道，则知；邦无道，则愚。」其知可及也，其愚不可及也。知，并去声。
集曰：宁武子，卫大夫，姓宁，名俞。武，谥也。马氏注：案左氏传，武子仕卫，当文公、成公时。文公有道而武子无事可见，此其知之可及也。成公无道，至于失国，而武子周旋其间，忠实一心，不顾艰险。凡其所处，皆智巧之士所深避而不肯为者，而能卒保其身以济其君，此其愚之不可及也。晦庵朱氏、勉斋黄氏曰：左氏传鲁僖公二十八年，晋侯伐卫。夏，晋楚战于城濮，楚师败绩。卫侯闻楚师败，惧，出奔楚，使元咺奉叔武以受盟。六月，晋人复卫侯。宁武子与卫人盟于宛濮。国人闻此盟也，而后不贰。卫侯先期入，宁子先。叔武将沐，闻君至，喜，捉发走出，前驱射而杀之。元咺出奔晋。冬，卫侯与元咺讼，宁武子为辅，针庄子为坐，士荣为大士。卫侯不胜，杀士荣，刖针庄子，谓宁俞忠而免之。执卫侯，归之于京师，置诸深室。宁子职纳橐𫗴焉。三十年，晋侯使医衍酖卫侯。宁俞货医，使薄其酖，不死。秋，乃释卫侯。子在陈，曰：「归与！归与！吾党之小子狂简，斐然成章，不知所以裁之。」与，并平声。斐，音匪。
集曰：归与归与，夫子在陈思归之叹也。吾党小子，指门人之在鲁者。斐，文貌。裁，裁定也。狂简，志大而略于事也。以不得夫中行之士，所以有取于狂简也。晦庵朱氏夫子知道之终不行也，欲传之于书，以诏来世。方历聘之时，已付门人编次，至是斐然而成章矣。及反鲁裁定之，然后始为成书耳。所谓删诗、定书、繋周易、作春秋是也。本南轩张氏说。
子曰：「伯夷、叔齐不念旧恶，怨是用希。」
集曰：伯夷、叔齐，孤竹。孤竹，国名，君之二子也。孔氏注：节谓：念者，不忘于心也。旧恶，谓人旧尝有恶于我者也。希，罕少也。念恶即是私心凝滞处，私则有怨矣。夷齐处心公清，无所系累，其于旧恶何念之有？已不念则人亦不怨，此怨之所以希也。
子曰：「孰谓微生高直？或乞醯焉，乞诸其邻而与之。」醯，呼西切。集曰：微生，姓；高，名。鲁人也。乞，求也。醯，醋也。诸，之也。注疏：顺理之谓直，有纤毫之枉，则害于直矣。南轩张氏：微生高所枉虽小，害直为大。伊川程子节谓：「圣人之观人，于其一介之取予，亦且深致其意，所以教人立心以直，虽微而必谨也。」
子曰：「巧言、令色、足恭，左丘明耻之，丘亦耻之。匿怨而友其人，左丘明耻之，丘亦耻之。」令，去声。足，将树切。
集曰：足，过也。左丘明，古之闻人。伊川程子：匿，藏也。巧言、令色、足恭者，此为謟也。匿怨而友其人者，此为诈也。为謟为诈，是皆可耻之甚也。成都范氏：「左丘明耻之，其为人诚实可知矣。夫子自言丘亦耻之，盖与人为善之意，又深戒学者，使之务为诚实也。」本南轩张氏说。
颜渊、季路侍。子曰：「盍各言尔志？」子路曰：「愿车马、衣轻裘，与朋友共，敝之而无憾。」颜渊曰：「愿无伐善，无施劳。」子路曰：「愿闻子之志。」子曰：「老者安之，朋友信之，少者怀之。」盍，音合。衣、少，并去声。集曰：侍，侍于夫子也。盍，何不也。愿者，志所欲也。衣，服之也。裘，皮服也。敝，坏也。憾，恨也。伐，夸也。善，己之所能。施，谓施诸人。劳，谓劳役之事。怀，念也。子路，求仁者也，故能克其私于衣服车马之间，而欲与朋友共之也。颜子，不违仁者也，善不矜己，劳不加人，盖欲物我之靡间也。夫子安仁者也，老者则安之，朋友则信之，少者则怀之，盖欲无物而不得其所也。子路之志，仅能推之于朋友而已。颜子平物我之志，视子路则又宏矣，然亦有待于推也。至吾夫子物各付物，自然之施，则无所事乎推矣。本晦庵朱氏、伊川程子、南轩张氏说。
又曰：人之不仁，病于有己，故虽衣服车马之间，此意未尝不存焉。学者有志于求仁，则子路之事亦不可忽。要当如此用力，然后孔、颜之事可以渐致。若慕高远而忽卑近，则妄意躐等，终身无所成就而已耳。张氏子曰：已矣乎，吾未见能见其过而内自讼者也。
集曰：内自讼者，口不言而心自咎也。人有过而能自知者鲜矣，知过而能内自讼者为尤鲜。能内自讼，则其悔悟深切而改之必矣。晦庵朱氏节谓：已矣乎者，非决其辞以绝学者也，叹无其人而犹有以望之也。
子曰：「十室之邑，必有忠信如丘者焉，不如丘之好学也。」焉，如字。好，去声。集曰：十室之邑，邑之小者也。邢氏疏：忠信，质也。此夫子以身教也。夫子言人之生质固有无异于己者，然特不如己之好学耳，所以勉人学也。本伊川程子说。节谓夫子于生知则不自居，于好学则不自逊，所以勉人学也。
雍也第六，凡二十八章。
子曰：「雍也可使南面。」仲弓问子桑伯子。子曰：「可也，简。」仲弓曰：「居敬而行简，以临其民，不亦可乎？居简而行简，无乃大简乎？」子曰：「雍之言然。」大，音泰。集曰：南面者，人君听治之位。言仲弓宽洪简重，有君人之度也。子桑伯子，鲁人，疑即庄周所称子桑户者是也。简者，不烦之谓。然，犹是也。仲弓以夫子许己南面，故问伯子如何。夫子谓其可者，以其简也。夫自处以敬，则中有主而自治严，如是而行简以临民，自然操得其要而无烦扰之患，所以为可。若先自处以简，则其中无主而自治疏矣，而所行又简，岂不失之大简乎？本晦庵朱氏说。伊川程子曰：「内主于敬而简则为要直；内存乎简而简则为疏略。」节谓仲弓因夫子之言而发明敬简之说尔，非论子桑伯子也。
哀公问：「弟子孰为好学？」孔子对曰：「有颜回者好学，不迁怒，不贰过。不幸短命死矣！今也则亡，未闻好学者也。」好，并去声。亡，与无同。
集曰：弟子，门人也。迁，移也。贰，复也。颜子之怒，在物不在己，故不迁。「有不善未尝不知，知之未尝复行」，不贰过也。其克己之功如此，真可谓好学矣。以其年三十二而卒，故云短命。既曰今也则亡，又曰未闻好学者，盖深惜之也。伊川程子、晦庵朱子
又曰：「天地储精，得五行之秀者为人。其本真而静，其未发也，五性具焉，曰仁、义、礼、智、信。形既生矣，外物触其形而动于中矣。其中动而七情出焉，曰喜、怒、哀、乐、爱、恶、欲。情既炽而益荡，其性凿矣。故觉者约其情使合于中，正其心养其性而已。然必先明诸心，知所往，然后力行以求至焉。若颜子之非礼勿视、听、言、动，不迁怒贰过者，则其好之笃而学之得其道也。然其未至于圣人者，守之也，非化之也。假之以年，则不日而化矣。」程子
子华使于齐，冉子为其母请粟。子曰：「与之釜。」请益。曰：「与之庾。」冉子与之粟五秉。子曰：「赤之适齐也，乘肥马，衣轻裘。吾闻之也，君子周急不继富。」原思为之宰，与之粟九百，辞。子曰：「毋！以与尔邻里乡党乎！」使衣并上为字，去声。釜音父。庾，以主切。集曰：子华，公西赤之字也。原思，姓原，名宪，字思，孔子弟子。使，为孔子使也。六斗四升曰釜，十六斗曰庾，十六斛曰秉。益，增益也。适，往也。乘，驾也。乘肥马，衣轻裘，言其富也。急，穷迫也。周者，补不足。继者，续有余。孔子时为鲁司寇，以原思为宰，与之粟九百，盖宰之禄也。不言其量，故不可考。辞，不受也。毋，禁止辞。五家为邻，五邻为里，万二千五百家为乡，五百家为党。注疏晦庵朱氏夫子之使子华，子华之为夫子使，义也。冉子乃为其母请粟，赤苟至乏，则夫子必自周之，不待请矣。圣人宽容，不欲直拒人，故与之少，所以示不当与也。请益而与之亦少，所以示不当益也。致堂胡氏曰：「冉子为其母请，圣人所以重违而少予之也。求未达而自与之多，则过矣，故夫子非之。原思为宰，则有常禄，思辞其多，故又教以有余，则分诸邻里乡党之贫乏者，盖亦莫非义也。」伊川程子南轩张氏曰：「取与辞受，莫不有其则焉。」
子谓仲弓，曰：「犁牛之子骍且角，虽欲勿用，山川其舍诸？」犁，利之切。骍，息营切。舍，上声。
集曰：此论仲弓云尔，非与仲弓言也。东坡苏氏：犁，杂色。骍，赤色。周人尚赤，牲用骍角者，角周正，中牺牲也。用，用以祭也。山川，山川之神也。舍，弃也。诸，之也。言人虽不用，神必不舍也。仲弓父贱而行恶，故夫子以此譬之。父虽不善，不能废其子之善，言仲弓自当见用于世也。注疏晦庵朱氏
又曰：以瞽叟为父而有舜，以鲧为父而有禹，古之圣贤不系于世类尚矣。子能改父之过，变恶以为美，则可谓孝矣。成都范氏
子曰：回也，其心三月不违仁，其余则日月至焉而已矣。
节释曰：仁者，心之德。「三月不违」者，言其久也。伊川程子曰：三月，天道小变之节，以其心常在仁内而为之主也。「日月至焉」者，言虽有时而至，特其暂而不能久也，以其心每在仁外而为之客也。颜子于仁熟矣，而犹曰「三月不违」，未若圣人之纯一无间也。涵养悠久，则进乎是矣。「日月至」者，固与三月不违异矣。然非有意于求仁，亦未易以及此也。由是而不已焉，则进乎三月不违矣。横渠张子曰：始学之要，当知「三月不违」与「日月至焉」，内外宾主之辨，使心意勉勉循循而不能已，过此几非在我者？
季康子问：「仲由可使从政也与？」子曰：「由也果，于从政乎何有？」曰：「赐也可使从政也与？」曰：「赐也达，于从政乎何有？」曰：「求也可使从政也与？」曰：「求也艺，于从政乎何有？」与，并平声。集曰：果，谓有决断。达，谓通事理。艺，谓多才能。晦庵朱氏：季康子问三子之才可以从政乎？致堂胡氏曰：「由、求为季氏宰久矣，此问从政，谓可使为大夫否也。夫子告之以各有所长，能取其长，皆可用也。」伊川程子节谓：「此可见圣门有用之学。」
季氏使闵子骞为费宰。闵子骞曰：「善为我辞焉！如有复我者，则吾必在汶上矣。」骞，去乾切。费，音秘。上为如字，下为去声。汶，音问。
集曰：「闵子骞，姓闵，名损，字子骞，孔子弟子。费，季氏邑。辞，犹说也。复我，谓再来召我也。汶，水名，在齐南鲁北境上。闵子不欲臣季氏，令使者善为己辞，言若再来召我，则当去之齐。」晦庵朱氏
又曰：「学者能少知内外之分，皆可以乐道而忘人之势。况闵子在圣门居德行之科，其视季氏不义之富贵，奚啻土芥，又从而臣之，岂其心哉？盖居乱邦，见恶人，在圣人则可；自圣人以下，刚则必取祸，柔则必取辱，此闵子所以必辨之于早也。如由也不得其死，求也为季氏附益，夫岂二子本心哉？既无先见之知，又无克乱之才，故尔。然则闵子其贤乎！」上蔡谢氏。
伯牛有疾，子问之，自牖执其手，曰：「亡之，命矣夫！斯人也而有斯疾也！斯人也而有斯疾也！」牖，与久切。夫，音扶。
集曰：伯牛，姓冉，名耕，字伯牛，孔子弟子。牖，所以纳明处。斯，此也。伯牛有不可愈之疾，孔子问之，自牖执其手而与之永诀。无致疾之由，而有斯疾，故可以言命。再言斯人而有斯疾者，痛惜之甚也。本注疏江都王氏说。又曰：莫之致而致者，命也。圣人于颜冉之死，独归之命，所谓尽其道而死者也。天台陈氏
子曰：「贤哉回也！一箪食，一瓢饮，在陋巷，人不堪其忧，回也不改其乐。贤哉回也！」食音嗣。乐音洛。
节释曰：箪，竹器。食、饭也。瓢、瓠也。陋，狭隘也。堪犹任也。颜子心无私欲，天理常存，是以无入而不自得，故虽箪瓢陋巷，人所不堪，亦不足以改其所乐也。学者苟能用力于克己复礼焉，则庶乎其知此味矣。
冉求曰：「非不说子之道，力不足也。」子曰：「力不足者，中道而废。今女画。」说音悦。女音汝。
集曰：画，止也。孔氏注：力不足者，中道而废，谓行半途而足废也。南轩张氏：画者，如画地以自限也。晦庵朱氏：欲为而不能为，是之谓力不足；能为而不肯为，是之谓画。上蔡谢氏：冉求而真知说夫子之道，如口之说刍豢，必将尽力以求之，何病于力不足哉？致堂胡氏：今求非力不足也，自画之尔。蓝田吕氏。
子谓子夏曰：「女为君子儒，无为小人儒。」女，音汝。
集曰：儒，学者之称。晦庵朱氏：学以为己，君子儒也；学以为人，小人儒也。伊川程子：子夏文学虽有余，意其昧夫远者大者，故夫子以是广之与？上蔡谢氏。
子游为武城宰。子曰：「女得人焉耳乎？」曰：「有澹台灭明者，行不由径，非公事未尝至于偃之室也。」女，音汝。澹，徒甘切。集曰：武城，鲁下邑。焉、耳、乎，皆语辞。澹台，姓；灭明，名；子羽，其字也。孔氏、包氏注：径，路之小而捷者。公事，如饮射读法之类。为政以人才为先，故夫子以得人为问。行不由径，则其动必正而无见小欲速之意。非公事不至偃室，则其守必正，而无枉己徇人之私。即二事而观，其正大之情可见矣。非孔氏之徒，孰能知而取之？本晦庵朱氏说。又曰：持身以灭明为法，则无苟贱之羞；取人以子游为法，则无邪媚之惑。
子曰：「孟之反不伐，奔而殿。将入门，策其马，曰：非敢后也，马不进也。」殿，都甸切。
集曰：孟之反，鲁大夫，名侧。夸功曰伐，军后曰殿。奔，败走也。策，鞭策也。非敢后也，马不进也，此托辞也。师奔而殿，是难能也。晦庵朱氏曰：战败而还，以后为功。孟之反非惟不敢有其功，而且自揜其功，其深自抑损如此。为学之害，矜伐居多。圣人于孟之反有取焉者，所以教门人也。邢氏疏。南轩张氏
又曰：师胜而归，范文子先入而不敢先；师败而奔，孟之反后殿而自以为非敢后。君子以功名为畏如此。白石钱氏
子曰：不有祝𬶍之佞，而有宋朝之美，难乎免于今之世矣。𬶍，徒河切。
集曰：祝，宗庙之官。𬶍字子鱼，卫大夫，有口才。朝，宋公子，有美色。晦庵朱氏节谓：此言无𬶍之口才，而有朝之美色，难乎免于当世。盖衰世好佞，美色终不可以免祸，而口才容或可免焉耳。左氏传：鲁定公四年，刘文公合诸侯于召陵，卫灵公使祝𬶍从，及皋鼬，将长蔡于卫。𬶍言于苌弘，苌弘悦，告刘子，乃长卫侯。是𬶍有口才也。定公十四年，卫侯为夫人南子召宋朝，会于洮。太子蒯瞆献盂于齐，过宋野。野人歌之曰：「既定尔娄猪，盍归吾艾豭？」太子羞之，谓戏阳速曰：「从我朝少君而杀之。」速不进，蒯瞆奔宋。是朝有美色也。二子皆卫灵公时，夫子斯言，殆为卫国而发，其实非不恶佞。
子曰：「谁能出不由户，何莫由斯道也？」
节释曰：莫，不也。道不可须臾离也。此章以户喻道，叹人知由户而不知由道也。
子曰：「质胜文则野，文胜质则史。文质彬彬，然后君子。」彬，府巾切。
集曰：胜，犹过之也。野，如野人，谓鄙略也。史，如史官，谓多文也。彬彬，文质相半之貌。包氏注广韵：文质杂半曰彬。说文曰：彬，古份字，文质备也。节谓：质胜于文，则失之野；文胜于质，则失之史。唯文质相济而不偏焉，然后为成德之君子。龟山杨氏曰：文质不可以相胜，然质之胜文，犹甘之可以受和，白之可以受采也。文胜而至于灭质，则其本亡矣。虽有文，将安施乎？然则与其史也，宁野。
子曰：「人之生也直，罔之生也幸而免。」集曰：直者，无邪曲也。罔，不直也。人之生理本直，罔则失其生理矣。而犹生者幸而免也，非得其正也。本伊川程子说。
子曰：「知之者不如好之者，好之者不如乐之者。」好，并去声。乐，音洛。
集曰：譬之五谷，知者知其可食也，好者食而嗜之也；乐者食之而饱也。南轩张氏又曰：好者用工之笃也，至于乐则自得矣。节谓好深于知，乐又深于好。知而能好，好而能乐，道斯在我矣。
子曰：「中人以上，可以语上也；中人以下，不可以语上也。」以上之上，上声。语，去声。
集曰：中人以上，中人以下，才也。伊川程子：语，告也。圣人之道，精粗虽无二致，但其施教则必随其才而笃焉。中人以上，语之以上可也；中人以下，若骤而语之太高，非惟不能入，且将妄意躐等，而有不切于身之弊，亦终于下而已。故就其所及而语之，使之进于中，然后可以语上也。本南轩张氏、横渠张子说。
樊迟问知。子曰：「务民之义，敬鬼神而远之，可谓知矣。」问仁。曰：「仁者先难而后获，可谓仁矣。」知、远，并去声。
集曰：先难，谓克己也。伊川程子专用力于民之所宜，而不惑于鬼神之不可知，知者之事也。南轩张氏曰：敬而不远，惑也；远而不敬，忽也。故贵乎敬而远之。先其事之所难，而后其效之所得，仁者之心也。晦庵朱氏、张氏曰：「难莫虽于克己勉为其难，不计所获，循循不已，久自有至。若先有蕲获之意，则固已自累其心，而有害于天理矣。」子曰：「知者乐水，仁者乐山；知者动，仁者静；知者乐，仁者寿。」知，并去声。上二乐字，五教切。下一乐字，音洛。
集曰：上两乐字，喜好也。寿，常久也。知者达于理，有若水之周流，而以动为体。仁者安于理，有若山之定止，而以静为体。动而所行无滞，故乐；静而所主有常，故寿。动、静，仁、知之体也；乐、寿，仁、知之效也。本伊川程子说。南轩张氏曰：「知之体虽主乎动，而其用各有所止，静固在其中矣。仁之体虽主乎静，而其用本未尝息，动亦在其中矣。动静互见，体用一源，非体仁知之深者，莫能识也。」子曰：「齐一变，至于鲁；鲁一变，至于道。」
节释曰：变谓更其化，善其治也。夫子之时，齐强而鲁弱，孰不以为齐胜鲁也？然夫子则谓齐一变至于鲁，鲁一变至于道，何邪？盖齐自威公霸政之后，所急者功利，王道无复存矣。鲁虽削也滋甚，而犹秉周礼。齐由功利之习而变之，故其变而之道也难；鲁则秉礼之旧，特修举废坠而已，故其变而之道也易。此齐一变所以仅至于鲁，而鲁一变则能至于先王之道也。
子曰：「觚不觚，觚哉！觚哉！」觚，并古胡切。
集曰：觚，或曰酒器，或曰木简，皆器之有棱者。上觚语其器，下觚语其制。「觚哉！觚哉！」叹器之失其制也。夫有是物，必有是则，苟失其则，实已非矣，其得有其名乎？名存而实亡者众，故夫子因觚而发叹耳。晦庵朱氏、南轩张氏、东坡苏氏。
宰我问曰：「仁者，虽告之曰井有仁焉，其从之也？」子曰：「何为其然也？君子可逝也，不可陷也；可欺也，不可罔也。」集曰：逝，往也。陷，谓陷入于井也。孔氏注：欺谓诳之以理之所有，罔谓昧之以理之所无。晦庵朱氏。宰我之意，盖曰仁者之志，惟急于求仁而已，患难有所不恤也。井者，死地也。厥或告之曰：死地而有可为仁之事，其亦将从之也。是不然。君子之求仁，亦曰循其理而已矣。河东侯氏。故可逝可欺者，不逆诈、不亿不信也。而其不可陷、不可罔者，有理存焉耳。于此观之，亦可以究仁者之心矣。南轩张氏
子曰：「君子博学于文，约之以礼，亦可以弗畔矣夫！」夫音扶。节释曰：约，谓收敛而有归宿之意。畔，犹背也。博文，致其知也。约礼，谨于行也。学文而不博，固无以知事事物物之理；既博矣，不能约之于是礼之中，则必至于汗漫而无操履之实矣。唯博文而又约礼，然后可以弗畔于道。
子见南子，子路不说。夫子矢之曰：「予所否者，天厌之！天厌之！」说音悦。否，方九切。
集曰：矢，誓也。否，不也。谓不合于礼，不由其道也。厌，弃也。南子，卫灵公之夫人，有淫行，欲见孔子而孔子见之。盖古者仕于其国，有见其小君之礼。子路以夫子之见为辱，故不说。殊不知圣人道大德全，无可不可，其见南子，礼所当然。彼之不善，我何与焉？故夫子誓之曰：予所否者，天且厌弃之矣。再言之者，所以必子路之信己也。本晦庵朱氏说。子曰：「中庸之为德也，其至矣乎！民鲜久矣。」鲜，上声。
集曰：不偏之谓中，不易之谓庸。中者天下之正道，庸者天下之常理。伊川程子节谓：「至，极也，不可以有加也。」此章言中庸之德之至，民鲜有能久行之者也。
子贡曰：「如有博施于民而能济众，何如？可谓仁乎？」子曰：「何事于仁，必也圣乎！尧舜其犹病诸！夫仁者，己欲立而立人，己欲达而达人。能近取譬，可谓仁之方也已。」施，去声。夫，音扶。集曰：博，广也。仁则尽夫心德之全，圣则造其极也。乎者，疑而未定之辞。病者，心有所不足也。立，谓立其身也。达，谓达其道也。方，所也。博施济众，功用大矣。此何止从事于仁者能之，必也圣人之事乎！然虽以尧舜之圣，犹以博施济众为病。伊川程子曰：「博施济众，仁者无穷意，乃圣人之极功也。子贡乃疑其未足以尽仁，故有是问。夫子既言博施济众之大，有非赐之所能及。」程子曰：博施者，岂非圣人之所欲？然必五十乃衣帛，七十乃食肉。圣人之心，非不欲少者亦衣帛食肉也，顾其养有所不赡尔。此病其施之不博也。济众者，岂非圣人之所欲？然治不过九州。圣人非不欲四海之外亦兼济也，顾其治有所不及尔。此病其济之不众也。若以吾治为已足，即非圣人之心矣，而又语之以仁焉。仁者公天下以为心，而无物我之私。己欲立而立人，己欲达而达人，仁者之心也。欲进乎是，其惟近取譬乎？体之于吾身而推之，此恕之道也，所以为仁之方也。于其方而用力焉，则可进于仁矣。本晦庵朱氏南轩张氏说。朱氏曰：凡己之欲即以及人，不待推以譬彼而后施之者，此仁之事也。于此观之，可以见夫天理之周流而无间矣。以己之欲譬之于人，知其亦必欲此而后施之者，则恕之事而仁之方也。于此勉焉，则有以胜夫人欲之私，而全其天理之公矣。程子曰：医书以手足痿痹为不仁，此言最善名状。仁者以天地万物为一体，莫非己也。认得为己，
何所不至？若不属己，自与己不相干，如手足之不仁，气已不贯矣。故博施济众，乃圣人之极功。仁至难言，故止曰：「己欲立而立人，己欲达而达人，能近取譬，可谓仁之方也已。」
论语集说卷三

[book_title]论语集说卷四
宋蔡节编述而第七凡三十八章
子曰：「述而不作，信而好古，窃比于我老彭。」好，去声。
集曰：老彭，商贤大夫。邢氏疏：上蔡谢氏曰：老彭之为人，无所考述，传旧而已。作，则创始也。比，犹并之也。窃比，尊之之辞。我，亲之之辞。老彭，信古而传述者也。孔子删诗、书，定礼、乐，赞周易，修春秋，皆传述先王之旧，而未尝有所自作也。故其所言如此。盖不惟不敢当作者之圣，而亦不敢显然自附于古之贤人，德愈盛而而心愈下，不自知其辞之谦也。然当是时，作者略备，夫子盖集群圣之大成而折衷之，其事虽述而功则倍于作矣。晦庵朱氏、龟山杨氏曰：诗亡然后春秋作，然则孔子亦有作乎？曰：春秋，天子之事，前此未之有，谓之作者以是。然而其事则齐桓、晋文，其文则史，其义则窃取之于是而笔削焉，盖亦述之而已。
子曰：「默而识之，学而不厌，诲人不倦，何有于我哉？」识，音志。集曰：默，不言也。识，记也。默识，谓不言而存诸心也。学不厌，所以成诸己；诲不倦，所以成诸人。何有于我，言是三事，何者能有于我？此皆圣人之谦辞也。晦庵朱氏、蓝田吕氏、河南尹氏曰：何有于我，是亦勉学者云尔。节谓：以夫子之圣，于此三者犹曰何有，学者可不勉诸？
子曰：「德之不修，学之不讲，闻义不能徙，不善不能改，是吾忧也。」
集曰：徙，迁也。德以修而日新，学以讲而日明，徙义则善日益，改不善则过日损。四者，修身之大要也。勉斋黄氏：苟未能之，圣人犹忧，况学者乎？河南尹氏、南轩张氏曰：圣人言以是为忧，所以深勉学者也。
子之燕居，申申如也，夭夭如也。
集曰：燕居，闲暇无事之时。晦庵朱氏：申申，其容舒也；夭夭，其色愉也。燕居不为容色，故如是。龟山杨氏：此可见圣人中和之气，与弟子善形容圣人处也。伊川程子又曰：在乡党则恂恂，在庙朝则便便，至于燕居则申申夭夭，不是圣人拣择安排，盖盛德之至，动容周旋无不中节者也。天台陈氏
子曰：「甚矣吾衰也！句。久矣吾不复梦见周公。」复，扶又切。集曰：甚矣吾衰也，言其衰之甚也。复，又也。方其年壮气盛，而欲行周公之道也，故梦寐见之。及其年老气衰，而知不能行之也，则不复有是梦矣。圣人心乎济世，死而后已，此亦托辞以叹吾道之终不行也。本白石钱氏说。子曰：「志于道，据于德，依于仁，游于艺。」
集曰：志者，心之所之也。道者，人所当行之理也。据，守也。德，则行是道而实有得于心者也。依者，不离之谓。仁，则心德之全也。游，则寓此心焉尔。艺，则礼、乐、射、御、书、数之法。周礼注疏曰：「五礼，吉、凶、军、宾、嘉也。六乐，云门、大咸、大韶、大夏、大濩、大武也。五射，白矢、参连、剡注、襄尺、井仪也；五驭，鸣和鸾、逐水曲、过君表、舞交衢、逐禽左也；六书，象形、会意、指事、转注、假借、谐声也；九数，方田、粟米、差分、少广、商功、均输、方程、嬴不足、旁要也。亦莫非至理之所在也。志道，则道在是，而心之所之者亦在是也；据德，则德之在我者，守之而不失也；依仁，则惟仁之依，而造次颠沛之未始离也；游艺，则游心于艺，而一动一息之莫不有养也。」朱氏曰：「学莫先于立志。志道，则心存乎道而不他；据德，则道得于心而不失；依仁，则德性常用而物欲不行；游艺，则小物不遗而动息有养。」学者苟能于志道、据德、依仁而不紊夫先后之序，又时焉而游于艺，则本末兼该，内外交养，日用之间，无少罅漏，涵泳从容，忽不自知其入于圣贤之域矣。本晦庵朱氏说。朱氏曰：读书须将圣贤言语，就自身上做工夫，方见字字是实用。今看道是甚物事，自家如何志之，以至据德、依仁、游艺，亦莫不然，方始有得。
子曰：「自行束修以上，吾未尝无诲焉。」
集曰：修，脯也。十脡为束。古者相见必执贽以为礼，束修其至薄者。圣人之于人，无不欲其入于善，苟以礼而来学，则是有求道之心，圣人未尝不教之也。晦庵朱氏
子曰：「不愤不启，不悱不发」，举一隅不以三隅反，则不复也。愤，房粉切。悱，芳匪切。复，扶又切。集曰：愤悱者，思虑积久，郁而未畅，诚意之见于色辞者也。愤则不得于心，启谓开其意也，悱则不得于言，发谓达其辞也。物有四隅，举一可知其三。反者，还以相证之义。复，再告也。不待其愤悱而启发之，则知之不能坚固；待其愤悱而启发之，庶几其听之专而识音志之深也。然告之亦举一隅尔，不以三隅反，则是不能因言以推类，苟遽复之，则于彼亦无益矣。以三隅反而后复之，此古之善教者，使人继其志，欲其自得之也。本伊川程子、晦庵朱氏、南轩张氏说。
子食于有丧者之侧，未尝饱也。子于是日哭，则不歌。集曰：「有丧者在侧，食岂能甘也？」伊川程子。哭，谓吊哭。一日之内，余哀未忘，自不能歌也。晦庵朱氏。于此可见圣人情性之正。上蔡谢氏。
子谓颜渊曰：「用之则行，舍之则藏，唯我与尔有是夫！」子路曰：「子行三军，则谁与？」子曰：「暴虎冯河，死而无悔者，吾不与也。必也临事而惧，好谋而成者也。」舍，上声。夫，音扶。冯，扶冰切。好，去声。
集曰：「用，谓见用于时也；行，谓行其道也；舍，谓不为时用也；藏，谓卷而怀之也。」三「与」字训，许本岷隐戴氏说。万二千五百人为军，大国三军。暴虎，徒搏。冯河，徒涉。惧，谓敬其事。成，谓成其谋。邢氏、晦庵朱氏。圣贤之于行藏，无意无必，随其所遇而已。故其行非贪位也，其藏非独善也。一有意必，则是二者俱失其宜矣。用行舍藏，唯颜子可与于此。上蔡谢氏、河南尹氏曰：「用舍无与于己，行藏安于所遇，命不足道也。」朱氏曰：「用舍行藏，犹以物我对待而言。」若孔子之仕止久速，则其可否之机浑然在我而无与于物矣。子路见夫子独许颜子，遂自负其勇，故发为「子行三军，则谁与」之问。夫子谓犯难而轻死，非君子所贵，惟临事而惧，则有戒心，故其动也必审；好谋而成则有远虑，故其为也必济。此则行军之要也，所以抑子路而教之与？本南轩张氏、檗山黄氏说。
子曰：「富而可求也，虽执鞭之士，吾亦为之。如不可求，从吾所好。」好，去声。集曰：「执鞭，贱者之事。」晦庵朱氏：好，谓好义也。富固人所欲也，而有义存焉。使其于义而可，虽身为贱役，亦所不辞。然于义有不可焉，则姑从吾所好而已。圣人斯言，非谓富有时而可求也，特借是以明其决不可求耳。本南轩张氏、东坡苏氏说。
子之所慎：齐、战、疾。齐，侧皆切。
集曰：「慎者，敬谨之至也。」齐之为言，齐也。两齐之之「齐」，侧皆切，余如字。将祭而齐其思虑之不齐者，以交于神明也。齐之诚否，鬼神之有无繋焉；战之胜否，师众之死生繋焉；疾之愈否，吾身之存亡繋焉。三者皆不可以不谨也。本晦庵朱氏说。阙。曾氏曰：「鬼神恍惚，战疾危殆，此心斯须不在焉，则失之矣。」河南尹氏曰：「夫子无所不谨，弟子记其大者耳。」
子在齐闻韶，三月不知肉味，曰：「不图为乐之至于斯也！」乐，五角切。
节释曰：韶，舜乐也。三月，言其久也。舜之后为陈，自陈敬仲奔齐，其后久专齐政，至景公时，陈氏代齐之形已成矣。夫子在齐闻韶，三月不知肉味，盖忧感之深也。曰「不图为乐之至于斯」，斯者，指齐而言也。韶本揖逊之乐，今乃至于齐之国，其殆伤今思古，故发为此叹与？或谓圣人之喜怒哀乐，未有不中节者，今在齐闻韶而忧感之深，乃至于三月忘味，恐不应固滞如此。然未有一说可以易此说，姑阙之。
冉有曰：「夫子为卫君乎？」子贡曰：「诺。吾将问之。」入，曰：「伯夷、叔齐何人也？」曰：「古之贤人也。」曰：「怨乎？」曰：「求仁而得仁，又何怨？」出，曰：「夫子不为也。」为，并去声。集曰：「为，犹助也。」卫君，出公辄也。诺，应辞也。问之，问于夫子也。下乃子贡与夫子问答之辞。卫灵公逐其世子蒯瞆，公薨，而国人立蒯瞆之子辄。于是晋纳蒯瞆，而辄拒之。时孔子在卫，卫人以蒯瞆得罪于父，而辄嫡孙当立，故冉有疑而问之。伯夷、叔齐，孤竹君之二子也。其父将死，遗命立叔齐。父卒，叔齐逊伯夷。伯夷曰：「父命也。」遂逃去。叔齐亦不立而逃之，国人立其中子。其后武王伐纣，夷齐扣马而谏。武王灭商，夷齐耻食周粟，隐于首阳山，遂饿而死。子贡不斥卫君，而即夷、齐之事为问，以探圣人之旨，可谓善于为辞者矣。「中」，有所悔恨之谓「怨」，其曰「怨乎」者，谓二子委国而去，独不顾其宗国而有所不足于中乎？夫子告之以「求仁而得仁」，言伯夷以父命为尊，叔齐以天伦为重，其逊国也，皆求以合乎天理之正，而即乎人心之安，既而各得其志焉，而何怨之有？若卫辄之据国拒父，唯恐失之，其可同日语哉？故观夫子所以贤夷、齐，则其不为卫君之事，可以意会矣。本晦庵朱氏说。南轩张氏曰：「叔齐之逊伯夷，以伯夷之长当立，无兄弟之义，而何以为国乎？伯夷之不受国，以叔齐之立父命也，无父子之义而何以为国乎？二人者，宁去国而存此矣。卫辄之事，国人以蒯聩得罪于先君而出奔，则不宜有卫也，于是立辄而拒蒯瞆。曾不知蒯瞆父也，辄子也，父子之义先亡矣，国其可一日立乎？在辄之分，宁委国而全其父子可也。」
子曰：「饭疏食饮水，曲肱而枕之，乐亦在其中矣。」不义而富且贵，于我如浮云。饭，符晚切。食，音嗣。枕，去声。乐，音洛。集曰：饭，食之也。疏食，粗饭也。肱，臂也。寝则曲肱而枕之也。圣人之心，浑然天理，虽处穷约，而乐亦无不在焉。所乐者在我，其视不义之富贵，直如浮云之无与吾事耳。本邢氏疏、晦庵朱氏说。
子曰：「加我数年，五十以学易，可以无大过矣。」
集曰：加，增也。夫子时未五十也，学易则穷理尽性以至于命，故可以无过。然夫子岂必至是而始学易，亦岂必至是而始无大过邪？观五十而知天命之语，则曰学易，曰无大过，皆谦辞耳。龟山杨氏曰：与易为一，然后无过。东溪刘氏曰：一豪不与易合，斯为过矣。圣人即已教人，使知易之不可以不学，而又不可以易而学也。本成都范氏、檗山黄氏、晦庵朱氏说。
子所雅言，诗，书，执礼，皆雅言也。
集曰：雅，常也。执，守也。诗以理情性，书以道政事，礼以谨节文，皆切于日用之实，故常言之。礼独言执者，以人所执守而言，非但诵说而已也。晦庵朱氏、上蔡谢氏曰：此因学易之语而类记之。
叶公问孔子于子路，子路不对。子曰：「女奚不曰，其为人也，发愤忘食，乐以忘忧，不知老之将至云尔。」叶，舒涉切。女，音汝。集曰：叶公，楚叶县尹沈诸梁，字子高，僭称公也。邢氏疏：叶公不知孔子而问子路，子路不对，以形容圣人之难也。河南尹氏，未得则发愤而忘食，已得则乐之而忘忧，惟日孜孜，终吾身焉，而不知岁月之迈也。此孔子自谓好学之笃耳。然深味之，则其至诚不息之运，非圣人不能也。晦庵朱氏
子曰：我非生而知之者，好古，敏以求之者也。好，去声。集曰：生而知之者，气质清明，义理昭著，不待学而后知也。晦庵朱氏节谓夫子以生知之圣，犹曰好古而敏求者，此虽圣人之谦辞，然义理无穷，亦必学而后为知之至也。子不语怪、力、乱、神。
集曰：怪异勇力、悖乱之事，非理之正，固圣人所不语。鬼神造化之迹，虽非不正，然非穷理之至，有未易明者，故亦不轻以语人也。晦庵朱氏
子曰：三人行，必有我师焉，择其善者而从之，其不善者而改之。
集曰：三人同行，其一我也。彼二人者或善或恶，我从其善而改其恶焉，则是善恶皆我师也。晦庵朱氏、南轩张氏曰：见贤思齐，见不贤而内自省。善，吾师也，不善，亦吾师也。虽然，就一人之身而有善不善焉，亦莫非吾师也。古人之学，无非为己而已。子曰：「天生德于予，桓魋其如予何？」魋，徒雷切。
集曰：威魋，宋司马向魋也。出于威公，故又称威氏。威魋欲害孔子，孔子言：天既赋我以如是之德，则威魋其奈我何？言不能违天害己也。晦庵朱氏
又曰：于威魋则曰：「天生德于子」，于康人则曰：「天之未丧斯文」。盖夫子一身之存亡，繋斯道之兴废，故其遇难也，不决于人而决于天。休斋陈氏
子曰：「二三子以我为隐乎？吾无隐乎尔。吾无行而不与二三子者，是丘也。」
集曰：二三子，谓诸弟子也。隐，匿也。二三子以夫子之道高深不可几及，故疑其有隐，而不知道无乎不在，圣人之日用常行，孰非教之所寓哉？夫子语二三子谓：女以我为有隐乎？我实无隐也。我之所行，无不与二三子共之，甚易知而易见，特自不察之耳。其曰「是丘也」者，质诸己以实其言也。邢氏疏、晦庵朱氏、建安游氏子以四教：文、行，忠，信。行，去声。
集曰：教人以学文修行而存忠信也。忠信，本也。教者必自外入，故以文为先焉。伊川程子、成都范氏
子曰：「圣人，吾不得而见之矣；得见君子者，斯可矣。」节释曰：圣人，道全德备，大而能化者也。君子则具圣人之体而未能充尽者也。檗山黄氏曰：夫子思其上者而不得见，故又思其次也。
子曰：「善人，吾不得而见之矣；得见有恒者，斯可矣。亡而为有，虚而为盈，约而为泰，难乎有恒矣。」恒，并胡登切，已读为无。集曰：善人者，志于仁而无恶；有恒者，不贰其心。横渠张子、龟山杨氏曰：有恒心，然后可与为善。亡，绝无也。虚，则未满之名。盈，充实也。约，穷约也。泰，奢泰也。本无一长而为有之状，未能充实而为盈之状，贫约而为泰之状。三者皆虚夸之事。凡若此者，必不能守其恒也。晦庵朱氏又曰：有恒之与圣人，高下固悬绝矣。然未有不自有恒而能至于圣者也。故章末申言有恒之义，其示人入德之门，可谓深切而著明矣。朱氏
子钓而不纲，弋不射宿。射，食亦切。
集曰：钓，垂饵取鱼也。纲，以大绳属网，绝流而渔者也。弋，以生丝繋矢而射也。宿，宿鸟也。邢氏疏。晦庵朱氏盖物有祭祀之须，有奉养宾客之用，则其取之也有不得免焉。钓而不纲，不忍取之多也；弋不射宿，不欲阴中之也。圣人之心，天地生物之心也。本南轩张氏说。
子曰：「盖有不知而作之者，我无是也。多闻，择其善者而从之；多见而识之，知之次也。」识，音志。
集曰：识，记也。不知而作，谓不知其理而妄作也。晦庵朱氏节谓夫子自言未尝有是，亦可见其无所不知也。然犹不以生知自居，多闻而能择，多见而能识，自处于知之次而已。此盖圣人之谦辞也。
互乡难与言，童子见，门人惑。子曰：「与其进也，不与其退也，唯何甚？人洁己以进，与其洁也，不保其往也。」见，贤遍切。集曰：互乡，乡名。难与言，盖风气之未纯也。童子者，互乡之童子也。惑者疑夫子不当见之也。与，许也。洁，修治也。晦庵朱氏：圣人无绝人之心，苟以是心至，斯受之而已矣。互乡之童子，论其俗则互乡也，论其年则童子也。门人疑夫子不当见之，夫子谓其来见也，当与其进而不当与其退，独何为已甚乎？人能洁己以进，与其一时之志洁耳，自此以往，亦安能保之也。圣人之心，犹天地之于万物，苟有生意，则雨露滋长之矣，无间乎幽深僻远也。本岩麓赵氏说。子曰：「仁远乎哉？」我欲仁，斯仁至矣。
节释曰：仁者，心之德，岂远于人乎？患不欲之耳。欲仁而仁至，亦何远之有？
陈司败问昭公知礼乎？孔子曰：「知礼。」孔子退，揖巫马期而进之，曰：「吾闻君子不党，君子亦党乎？君取于吴，为同姓，谓之吴孟子。君而知礼，孰不知礼！」巫马期以告。子曰：「丘也幸，苟有过，人必知之。」取，七住切。
集曰：陈，国名。司败，官名，即司寇也。昭公，鲁君，名稠。巫马期，姓巫马，名施，字期，孔子弟子。相助匿非曰党。取，与娶同。鲁与吴皆姬姓，礼不娶同姓，故谓之吴。孟子揖巫马期而进之者，司败揖也。巫马期以告者，告于孔子也。邢氏疏晦庵朱氏：鲁盖夫子父母之国，昭公，鲁之先君也。司败未尝显言其事，而遽以知礼为问，其对之宜如此也。及司败以为有党，而夫子受以为过，然亦不正言其所受之过，初若不知孟子之事者，可谓善于为辞矣。武夷吴氏朱氏曰：孔子不可自谓讳君之恶，又不可以娶同姓为知礼，故受以为过而不辞。
子与人歌而善，必使反之，而后和之。和，去声。
集曰：歌者，歌诗也。南轩张氏：反，复也。晦庵朱氏：和者，继其声也。龟山杨氏节谓：此与人歌也。与人歌而善，必使之复歌而后和之，可见圣人不伐己之能而掩人之善矣。
子曰：「文，莫吾犹人也。躬行君子，则吾未之有得。」
集曰：莫之为言，犹曰得不也。蓝田吕氏。犹，若也。有君子之行，然后有君子之文。弟子见圣人之文发越如是，日宗仰焉。夫子惧其惟文之求而不务其行也，则曰：「吾之文得不与人同乎？但于躬行之君子，则吾未之有得焉耳。」此皆自谦之辞，欲人因文而勉于行也。圣人抑己训人，引而发之，大抵若此。本岩麓赵氏说。
子曰：「若圣与仁，则吾岂敢？抑为之不厌，诲人不倦，则可谓云尔已矣。」公西华曰：「正唯弟子不能学也。」集曰：此亦夫子谦辞也。圣则大而化之，仁则尽夫心德之全，人道之备也。为之，谓为仁圣之道；诲人，谓以此教人也。可谓云尔已矣者，无它之辞也。夫子虽不居仁圣，然为之不厌，诲人不倦，唯至诚不息者能之，所以弟子不能学也。晦庵朱氏、景迂晁氏、东莱吕氏。
子疾病，子路请祷。子曰：「有诸？」子路对曰：「有之。诔曰：祷尔于上下神祇。」子曰：「丘之祷久矣。」诔，力轨切。
集曰：祷，谓祷于鬼神。有诸，问有此理否。诔者，哀死而述其行之词也。上下谓天地。天曰神，地曰祇。祷者，悔过迁善，以祈神祇之佑也。圣人表里纯一，未尝有过，固已合乎神明，岂待至此而后祷哉？曰「丘之祷久矣」，盖所以明无所事祷之意。本晦庵朱氏说。
子曰：「奢则不孙，俭则固。与其不孙也，宁固。」孙，去声。
集曰：孙，顺也。固，陋也。邢氏疏：俭不中礼，则固而已矣。至于奢，则僭上而不孙。不孙者，乱之所由生也。龟山杨氏：奢、俭俱失中，而奢之害为大。故曰与其不孙也，宁固。伊川程子：此夫子救时不得已之言也。景迂晁氏。
子曰：「君子坦荡荡，小人长戚戚。」
集曰：坦，平也。荡荡，宽广貌。晦庵朱氏：君子循理，故其心和平而宽广；小人役于物，故其心无日而不忧惧。本伊川程子说。
子温而厉，威而不猛，恭而安。
节释曰：温者，其气和也；厉者，其色正也。温而不厉，则失之于太柔矣；威而猛，则失之于太刚矣；恭而不安，则失之于拘迫而不可以持久矣。温而厉，威而不猛，恭而安，圣人盛德之至，故其中和发见自然如此。
泰伯第八凡二十一章。
子曰：「泰伯，其可谓至德也已矣！三以天下让，民无得而称焉。」
集曰：至德，谓德之至极，不可以有加也。三让，逊之至也。「无得而称」，其逊隐微，无迹之可见也。晦庵朱氏节谓：周太王三子，长泰伯，次仲雍，又次季历。太王之时，商道寖衰，而周道日盛，泰伯知天下必去商而归周也，与仲雍逃之荆蛮而避之。其后太王乃立季历，传至文王，而三分天下有其二，至武王遂克商而有天下。泰伯之逊，夫子不曰逊国，而曰以天下让，盖探其心而推明之也。逊于隐微之中，故民无得而称。泰伯可谓至德，非夫子其孰能知之？节谓论语一书，以至德称者，唯泰伯、文王二人，其旨微矣。泰伯知天下必去商而归周，故逃之荆蛮而避之。文王三分天下有其二，以服事殷。泰伯、文王均此一心也，此其所以为至德。
子曰：「恭而无礼则劳，慎而无礼则葸，勇而无礼则乱，直而无礼则绞。」葸，丝里切。绞，古卯切。
集曰：葸，畏惧貌。绞，急切也。晦庵朱氏：礼所以节文也。恭而无礼，则罢于接物；慎而无礼，则畏而失我；勇而无礼，则暴而上人；直而无礼，则切而贼恩。蓝田吕氏节谓恭、慎、勇、直，皆善道也。惟有礼以节之，则莫非天理之自然；无礼以节之，则有劳、葸、乱、绞之弊，而反害之也。白石钱氏曰：「恭慎，柔德；勇直，刚德也。苟无礼以节之，则皆有偏胜之弊。」
君子笃于亲，则民兴于仁；故旧不遗，则民不偷。
集曰：君子，谓在上之人也。笃，厚也。兴，起也。偷，薄也。晦庵朱氏笃于亲，不遗故旧，尽吾人道之当然耳，非为欲动民而若此也。仁义之心，人皆有之，上行而下傚，自然民化而德厚矣。本南轩张氏说。
又曰：此章与上文不相蒙，今从武夷吴氏说，自为一章。曾子有疾，召门弟子曰：「启予足！启予手！诗云：战战兢兢，如临深渊，如履薄冰。而今而后，吾知免夫，小子！」夫，音扶。集曰：召，呼也。启，开也。战战兢兢，如临深渊，如履薄冰，此诗小旻之篇。战战，恐惧也。兢兢，戒谨也。临深恐坠，履薄恐陷也。小子，弟子也。注疏：启手足者，使弟子开其衾视之，示保其身而无伤也。曾子平日战战兢兢，如临深履薄，至此而始知免矣。所谓全而归之者，于是为终其事。反复玩味此章，亦可见持身之匪易矣。南轩张氏、成都范氏曰：身体犹不敢亏也，况敢亏其行以辱亲乎？
曾子有疾，孟敬子问之。曾子言曰：「鸟之将死，其鸣也哀；人之将死，其言也善。君子所贵乎道者三：动容貌，斯远暴慢矣；正颜色，斯近信矣；出辞气，斯远鄙倍矣。笾豆之事，则有司存。」远、近，并去声。
集曰：孟敬子，仲孙氏，名捷，鲁大夫。马氏注：问之者，问其疾也。言，曾子自言也。贵，犹重也。容貌，举一身而言。暴，粗厉也。慢，放肆也。信，实也。辞，言语也。气，声气也。鄙，凡陋也。倍，与背同，谓背理也。竹豆谓之笾，木豆谓之豆。有司，谓有司之者也。孟敬子盖尝学礼于曾子，曾子因其问疾之际而告之。言鸟畏死，故鸣哀；人穷反本，故言善。欲敬子知其所言之善而识之也。盖道无所不在，而君子所重者，则在此三事而已矣。不庄不敬，其动容貌也，非暴则慢，惟庄敬有素，则夫容貌之动，斯远暴慢矣。内无诚实，其正颜色也，色庄而已。惟诚实有素，则夫颜色之正，斯近信矣。涵养不熟，其出辞气也，非鄙即倍。惟涵养有素，则夫辞气之出，斯远鄙倍矣。动也，正也，出也，有诸中而形诸外也。近自近也，远自远也，不期然而然者也，故皆以斯言之。此三者，盖礼之本，修身之要，学者所当操存省察，而不可有造次颠沛之违者也。若夫笾豆之事，此特礼之末，则自有司之者存，而非君子之所重矣。本晦庵朱氏说。
曾子曰：「以能问于不能，以多问于寡；有若无，实若虚，犯而不校，昔者吾友尝从事于斯矣。」
集曰：校，计校也。友，马氏以为颜渊是也。不知有余在我，不足在人，不必得为在己，失为在人。非深识义理之无穷，不见物我之有间者，不能然也。晦庵朱氏、上蔡谢氏。
曾子曰：「可以托六尺之孤，可以寄百里之命，临大节而不可夺也，君子人与？君子人也。」与，平声。
集曰：孤，幼主也。百里，诸侯国也。蓝田吕氏。节，节操也。其才可以辅幼主摄国政，其节至于死生之际而不可夺，可谓君子矣。与，疑辞。也，决辞。设为问答，所以深著其必然也。晦庵朱氏、南轩张氏曰：此非刚毅笃实者不能也。
曾子曰：「士不可以不弘毅，任重而道远。仁以为己任，不亦重乎？死而后已，不亦远乎？」
集曰：士，学者之称。西山真氏。弘，宽广也。毅，强忍也。晦庵朱氏：弘与毅相须者也。士之不可以不弘毅者，以任重而道远也。所谓任重者，以仁为己任也；所谓道远者，当用力以终吾身焉耳。南轩张氏。节谓：弘则可以大受，毅则足以力行。如人负重器，适远涂，若不能容受，则何以胜其重？不能强忍，则何以至于远？必是有大力量，然后能胜其重而至于远。
子曰：「兴于诗，立于礼，成于乐。」乐，五角切。
集曰：兴，起也。诗本人情，有美有刺，其为言既易知，而吟咏之间，抑扬反复，其感人又易入。故学者之初，所以兴起其好善恶恶之心而不能自已者，必于此而得之。礼以恭敬辞逊为本，而有节文度数之详，可以固人肌肤之会、筋骸之束。故学者之中，所以能卓然自立，而不为事物之所摇夺者，必于此而得之。乐有五声十二律，更唱迭和，以为歌舞八音之节，可以养人之性情，舒畅其固滞，消融其查滓。故学者之终，所以至于义精仁熟，而和顺于道德者，必于此而得之。是学之成也。晦庵朱氏
又曰：朱氏曰：案内则，十年学幼仪，十三学乐诵诗，二十而后学礼。则此三者，非小学传授之次，乃大学终身所得之难易、先后、浅深也。程子曰：天下之英材不为少矣，特以道学不明，故不得有所成就。夫古人之诗，如今之歌曲，虽闾里童稚，皆习闻之而知其说，故能兴起。今虽老师宿儒，尚不能晓其义，况学者乎？是不得兴于诗也。古人自洒扫应对以至冠昏丧祭，莫不有礼。今皆废坏，是以人伦不明，治家无法，是不得立于礼也。古人之乐，声音所以养其耳，采色所以养其目，歌咏所以养其性情，舞蹈所以养其血脉。今皆无之，是不得成于乐也。是以古之成才也易，今之成才也难。
子曰：「民可使由之，不可使知之。」
集曰：民，谓凡民也。此百姓日用而不知之谓也。邢氏疏由者，由是理之所当然。知者，知是理之所以然。晦庵朱氏：圣人之设教，可使民由是道，然知则待其自悟，圣人有不能与也。使之由之，所谓知之之道固在其中矣。南轩张氏
子曰：好勇疾贫，乱也。人而不仁，疾之已甚，乱也。好，去声。集曰：疾，恶也。好勇而不安分，则必作乱；恶不仁之人而使之无所容，则必致乱。二者之心，善恶虽殊，然其生乱则一也。晦庵朱氏
子曰：如有周公之才之美，使骄且吝，其余不足观也已。集曰：周公，旦也。骄，矜夸。吝，鄙啬也。晦庵朱氏设言有周公之才美，而骄且吝焉，则其余不足观矣。此甚言骄吝之不可也。若有周公之德，亦何至于骄吝哉？伊川程子朱氏曰：「程子云：骄气盈；吝气歉。然其势常相因。骄者，吝之枝叶；吝者，骄之本根。」
子曰：「三年学，不至于谷，不易得也。」易，以豉切。
集曰：谷者，善之实也。成都范氏致堂胡氏曰：「谷，善也，成也。尔雅曰：信善为谷，言善之成实也。学之三年之久而不至于善，则亦难乎其得之矣。若苟知所以用其力，必有月异而岁不同者。」南轩张氏
子曰：「笃信好学，守死善道，危邦不入，乱邦不居。天下有道则见，无道则隐。邦有道，贫且贱焉，耻也；邦无道，富且贵焉，耻也。」好，去声。见，贤遍切。
节释曰：笃信者，信之不回也，笃信以好学，则其学实矣。守死者，守之不变也，守死以善道，则其道固矣。此有学有道之士也。危邦，危殆之国也，未至则不入也。乱邦，虽未危而刑政纪纲紊矣，已至则不居也。此去就之义洁也。天下举一世而言，有道则见于世，无道则隐其身而不见也。此出处之分明也。去就出处不失其宜，非有学有道者，其孰能与于此！若邦有道而无可行之学，邦无道而无能守之道，是则可耻之甚也。
子曰：「不在其位，不谋其政。」
节释曰：谋，议也。不在其位，则不谋其政，此为无官守者言也。伊川程子曰：「若君大夫问而告者，则有矣。」
子曰：「师挚之始，关雎之乱，洋洋乎盈耳哉！」挚音至。睢，七余切。集曰：师挚，鲁乐师，名挚也。乱，乐之卒章也。史记曰：关雎之乱，以为风始。洋洋，美盛意。孔子自卫反鲁而正乐，适师挚在官之初，声乐之盛如此。洋洋乎盈耳哉！盖美之也。晦庵朱氏、南轩张氏曰：圣人自卫反鲁，然后乐正，雅颂各得其所。至于声音，则师挚实传之。
子曰：「狂而不直，侗而不愿，悾悾而不信，吾不知之矣。」侗，音通。悾，音空。
集曰：侗，无知貌。愿，谨厚也。悾悾，无能貌。吾不知之者，甚绝之之辞。晦庵朱氏：狂、侗、悾悾，本非美质，然狂而直、恫而愿，悾悾而信，于其不可取之中犹有可取者焉。若不直、不愿、不信，则是巧伪生于其间，并与可取者而亡之，是不足望也。故曰吾不知之矣。本南轩张氏说。
子曰：「学如不及，犹恐失之。」
节释曰：言人之为学，汲汲皇皇，常若不及，而犹惧或失之。此圣人勉人为学之急也。上蔡谢氏所谓如追寇雠者，深得其旨矣。子曰：「巍巍乎！舜禹之有天下也，而不与焉。」与，去声。
集曰：巍巍，高大之貌。何氏注：舜禹之有天下，天与之，人与之，而吾心曷尝有所与于其间哉？此所以巍巍乎不可及也。南轩张氏。
子曰：「大哉尧之为君也！巍巍乎！唯天为大，唯尧则之。荡荡乎，民无能名焉。巍巍乎其有成功也，焕乎其有文章！」集曰：则，法也。孔氏注：荡荡，广远之称。包氏注：成功，事业也。焕者，光明之象。文章，礼乐法度也。道之高且大者莫如天，尧之为君，独能则之，故其道之广远，亦如天之不可以形容尽也。然民虽无得而名，而其所可见者，则有巍然之功业，焕然之文章尔。功业文章，即是道之发见者也。本晦庵朱氏说。
舜有臣五人而天下治。武王曰：「予有乱臣十人。」孔子曰：「才难，不其然乎！」唐虞之际，于斯为盛。有妇人焉，九人而已。三分天下有其二，以服事殷。周之德，其可谓至德也已矣！治，去声。集曰：五人，禹、稷、契、皋陶、伯益也。孔氏注：乱，治也。或曰乱本作乿，古治字也。十人：周公旦、召公奭、太公望、毕公、荣公、太颠、闳夭、散、宜生、南宫适。马氏注：其一人邑姜也。马氏云：其一人谓文母也。刘侍读以为子无臣母之义，盖邑姜也。九人治外而邑姜治内，故亦以同于乱臣。才难，盖古语，而孔子然之也。才者，德之用也。唐虞，尧舜有天下之号。际者，交会之间。晦庵朱氏：舜有臣五人，而周倍之，则周之人才又盛于唐虞之际矣。然妇人居其一，止有九人焉，是才之难得也。石林叶氏：三分天下有其二，以服事殷，此盖言文王也。春秋传曰：文王率商之叛国以事纣，时天下归文王者六州，荆、梁、雍、豫、徐、扬也。唯青、兖、冀尚属纣耳。朱氏：文王之德足以代商，天与之，人归之，乃不取而服事焉，所以为至德也。成都范氏：孔子因论武王之事而有及于文王，且与泰伯俱以至德称之，其旨微矣。朱氏
子曰：禹，吾无间然矣。菲饮食而致孝乎鬼神，恶衣服而致美乎黻冕，卑宫室而尽力乎沟洫。禹，吾无间然矣。闲，并去声。菲，音匪。黻，音弗。洫，呼域切。
集曰：闲，罅隙也。无间，谓无罅隙之可指也。晦庵朱氏：菲，薄也。致孝鬼神，谓享祀丰洁。马氏注：衣服，常服。黻，蔽膝也，以韦为之。冕，冠也。卑，小也。沟洫，田间通水之道。邢氏疏：「薄于自奉，而所勤者民之事，所致饰者宗庙朝廷之礼，此所以无间然也。再言之者，盖深美之也。」龟山杨氏
论语集说卷四

[book_title]论语集说卷五
宋蔡节撰
子罕第九凡三十章
子罕言利与命与仁。
集曰：罕，少也。晦庵朱氏：计利则害义，命之理微，仁之道大，皆夫子所罕言也。伊川程子
又曰：夫子与门人问答，言仁尤其最切者，而所记止于如此，亦可谓之罕言矣。况所言不过泛及为仁之事，至于仁之本体，则未尝直指以告人也。勉斋黄氏：
达巷党人曰：「大哉孔子！博学而无所成名。」子闻之，谓门弟子曰：「吾何执？执御乎？执射乎？吾执御矣。」
集曰：达巷，党名，其人姓名不传。执，专执也。圣人道全德备，不可以偏长目之。达巷党人见孔子之大，意其所学者博而惜其不以一善得名于世，盖慕圣人而不知者也。故孔子曰：欲使我何所执而得名乎？射、御皆一艺，而御为人仆，所执尤卑，然则吾执御矣。此虽闻人誉，己承之以谦，亦可见道无乎而不在也。晦庵朱氏河南尹氏
子曰：麻冕，礼也；今也纯，俭，吾从众。拜下，礼也；今拜乎上，泰也。虽违众，吾从下。
集曰：麻冕，缁布冠也。古者绩麻三十升布为之，一升八十缕，则其经二千四百缕矣，细密难成。纯，丝也。丝易成，故曰纯俭。俭，约省也。礼：人臣当拜于堂下。泰，骄慢也。时臣骄慢，故拜乎上。从下，谓从下拜之礼也。邢氏疏节谓：「麻冕固礼也，今用丝则俭矣。圣人所以从众者，取其俭也。拜下亦礼也，今拜上则泰矣。圣人所以违众者，恶其泰也。众人之所为，圣人或从之，或违之，亦曰酌夫礼之轻重而已矣。」东谷郑氏曰：「礼莫大于分，分莫大于君臣。圣人欲明君臣之分，故不得不违众而从下拜之礼也。然必举纯俭之从众为言，何也？其意不在纯俭，特以明夫违众之心出于不得已焉耳。」
子绝四：毋意，毋必，毋固，毋我。毋，并音无。集曰：绝，无之尽者。毋、无通。意者，私意也。必者，期必也。固者，执滞也。我者，有己也。毋意者，浑然天理，不任私意也。毋必者，随事顺理，不先期必也。毋固者，过而不留，无所执滞也。毋我者，大同于物，不私一身也。一念之私，意动于内而系于事，故有必；必则守而不移，故有固；固则不能忘己，故有我。必、固、我皆出于意，故意为之先，而我复生意，物欲牵引，循环不穷矣。夫子于此四者，非待有所禁止，盖自无有耳。晦庵朱氏、成都范氏、南轩张氏曰：「意与我相近，必与固相类，然而不同也。意则发见，而我则其所存也。必则期于事之前，固则凝于事之后也。」
又曰：「仲尼绝四，自始学至成德，竭两端之教也。横渠张子节谓始学者则当绝去此四事，成德者则绝无此四事。」
子畏于匡，曰：「文王既没，文不在兹乎？天之将丧斯文也，后死者不得与于斯文也；天之未丧斯文也，匡人其如予何？」丧、与，并去声。集曰：匡，地名。史记曰：阳货曾暴于匡，夫子貌似阳虎，故匡人围之。晦庵朱氏：畏者，有戒心之谓。蓝田吕氏：道之显者谓之文。上蔡谢氏：兹，此也，夫子自谓也。朱氏：文王既没，故夫子自谓后死者，言天若欲丧此文，则必不使我得与于此文。今我既得与于此文，则是天未欲丧此文也。天既未欲丧此文，则匡人其柰我何？言必不能违天害己也。马氏注：
大宰问于子贡曰：「夫子圣者与？何其多能也？」子贡曰：「固天纵之将圣，又多能也。」子闻之曰：「大宰知我乎！吾少也贱，故多能鄙事。君子多乎哉？不多也。」牢曰：「子云：吾不试，故艺。」大，并音泰。与，平声。少，失照切。
集曰：大宰，官名，或吴或宋，未可知也。牢，姓琴，字子开，一字子张，孔子弟子。注疏：与，疑辞。纵，犹肆也，言不为限量也。将，殆也，谦若不敢知之辞。少，年少也。鄙，细也。试，用也。不试，言不为世用也。大宰见夫子之多能，疑其为圣，而问之子贡。子贡告之以人之受才有限，而夫子则不可以限量拘，是天纵之殆圣，而又多能也。盖圣无所不通，多能乃其余事耳。夫子闻大宰之语，姑以少贱能鄙事为言，又虑以圣为必在乎多能，故继之曰：君子多乎哉？不多也。不试，故艺，言功业不试，故所见者艺而已。门人载牢所记夫子之言于此，申上文之意也。晦庵朱氏，檗山黄氏，南轩张氏。
子曰：「吾有知乎哉？无知也。有鄙夫问于我，空空如也。我叩其两端而竭焉。」叩，音口。
集曰：叩，与扣通。吾有知乎哉？无知也者，尽以告人也。鄙，贱也。两端，上下、始终、本末、精粗之类是也。竭，尽也。夫子语门人，谓尔以吾为有知乎？盖无余知也。虽空空鄙夫有问于我，我亦未尝不叩其两端而竭尽所知以告之也。此章之意，虑门人以圣道为高妙而教之有隐也，故即所以告鄙夫者以晓之耳。本伊川程子、南轩张氏说。子曰：「凤鸟不至，河不出图，吾已矣夫！」夫，音扶。
集曰：凤，灵鸟。河图，河中龙马负图。皆圣王之瑞也。已，止也。晦庵朱氏。圣人斯言，盖见圣王之不作而道之终不行也，故假凤图而兴叹耳。南轩张氏。
子见齐衰者、冕衣裳者与瞽者，见之，虽少，必作；过之，必趋。齐，音咨。衰，仓回切。少，失照切。
集曰：齐衰，丧服。冕，冠也。衣，上服。裳，下服。冕而衣裳，贵者之盛服也。瞽，无目者。作，起也。趋，疾行也。晦庵朱氏：圣人之心，哀有丧，尊有爵，矜不成人，其作与趋，盖有不期然而然者。成都范氏：此皆自尽而已，非为人故也。龟山杨氏。
颜渊喟然叹曰：「仰之弥高，钻之弥坚；瞻之在前，忽焉在后。夫子循循然善诱人，博我以文，约我以礼，欲罢不能。既竭吾才，如有所立卓尔；虽欲从之，末由也已。」喟，苦位切。钻，祖官切。罢，部买切。
集曰：喟，叹声。弥，益也。循循，有次序貌。诱，引进也。罢，止也。卓，立貌。末，无也。注疏：仰之则弥高而不可及也，钻之则弥坚而不可入也。瞻之在前，忽焉在后，见之未端的也。此颜子称圣道之妙，而求之未得其要也。博文，使致其知也。约礼，使谨于行也。约礼即克己复礼之目。夫子教人，不过博文约礼二端。循循善诱，使由其序而进之，此颜子称圣人教以用力之地也。欲罢不能，行之力也。既竭吾才力之尽也，如有所立卓尔，至是所造益深，所见益亲切也。虽欲从之，末由也已。是虽未达一闲，而又无所用其力也。此颜子自言其学之所至也。本晦庵朱氏说。龟山杨氏曰：自可欲之善，至于充实而有辉光之大，皆力行之积也。大而化之，则非力行所及矣。节谓：「颜子至是尤难为功，不特自无所用其力，虽圣人亦无所容其力也。」东莱吕氏曰：夫子之道，于不可穷、不可测之中，而又有可至之理，故循循善诱，博文约礼，则欲罢而不能。于有所立、有所见之中，而又有不可及之妙，故虽欲从之，末由也已。致堂胡氏曰：此颜子学有所得，自述其先难之故，后得之由，而归功于圣人也。反复诵味此章，则圣人之道之至，与夫教人先后之序，颜子学圣人始终之功，可得而研求矣。南轩张氏子疾病，子路使门人为臣。病闲，曰：「久矣哉，由之行诈也！无臣而为有臣。吾谁欺？欺天乎？」且予与其死于臣之手也，无宁死于二三子之手乎！且予纵不得大葬，予死于道路乎？闲，去声。
集曰：「疾甚曰病。」包氏注：「少差曰闲。」孔氏注：「无宁，宁也。」马氏注：「诈，谓作伪以欺人也。礼，大夫已去位，无家臣。子路以夫子病亟，欲使弟子行家臣礼以治其丧。夫子病差，始知其事，故言由之行诈也久矣，我之不当有家臣，人皆知之，不可欺也。而为有臣，则是欺天而已。」南轩张氏曰：「天即理也。理不应有而强使之有，故曰欺天。」成都范氏曰：「子路欲尊夫子，而不知无臣之不可为有臣，是以自陷于行诈，罪至欺天而莫知之也。人而欺天，莫大之罪。引以自归，其责子路深矣。」大葬，谓君臣礼葬。死于道路，谓弃而不葬，又晓之以不必然之故。本晦庵朱氏说。
子贡曰：「有美玉于斯，韫椟而藏诸？求善贾而沽诸？」子曰：「沽之哉！沽之哉！我待贾者也。」韫，纡粉切。椟，徒木切。贾，公土切。集曰：韫，藏也。椟，匮也。诸，之也。贾，谓贾人，知物之善恶而能奠其贾者也，即周礼司市所谓贾民是也。沽，卖也。子贡以夫子有道不仕，故设为二端以问焉。夫子言但当如玉之待贾，而不当求之耳。「沽之哉！」沽之哉！所以深斥求之之鄙也。待贾之言，义命皆尽。本马氏注、晦庵朱氏、无垢张氏说。
子欲居九夷。或曰：「陋，如之何？」子曰：「君子居之，何陋之有？」集曰：东方之夷有九种。陋，僻陋也。欲居九夷，亦乘桴浮海之意。或人未喻，疑以为陋不可居，殊不知君子无入而不自得，亦何陋之云乎？晦庵朱氏、南轩张氏。
子曰：「吾自卫反鲁，然后乐正，雅颂各得其所。」
集曰：周衰，诗乐失其传，而雅颂紊矣。孔子自卫反鲁，在鲁哀公十一年冬，取其言王政之所由废兴者为雅；美盛德之形容，以其成功告于神明者为颂。于是雅颂各得其所，而乐正矣。本鄞川史氏说。
子曰：「出则事公卿，入则事父兄，丧事不敢不勉，不为酒困，何有于我哉！」
集曰：困，乱也。马氏注：何有于我哉，此圣人之谦辞也。盖于天理之当为者求尽其道，人情之易动者不逾其则，虽圣人亦极乎是理而已。夫子之教人，每指而示之。近南轩张氏。使夫资之下者可以勉思而企及，而才之高者亦不敢易乎近矣。伊川程子。
子在川上曰：「逝者如斯夫！不舍昼夜。」夫，音扶。舍，上声。
集曰：逝，往也。不舍昼夜者，言与昼夜相循环而不舍也。天地之化，往者过，来者续，无一息之停，其易见者莫如川流。故圣人于此指以示人，欲学者知无息之体，而不使功力有毫厘之闲断也。本晦庵朱氏、南轩张氏说。
子曰：「吾未见好德如好色者也。」好，去声。
节释曰：以好色云者，所以明其好之之笃也。好德如好色，则其心诚于好德矣，然未之见也。此亦疾时人薄于德而厚于色也。子曰：「譬如为山，未成一篑，止，吾止也。譬如平地，虽覆一篑，进，吾往也。」篑，并求位切。覆，芳服切。
集曰：篑，土笼也。覆，犹加也。包氏注：为山而仅少一篑，然止则无所望；平地而方覆一篑，然进则未可量。止者吾自止也；进者吾自往也。进止系乎己，而由人乎哉？此所以喻夫学也。学者能自强不息，则积小以成大；若中道而画，则前功尽弃矣。本晦庵朱氏、南轩张氏说。致堂胡氏曰：「颜渊曰：舜何人也，有为者亦若是，此吾往者也。
冉求曰：非不说子之道，力不足也，此吾止者也。」
子曰：「语之而不惰者，其回也与！」语，去声。与，平声。
集曰：惰，懈怠也。晦庵朱氏：回于夫子之言无所不说，何有于惰？建安游氏。
子谓颜渊曰：「惜乎！吾见其进也，未见其止也。」
集曰：此颜子既没之后，夫子惜之之辞。盖其日进之功，于圣为几矣。然未至于圣，则犹进进而不已焉，故曰吾见其进也，未见其止也。本南轩张氏说。子曰：「苖而不秀者有矣夫！秀而不实者有矣夫！」夫，并音扶。集曰：谷之始生曰苖，吐华曰秀，成谷曰实。晦庵朱氏：苗而不秀，喻质美而不学者也；秀而不实，喻学而不至于道者也。河东侯氏。盖苖必至于实然后可，君子之于学亦然，是故恶夫画也。河南尹氏。
子曰：「后生可畏，焉知来者之不如今也？四十、五十而无闻焉，斯亦不足畏也已。」焉知之焉，于虔切。
集曰：凡人进德，必在于少壮之时，言后生之可畏，亦焉知其来者之不能如今日，盖以其进未可量也。然或不能强学，至于四十、五十而于道无闻焉，则终于此而已矣，斯亦不足畏也。圣人言此以警人，使之及时而勉于学耳。本晦庵朱氏说。
子曰：「法语之言，能无从乎？改之为贵。巽与之言，能无说乎？绎之为贵。说而不绎，从而不改，吾末如之何也已矣。」说，并音悦。
集曰：法语之言，正言之也，不背其言，不若遂改其事。巽与之言，婉而导之也，喜说其说，不若寻绎其意。河南尹氏法言拒之而未从，巽言语之而未说，犹云可也。其或从而说焉，尚庶几其能改绎矣。说之而不绎，从之而不改，则是终不改绎也，虽圣人亦无如之何矣。龟山杨氏
子曰：主忠信，无友不如己者，过则勿惮改。
集曰：重出而逸其半。晦庵朱氏
子曰：三军可夺帅也，匹夫不可夺志也。集曰：帅，将也。孔氏注：「三军虽众，其帅可夺者，资诸人故也。匹夫虽微，其志不可夺者，守诸己故也。」南轩张氏节谓：「此章言三军之帅尚或可夺，以明匹夫之能守其志，终不可得而夺耳。」
子曰：「衣敝缊袍，与衣狐貉者立，而不耻者，其由也与？不忮不求，何用不臧？」子路终身诵之。子曰：「是道也，何足以臧？」衣，去声。缊，纡粉切。貉，胡各切。与，平声。忮，之跂切。
集曰：敝，坏也。缊，枲著也。袍，衣有著者也，盖衣之贱者。狐貉，以狐貉之皮为裘，盖衣之贵者。忮，谓有害心也。求，谓有贪意也。臧，善也。以恶衣为耻，学者之大病。子路尚志而忘物，故能不耻
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:39:05-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>