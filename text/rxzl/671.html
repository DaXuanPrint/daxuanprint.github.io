<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="李克书,李克书全文在线阅读,李克书全文在线下载,大玄古籍书库">
<meta name="description" content="一卷。周李克。(生卒年不详)撰。清马国翰辑。“李”或作。“里”,古字通用。李克为魏文侯之相。《汉书·艺文志》载儒家。《李克》七篇。佚已久矣。然《文选·魏都赋注》,明引《李克书》三语,最可珍贵;马国翰又从他书辑其对文侯语,合为一卷。陆玑。《诗疏》曰:“孔子删诗,授卜商,商为之序以授鲁人曾申,申授魏人李克。”克为子夏再传弟子,而《汉书·艺文志》则认为克为子夏弟子。国翰以为子夏居魏,亲从问业。故班固云然,是说亦近情,皆因缘儒术。有。《玉函山房辑佚书》本。_李克书_全文在线阅读_李克书_全文在线下载_大玄古籍书库">
<title>李克书_李克_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">李克书</span> <br/>
          作者： <span class="inputVal" id="bkauthor">李克</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,先秦,哲学,完结</span> <br/>
          字数： <span class="inputVal" id="bknum">[book_length]5255</span> <br/>
          说明： <span class="inputVal" id="bkdec">一卷。周李克 (生卒年不详)撰。清马国翰辑。“李”或作 “里”,古字通用。李克为魏文侯之相。《汉书·艺文志》载儒家 《李克》七篇。佚已久矣。然《文选·魏都赋注》,明引《李克书》三语,最可珍贵;马国翰又从他书辑其对文侯语,合为一卷。陆玑 《诗疏》曰:“孔子删诗,授卜商,商为之序以授鲁人曾申,申授魏人李克。”克为子夏再传弟子,而《汉书·艺文志》则认为克为子夏弟子。国翰以为子夏居魏,亲从问业。故班固云然,是说亦近情,皆因缘儒术。有 《玉函山房辑佚书》本。</span> <br/>
          封面： <span class="inputVal" id="bkimg">Z_5072.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]李克书
[book_author]李克
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,先秦,哲学,完结
[book_length]5255
[book_dec]一卷。周李克 (生卒年不详)撰。清马国翰辑。“李”或作 “里”,古字通用。李克为魏文侯之相。《汉书·艺文志》载儒家 《李克》七篇。佚已久矣。然《文选·魏都赋注》,明引《李克书》三语,最可珍贵;马国翰又从他书辑其对文侯语,合为一卷。陆玑 《诗疏》曰:“孔子删诗,授卜商,商为之序以授鲁人曾申,申授魏人李克。”克为子夏再传弟子,而《汉书·艺文志》则认为克为子夏弟子。国翰以为子夏居魏,亲从问业。故班固云然,是说亦近情,皆因缘儒术。有 《玉函山房辑佚书》本。
[book_img]Z_5072.jpg


[book_title]李克书
序
《李克书》一卷，周李克撰。《汉志．儒家．李克》七篇注云「子夏弟子，为魏文侯相」。陆德明《经典释文诗叙录》云「子夏传曾申，申传魏人李克，克传鲁人孟仲子」。陆玑《毛诗疏》谓「卜商为之序，以授鲁人申公，申公授魏人李克」。案曾申，曾子之子称申公者误。克先从曾申受诗，为子夏再传弟子，后子夏居魏，亲从问亲。故班固以为子夏弟子也。其书《隋》、《唐志》不着录，佚已久。惟刘渊林《魏都赋》注引一条，明标《李克书》。考《吕氏春秋》、《淮南子》、《韩诗外传》、《史记》、《新序》、《说苑》亟引李克对文侯语，虽互有同异，要从本书取之，兹据辑录，凡七节。其论夺淫民之禄以来四方之士与不禁技巧则国贫民侈，皆能扼政术之要。叙次《文侯书》后即君臣同心共治，可想见西河之教泽焉。历城马国翰竹吾甫。
李克书
魏文侯欲（《说苑》作且）置相，召李克而问焉，曰（《韩诗外传》无而字，焉字据《说苑》补。《史记》作「魏文侯谓李克曰」）：「先生尝教寡人曰『家贫则思良妻，国乱则思良相（《史记》有此三句）』。今所置非成则璜，二子何如（《韩诗外传》作「寡人欲置相，非翟黄则魏成子」。《说苑》作「寡人将置相于季成子与翟触，我孰置而可」，兹据《史记》）？愿卜之于先生（《史记》、《说苑》并无此句，据《韩诗外传》补）。」李克避席而辞曰（《史记》作「李克对曰」；《说苑》作「李克曰」）：「臣闻之（《史记》无之字），卑不谋尊（《说苑》作「贱不谋贵」），外不谋内（此句据《说苑》补），疏不谋戚（《韩诗外传》作「疏不间亲」，《说苑》作谋亲）。臣在阙门之外（《韩诗外传》作「臣外居者」，《说苑》作「臣者疏贱」），不敢当（《说苑》作闻）命。」文侯曰：「此国事也（此句据《说苑》补），先生临事勿让（《说苑》先上有愿与二字，勿上有而字，让作辞）。」李克曰：「君不察故也（《韩诗外传》无此句）。夫观士也（此句据《韩诗外传》补），居则视其所亲，富则视其所与，达则视其所举，穷则视其所不为，贫则视其所不取（《史记》无五则字。《说苑》无「居则亲其所亲」句，作「贵视其所举，富视其所与，贫视其所不取，穷视其所不为」），五者足以定之矣，何待克哉（《韩诗外传》作「此五者足以观矣」；《说苑》作「由此观之，可知矣」，并无何待句）！」文侯曰：「先生就舍（《韩诗外传》先上有请字，《说苑》作「先生出矣」），寡人之相定矣。」李克趋而出（《韩诗外传》、《说苑》并作「李克出」），过翟璜之家。翟璜曰（《韩诗外传》作「遇翟璜曰」；《说苑》作「过翟黄。翟黄问曰」）：「今者闻君召先生而卜相，果谁为之（《说苑》作「吾闻君问相于先生，未知果孰为相」）？」李克曰：「魏成子为相矣（《韩诗外传》作为之；《说苑》作「季成子为之」）。」翟璜忿然作色曰（《韩诗外传》忿作悖，《说苑》作「作色不悦」）：「以耳目之所睹记，臣何负于魏成子（《韩诗外传》无以耳目句，臣作吾，据《史记》增改）？西河之守，臣之所进也（《韩诗外传》臣并作吾，无之字，据《史记》改。下同）。君内（《韩诗外传》无内字）以邺为忧，臣进西门豹。谋（《韩诗外传》无谋字）欲伐中山，臣进乐羊。中山已拔，无使守之（《韩诗外传》作「中山既拔，无守之者」），臣进先生。君之子无傅，臣进屈侯鲋（《韩诗外传》作「君欲置太子傅，吾进赵苍」）。皆有成功就事（《史记》无此句，据《韩诗外传》补），臣何以负于魏成子（《韩诗外传》臣作吾，无以字）！」李克曰：「且子之言克于子之君者，岂将比周以求大官哉（《韩诗外传》作克曰，无且字，者作也，无将字）？君问而置相『非成则璜，二子何如』？克对曰：『君不察故也（《韩诗外传》无而字，璜作黄，克作臣）。居则视其所亲，富则视其所与，达则视其所举，穷则视其所不为，贫则视其所不取（五则字据《韩诗外传》补），五者足以定之矣，何待克哉！』是以知魏成子之为相也（《韩诗外传》无足字，两之字）。且子安得与魏成子比乎（《韩诗外传》安作焉，无乎字）？魏成子以食禄千，什九在外，什一在内（《韩诗外传》作「魏成子食禄日千钟，什一在内」），以聘约天下之士（《史记》无此句，据《韩诗外传》补），是以东得卜子夏、田子方、段干木。此三人者，君皆师友之（《韩诗外传》无东字、者字。《史记》无友字）。子之所进五人者，君皆臣之。子恶得与魏成子比也（《韩诗外传》无五人者君四字，恶作焉，也作乎）？」翟璜逡巡再拜曰：「璜，鄙人也，失对，愿卒为弟子。」（《韩诗外传》作「翟黄逡巡再拜曰：『鄙人固陋，失对于夫子』」。《史记．魏世家》；《韩诗外传》卷二，刘向《说苑．臣术篇》并载此节，互有不同。「翟璜忿然作色」以下，《说苑》与《史记》、《韩诗外传》次叙大异，兹据二书参订，附载《说苑》于后：「翟黄作色不说曰：『触失望于先生。』李克曰：『子何遽失望于我，我与子之君也，岂与我比周而求大官哉？君问相于我，臣对曰：「君不察故也，贵视其所举，富视其所与，贫视其所不取，穷视其所不为，由此观之可知也。」君曰：「出矣，寡人之相定矣。」以是知季成子为相。』翟黄曰：『触何遽不为相乎？西河之守，触所任也；计事内史，触所任也；王欲攻中山，吾进乐羊；无使治之臣，吾进先生；无使傅其子，吾进屈侯鲋。触何负于季成子？』李克曰：『不如季成子，季成子食采千钟，什九居外，一居中。是以东得卜子夏，田子方，段干木。彼其所举，人主之师也；子之所举，人臣之才也。』翟黄迮然而惭曰：『触失对于先生，请自修，然后学。』言未卒，而左右言季成子立为相矣，于是翟黄默然变色内惭，不敢出，三月也。」《吕氏春秋．举难篇》亦载文侯置相，讹李克为季充，文亦多异。）
文侯问李克曰：「吴起何如人哉？」李克曰：「起贪而好色，然用兵司马穰苴不能过也。」于是魏文候以为将，击秦，拔五城。（《史记．孙吴列传》）
魏文侯问李克曰：「人有恶乎？」李克曰：「有。夫贵者，则贱者恶之；富者，则贫者恶之；智者，则愚者恶之。」文侯曰：「善行此三者，使人无恶，亦可乎？」李克曰：「可。臣闻：贵而下贱，则众勿恶也；富而分贫，则穷士弗恶也；智而教愚，则童蒙者弗恶也。」文侯曰：「善哉言乎！尧舜其犹病诸！寡人虽不敏，请守斯语矣。」（《韩诗外传》卷八）
魏文侯之居中山也，问于李克曰（《吕氏春秋》、《淮南子》并作魏武侯。案攻中山文侯事，《韩诗外传》、《新序》作文侯是也，据改。《韩诗外传》作里克，误）：「吴之所以亡者何也？」李克对曰：「数战而数胜（《吕氏春秋》数并作骤，下同。《新序》无而字，据《淮南子》、《韩诗外传》订）。」文（《吕氏春秋》、《淮南子》作武，误）侯曰：「数战而数胜，国家之福也（《淮南子》、《韩诗外传》、《新序》并无家字）。其独以亡，何故也（《韩诗外传》无以字、故字。《吕氏春秋》无也字。《新序》作「其所以亡何也」。据《淮南子》订）？」李克对曰（《韩诗》作里克对曰；《新序》作李克曰；《吕氏春秋》、《淮南子》并作对曰）：「数战则民罢（《韩诗外传》、《新序》罢并作疲），数胜则主骄。以骄主治罢民（《淮南子》骄并作侨，治作使。《韩诗外传》无以骄句），然而国不亡者，天下鲜矣（《韩诗外传》、《新序》并无此句。《淮南子》无然字）。骄则恣，恣则极物；罢则怨，怨则极虑（《韩诗外传》无物字及下句）。上下俱极，吴之亡犹晚矣，夫差之所以自刭于干隧也。」（《吕氏春秋》无矣字，夫上有此字，刭作没，遂作隧。《韩诗外传》作「此夫差所以自丧于干隧」。《新序》接治罢民作「此其所以亡也。是故好战穷兵，未有不亡者也」。《吕氏春秋．适威篇》；《淮南子．道应训》；《韩诗外传》卷十；刘向《新序．杂事五》并引此节，文句互异，兹据参订。）
魏文侯问李克曰：「为国如何？」对曰：「臣闻为国之道，食有劳而禄有功，使有能而赏必行、罚必当。」文侯曰：「吾赏罚皆当而民弗与，何也？」对曰：「国其有淫民乎？臣闻之曰：夺淫民之禄以来四方之士；其父有功而禄，其子无功而食之，出则乘车马、衣美裘以为荣华，入则修竽琴、钟石之声而安其子女之乐，以乱乡曲之教，如此者夺其禄以来四方之士，此之谓夺淫民也。」（《说苑．政理篇》）
魏文侯问李克曰：「刑罚之源安生？」李克曰：「生于好邪淫泆之行。凡奸邪之心，饥寒而起，淫佚者，久饥之诡也；雕文刻镂，害农事者也；锦绣纂组，伤女工者也。农事害，则饥之本也；女工伤，则寒之原也。饥寒并至而能不为奸邪者，未之有也；男女饰美以相矜而能无淫佚者，未尝有也。故上不禁技巧，则国贫民侈，国贫穷者为奸邪，而富足者为淫佚，则驱民而为邪也；民以为邪，则以法随诛之，不赦其罪，则是为民设陷也。刑罚之起有源，人主不塞其本，而替其末，伤国之道乎？」文侯曰：「善。」以为法服也。（《说苑．反质篇》）
言语辨聪之说，而不度于义者，谓之胶言。（《文选．左太冲魏都赋》刘渊林注引李克书）
习射令
人之有狐疑之讼者，令之射的，中之者胜，不中者负。（《韩非子．内储说上》：「李悝为上地守，欲人之善射也，乃下令」云云。「令下，而人皆疾习射，与秦人战，大败之。」）
为魏文侯尽地力之教
地方百里，提封九万顷，除山泽邑居参分去一，为田六百万亩。治田勤谨则亩益三升，不勤则损亦如之。地方百里之增减，辄为粟百八十万石矣。
籴甚贵伤民，甚贱伤农。民伤则离散，农伤则国贫。故甚贵与甚贱，其伤一也。善为国者，使民毋伤而农益劝。今一夫挟五口，治田百亩，岁收亩一石半，为粟百五十石，除十一之税十五石，余百三十五石。食，人月一石半，五人终岁为粟九十石，余有四十五石。石三十，为钱千三百五十，除社闾尝新春秋之祠用钱三百，余千五十。衣，人率用钱三百，五人终岁用千五百，不足四百五十。不幸疾病死丧之费，及上赋敛，又未与此。此农夫所以常困，有不劝耕之心，而令籴至于甚贵者也。是故善平籴者，必谨观岁有上中下孰。上孰其收自四，余四百石；中孰自三，余三百石；下孰自倍，余百石。小饥则收百石，中饥七十石，大饥三十石。故大孰则上籴三而舍一，中孰则籴二，下孰则籴一，使民适足，贾平则止。小饥则发小孰之所敛，中饥则发中孰之所敛，大饥则发大孰之所敛，而粜之。故虽遇饥馑水旱，籴不贵而民不散，取有余以补不足也。（《汉书．食货志》上）
法经
悝撰次诸国法，着《法经》。以为王者之政，莫急于「盗贼」，故其律始于「盗贼」。「盗贼」须劾捕，故着网、捕二篇。其轻狡、越城、博戏、借假（《中国文化法家名著》无借假两字，据汉书补）、不廉、淫侈、逾制以为杂律一篇，又有其律具其加减。是故所着六篇而已，然皆罪名之制也。（《晋书．刑法志》）
正律略曰：「杀人者诛，籍其家，及其妻氏；杀二人及其母氏。大盗戌为守卒，重则诛。窥宫者膑，拾遗者刖。」曰：「为盗心焉。」其杂律略曰：「夫有一妻二妾其刑聝；夫有二妻则诛。妻有外夫则宫，曰淫禁。盗符者诛，籍其家。盗玺者诛。议国事者诛，籍其家及其妻氏。越城者，一人则诛；自十人以上夷其乡及族，曰城禁。博戏罚金三币，太子博戏则笞，笞上止则特笞，不止则更立，日嬉禁。群相居一日则问，三日四日五日则诛，日徒禁。丞相受金，左右伏诛。犀首以下受金则诛。金自镒以下罚，不诛也，曰金禁。大夫之家有侯物，自一以上者族。」其减律略曰：「罪人年十五以下，罪高三减，罪卑一减。年六十以上，小罪情减，大罪理减。武侯以下守为法矣。」（桓谭《新论》）
人君之患在盲目自大
魏武侯谋事而当，攘臂疾言于庭曰：「大夫之虑莫如寡人矣！」立有间，再三言。李悝趋进曰：「昔者楚庄王谋事而当，有大功，退朝而有忧色。左右曰：『王有大功，退朝而有忧色，敢问其说？』王曰：『仲虺有言，不谷说之。曰，诸侯之德，能自为取师者王，能自取友者存，其所择而莫如己者亡。今以不谷之不肖也，群臣之谋又莫吾及也，我其亡乎？』曰，此霸王之所忧也，而君独伐之，其可乎？」武侯曰：「善。」人主之患也，不在于自少，而在于自多。自多则辞受，辞受则原竭。李悝可谓能谏其君矣，壹称而令，武侯益知君人之道。（《吕氏春秋．骄恣》）

        </div>
      </div>
    </div>
  </div>
</div>
<!--update:2025-08-30 09:38:03-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>