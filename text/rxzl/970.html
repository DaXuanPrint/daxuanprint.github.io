<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,凡例,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,诗经通义全文在线阅读,诗经通义全文在线下载,大玄古籍书库">
<meta name="description" content="十二卷。朱鹤龄(1606－1683)撰。朱鹤龄，字长儒，号愚庵，江苏吴江人。明末清初学者，文学家。明末诸生。入清后隐居不仕，专心着述。其为人耿介，极重操守，时人将其与顾炎武、黄宗羲、李颙等合称“海内四大布衣”。鹤龄颖敏好学，初专力词赋，擅长笺疏之学，所撰《杜工部集辑注》、《李义山诗集笺注》一时甚有影响。所作诗文，宗杜甫、李商隐，感事伤时、沉郁顿挫，内容颇丰。后从顾致力经学，造诣颇深。鹤龄着述宏富，有《愚庵诗文集》、《读左日钞》、《禹贡长笺》、《春秋集说》、《易传义略》、《尚书埤传》及是书，并传于世。是书专">
<title>诗经通义_朱鹤龄_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">诗经通义</span> <br/>
          作者： <span class="inputVal" id="bkauthor">朱鹤龄</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,完结</span> <br/>
          字数： <span class="inputVal" id="bknum">[book_length]268732</span> <br/>
          说明： <span class="inputVal" id="bkdec">十二卷。朱鹤龄(1606－1683)撰。朱鹤龄，字长儒，号愚庵，江苏吴江人。明末清初学者，文学家。明末诸生。入清后隐居不仕，专心着述。其为人耿介，极重操守，时人将其与顾炎武、黄宗羲、李颙等合称“海内四大布衣”。鹤龄颖敏好学，初专力词赋，擅长笺疏之学，所撰《杜工部集辑注》、《李义山诗集笺注》一时甚有影响。所作诗文，宗杜甫、李商隐，感事伤时、沉郁顿挫，内容颇丰。后从顾致力经学，造诣颇深。鹤龄着述宏富，有《愚庵诗文集》、《读左日钞》、《禹贡长笺》、《春秋集说》、《易传义略》、《尚书埤传》及是书，并传于世。是书专主《小序》，而力驳废序之非，持论近于汉、唐。所采诸家，于汉用毛亨、郑玄，唐用孔颖达，宋用欧阳修、苏辙、吕祖谦、严粲，清用陈启源。其释音，明用陈第，清用顾炎武。其凡例九条及考定郑玄《诗谱》，皆有条理。立说严谨，皆有根据。然鹤龄学问深博，往往嗜博好奇，引经繁富，伤于芜杂。有海源阁杨氏旧藏钞本《诗经通论》，可能朱氏所录是书副本，其小注二本多有不同。是书有雍正六年刊本，康熙乙巳(1665)刊本及《四库全书》本。</span> <br/>
          封面： <span class="inputVal" id="bkimg">Z_5371.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]诗经通义
[book_author]朱鹤龄
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,完结
[book_length]268732
[book_dec]十二卷。朱鹤龄(1606－1683)撰。朱鹤龄，字长儒，号愚庵，江苏吴江人。明末清初学者，文学家。明末诸生。入清后隐居不仕，专心着述。其为人耿介，极重操守，时人将其与顾炎武、黄宗羲、李颙等合称“海内四大布衣”。鹤龄颖敏好学，初专力词赋，擅长笺疏之学，所撰《杜工部集辑注》、《李义山诗集笺注》一时甚有影响。所作诗文，宗杜甫、李商隐，感事伤时、沉郁顿挫，内容颇丰。后从顾致力经学，造诣颇深。鹤龄着述宏富，有《愚庵诗文集》、《读左日钞》、《禹贡长笺》、《春秋集说》、《易传义略》、《尚书埤传》及是书，并传于世。是书专主《小序》，而力驳废序之非，持论近于汉、唐。所采诸家，于汉用毛亨、郑玄，唐用孔颖达，宋用欧阳修、苏辙、吕祖谦、严粲，清用陈启源。其释音，明用陈第，清用顾炎武。其凡例九条及考定郑玄《诗谱》，皆有条理。立说严谨，皆有根据。然鹤龄学问深博，往往嗜博好奇，引经繁富，伤于芜杂。有海源阁杨氏旧藏钞本《诗经通论》，可能朱氏所录是书副本，其小注二本多有不同。是书有雍正六年刊本，康熙乙巳(1665)刊本及《四库全书》本。
[book_img]Z_5371.jpg


[book_title]提要
钦定四库全书　　　　经部三
诗经通义　　　　　　诗类
提要
【臣】等谨案诗经通义十二卷
国朝朱鹤龄撰鹤龄有尚书埤传已着録是书专主小序而力驳废序之非所采诸家於汉用毛郑唐用孔颖达宋用欧阳修苏辙吕祖谦严粲
国朝用陈启源其释音明用陈第
国朝用顾炎武其凡例九条及考定郑氏诗谱皆具有条理惟鹤龄学问淹洽往往嗜博好奇爱不能割故引据繁富而伤於芜杂者有之亦所谓武库之兵利钝互陈者也要其大致则彬彬矣鹤龄与陈启源同里据其自序此书盖与启源商确而成又称启源毛诗稽古编专崇古义此书则参停於今古之间稍稍不同然稽古编中屡称已见通义兹不具论则二书固相足而成也乾隆四十六年十月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]原序
诗经通义原序
尚瑗之受教我愚庵朱先生正先生辑譔通义之日其时年未弱冠殚精制举业未暇问欧吕诸家言迨先生作埤传以尚书为瑗取应习业时时举示之继从事读左日钞遂得参讨论矣顾予自八龄读诗经集传旦夕掩卷背诵比十五六而心颇嗛之谓郑卫淫风何乃至是非发乎情止乎礼义之指而於毛序郑笺孔疏及书之孔序易之王注皆尝浏览怪其与朱子本义集傅蔡氏集传畛域悬殊而未能决所从违先生着书满家少陵义山诗集笺注家弦户诵既乃厌弃辞章肆力经术埤传左钞先後授梓独通义一书屡经更定又卷帙颇重计赀为难逡巡审慎而先生业已谢世閲四十余年友人陆堂有言汉儒之失拘守陈言宋儒之失尽反前说宋儒之所欲反者非仅汉唐也伊川易传谈理至精朱子则推本邵氏数学以求驾之颍滨诗传东莱读诗记其书皆醇正无疵朱子以其祖述小序多所不满郑卫淫奔之说独采渔仲明复康侯春秋之学尽废三传朱子遂尊称胡传後世因有四传合刻则左公谷下侪於宋明杂说而十三经之名号可无庸矣夫汉代经儒掇拾残缺於秦烬之後疵纇荒缪固所不免必尽举而撤之虽神解渊悟岂真能舍此山岩屋壁之所得别有不传之秘与尼山邹峄梦授而墙见者程子曰学诗而不求序犹欲入室而不由户也朱子论诗尽撤大小序鄱阳马氏驳议平允洞畅先生通义之作所宗主也毛公亦有不能无弊者在於执正变之论而篇次错糅不复详求概以前後定美刺楚茨至车牵十章与载芟良耜之报蜡鹿鸣嘉鱼之燕宾何有差别而以为刺幽王之作辞理全悖矣崧高五诗并美宣王何以窜於大雅终篇此古序之误有目共知也然而去古未远刺忽刺佗之属信而有徵而概指淫奔不得并於清人之在郑株林之在陈则毛诗左传虽并献河间而平帝时立毛诗於学官已为定着左传经范升陈元争讼俟章帝而始定奚以取彼弃此此集传之过当也通义一书荟萃两宋元明诸家之言於朱子集传外又广求遗说或问语録胪列参互衷之至当间附已意以相发明崑山顾亭林先生夙与同志远道寄书往复质证同邑陈启源说诗有特识先生爱重之时取其说朱子有言读先圣之书须高着眼大着肚不容拘泥习套又谓唐人疏义因譌踵陋未能有所发明夫唐疏之无所发明诚然也经宋儒翻驳数百年奉为蓍蔡由明迄今因袭更甚嫏嬛说约高头细字之书趋时贸利无有高眼大肚上下千百年间者先圣之遗经逾堕于雺雾晦冥亭林愚庵二氏穷经复古起考亭而相对当乐与扬?以益衷于无弊岁庚子冬暮瑗自豫章院归徧陈五经传疏并庋藏所有诸家言胪列其是非同异从先生两孙借观通义藏稿五十年前函丈点笔情景恍然负墙敬为之序越五载乙巳其次孙泰兴广文士玉刻通义书成爰於旧序增益数语表刻此书之因士玉笃嗜经术庶几能绍其家学者雍正三年季秋朔日受业门人张尚瑗拜书年七十

[book_title]凡例
诗经通义凡例
通义者通古诗序之义也盖序乃一诗纲领必先申序意然後可论毛郑诸家之得失後序多汉儒附益者今取殴苏吕严诸说为之辨正错简譌字亦详订焉制举之家专宗朱传故诗序久置不讲并宋元诸儒之说皆无由而见余采其合于序说者备録之盖表章古义不得不与俗学抵牾尔
古本皆标序於经文之前後儒遂以诗序若今之诗题余谓序所以明作者之意非先有序而後有诗也郝仲舆本移序从经最为得体今从之
古序最简毛郑训多不明郑尤踳驳故为後儒所排学者善解而参伍之夹漈辨妄朱子辨说皆可不作矣训释字句贯穿义理朱子集传备矣今海内家传户习故此书不重引其文只略诠诗中大意惟诸儒说有异同者别白之舛谬者针砭之【毛郑之失已经朱子更定者此不详述】至於考论时事多援经证史庶几子舆氏论世知人之旨云经文下夹注又引毛郑及正义语而加以折衷宋元以来诸家之说必取其合於古义者
东莱读诗记极为宋人所推华谷诗缉其次也此书义例多取裁焉东莱宗小序其说诗无邪说正雅郑卫说南陔六诗与朱子时相掊击今备载之以竢论定诗记名物度数山川地理禽兽草木其类不可不考此诗根据注疏辨证颇详足补集传所未及
毛郑与欧苏吕严诸本所分章句各有异同今一以集传为正
诗释文止有音反而不甚详陆氏所谓古人韵缓不烦改字者也朱子始取吴才老韵叶诗然不尽依用万历间陈季立氏谓古字本有古音与後代不同不必改叶吾友顾寜人氏引申其说又谓沈约四声不当以律古人之诗二家援证精博可信从无疑矣但细核集传所叶之音与二家考证者无甚相远而四声不用则平上去入通为一音入声转韵初学多不晓故今仍用集传所叶【叶下之音余友杨旭所补】但易为读某切而平上去入槩不分注庶几三百篇之文读之谐协复无以今音律古诗之失【集传中有不当叶不必叶者今悉去之】
<经部,诗类,诗经通义,谱>
<经部,诗类,诗经通义,谱>
<经部,诗类,诗经通义,谱>
<经部,诗类,诗经通义,谱>
<经部,诗类,诗经通义,谱>
郑氏诗谱不可废欧阳公已言之矣朱子一切不用恐非子舆论世之旨但今本注疏大全所列者十五国及雅颂俱各分时代先後与欧阳公所云国谱旁行者不合盖非郑谱之旧也今仿史记年表体合为一图庶令学者便于观览云

[book_title]卷一
钦定四库全书
诗经通义卷一　　　　　吴江朱鹤龄撰
国风【说见集传】
周南
苏传文王之风谓之周南召南何也文王之治国也所以为其国者属之周公所交于诸侯者属之召公诗曰昔先王受命有如召公日辟国百里言其治外也召南有召公之诗而周南无周公之诗周公在内近于文王虽有德而不见则其诗不作召公在外远于文王功业明着则诗作于下此其宜也朱子曰周公制礼作乐于是取文王时诗分为二篇其言文王之化者系之周公以周公主内治故也其言诸侯之国被文王之化者系之召公以召公长诸侯故也文王治岐其东有纣其西昆夷其北玁狁故其化自北而南先被于江汉之域也
关关【和鸣】雎鸠【传王雎也疏尔雅注雕类今江东呼为鹗好在江边沚中亦食鱼扬雄许慎皆曰白鹂似鹰尾上白徐铉曰鹗性好峙每立不移交则双翔别则异处是谓挚而有别传云鸷鸟不双是也愚按左传雎鸠氏司马也注云挚而有别故为司马主法则与疏语合诗人取兴之意重在有别岂以鸷鸟为嫌哉集传以为水鸟状如鳬鷖此于王雎不类○韵会鸷古与挚通曲礼前有挚兽是也】在河之洲窈【音杳】窕【徒了反音誂○窈窕言女德方言云善心为窈善容为窕是也晋宋以後文人皆作居处用盖承袭郑笺幽闲深宫之说然诗序云哀窈窕思贤才则窈窕岂居处之谓哉】淑女君子好逑【音求○逑即公侯好仇之仇邓元锡曰后妃广于求助若曰之淑女也幽闲贞专是君子好仇也吾何德以配君子也云尔】○参【初金反音琛】差【初宜反音痴】荇【音杏】菜【集传解荇全用陆玑疏严缉今池州人名荇为莕公须叶如蓴可为葅】左右【郑氏二字皆读去声集传皆读上声】流之窈窕淑女寤寐求之求之不得寤寐思服【读蒲北反与匐同○疏谓服膺念虑而思之】悠哉悠哉辗转反侧○参差荇菜左右采【读此礼反音泚古音考同按陈第所考古音多与叶音同者以後不重出】之窈窕淑女琴瑟友【羽已反音以】之【朱子曰琴瑟无时不在侧若朋友然故曰友】参差荇菜左右芼【音邈古音考读冒○陈启源曰惟羮则用芼王后夫人不设羮故毛以择训芼盖用为葅不用为羮也荐葅王后夫人之职也朱传熟而荐之则用为羮矣彼以为兴故可通今既从毛郑则当仍训为择尔雅芼搴也孙炎云择菜又曰左右流之尔雅毛传同训求朱传释为顺流而取之则侵采义故训采为取而择之采既为择又侵芼义故训芼为熟而荐之三字殆相因而易也】之窈窕淑女钟鼓乐【音洛释文五教反】之【张纲曰琴瑟常御之乐也故鹿鸣燕羣臣曰鼓瑟鼓琴钟鼓至大之乐也故彤弓飨诸侯则曰钟鼓既设盖燕礼小而飨礼大所用之乐亦因以异今后妃之待淑女始则欲以常御之乐友之而通其交际之心终则欲以至大之乐乐之而极其懽欣之意此所谓至诚有加而无已也○愚谓淑女既得亦无燕飨作乐之事故毛公云宜以琴瑟友之宜以钟鼓乐之盖极言和乐之情如此耳】
序关雎后妃之德也【朱子曰太姒未尝称后序追称之】所以风天下而正夫妇也故用之乡人焉用之邦国焉风风也风以动之教以化之关雎麟趾之化王者之风故系之周南言化自北而南也鹊巢驺虞之德诸侯之风也先王之所以教故系之召南周南召南正始之道王化之基是以关雎乐得淑女以配君子忧在进贤不淫其色哀窈窕思贤才而无伤善之心焉是关雎之义也
按仪礼关雎为乡乐燕乐又为房中之乐【周有房中之乐燕礼注谓弦歌周南召南之诗盖后夫人所讽诵以事其君子】则周公制作时已有此诗故程子以为周公作朱子却云宫中之人喜得太姒于其始至作此诗崔铣云太姒未至文王不应先畜媵妾谁与探其寤寐间事而形容之或以为王季宫人尤无关预然此只诗人咏太姒之德如是耳岂必求撰人为谁耶○以淑女为嫔御之贤后妃思得之助供荇菜承宗庙者毛郑说也以淑女为后妃下二章左右为求之非一方者朱子说也朱子实祖匡衡衡治齐诗者也从朱子说则哀乐皆属文王今据小序以后妃之德言之仍从古注为是楚樊共姬求美人而进于庄王曰妾所进九人今贤于妾者二人与妾同列者七人岂不欲擅爱专宠哉不敢以私废公也樊姬犹求美人即太姒可知已求其人而未得无以共内职故有寤寐转侧之忧求其人而既得有以共内职故有琴瑟钟鼓之乐此其性情之正非幽闲贞专者不能序所云后妃之德实风化天下之枢机也忧在进贤不淫其色下二章之意已明哀窈窕以下语近繁杂严华谷疑汉时经师所傅益或然耳朱子亦云序所言哀乐淫伤都非本旨【郑氏曰关雎之声和平中度故恺乐而不流于淫荡凄切而不至于悲伤也按渔仲说乐淫哀伤皆主乐之音节言之以解论语犹可通以解诗则不合】
吕记首章以关雎发兴後二章以荇菜发兴【从毛郑後二章是赋非兴东莱解此诗与朱传同但不云宫人所作】至于关雎之和鸣荇菜之柔顺则又取以为比也兴比相近而难辨兴多兼比比不兼兴意有余者兴也直比之者比也兴之兼比者徒以为比则失其意味矣兴之不兼比者误以为比则失之穿凿矣【如殷其雷偶闻雷声而有感行役之未归非可以此类求也】朱子曰其诗虽若专美太姒而实以深见文王之德曾南丰云先王之政必自内始故其闺门之治所以施之家人者必为之师傅保姆之助诗书图史之戒珩璜琚瑀之节威仪动作之度其教之者有此具然古之君子未尝不以身化也故家人之义归于反身二南之业本于文王岂自外至哉世皆知文王之所以兴能得内助而不知其所以然者实本于躬行之化故内则有关雎后妃之行外则羣臣有二南之美与之相成其推而及远则商辛之昏俗江汉之小国兎罝之野人莫不好善而不自知此所谓身修故家国天下治者也此说得之
关雎三章一章四句二章章八句【郑分五章章四句朱传从毛】
葛之覃【音谭】兮施【音异】于中谷维叶萋萋黄鸟【陆玑疏黄鹂留也或谓之黄栗留一名仓庚齐人谓之搏黍】于飞集于灌木【疏释名云木族生曰灌】其鸣喈喈【读居奚反音基】○葛之覃兮施于中谷维叶莫莫是刈是?【音镬】为絺为綌服之无斁【顾炎武曰按谷音欲乃臾之入声莫乃模之入声?乃胡之入声綌乃区之入声斁乃余之入声本同一韵後人分属三四部而其条理遂不可寻矣凡入声字仿此○陈启源曰服之无斁郑氏训服为整本尔雅释言文谓整治絺綌无厌倦也此言后妃之勤下章乃言其俭耳○欧阳本义后妃见葛生鸟鸣因时感事乐女工之将兴故次章遂言葛已成就刈?而为絺綌也陆佃曰礼后织玄紞今亲葛事如此者亲蚕以劝女工之正事亲葛以劝女工之余事丝麻者本事也?葛者余事也】○言告师氏【疏昏礼云姆纚笄绡衣在其右注妇人五十无子出而不复嫁能以妇道教人者为姆女出嫁姆随之故女有女师】言告言归【杨旭曰韵谱归字举韦切当音机○张氏曰言告言归犹曰告曰归也】薄汚【传汚烦也笺烦烦撋之用功深撋软平声】我私薄澣【音缓】我衣【笺澣濯之耳衣谓褘衣以下至褖衣】害【音曷按害古通作曷】澣曷否【疏何所当见澣乎何所当见否乎私服公衣皆悉澣之】归宁父母【顾炎武曰考否字诗并房以反母字诗并满以反惟螮蝀二章与两韵要当以满以为正又曰古无平上去入四声通为一音此章通平上为一韵盖氏与否母本协也後仿此愚按母字又音某古音考音米母若音米则否当读彼美切音鄙○宁者安亲心也张纲曰斯干之末章祝其女以无父母诒罹观后妃之归宁然後知其得免于诒罹也】
序葛覃后妃之本也后妃在父母家则志在于女工之事躬俭节用服澣濯之衣尊敬师傅则可以归安父母化天下以妇道也
吕记关雎后妃之德而所以成德者必有本也曷谓本葛覃所陈是也葛覃皆述既为后妃之事贵而勤俭乃为可称若在室服女工固其常耳不必咏歌也○按朱子辩说谓此诗之序皆是惟云在父母家未安不知序明言化天下以妇道所云在父母家者因末有归宁父母特推其本而论之孔氏云后妃贞专节俭在家本有此性出嫁修而不改得其旨矣葛覃三章章六句
采采卷耳【陆玑诗疏卷耳白叶细茎蔓生可煮为茹子如妇人耳璫本草卷耳即今苍耳子】不盈顷【音倾】筐【传忧者之兴也疏言有人采此卷耳之菜心有所念不能满其顷筐以兴后妃心有忧思亦如采菜之人也集传则云后妃托言采之○顾氏曰顷筐其浅者也懿筐其深者也七月诗女执懿筐】嗟我怀人寘彼周行【户郎反音杭○左传嗟我怀人寘彼周行能官人也王及公侯伯子男采卫大夫各居其列所谓周行也毛传用之蓝田吕氏东莱吕氏皆以周行为大道按此句蒙怀人不蒙卷耳】○陟彼崔嵬【音巍】我马虺【音灰】隤【音颓】我姑酌彼金罍【音雷释文罍似壶容一斛】维以不永怀○陟彼高冈我马玄黄我姑酌彼兕觥【古黄反音光○韩诗云觥容五升礼图云容七升朱氏曰周礼有觥罚之事又云觥其不敬者但谓以觥罚之耳非必觥专为罚爵也】维以不永伤○陟彼砠【音疽○尔雅石戴土为崔嵬土戴石为砠与毛传正相反今集传从毛】矣我马瘏【音涂】矣我仆痡【音敷】矣云何吁矣【依郑氏解云何二字略断何楷曰尔雅作盱长目远望也盖望贤者之来而解我思也尤有味】序卷耳后妃之志也又当辅佐君子求贤审官知臣下之劳苦内有进贤之志而无险詖私谒之心朝夕思念至于忧勤也
朱子辨说诗序首句得之余皆凿说后妃虽知臣下之勤劳而忧之然而嗟我怀人则其言亲眤非后妃所得施于使臣者且首章之我独为后妃而後章之我皆为使臣首尾不相承应非文字之体也○愚按我字异解出郑笺支离毛氏无之序云后妃之志最有味夫求贤才劳行役虽文王之事孰非后妃之辅治于内而志在相成者乎此出赋诗者言外归美之意观兎罝芣苡之序皆然不必定以出自后妃之口而後为其志也诸我字皆当属文王言之嗟我怀人之我文王自我也我马虺隤之我我使臣也是文王之亲昵使臣非后妃亲之昵之也文王亲昵使臣故可以我使臣后妃亲昵文王故可以我文王由此言之即以为出自后妃之口亦岂不可通乎朱子于采采二句改兴为赋又以妇人不当与外事故解作后妃怀文王而托言登山酌酒然诗人特咏其志如此耳岂与外事哉【王平仲云此诗惟嗟我怀人乃后妃自我二章以下诸我皆使臣自我也我姑酌彼金罍我姑酌彼兕觥盖想像其于道路间酌酒自劳之语马病仆亦病正见使臣之贤劳君子所当深念也此说亦通】
欧阳义妇人无外事求贤审官非后妃之职盖后妃讽其君子当爱养臣下慰其劳苦而接之以恩礼诗人述后妃此意言其宫中相语者如是而已无私谒之言也吕氏曰酒醴妇人之职臣下勤劳君必有以劳之卷耳可为麯蘖故因采卷耳而兴感念及酒醴之用以劳贤者不当使之远行从役首章所以言嗟我怀人寘彼周行周行周道也大东佻佻公子行彼周行行亦道也【陈启源曰吕氏为此说只因下章皆咏行役耳然立言自有次第先说居官者先得人後说勤于事者当悯惜之文体应如是况小序求贤审官以嗟我怀人二句言知臣下之勤劳以下三章言列位之解其来古矣不必易也】吕记夫妇一体也内外虽不同而志不可不同求师取友妇人固无与乎此而好善之志则不可不同也崇德报功后妃固无与乎此而体羣臣之志则不可不同也知子之来之杂佩以赠之知子之好之杂佩以报之妇人之志如是其夫斯能好善矣我姑酌彼金罍维以不永怀我姑酌彼兕觥维以不永伤后妃之志如是王者斯能体羣臣矣室有轑釡之声则门无嘉客况后妃心志之所形见者乎【以上三说皆与序相发明读诗记引朱氏曰後三章极道勤劳嗟叹之状讽其君子盖朱子初年本从序说後乃更之】
杨慎曰原诗人之意以后妃思文王之行役而作也陟冈者文王陟之玄黄文王之马痡者文王之仆金罍兕觥冀文王之酌以消忧也盖身在宫闱而思在远道若唐人诗所谓计程今日到梁州也陈启源曰杨说亦有致但感念其夫之行役不必后妃始能之汝坟殷其雷之妇人犹能悯其君子而勉之以正劝之以义何况后妃哉仍当以序说为正
卷耳四章章四句
南有樛【音鸠】木葛藟【音垒○按葛藟二物而相似陆玑诗疏云藟亦延蔓生叶艾白色子赤可食】累【音雷】之【笺樛木下垂葛藟蔓延喻后妃能以恩意下逮衆妾则衆妾亦附事之】乐只君子【君子指文王非小君内子之说朱睦?曰三百篇未有以君子称后妃者仍以诵文王为是然后妃之德非文王无以见诵文王即以诵后妃也】福履绥之【传履禄也集传同愚谓履不专是禄易序卦云物畜然後有礼故受之以履履者礼也以履为福乃可以绥可以将可以成】○南有樛木葛藟荒之乐只君子福履将之○南有樛木葛藟萦【乌容反音婴】之乐只君子福履成之
序樛木后妃逮下也言能逮下而无嫉妒之心焉吕记后妃如此乐哉君子福履归之矣汉之二赵隋之独孤唐之武后其祸至于亡国则樛木之后妃诗人安得不深嘉而屡叹之乎
樛木三章章四句
螽斯羽【集传释螽斯用陆玑疏钱氏诗诂螽即春秋所书螽斯乃语助如鸒斯鹿斯之类毛氏指为蚣蝑非也吴任臣曰春秋书螽传云蝗也诗螽斯羽严粲注云螽即蝗斯助语也是螽蝗明为一物若豳风五月斯螽动股此即蚱蜢之名即阜螽也似蝗亦能害稼尔雅谓之蚣蝑与螽不同中郎以斯螽螽斯皆为蝗李氏以斯螽螽斯皆为蚱蜢与郭璞山海经注以螽为蝗类均非陈氏曰言羽者螽斯羽虫也】诜诜【音辛】兮宜尔子孙振振【音真】兮○螽斯羽薨薨兮宜尔子孙绳绳兮○螽斯羽揖揖【音缉】兮宜尔子孙蛰蛰兮
序螽斯后妃子孙衆多也言若螽斯不妒忌则子孙衆多也
按此序言若螽斯句断下乃推言子孙衆多者由后妃不妒忌故也郑康成误读以螽斯不妒忌为句夫螽斯微虫何以知其不妒忌乎欧阳永叔讥序文颠倒盖亦误读之耳
传振振仁厚也绳绳戒慎也【尔雅绳作憴云憴憴戒也毛训本此】蛰蛰和集也愚意从毛解则螽斯当以兴言振振与下振振公子同绳绳多而有轨范也蛰蛰多而不乖离也太姒之能教子于此见之集传主比说故止言衆多而已
樛木螽斯皆诗人咏歌之辞未必衆妾所作
螽斯三章章四句
桃之夭夭灼灼其华【释文云古读花如敷】之子于归宜其室家【读如姑】○桃之夭夭有蕡【音文】其实【罗愿曰麻实谓之蕡麻於植物中最多子】之子于归宜其家室○桃之夭夭其叶蓁蓁之子于归宜其家人
序桃夭后妃之所致也不妒忌则男女以正婚姻以时国无鳏民也【文王之化自家而国】
三章兴中各兼比咏其华喻美色也咏其实喻宜男也咏其叶喻娣侄之盛也
桃夭三章章四句
肃肃兎罝【顾炎武曰古音雎此诗上下各自为韵罝与夫协丅与城协谓之隔句韵後仿此疏兎自作径路张?捕之】椓之丁丁【音争○尔雅樴谓之杙李巡云杙橛也许氏曰系橛于地中张罝其上丁丁连椓之故知椓杙声】赳赳【音纠】武夫公侯干城○肃肃兎罝施于中逵【檡文求龟切音祈古音考音求云吴棫读○逵九逵之道】赳赳武夫公侯好仇【读渠之反音奇按逵若读求则仇字不必从集传叶○何楷曰左传嘉耦曰妃怨耦曰仇反妃而言仇犹以洁为污以治为乱也】○肃肃兎罝施于中林赳赳武夫公侯腹心
序兎罝后妃之化也关雎之化行则莫不好德贤人衆多也
欧阳义捕兎之人布网罟於道路林木之下肃肃然严整以兴周南之君列其武夫为国守御赳赳然勇力外可以扞城其民内可以为好匹为腹心见周南之君得贤衆多如此说者泥序语遂谓兎罝野人莫不有才德可用此又近诬愚按此说有理如集传解则首二句是赋体非兴矣赳赳亦不在椓杙时言之【金氏曰墨子文王举闳天泰颠于罝罔之中授之政西土服此诗当为此事而作愚谓墨子之言经传未闻恐难据为故实】○陈启源曰兎罝贱事犹肃肃然敬以将之非贤者不能序所云莫不好德应指此文王举之安见必无但不必援墨子之言以实其事耳
兎罝三章章四句
采采芣【音浮】苡【音以○传芣苡马舄马舄车前也宜怀姙焉陆玑疏车前俗名虾蟆衣其子治妇人产难】薄言采【音泚】之采采芣苡薄言有【读羽已反音以】之○采采芣苡薄言掇【都夺反音答】之采采芣苡薄言捋【力活反鸾入声】之○采采芣苡薄言袺【音结○释文袺衣际也】之采采芣苡薄言襭【音絜○传扱袵曰襭扱音揷】之【严缉采而聚之于地既为已有于是就地掇拾之又捋取其子然後以衣贮之而执其袵又扱于带言之序也】
序芣苡后妃之美也和平则妇人乐有子矣
兎罝咏功故曰化芣苡咏俗故曰美芣苡治产难序故以乐有子言之○杨氏曰后妃无嫉妒之心则和平矣惟其和平故天下化而和平妇人以有子为乐矣芣苡和平之诗也天下和平非形容所能尽故每章言采采而已无他辞也
芣苡三章章四句
南有乔【陈启源曰朱传上竦无枝曰乔按尔雅释木凡言乔者五皆非无枝之木毛传亦只云上竦不知朱子何据增无枝二字後见吕记山有扶苏所引方知此乃苏氏之误】木不可休息【应从韩诗作休思休与求为韵二思字皆语辞○严缉高竦之木其隂少故不可休息兴女之高洁而不可求】汉有游女【程氏曰女之游者谓旷僻独行非在闺门之内姆傅之侧也按游女只如疏所云庶人之女执筐行饁不得在室故有出游之事不必引襄阳大堤曲为证】不可求思汉之广矣不可泳【读于诳反音旺诗本音云古音羊向反○疏郭璞曰泳水底行也】思江之永【读弋亮反诗本音云古音于两反○许氏曰汉曰广谓横渡也江曰永谓沿泝也】矣不可方【释文孙炎曰方木置水为柎栰也】思○翘翘错薪言刈其楚【楚丛木一名荆本草云青者为荆赤者为楛嫩条皆可为莒筐古贫妇以荆为钗即此】之子于归言秣其马【读满补反音姥○按疏云以粟秣养其马乘之以致礼饩本不蒙刈楚言之吕记引张氏云刈楚刈蒌刈之以秣之子之马也恐楚非可秣之物且失兴意○何楷曰士昏礼壻御妇车授绥御轮以行今曰秣马谓亲迎也言人欲娶此女必待秣马以行亲迎之礼宁可以非礼干之哉陈启源曰笺疏解此本谓于是子出嫁之时我愿秣其马乘之以致礼饩示欲其适已意似迂文则正也永叔云之子出游而归我愿秣其马犹言虽为执鞭所欣慕焉文较顺而意稍?唐人香奁诗自怜输廐吏余暖在香鞯即此意】汉之广矣不可泳思江之永矣不可方思○翘翘错薪言刈其蒌【音闾○尔雅注蒌蒿生下田中初生可啖江东为鱼羮】之子于归言秣其驹【周礼马五尺以上曰驹】汉之广矣不可泳思江之永矣不可方思
序汉广德广所及也文王之道被乎南国美化行乎江汉之域无思犯礼求而不可得也
严缉文王之道谓修身齐家之道男子见游女自无犯礼之思序言求而不可得语稍滞矣○王志长曰旧说以汉广四语形容游女之不可求窃以为未尽也商季淫风大行乃关雎化浃顿令汉滨游女觌面有贞闲难犯之色风人乃见王者过化存神真有若汉广之不可泳江永之不可方者所以反覆长歌低回不置也毛公于四语前後皆不下一字注脚而古序独曰汉广德广所及也其旨深矣○古人诗多摘取诗中语为目此云德广者假汉之广以表文德之广被乎江汉也辨说诋其谬过矣辨说又诋前诸序不及文王不知归美后妃文王之德自见此篇则远及江汉下篇又远及汝坟故皆不主后妃而主文王也
黄震曰下二章只如朱传悦之至敬之深解郑笺以刈楚喻女之尤高洁者诗缉取之恐求之过
汉广三章章八句
遵彼汝坟【疏李巡曰坟谓厓岸状如坟墓名大防也】伐其条【枝也】枚【当叶音迷○干也】未见君子惄【音溺】如调【音周】饥【传调朝也笺如朝饥之思食韩诗作朝饥愚按朝转为调盖以古音相近辨详考异】○遵彼汝坟伐其条肄【音异○顾氏考轶曰左传晋国不恤宗周之缺而夏肄是屏注?夏余也是斩而复生之余也】既见君子不我遐弃○鲂【音房○陆氏曰鲂一名魾江东呼为鯿】鱼赬【音蛏】尾【吕记鲤尾赤鲂尾白今鲂尾赤则劳甚】王室如毁虽则如毁父母孔迩【父母毛氏无训郑氏谓君子之父母集传则主文王言盖用石守道之说张氏曰劳苦之极从而寛之曰王室虽如毁而文王在近有以恤我也玩此诗则知民心虽怨纣而尚以周之故未至於泮散】
序汝坟道化行也文王之化行乎汝坟之国妇人能闵其君子犹勉之以正也
按列女传云大夫妻恐其懈于王事言国家多难惟勉强之无遗父母忧此解与序所云勉之以正甚合汝坟三章章四句
麟之趾振振【音真】公子于【音吁】嗟麟兮○麟之定【音订○尔雅定题也郭璞云题额也】振振公姓【传公姓公同姓按大传五世袒免杀同姓也姓为同姓氏为庶姓则同姓是五世以外之亲集传公姓公孙也此用介甫之说】于嗟麟兮○麟之角【音六○陆佃曰麟如麕圆顶一角故西狩获麟云有麕而角也始于趾终于角每况愈上】振振公族【传公族公同祖也集传公族公同高祖刘瑾曰与文王司高祖盖亚圉之玄孙按同族在五服之内疏云同姓疎于同祖而先言姓後言族者盖取韵之叶】于嗟麟兮
序麟之趾关雎之应也关雎之化行则天下无犯非礼虽衰世之公子皆信厚如麟趾之时也
程子疑衰世以下语为序之误诚然郑氏云衰世谓当纣之时差妥朱子辨说云之时二字可删○严缉有足者宜踶有定者宜抵有角者宜触惟麟不然是其仁也信厚之公子有贵势而不恃如麟然麟之趾指麟言也于嗟麟兮指公子言也
麟之趾三章章三句
召【音邵】南【王应麟曰朱氏诗传云旧说扶风雍县南有召亭今雍县析为岐山天兴两县未知召亭的在何县按史记正义引括地志召亭在岐山县西南】
维鹊有巢维鸠【传鸠鳲鸠鴶鵴也按鳲鸠即今布谷详曹风】居之【笺鹊之作巢冬至架之至春乃成故以兴国君积行累功鳲鸠因鹊巢居有之而有均壹之德故以兴夫人来嫁居君子之室德亦然】之子于归百两【如字一音亮】御【王肃读鱼据反杨旭曰按御字本有迓音韵会迓字注云或作御此诗音迓取其义也读当如字取其韵也又良御忌韵读迓义取如字以御田祖义读迓无韵】之【疏左传有留车反马之礼知夫人之于归自乘家车也诗言迓者夫自以其车迎之言将者其家以其车送之故知婿车在百两迎之中妇车在百两将之中也】○维鹊有巢维鸠方之之子于归百两将之○维鹊有巢维鸠盈之之子于归百两成之
序鹊巢夫人之德也国君积行累功以致爵位夫人起家而居有之德如鳲鸠乃可以配焉
杨氏曰鹊巢言夫人之德犹关雎之言后妃也以关雎为文王之妃则鹊巢夫人亦必有主名若谓皆文王之诗则文王继世之君非积行累功以致爵位者文王一人之身而有圣贤之异无是道也然则二南之诗周公以之风天下无可疑者吕记三百篇之义【谓小序】首句当时所作或国史得诗之时载其事以示後人其下则说诗者之辞也说诗者非一人其时先後亦不同以毛传考之有毛氏已见其说者时在先也有毛氏不见其说者时在後也关雎之义其末曰不淫其色毛传亦曰后妃悦乐君子之德无不和谐又不淫其色然则关雎之义皆毛公所已见也鹊巢之义其末曰德如鳲鸠乃可以配焉毛传止曰鳲鸠不自为巢居鹊之成巢未尝及鳲鸠之德若何然则鹊巢之义有毛公所不及见者也岂後之为毛学者如卫宏之徒附益之乎诗人本取鸠居鹊巢比夫人坐享成业非有妇德者无以堪之若以鳲鸠之情性比其德诗中固有此意但是说决出於毛公之後也夫人以静专均壹【陆佃曰均是母道壹是妻道】作配国君无成
有终之义也故曰鹊巢夫人之德
首章亲迎之礼男先女也次章同归之礼女从男也夫家以百两迓女家以百两将昏礼于是乎成矣故总曰百两成之
鹊巢三章章四句
于以采蘩【传蘩皤蒿也诸侯夫人执蘩菜以助祭王后则荇菜也陆玑疏蘩春始生香美可食秋曰蒿埤雅白蒿陆草也可为葅亦可生蚕○王志长曰祭以自致为敬天子躬耕以供粢盛射牲以表亲杀后妃采荇夫人采蘩皆自致为敬之义也○凡诗言荇菜蘩苹等非必后夫人自采之只以祭祀之重躬董其事耳】于沼于沚【疏采之于沼沚之旁】于以用之公侯之事【事即春秋有事於太庙之事】○于以采蘩于涧之中【疏云曲内】于以用之公侯之宫【宫庙】○被【音备】之僮僮【音同○被笺引礼主妇髲髢郑注少牢礼云古者或剔贱者刑人之髪以被妇人之紒因以名焉按周礼王后首服有三一曰副覆首以为饰若今步摇服之以从王祭祀二曰编列髪为之若今假紒服之以桑三曰次次第髪长短为之若今髲鬄服之以见王诸侯夫人在其国服与后同此诗被之僮僮孔氏以为即周礼所谓次也○刘氏曰僮僮步虽移而被不动之貌】夙夜在公【疏公事也谓祭前之夕视濯溉祭日之晨视饎爨】被之祁祁【舒迟】薄言还【音旋】归【笺还归者自庙反其燕寝○王志长曰诸宰君父废彻不迟疾以为敬也被之祁祁薄言旋归缓以为爱也】
序采蘩夫人不失职也夫人可以奉祭祀则不失职矣黄氏曰国君夫人采蘩有常处奉祀有常礼将祭则僮僮而敬将归则祁祁而舒此岂勉强所能致乎序曰不失职亦以夫人之德言之
此夫人祭祀之诗或疑夫人祭祀不应服次故朱传引或说以为亲蚕之诗然文王时尚未有周礼何得据此疑之仍从序说为正【名物疏云夫人服被正在祭前视事之时及祭毕之後也若正祭自然服副不服被矣此说有理】
采蘩三章章四句
喓喓【音腰】草虫趯趯【释文托历反音剔】阜螽【传草虫常羊也阜螽蠜也按草虫即尔雅草螽陆玑以为大小长短如蝗好在草茅中者也阜螽即尔雅蛗螽李巡陆玑皆以为蝗子陈藏器本草以为状如蝗埤雅又以为今之??青色飞不能远未知孰是顔师古注汉书以螽为阜螽盖祖李陆之说○笺草虫鸣阜螽跃而从之同类有情犹男女嘉时以礼相求呼何楷曰尔雅蛗螽曰蠜草虫曰负蠜有夫妇之象草虫比其夫阜螽以自比也】未见君子忧心忡忡【笺未见君子谓在涂时也在涂而忧忧不当君子无以宁父母故心忡忡然】亦既见止亦既觏止【笺既见谓已同牢而食也既觏谓已昏也郝敬曰见疎而觏密】我心则降【读乎攻反音洪】○陟彼北山言采其蕨【蕨一名虌陆玑曰初生似鼈脚故名】未见君子忧心惙惙【音拙】亦既见止亦既觏止我心则说【音悦】○陟彼北山言采其薇【说文薇菜似藿陆玑疏薇山菜茎叶皆似小豆蔓生味亦如小豆藿可作羹项氏曰今野豌豆苗也蜀谓之巢菜集传以为迷蕨与此不同按朱子所解草木鸟兽之类皆本孔疏出自尔雅说文陆玑诗疏诸书惟雎鸠与此薇不从盖别自有据陈启源曰朱传引胡致堂之说以证迷蕨胡本因荆楚野人呼为迷蕨遂附会庄子迷阳迷阳无伤我行语庄子注甚多并不训迷阳为迷蕨惟罗勉道循本有此说然实不通下文却曲又当为何草耶】未见君子我心伤悲亦既见止亦既觏止我心则夷
序草虫大夫妻能以礼自防也
王氏曰夫妇之际或至於敬而不终无礼以自防也○序止云大夫妻以礼自防毛郑以初嫁在涂言之盖未见良人私怀忧惧故不以新婚为乐而以失礼为忧其说正矣永叔云妇人见时物之变新思念其君子亦通朱传祖之○首篇君夫人初嫁也次采蘩君夫人之职此篇大夫妻初嫁也次采苹大夫妻之职王伯厚云采苹古在草虫之前又齐诗先采苹而後草虫恐未可信当以诗次为据
首章草虫阜螽盖在夏秋之交张衡谓大火流草虫鸣是也而下二章之蕨薇又是二三月间采盖诗人之意重在比兴于物候有不拘
草虫三章章七句
于以采苹【传苹大萍也严缉本草水萍有三种大者曰苹叶圆濶寸许三月始生中者曰荇菜小者曰浮萍集传以小萍为大萍误矣苹可茹而萍不可茹岂有不可茹者乃用以供祭祀乎】南涧之滨于以采藻【疏藻聚生故毛公聚藻按苹浮而藻沈详集传】于彼行潦○于以盛【音成】之维筐及筥【音举】于以湘之【传云湘亨也亨即烹祭祀之礼主妇主荐豆实以葅醢故烹而粗熟之淹以为葅也】维錡【音螘○释文錡三足釡】及釡○于以奠之宗室牖下【读後五反音户古音考音虎云魏了翁读○按诸侯之适子世为诸侯次子以下不得继称先君别于正适故云别子乃大夫之世祖也继别子者谓之大宗立宗室以祀之朱子曰古人庙堂南向室在其北东户西牖皆南向室西南隅为奥尊者居之故神主在焉所谓牖下者也牖穿壁为交窗以取明也按朱子以牖下为奥本王肃之说孔疏驳王云经典未有以奥为牖下者户西牖东去牖近故曰牖下耳陈启源曰奥为深隐之名牖乃通明之处肃合为一恐不然】谁其尸【主祭】之有齐【音斋】季女【季女大夫妻也郝敬曰大夫三庙宗子继嫡世为大夫其庙为宗室非宗子而为大夫其庙即建于宗子之家祭则夫妇往宗子家亲之主人非宗子故其妻称季犹言少妇以别于宗妇耳○王志长曰成妇称妇未庙见称女固然然亦有散称皆通者如魏风操操女手此未庙见称女之谓也若小雅都人士彼君子女则但对士而言士女犹言男女耳未尝专指未嫁又绵诗爰及姜女太姜乃古公夫人则季女为大夫妻又何疑乎】
序采苹大夫妻能循法度也能循法度则可以承先祖共祭祀矣
王氏曰自所荐之物所采之处所用之器所奠之地皆有常而不敢变所谓能循法度也○吕记采蘩以职言举其纲也采苹以法度言谨其目也尊卑之辨也按朱传解此诗与序正合郑笺止因诗末季女二字曲引仪礼先嫁三月教成之祭说遂支离【仪礼妇人先嫁三月教之教成祭之牲用鱼芼之以苹藻】
采苹三章章四句
蔽芾【音废○按毛训蔽芾为小貌出尔雅释言集传训盛貌正相反韵会云小木盛貌盖兼用两说】甘棠【尔雅杜甘棠郭璞曰今之杜棃又曰杜赤棠白甘棠草木疏甘棠赤棠也与白棠同但子有赤白美恶赤棠子涩而酢】勿翦勿伐召【音邵】伯所茇【音钹草舍】○蔽芾甘棠勿翦勿败【读蒲寐反音备】召伯所憩【音器】○蔽芾甘棠勿翦勿拜【读变制反音秘○诗诂拜谓攀下其枝如人之拜○严缉始则相戒不可斩伐继则以为残坏之亦不可终则以为低屈之亦不可爱之愈深护之愈至也】召伯所说【音税】
序甘棠美召伯也召伯之教明于南国
史记召公甚得民和廵行乡邑有棠树决政事其下召公卒人思召公怀棠树不忍伐作甘棠之诗○按召公当文王时未为伯史记周召分陕在成王初年此武王以後诗也因诗系召公故録之在召南耳甘棠三章章四句
厌【音谒】浥【音邑】行露【行道也行露者道上之露】岂不夙夜【读羊茹反音裕】谓行多露【左传注云岂不欲早莫而行惧多露之濡已以喻违礼而行必有污辱此注疏更明简陈启源曰诗本以畏露喻礼毛传所云兴也朱传作赋体解之是无露时不妨早晚行矣】○谁谓雀无角【叶音六○何楷曰角嘴之鋭而鈎者凡鸷鸟皆有之雀有咮而无角】何以穿我屋谁谓女【音汝】无家【求为室家之礼传?帛不过五两疏?读纯纯实缁字古缁以才为声五两十两也】何以速我狱虽速我狱室家不足○谁谓鼠无牙【古音吾与家叶隔句为韵○陆佃曰鼠有齿而无牙牙牡齿也】何以穿我墉谁谓女无家何以速我讼虽速我讼亦不女从【集传解下二章极明】
序行露召伯听讼也衰乱之俗微贞信之教兴强暴之男不能侵陵贞女也【朱子曰夫贞女之志得以自伸者召伯听讼之明也】
韩诗外传召南申人之女许嫁于酆夫家礼未备而欲迎之女必死不往作诗曰虽速我狱室家不足虽速我讼亦不女从刘向列女传同
首章言贞女畏礼如行人之畏露下二章其对讼之辞也皆诗人咏贞女如此集传则云贞女自述已志○章俊卿曰行露虽述召公事与甘棠异时盖作于文王与纣之时也若召公为伯文王化行久矣安得有强暴之俗
行露三章一章三句二章章六句
羔羊之皮【读蒲何反音婆○以羔羊之皮为裘传小曰羔大曰羊疏传言大夫羔裘以居谓居于朝廷非居于家也论语注云缁衣羔裘诸侯视朝之服卿大夫朝服亦羔裘惟豹袪与君异耳何楷曰羔裘大夫趋朝之服论语狐貉之厚以居注谓在家所以接宾客则在家不服羔裘矣集传以为大夫燕居之服恐不然】素丝五紽【音驼○疏织素丝为组紃以英饰裘之缝中紽总之数有五严缉素丝为组紃五处紽者缝而饰之也○陈启源曰後汉书引韩诗薛君章句云素喻洁白丝喻屈柔紽数名也诗人贤大夫德能称位有洁白之性屈柔之行进退有度数也此解素丝可补毛郑所未及】退食自公委【音威】蛇【读唐何反音鮀○传委蛇行可从迹也疏谓出言立行有始有终可踪迹仿效也集传训从容自得本郑笺吕记惟具出入皆可踪迹则仰不愧俯不怍而从容自得毛郑盖一说也○陆佃曰鱼属连行蛇属纡行委蛇之义盖取此】委蛇○羔羊之革【读讫力反音棘○说文兽皮治去其毛曰革疏云此以为裘明非去毛故传云革犹皮也】素丝五緎【音域○疏缝合羔羊之皮为裘缝即皮之界域因名裘缝日緎五緎即为缝则五紽五总亦为缝也】委蛇委蛇自公退食○羔羊之缝【钱氏曰两皮之缝不易合故织白丝为紃施之缝中连属两皮因以为饰】素丝五总【音宗○胡一桂曰缝中突兀曰紽有界限曰緎合两为一曰总】委蛇委蛇退食自公
序羔羊鹊巢之功致也召南之国化文王之政在位皆节俭正直德如羔羊也【公羊传注羔取其贽之不鸣杀之不号乳必跪而受之死义生礼者羔羊之德也】
黄震曰晦庵辩说云德如羔羊句乃衍说折衷载其新说又云大夫羔裘而居德称其服亦如羔羊尔恐以集传为正蓝田吕氏则以为羔羊之诗取好贤如缁衣为证然语脉不同
吕记引朱氏曰衣服有常制进止有常所其节俭正直亦可见矣疏序意极明郑氏误解退食乃减膳故以退食为节俭自公为正直赖朱传正之
羔羊三章章四句
殷【音隐】其靁【靁为号令之象故远行从政者以此为兴】在南山之阳何斯违斯莫敢或遑【笺何乎此君子适居此复去此转行远从事于他所无敢或暇】振振【音真】君子归哉归哉【朱氏曰二南言振振者三自子孙之衆多而言故取其盛自圣化之渐濡而言故取其仁自室家之别离而言故取其信】○殷其靁在南山之侧何斯违斯莫敢遑息振振君子归哉归哉○殷其靁在南山之下【读後五反音户】何斯违斯莫敢遑处振振君子归哉归哉
序殷其靁劝以义也召南之大夫远行从政不遑宁处其室家能悯其勤劳劝以义也
黄氏曰文王时召公尚未分陕曰召南之国曰召南之大夫皆後世作序者之辞○郝敬曰此诗犹周南之有汝坟大夫有此妻是鹊巢之化行而大夫刑于可知也○辨说谓诗无劝以义之意故集传止作思念其夫吕记云再言归哉正劝以义也远行从役不辱君命然後可以言归又引朱氏曰闵之深而无怨辞所谓劝以义也盖朱子本从序说晚乃更之殷其靁三章章六句
摽【音殍】有梅其实七兮求我庶士迨其吉兮○摽有梅其实三【读疏簪反音森】兮求我庶士迨其今兮【王氏曰不暇吉日之择也及今可以婚矣】○摽有梅顷【音倾】筐塈【许器反音戏　取也】之求我庶士迨其谓之【欧阳义谓之相语也遣媒妁相语以求之也】
序摽有梅男女及时也召南之国被文王之化男女得以及时也
此诗女之求男太为汲汲朱子周旋其说故云女子惧嫁不及时有强暴之辱永叔云梅实有七至于落尽不过一月之间诗人引此以兴物之盛时不可久言召南之人顾其女方盛年惧过时而至於衰落乃期于庶士以相婚姻也此说甚好复不悖序不知朱子何以不采【黄东发主此说】○范氏曰诗序以关雎言后妃之德而至于男女以正婚姻以时鹊巢言夫人之德而至于男女及时美其盛故喻以夭桃欲其早故喻以摽梅东山言嫁娶之候亦曰仓庚于飞熠燿其羽圣人覩草木虫鱼之变意未尝不在民也○愚按毛传葛覃卷耳草虫行露摽梅俱云兴也兴中各兼比意朱子俱改作赋生趣索然举此以例其余
摽有梅三章章四句
嘒【音哕】彼小星三五在东【三五传训三心五噣郑云衆无名之星随心噣在天朱传三五言其稀盖初昏或将旦时也按天文志心宿有三星柳五星谓鸟喙三月心见东方正月柳见东方二星见不同时故集传易之○噣与咮同鸟喙也柳为鸟星之口故曰鸟喙】肃肃宵征夙夜在公寔命不同○嘒彼小星维参【所林反音森】与昴【读力求反音留杨旭曰经史古文卯从戼酉从丣昴本谐酉之古文丣今通作昴○传参伐也昴留也郑云衆无名之星亦随伐留在天按参白虎宿三星鋭曰伐以五月见昴六星昴之为言留也○陈启源曰小星喻妾媵三五参昴喻夫人此古说也宋范处厚补传谓三心五噣非一时并见柳有八星不得言五严缉遂谓三五参昴即是小星总为衆妾之喻夫三五无主名谓之小星犹可参三星俱大昴七星其一甚大谓之小星可乎且诗是托兴非据一时所见为言心见三月柳见正月何妨并取为喻又星体离合天官家师授各不同柳八星疏引元命苞以为五星次章之参古为三星今并数左右肩股而为七星昴今七星元命苞以为六星又如河鼓左右旗班书云各九星则共十八星孙炎总为十二星牵牛河鼓尔雅合为一星天官书别为两星营室二星考工记并东璧于室而为四星各各不同安得掳此疑彼此诗托兴在星有大小耳数之多寡岂所计乎至集传取两在两与相应为兴此朱子全不取义之说也吾尤不敢信愚按朱子之说三五犹可通至以参昴为小星于文义未顺陆农师解三五在东云诸侯一娶九女娣侄与媵为八故以三五况之严华谷解维参与昴云参昴虽大星然其数非一止可喻娣侄其说皆不免牵合不若仍从古义之为得也】肃肃宵征抱衾与裯【音俦○传裯襌被也郑云牀帐也集传从毛按韵会云汉名帐为裯有因于古则二解宜并存】寔命不犹【陈第曰昴汉志作留言万物所成就系留也读留与下裯犹二字皆顺杨用修依徐邈昴读旄裯读謡引檀弓陶斯咏咏斯犹为证亦一说】
序小星惠及下也夫人无妒忌之行惠及贱妾进御于君知其命有贵贱能尽其心矣
严缉小星樛木之化也
衆妾进御何以言肃肃宵征夙夜在公按郑氏云羣妃进见十五日而周望前先卑後尊望後反之每月十五六日月相对后独当此二夕罗愿不然其说谓天子之后每夕皆进于王所以正内治每五日一休则一嫔与其御进凡四十五日而九嫔毕见女御必从其嫔不敢自往所谓不敢当夕诸侯以下妾媵多寡不同皆用五日之制内则妾虽老必与五日之御是也其所以有往来者古者后有六宫以象王之六寝九嫔与女御分处六宫其进御尝见星而往见星而还故曰肃肃宵征也夙夜在公采苹亦言之周礼九嫔各率其属以时御序于王所又女御掌御序于王之燕寝非在公而何程大昌章如愚未考故别为异说
小星二章章五句
江有汜【水决复入】之子归不我以不我以其後也悔【读虎洧反音喜】○江有渚【小洲】之子归不我与不我与其後也处○江有沱【水名江之别】之子归不我过【音戈】不我过其啸也歌【吕记一章曰悔二章曰处三章曰歌始则悔悟中则相安终则相欢言之序也】
序江有汜美媵也勤而无怨嫡能悔过也文王之时江沱之间有嫡不以媵备数媵遇劳而无怨嫡亦自悔也【公羊传诸侯一娶九女二国媵之士昏礼注古者女嫁必侄娣从谓之媵侄兄之子娣女弟也娣尊侄卑】王志长曰嫡而能悔贤于不悔者远矣此诗不美嫡专美媵何也嫡以惠下为常媵以备数为职遇劳不怨故足嘉也○按郑笺使已独留不行谓不同宫中进御之行即序所云不以备数也朱子作媵待年于国嫡不与偕行夫待年于国岂嫡之过而後乃以为悔乎○黄震曰戴岷隐【溪】云不我以只是不以之侍君子非遇勤劳也无所怨尤以俟其悔斯为媵之美此说得之【郝敬曰沱汜自况江况嫡此贤女恭顺之辞知命守分皆在其中】
江有汜三章章五句
野有死麕【俱伦反音均○说文麕麞也崔豹古今注麞如小鹿而美】白茅【郑氏曰茅类甚多惟白茅擅名茅出地曰茅鍼茅华曰秀茅叶曰菅】包【读蒲苟反音?一音瓿】之有女怀春吉士诱【音友】之【吕记言非不怀婚姻必待吉士以礼导之毛郑训诱为道仪礼射礼亦先有诱射皆谓以礼道之此古训也欧阳氏误以为挑诱之诱殊不知方恶无礼岂有为挑诱之污行而尚名之为吉士者乎集传从欧阳之说严缉云吉士诱之言汝诚吉士何不以礼娶之乃诱之乎愚按下有感帨惊尨语则无礼挑诱诚有之美从欧阳解亦通】○林有朴【音速小木】野有死鹿白茅纯【音豚】束【毛郑解白茅包死麕死鹿为凶荒杀礼集传无明训考婚礼六礼止用鸣雁无用麕鹿者况既死乎郝仲舆云死麕死鹿以恶臭比强暴丑诋之也此说良是罗泌云礼也者所以严分而防佚也诗曰野有死麕白茅包之夫麕既死在所可弃矣而犹包以白茅何耶死恶其污于地也是郝说所本】有女如玉【辅氏曰此以上三句兴下一句在兴体中又是一格】○舒而脱脱【音兑○王志长曰婚礼纳采问名纳吉纳徵请期诸礼皆以告庙醴宾次第行之所谓舒而脱脱也】兮无感我帨【音税○笺强暴之男刼胁奔走失节动其佩饰何楷曰内则注帨拭物之巾女子所佩也感我帨者女子自动其帨】兮无使尨【美邦反音芒】也吠
序野有死麕恶无礼也天下大乱强暴相陵遂成淫风被文王之化虽当乱世犹恶无礼也
麕鹿死在野外林中必用茅草包束之以喻强暴之徒不可使之迫近也吉士诱之言吉士成昏必有媒妁诱道之礼也有女如玉言如玉之身不可以非礼干也舒而脱脱正责之以嘉礼来非教之缓来也至末二语则拒之益严所谓恶无礼者如此然此乃风人咏其事而代为女子之辞如後世陶婴诗庐江小吏妻秋胡诗皆词人所作耳何必云女子自作野有死麕三章二章章四句一章三句
何彼襛【音浓○笺襛衣厚貌传犹戎戎也】矣唐棣之华【说文唐棣栘也本草栘树大数十围亦名栘杨圑叶弱蒂微风大摇陆佃曰凡木之华先合後开此华先开後合】曷不肃雝王姬之车【释文云释名车声如居今尺奢反陈启源曰按华字古读敷说文亦音吁叶居音又易暌卦载鬼一车与孤涂弧叶困卦困于金车与徐叶其为居音甚明韦昭乃谓汉以来始有居音误矣】○何彼襛矣华如桃李【笺华如桃李兴男女顔色俱盛】平王之孙齐侯之子【吕记平王之孙齐侯之子其辞匹敌则不骄亢可知也】○其钓维何维丝伊缗【音民○张氏曰言钓如何必以丝为缗夫妇如何必相接以礼也】齐侯之子平王之孙序何彼襛矣美王姬也虽则王姬亦下嫁于诸侯车服不系其夫下王后一等【笺下王后一等谓车乘厌翟服则褕翟疏王后五路重翟为上厌翟次之六服禕衣为上褕翟次之】犹执妇道以成肃雝之德也
严缉此诗三章皆是风体又诗专言女德正与二南同科当时采诗者得之于召南之地以为武王之女【从毛说】
下嫁召南之国能执妇道成其肃雝之德皆本于文王太姒之化故以其诗列于召南而为文王之风甘棠之诗亦作于武王之世而为文王之风皆推本言之也
肃雝者王姬而曰王姬之车不敢指切之也二章言族类之贵则先女後男尊王也末章言昏姻之合则先男後女从夫也○王姬毛以为武王女文王孙说者谓称平王者犹大诰称武王为宁王商颂称汤为武王契为玄王也按平王之孙齐侯之子详举世系与诗书所称宁王武王玄王不类正义引皇甫谧云武王五男二女元女妻胡公王姬宜为媵何得适齐侯之子【王姬岂有为媵者此说最谬】朱子疑是武王以後之诗又引或说平王即平王宜臼齐侯即齐襄公诸儿其事见春秋【郑渔仲主此说】考春秋鲁庄十一年书王姫归于齐左传冬齐侯来逆共姬共姬者桓公夫人也【春秋书王姬归于齐者二一襄公一桓公也安成刘氏谓此诗所咏是桓公胡氏春秋传引此亦作桓公】事在庄王十四年庄王乃平王曾孙共姬未详何王女齐侯之子则僖公子桓公小白也然此乃东迁以後诗不应入正风顾炎武曰何彼襛矣之存于南犹文侯之命之存于书也不欲殊洛邑于西周絶平桓于文武也山堂考索载林氏说以为桓王女平王孙是已但曰刺诗则于义未允陈启源曰平王即平王宜臼犹可通齐侯之子则必非襄桓二公也按史平王崩于鲁隐三年太子泄父早卒立其孙是为桓王此王姬乃泄父之女桓王之妹耳而春秋所书王姬之归于襄在鲁庄元年去平王崩已二十八年太子之死又在其前则王姬之年当三十余矣其归齐桓者在鲁庄十一年则王姬当四十余矣王室之女何过时不嫁若此耶况经云齐侯必指见为诸侯者襄桓娶王姬皆在嗣侯之日今舍其身之贵而追称其父僖公亦无是理愚谓姬姜世昏此平王之孙当下嫁齐侯之世子盖在春秋以前而其事无考矣集传以齐侯即襄公诸儿是误认桓公为襄公子林氏以王姬为桓王女平王孙又误认桓王为平王子皆失考何彼襛矣三章章四句
彼茁【音拙】者葭【音加○说文葭苇未秀笺记芦始生者着春田之早晚】壹发五豝【音巴○传豕牝曰豝本尔雅说文亦以豝为牝豕集传误云牡豕也陈潜室已辨之○传虞人翼五豝以待公之发疏合围曰翼五豝惟一发者不忍尽杀言其仁心如是故以驺虞叹美之愚按苏传严缉皆同疏辞朱传引中必叠双盖谓一发四矢其中必有双贯者恐非不忍尽杀之义】于【音吁】嗟乎驺虞【按毛传云驺虞义兽也白虎黑文云云欧阳不用其说以驺虞为驺圉之虞官盖本贾谊新书或据周礼左传驺虞作二官名引射义天子以驺虞为节乐官备也皆非是夫驺虞见周书王会山海经尚书大传及淮南子相如封禅文必非无此兽明矣说者或以尔雅未载为疑不知驺虞瑞兽非世所恒有故尔雅偶不之及且诗诂名物多未见尔雅者矣安得尽疑之耶】○彼茁者蓬【蓬蒿埤雅葭泽草也蓬陆草也故以言庶类蕃殖】壹发五豵【音宗○传豕一岁曰豵笺豕生三日豵集传从毛】于嗟乎驺虞【按诗之起末多不用韵虞字集传叶牙又叶浓如于嗟麟兮之例何必叶也况此句中乎与虞自相为韵于嗟乎略断音节甚谐何必强以叶上二句耶秦风于嗟乎不承权舆亦然】
序驺虞鹊巢之应也鹊巢之化行人伦既正朝廷既治天下纯被文王之化则庶类蕃殖蒐田以时仁如驺虞则王道成也
杨氏曰二南正始之道王化之基盖一本也王者诸侯之风相须以为治所以代其终也故召南之终至仁如驺虞然後王道成焉
吕记麟趾关雎之应驺虞鹊巢之应意者文王之时二物应感而至故诗人以之为兴欤彼茁者葭彼茁者蓬记蒐田之时曹子桓所云勾芒司节和风扇物草浅兽肥之候也壹发五豵壹发五豵兽之多而取之鲜也于嗟乎驺虞非驺虞之仁不足以形容之也驺虞二章章三句【于嗟乎三字为与虞叶当作章四句】
诗经通义卷一

[book_title]卷二
钦定四库全书
诗经通义卷二　　　　　吴江朱鹤龄撰
邶鄘卫三国辨
郑氏诗谱云武王封纣子武庚为殷後乃三分其国置三监使管叔蔡叔霍叔尹而教之自纣城而北谓之邶南谓之鄘东谓之卫三监导武庚叛成王讨之更于此三国建诸侯以殷遗民封康叔于卫使为之长子孙稍并彼二国混而名之愚按邶鄘始封不详以事理揆之二国盖不与卫同封也武王既克殷其封武庚必以大国又虑武庚不靖乃使三叔为之监监者监而治之盖以殷之畿内渐纣化日久未可建国且使三人相为监领如王制使大夫监於方伯之国国三人之类非所封也所封国则管蔡霍是已管即今管城蔡即今上蔡霍即今霍邑皆不在殷旧都之内蔡仲率德改行周公复邦之蔡此可证三叔各有所封邶鄘卫非其国明矣汉志云邶以封纣子武庚鄘管叔尹之卫蔡叔尹之以监殷民谓之三监【三叔监殷不知何以独遗霍叔帝王世纪云管叔监卫蔡叔监鄘霍叔监邶是为三监其说与此不同】郑氏云成王以殷遗民封康叔於卫皆非其实也郑氏之误盖因於康诰书序考康诰酒诰梓材三篇皆武王所命则武王时康叔已封卫矣康诰称康叔曰孟侯时已为诸侯之长矣卫既以封康叔而又使蔡叔尹之则将置康叔於何地耶梓材曰王启监厥乱为民康叔封国参错於三监之间故当时亦谓之监若邶鄘之地即武庚国都三监所莅无庸更以封他诸侯也周书作雒篇云武王克纣建管叔于东【卫在殷东此与世纪管叔监卫语合岂未封康叔以前事耶】建蔡叔霍叔於殷俾监殷臣注云鄁【?同】鄘为殷此亦一证也揆之事理当时天下初定殷民反侧未安苟非同气懿亲必不授之以监抚之任而史记载武王同母兄弟十人各有封土并无及邶鄘者此以知邶鄘之为武庚国都无疑也迨乎武王既崩三叔挟武庚叛周公东征定之殷之顽民悉迁于洛邑其遗民之未迁者乃就其地封建诸侯分为邶鄘二国不知更历几世而并於卫焉汉志云周公诛三监尽以其地益封康叔故邶鄘三国同风亦非其实也郑笺谓三国并建不从汉志云云盖以益封邶鄘则全得殷畿国大非制然郑氏知益封非制而不知封康叔不在成王时此诗谱之所以失也史传失记邶鄘本末无从考证汉儒率以意为之说近人为子贡诗传者乃云管叔封邶霍叔封鄘并康叔封卫为三监邶风雄雉诸诗刺管叔也鄘风芄兰刺霍叔也贻误後学不小故着之又按左传云周克商苏忿生以温为司宼又云武王母弟八人康叔为司寇【史记亦云】似康叔司寇乃继忿生为之者意其虽封於卫而尝入为王官故康诰篇中有外事及外庶子等语盖卫对王朝为外也三监叛时康叔不与其乱成王嘉之必有加地进律之典後人遂以为成王封康叔又以为益封邶鄘其误皆由此耳○陈启源曰郑谱不从益封邶鄘之说似矣然古人建国本计户口为定成王作洛之後殷顽民尽徙下都封伯禽又以殷民六族赐之其邶鄘二国已成旷土纵欲建他侯势亦不能因以畀康叔焉厥後生齿渐繁邶鄘旧壤殷庶如故其地终为卫有势固当然采风之时仍各存旧名所以志风土之异耳汉儒谓邶鄘别建诸侯後为卫子孙所并此说必不然当辨○顾炎武曰邶鄘卫本三监之地自康叔之封未久而统于卫矣采诗之官犹存其旧名谓之邶鄘卫邶鄘卫其总名也不当分某篇为邶某篇为鄘某篇为卫分而为三者意是後人编诗以此诗之简独多故分三名以各冠之而夫子亦仍而不易耳左传襄二十九年季札观乐为之歌邶鄘卫曰吾闻卫康叔武公之德如是是其卫风乎而襄三十一年北宫文子引卫诗曰威仪棣棣不可选也此诗今为邶之首篇乃不曰邶而曰卫是知累言之则为邶鄘卫专言之则为卫一也犹之言殷商言荆楚云尔意者西周之时故有邶鄘之诗及幽王之亡轶之而太师犹不敢废其名乎然名虽旧而诗则皆卫人之作矣汉书言迁邶鄘之民於洛邑则成王之世已无邶鄘
朱子曰邶鄘之诗皆主卫事而必存其旧号者岂其声之异欤
刘瑾曰緑衣燕燕等篇庄姜自作柏舟共姜作桑中言沬乡正作於卫而或系邶或系鄘泉水载驰竹竿皆作於外国而一系邶一系鄘一系卫大率采诗者各从得诗之地而系之也【本程子说严缉同】
邶
泛彼柏舟亦泛其流【传泛泛其流不以济渡也】耿耿不寐如有隐忧微我无酒以敖【音遨】以游【疏言此忧之深非饮酒遨游所可释也】○我心匪鉴不可以茹【音孺】亦有兄弟不可以据薄言往愬逢彼之怒【何楷曰兄弟指僚友言兄弟不与我同心往愬反逢其怒犹离骚所谓申申詈予者也】○我心匪石不可转也我心匪席不可卷也【传石虽坚尚可转席虽平尚可卷】威仪棣棣【富而闲习】不可选也○忧心悄悄愠於羣小觏闵既多受侮不少静言思之寤辟【音辟○拊心】有摽○日居月诸胡迭而微心之忧矣如匪澣衣静言思之不能奋飞序柏舟言仁而不遇也卫顷【音倾】公之时仁人不遇小人在侧
郝敬曰朱子改为妇人不得於夫而作非也忠臣不得於君与贤女不得於夫情相似故忠臣常托贤女自鸣怨而不怒不遇而不忍去序所以目为仁人也其词虽似妇人语其实非也○小人在位而忧不得于君而不去诗之所以作也列女传谓卫宣公夫人诗胡氏云此鲁诗说也朱子取之改妇人不得於夫而作又极诋序语顷公之时为凿空傅会夫序果凿空傅会则宣公夫人事经史未见庸非凿空傅会乎朱子於孟子集注仍以卫之仁人立说何独於此而斥之乎马端临云列女传出刘向向上封事论弘显倾陷正人引是诗忧心悄悄愠于羣小而继之曰小人成羣亦足愠也正合毛序之意夫一刘向也列女传之说可信而封事之说独不可信乎【何楷曰章首言饮酒遨游此岂妇人之事】○柏舟泛泛中流正仁人不遇之比我心匪鉴不可以茹茹纳也言监之于物不择妍?皆纳其景仁人之心不然善恶不能兼容是以见嫉于人而不遇也【此欧阳公说】威仪棣棣不可选也言威仪娴习自有常度不可选择取舍以避祸也如翟方进谓冯参五侯尊贵君侯盛修容貌以威严加之非所以下五侯而自益者也【此东莱说】忧心悄悄愠于羣小乃仁人忧国之语若是衆妾岂可以羣小目之国乱君昏则小人衆而君子独君子忧而小人乐君子之忧忧其国而已忧其国则与小人异趣其为小人所愠宜也故曰忧心悄悄愠于羣小小人得志则为谗诬以病君子君子既病矣则又从而侮之故曰觏闵既多受侮不少曰既多不少者以着小人之衆也【此王荆公说】日居月诸胡迭而微言君道当常明如日月则迭有亏伤耳今卫君任用小人则日如月然是以忧也忧之而不能决去此仁人之厚也【此毛郑说】
柏舟五章章六句
緑【刘瑾曰以木之青克土之黄合青黄而成緑为东方之间色】兮衣兮【上兮字读略断】緑衣黄里心之忧矣曷维其已【谢氏曰庄姜之心岂但忧一身哉为君忧为君之子忧为国家後日忧其忧何时能止也】○緑兮衣兮緑衣黄裳心之忧矣曷惟其亡○緑兮丝兮女【毛如字郑音汝集传从郑】所治兮【严缉緑本丝也乃汝染治以为緑也汝既染此丝为緑岂可复以为衣而加诸黄色之上乎○程子曰緑衣庄姜伤已无德以致之也丝之緑由汝之染治以成言有所自也此说大胜集传】我思古人俾无訧【读于其反音怡】兮【古人善处此者使不至于有过而我不能故思之也】○絺兮綌兮凄其以风【读孚愔反古音考孚金切音分○严缉絺綌宜暑今以当凄然寒风之时喻不适时而见弃犹班婕妤秋扇捐箧之意也】我思古人实获我心
序緑衣庄姜伤已也妾上僭夫人失位而作是诗也【庄姜庄公夫人妾谓公子州吁之母母嬖而州吁骄事见左传】
严缉庄公溺爱乱常实胎卫祸圣人存緑衣以明夫妇为治道之原申二南之义而垂世戒非取女子之怨也此诗庄姜自作而属邶风者盖采诗之官得之於邶耳疏以为邶国之人作之今不从
緑喻妾衣喻上僭故以二兮字点【平声】掇而丁宁之緑兮丝兮言衣之緑本於丝之緑治丝者非汝乎以自咎也絺綌以当寒风已之失所亦时实使然以自伤也镜古平心而终无怨其君子之意诗之所以为厚也
緑衣四章章四句
燕燕于飞【张氏曰重言燕燕兴已与戴妫嫡妾相与之善汉书童謡云燕燕尾涎涎亦谓赵飞燕姊弟同时入宫也严缉燕与鸿往来靡定故别离者多以此起兴】差【音痴】池其羽之子于归远送于野【读慈庾反音墅古音考音暑】瞻望弗及泣涕如雨○燕燕于飞颉【音絜】之颃【音杭】之之子于归远于将之瞻望弗及伫立以泣○燕燕于飞下上【二字读上声】其音之子于归远送于南【沈重读宜林反音吟○传陈在卫南】瞻望弗及实劳我心○仲氏任【即周礼孝友睦婣任恤之任】只【音纸】其心塞渊【读一均反音因】终温且惠淑慎其身先君之思以朂寡人【顾起元曰此述戴妫临别之语盖以庄姜敌体先君义无可去与已不同故勉其以先君为念】
序燕燕卫庄姜送归妾也【庄姜无子以陈女戴妫之子完为已子庄公卒完即位嬖人子州吁弑之戴妫大归于陈庄姜送之事见左传】
按春秋隐四年书戊申【日而不月】卫州吁弑其君完九月卫人杀州吁于濮杜预云戊申三月十七日乃一年内事也盖未几而君完之雠雪矣此诗作于州吁未杀之先当春夏之交见燕托兴宜也州吁之杀也石碏实诱其子厚从州吁如陈而告于陈使杀之时戴妫大归必力愬之陈而庄姜此诗或亦有以感动陈人之心也欤
燕燕四章章六句
日居月诸【陈启源曰邶风两言日居月诸柏舟毛无传日月传云日乎月乎盖以居诸为语助也柏舟疏引檀弓何居左传忽诸为证则此居字宜读为姬而释文不及】照临下土乃如之人兮逝【毛训逮及也集传云发语辞】不古处【王氏曰逝不古处言不以古夫妇之道处我】胡能有定宁【郑云宁曾也】不我顾【释文云徐邈读古】○日居月诸下土是冒乃如之人兮逝不相好胡能有定宁不我报○日居月诸出自东方乃如之人兮德音无良【陈启源曰德音屡见于诗或指名誉或指号令或指辞语此诗德音无良与谷风德音莫违盖指夫妇晤语之言尔华谷辨甚详○德音无良言无德音之良以及我也古人句法多然】胡能有定俾也可忘○日居月诸东方自出父兮母兮畜我不卒胡能有定报我不述序日月卫庄姜伤已也遭州吁之难伤已不见答于先君以至困穷之诗也
辩说以诗中宁不我顾犹有望之之意谓作于庄公在时讥序说非是今玩逝不古处德音无良等句还以身後言之不必改序
张氏曰緑衣方妾上僭之时故反已自责而已日月之作在州吁弑君之後于是推原祸本以为不见答於先君之所致亦犹孟子所云亲之过大而不怨是愈疏也吕记左传子叔姬妃齐昭公生舍叔姬无宠舍无威夫夫人见薄则冢嗣之位望亦轻庄姜不见答则桓公之位何能有定乎反覆言之盖推原祸乱之由而非为己私也俾也可忘谓思庄公恩义之薄致嫡庶不定之祸诚使我可忘而我自不忍忘之也末章不欲咎庄公徒伤父母养我不终而已报我不述言庄公所以报我者不必称述之矣亦不欲咎庄公也○王志长曰此诗胡能有定凡四言之必非无谓按隐三年左传公子州吁有宠而好兵公不禁石碏谏曰将立州吁乃定之矣若犹未也阶之为祸杜预云完虽为庄姜子然太子之位未定是桓公不为太子也以戴妫之塞渊淑慎生子必不若州吁之狂暴况庄姜之教诲有加必克负荷故庄姜属望庄公之立完甚殷且急胡能有定非指此乎【定完本郑氏之说】日月四章章六句
终风【终日风】且暴【尔雅日出而风为暴】顾我则笑谑浪笑敖【音傲】中心是悼○终风且霾【音埋古音考音狸○尔雅风而雨土曰霾孙炎曰大风扬尘土从上下也】惠然肯来【释文来古协思韵多音黎】莫往莫来【苏传莫往莫来言州吁往来皆不可常】悠悠我思【释文思如字按霾从集传音则思当叶腮左传于思于思弃甲复来同此音也】○终风且曀【音益○说文暗曀隂而风也】不日有【又通】曀寤言不寐愿【郑云愿思也释名同】言则嚏【音帝○言思之不伸至气塞而嚏也】○曀曀其隂虺虺【吕记虚鬼反杨慎曰卷耳诗我马虺隤呼回反与灰同音此亦当音灰疑本作虚嵬反传写脱山字耳】其靁【吕记骤雨迅雷其止可待至于曀曀之隂虺虺之雷则殊未有开霁之期也】寤言不寐愿言则怀【毛云怀伤也考字书怀无训伤者疑当作怀抱之怀言思之不释时往来于怀也】
序终风卫庄姜伤已也遭州吁之暴见侮慢而不能正也
郝敬曰终风且暴比贼子飞扬跋扈之态所以谓为州吁作也朱子改为庄姜伤庄公而作非是○王志长曰朱子辨说谓州吁无谑浪笑傲之理故集传以终风之暴改属庄公然州吁狂暴且至于弑君而何有于笑傲其国母哉按左传州吁嬖人之子有宠而好兵庄姜恶之或疑庄姜既恶州吁不应有悠悠我思及愿言则嚏愿言则怀等语是不然恶之者以其有夺嫡之势思之者不能絶母子之情仍以序说为正
陈启源曰说此诗者谓庄姜不忘州吁见侮慢则悼之莫往来则思之至忧而不寐望其思我窃以为过矣州吁弑君篡国阻兵安忍是卫之贼也卫人不得以为君庄姜安得以为子况谑浪笑敖侮慢君母彼不以母道事庄姜姜顾惓惓以子道畜之哉盖经文言悼言思言愿皆非指州吁也然则何指曰序不云乎庄姜伤已也伤已者伤已之不能正州吁也正之维何曰声其弑逆之罪告于国人而诛之则甚正然非妇人所能为故受其侮笑不敢怒也悼之已尔惠然肯来惠顺也肯可也【见尔雅】有顺心则可来【见郑笺】谑浪笑傲不可来也至于莫往莫来斯亦已矣然家国之祸难其能解於思乎此首二章之意也三四章正言忧悼之情无时可解至寤叹而不寐焉愿言则嚏愿言则怀极言其自伤如此然则庄姜所忧悼者宗社之大难也乱贼之横行也而岂眷眷于州吁冀其笃母子之爱以是为温柔敦厚也哉愚按作思念庄公者既不合序作思念州吁者于理未安长发此解善申序旨且于左氏庄姜恶之语甚合
终风四章章四句
击鼓其镗【音汤】踊跃用兵【古音考音邦】土国城漕【严缉漕鄘地也在河南季本曰漕在帝丘之北与泉水之漕同即卫文公东徙渡河野处之地也】我独南行【音杭○笺南行伐郑按郑在卫南○季本曰土功城筑非不劳苦而犹处于境内我独南行死亡未可知虽欲为土国城漕之人不可得也】○从孙子仲平陈与宋【吕记从孙子仲平陈与宋言所从者乃孙子仲也则轻其帅可知矣何楷曰陈与卫相睦宋与郑有仇卫欲伐郑使宋为主以是时陈尚未从宋故先合三国之好而後进兵也】不我以归忧心有忡【笺以犹与也与我南行不与我归期故豫忧之疏采薇诗曰归曰归岁亦暮止是与之归期也】○爰居爰处爰丧其马【音姥○钱氏曰自知必死也但言丧马盖婉辞严缉唐人诗所谓去时鞍马别人骑是也】于以求之于林之下【音户○严缉盖属以身後事左传蹇叔哭其子曰晋人御师必于殽必死是间余收尔骨焉即此意也】○死生契【音挈】濶与子成说执子之手与子偕老【古音考音柳一读鲁苟切音篓○此章朱传最明】○于【音吁】嗟濶兮不我活兮于嗟洵【音荀】兮不我信【与申同】兮【吕记于嗟濶兮承上章死生契濶之文而足成之言始欲死生勤苦同之今乃不得相依以生也洵当从毛传解作远言远去而不得伸此志也】
序击鼓怨州吁也卫州吁用兵暴乱使公孙文仲将而平陈与宋国人怨其勇而无礼也【将者将兵以伐郑也平成也伐郑以结陈宋之成也左传宋殇公即位公子冯出奔郑郑人欲纳之及卫州吁立将修先君之怨而求宠于诸侯使告宋曰君若伐郑敝邑以赋与陈蔡从宋人许之于是陈蔡方睦于卫故宋人陈侯蔡人卫人伐郑】
序曰暴乱曰无礼正指州吁篡弑而言辨说讥其浅陋过矣
曾氏曰镗然击鼓用兵想见州吁好兵喜鬭之状人所最惮者州吁之所乐国人故以为怨也爰居爰处以下三章王肃以为卫人从军者与其室家诀别之辞盖一篇之意皆如此【欧阳本义亦同】
邹忠胤曰春秋隐四年春卫州吁弑其君完夏宋公陈侯蔡人卫人伐郑秋翬帅师会宋公陈侯蔡人卫人伐郑九月卫人杀州吁于濮夫州吁篡国不满三时而伐郑之师已再举阻兵安忍虐用其民宜卫人之怨如此
击鼓五章章四句
凯风自南【音吟】吹彼棘心【疏母性寛仁似凯风已难长养似棘按棘即酸枣性坚强其心之生更难于干郝敬曰棘小枣丛生故以比七子也】棘心夭夭母氏劬劳【母之养子于少时最劳苦故于夭夭言劬劳】○凯风自南吹彼棘薪【疏上言棘心夭夭是棘之初生此言棘薪则棘长已成薪矣月令注大者可折谓之薪是薪者木成就】母氏圣善我无令人【刘氏曰自言七子之中有一令善之人则母亦不舍之而去也○陈启源曰凯风首二章皆兴也集传分首章为比陈潜室已疑之矣刘安成以下文有应无应释之然岂诗人之旨乎小雅之谷风青蝇亦然】○爰有寒泉在浚【水经注濮水支津东迳浚城南而北去濮阳三十五里城侧有寒泉冈】之下【音户○许氏曰寒泉但在浚之下不能上行灌注以比子不能养母】有子七人母氏劳苦【劳苦微言母之求嫁】○睍【音演】睆【音莞○睍睆羽好貌非鸟声疏云黄鸟有睍睆之容当从之】黄鸟载好其音【疏睍睆好音以兴孝子当和其顔色顺其辞令】有子七人莫慰母心【疏有子七人皆莫能慰母心者由顔色不和辞令不顺故也自责黄鸟之不如也】
序凯风美孝子也卫之淫风流行虽有七子之母犹不能安其室故美七子能尽孝道以慰母心而成其志尔严缉母不复嫁则七子养亲之志成矣故序曰美孝子也○凡诗人美刺多代为其人之言非必其人所作也朱子谓此七子自责之辞以几谏也亦通凯风四章章四句
雄雉于飞泄泄【音异】其羽【传雄雉见雌雉飞而鼓其翼泄泄然】我之怀矣自贻伊阻○雄雉于飞下上其音展矣君子实劳我心○瞻彼日月【程子曰日月取迭往迭来又隂阳相配乂旦暮所见动人情思】悠悠我思道之云远曷云能来【叶音厘】○百尔君子不知德行【去声读如杭】不忮不求何用不臧【吕记妇人思其君子之切知未得归也复自解曰凡百君子我不知孰为德行也但不忮害不贪求则何所用而不善虽久处军旅之间固无害也朱克升曰仁则不忮义则不求此所谓德行也】
序雄雉刺宣公也淫乱不恤国事军旅数起大夫久役男女怨旷国人患之而作是诗【考左传宣公以隐四年即位屡有伐郑入郑入郕等役序故云军旅数起】
序语本显白毛公所以只解字义郑笺以上二章为男旷下二章为女怨而雄雉乃喻宣公淫乱牵经配序殊觉支离不思序所云淫乱不恤国事军旅数起者乃推久役之由久役而妇思其苦即是男女怨旷岂必章各异词分配其说耶朱子统作妇人之诗其义始贯盖本之曾南丰
我之怀矣自贻伊阻叹已之不得从夫而远去也杜诗誓欲随君去形势反苍黄即此意也【此南丰说】末章告之以久处军旅之道【此东莱说】念其夫而呼百尔君子者一身在外赖同役善处乃得保全
雄雉四章章四句
匏有苦叶【传匏谓之?埤雅长而瘦上曰?短颈大腹曰匏陆玑疏匏叶少时可为羹八月中坚强不可食故曰苦叶】济有深涉深则厉浅则揭【音同器○尔雅由膝以下为揭由带以上为厉注云揭上衣也厉谓濡禈○王志长曰按苦叶不可食深涉不可渡喻礼法不可越以二事为一兴此毛义也?尚有苦叶则?未坚不可用而济处又深岂可不问深浅而求渡此止以涉喻宣公朱子严氏皆用此说】○有弥【音米】济盈有鷕【以小反音杳】雉鸣济盈不濡轨【读居有反古音考音九○诗诂曰济盈不濡轨毛注由輈以上为轨孔疏引说文云车辙也按轮有高下有广狭皆定于轨轮中之轨既同则辙迹亦同後人因谓车辙亦曰轨曲礼尘不出轨此以高下言也中庸车同轨此以广狭言也兵车乘车之轮其崇六尺有六寸轨居轮之中实得其半若濡轨则水深三尺三寸此所谓毂末之轨也疏以为辙迹非是】雉鸣求其牡【雉雊必求其雌今乃求牡并刺夷姜○朱子曰或云承上章之兴以为比也盖以?有苦叶兴济有深涉以济盈兴雉鸣然後以雉求其牡比淫乱之人此亦诗之一体也】○雝雝鸣雁【笺雁者随阳而处似妇人从夫故昏礼纳采用焉程子曰取其不再偶】旭日始旦【传旭日始出谓大昕之时笺自纳采至请期用昕亲迎用昏】士如归妻【笺使之来归于已谓请期也】迨冰未泮【笺冰未泮正月中以前二月可以昏矣王氏曰虽庶士亦然而况于人君乎】○招招【释文招照遥反王逸云以手曰招以言曰召】舟子人涉卬【音昂】否【音鄙】人涉卬否卬须我友【音以○传我友未至我独待之而不涉以言室家之道非得礼义昏姻不成】
序匏有苦叶刺卫宣公也公与夫人并为淫乱【笺夫人谓夷姜左传宣公烝于夷姜生汲子夷姜宣公庶母也】
吕记此诗刺宣公之淫乱然一章二章四章皆以物为比而不正言其事三章虽言昏礼特举士之归妻盖不欲斥言之而以小喻大也所谓主文而谲谏也○按宣公上烝夷姜下纳宣姜郑指夫人为夷姜者以宣姜本适汲为公所要诗云雉鸣求其牡明是夷姜【本孔疏】佩匏渡水朱传解本国语【鲁语叔孙穆子曰豹之业及匏有苦叶矣叔向曰苦叶不材于人供渡而已】所谓腰舟也此章以渡水之宜喻男女之有礼二章以徒涉为犯礼之喻三章方以昏礼正言之末章又以待友同济喻人必择偶相从刺公与夷姜犯礼相求非其匹也
匏有苦叶四章章四句
习习谷风【严缉风赋云大风盛怒于土囊之口注土囊谷口也则谷风为大风又习习不断喻其夫之暴怒无休息也小雅谷风篇云维风及颓至草木萎死则非和调生长之风陈启源曰毛传东风谓之谷风出于尔雅故解习习为和舒集传从之华谷以谷风为怒风恐非】以隂以雨黾勉同心不宜有怒采葑【释文引郭璞云今菘菜陆玑云蔓菁也埤雅蔓菁似菘而小有台四时可食】采菲【尔雅名蒠菜郭云土瓜也似芜菁华紫赤色可食孙炎云葍类】无以下体【季本曰下体旧说指根茎谓根有美时有恶时惟钱氏以为凡菜近地之叶多黄腐不可食此说得之以其近地故曰下体】德音莫违及尔同死【程子曰德音好音也夫妇之道当期好音无违至于偕老伤今所遭之不然】○行道迟迟中心有违不远伊迩薄送我畿【畿门限吕记韩愈谴疟鬼诗白石为门畿盖以畿为门阃也】谁谓荼苦【集传荼苦菜蓼属详良耜愚按本草荼即月令苦菜一名苦苣又名苦蕒以其经历冬春又名游冬陆玑云得霜甜脆可食豳风所云叔苴采荼是也及良耜注又云荼陆草蓼水草南方人谓蓼为辣荼或用以毒溪取鱼则非可食之物明是二种须辨之】其甘如荠【在礼反音○荠注疏不详何楷曰尔雅荠类不一此当是荠苨本草陶注云根茎都似人参叶小异根味甜陈启源曰荠名四见于尔雅一菥蓂大荠一苨菧苨注曰荠苨一蒫荠实一姚茎蒤荠四者之中惟蒫荠实注云味甘邢疏引本草云荠味甘叶可作葅及羹又引诗其甘如荠证之盖郭邢之意皆以蒫荠实当诗之荠也何说虽据本草与尔雅不合又按荠冬生夏死即月令靡草夏侯湛有荠赋】宴尔新昏如兄如弟○泾以渭浊湜湜【音殖】其沚【说文湜水清见底笺小渚曰沚吕记泾比新昏渭自比泾渭既合则清浊易惑于洲渚浅处视之渭之清犹可见也华谷云泾诬渭为浊亦一说】宴尔新昏不我屑以毋逝我梁【鱼梁】毋发我笱【音苟○取鱼竹器】我躬不閲遑恤我後○就其深矣方之舟之就其浅矣泳之游之【笺言浅深者喻君子之家事无难易我皆为之】何有何亡黾勉求之凡民有丧匍匐救之【说文匍手行匐伏地也】○不我能慉【音畜○疏君子不能以善道养我】反以我为雠既阻我德【阻絶我之善】贾【音古】用不售昔育恐育鞠及尔颠覆【音福】既生既育比予于毒【笺视我如毒螫谓毒人之虫○四句集传极明正所谓将恐将惧维予与女将安将乐汝转弃予者也】○我有旨蓄亦以御冬【陈启源曰史游急就篇老菁蘘荷冬日藏顔师古注秋种蔓菁冬则老而成就蘘荷一名蓴苴茎叶似姜根香脆可为葅诗言旨蓄殆是类欤】燕尔新昏以我御穷有洸【音光】有溃【音绘○项氏曰洸水始涌出貌暴怒之状如之溃水势横溢貌盛怒之状如之】既贻我肄【吕记肄习也诒我以武暴忿怒习而为常】不念昔者伊余来塈【塈息也与大雅民之攸塈义同】
序谷风刺夫妇失道也卫人化其上淫于新昏而弃其旧室夫妇离絶国俗伤败焉
朱子初说云宣姜有宠而夷姜缢民化之而谷风作此正序义也後变其说又讥序以为未见化其上之意夫民风善恶何一不由上致之王者陈诗将以观政苟无关政化焉取于风
按末章言有洸有溃洸溃为武怒之状故首章有不宜有怒语玩既生既育比予于毒此妇人盖有子而见弃
谷风六章章八句
式微式微胡不归微君之故胡为乎中露【严缉言卫人不救患此微视吾君之故也君何为处此草露乎此解是旧注微君之微犹非也不应上下语用字顿异】○式微式微胡不归微君之躬胡为乎泥中【中露露中也犹云越在草莽泥中犹云辱在泥涂毛传以为二邑名不类】
序式微黎侯寓于卫其臣劝以归也【水经注黎侯名阳】
笺寓寄也黎侯为狄人所逐弃其国而寄於卫因安之疏此及旄丘皆黎臣之辞而在邶风者盖邶人述其意而作亦所以刺卫君也
式微二章章四句
旄丘【寰宇记旄丘在澶州临河县东】之葛兮何诞【音惮】之节兮【吕记葛始生其节蹙而密既长其节濶而疎】叔兮伯兮何多日也【杨旭曰古音考以葛与伯叶节音即与日叶按葛当音结节如字日当叶而列切日母音热三字为韵伯字不必叶观下三章四章伯字皆不列韵内此章可知矣】○何其处也必有与【与国】也何其久【读举里反音几】也必有以【他故】也○狐裘蒙戎匪车不东【笺黎国在卫西今所寓在卫东疏杜预云黎国在上党壶关县今有黎亭是在卫之西也】叔兮伯兮靡所与同【吕记黎臣见卫之大夫过此甚多终莫有动心者故叹曰非卫大夫之车不东来也特无与我同患难者耳苏传诸侯虽异国犹相为救苟黎亡则卫及矣奈何靡所与同哉其时卫在河北黎卫壤地相接故狄之为患黎卫共之】○琐兮尾兮流离之子【按毛传鸟少好长丑为流离本尔雅陆玑云即枭也关西谓之流离大则食其母颍滨云言卫人以狄之微而不忌譬如流离之养其子不知其将为已患也其後果有狄难此说朱子不从然古义也东莱亦取之】叔兮伯兮褎【音又】如充耳【按毛传褎盛服貌盖连下充耳为训集传云多笑貌耳聋者多笑此本出郑笺然诗人之意但责其无闻知非真以卫臣为耳聋也充耳即是玉瑱以瑱塞耳则耳有不闻】
序旄丘责卫伯也【笺卫康叔封爵称侯今曰伯者时为州伯也周之制使伯佐牧春秋传曰五侯九伯侯为牧也】狄人迫逐黎侯黎侯寓于卫卫不能修方伯连率之职黎之臣子以责于卫也
李氏曰其後卫为狄灭齐桓以管仲之言救之观卫之德齐为甚深则知黎之怨卫为甚切
辩说云序见诗有伯兮二字遂以为责卫伯误矣愚按武王封康叔于卫本牧伯故康诰称孟侯孟侯者五侯之长也非伯而何史记卫世家自顷公以前七世皆名伯此可证矣黎侯以狄难来告正望其修先世连率之职故序云责卫伯也不应诋其误○正义以此诗作於卫宣公之时按黎卫壤地相接卫不救黎则祸必及之懿公遂有荥泽之败懿公宣公孙此诗即难定宣公时然必懿公以前作也左传晋灭赤狄伯宗罪其夺黎氏地立黎侯而还事在卫穆公六年穆公上去宣公百余载盖黎氏世有狄难黎臣劝归之後黎侯必复国久而又为狄所逐晋人乃数其罪而立之或据左传语疑式微旄丘俱为穆公时诗非也
旄丘四章章四句
简兮【传简大也疏大德之人按郑训简择谓简择衆工以充舞数此正伶官之职苏传从郑说非简易之简也】简兮方将万舞【吕记万舞二舞之总名干舞者武舞别名龠舞者文舞别名也文舞又谓之羽舞郑康成据公羊传以万舞为干舞盖公羊释经之误也苏传方且万舞而择人】日之方中【传教国子弟以日中为期疏月令仲春命乐正习舞释菜即此诗所云日之方中谓二月日夜中也按毛孔二说俱通】在前上处【去声○笺在前上处在前列上头也疏谓居前列上头以教舞者】○硕人俣俣【音语】公庭【公庭公所居之庭】万舞有力如虎执辔【马缰也一曰靶】如组【诗诂组间次五色为之毛云织组者总纰干此而成文于彼御者执辔于此使马骋于彼如织组也程子曰有力如虎称其才也执辔如组称其艺也】○左手执龠【疏龠虽吹器舞时与羽并执故得舞名】右手秉翟【读直角反音濯○疏左手执管龠右手秉翟羽而为文舞也翟雉羽】赫如渥【音握】赭【诗本音云赭字不入韵○笺硕人容色赫然如厚傅之丹】公言锡爵【集传引仪礼燕饮而献工之礼按礼主人洗升献工工不兴一人拜受爵主人宰夫也献之自宰夫锡之则自君命故曰公言也○名物疏郑以公庭为宗庙故引畀翟朱不拘祭礼故引献工畀翟在祭礼之末惠以五升之散献工之礼则乡饮酒乡射燕礼大射俱有之二说皆可通○朱子曰古之伶官亦非甚贱其所执者犹是先王之正乐故献工之礼与之交酢但贤者而为此则自不得志耳】○山有榛隰【下湿】有苓【榛实甘美苓茎甘美孔疏引尔雅注云苓今甘草沈括辨之以今甘草形状与尔雅注所云不类或云蘦似地黄】云谁之思西方美人彼美人兮西方之人兮
序简兮刺不用贤也卫之贤者仕于伶官皆可以承事王者也
此诗极称硕人才艺堪为王臣见卫之不用为可刺而因有思于西周之盛王西方美人即序所谓王者盖言如此硕人安得遇西周盛王而承事之耶东莱云诗叹硕人之贤谓山则有榛隰则有苓惟西周然後有此人物也云谁之思西方美人见硕人而慨然有怀西周之贤士大夫也彼美人兮西方之人兮指硕人也叹美其真西周之人而非今世之人也江左诸人喜言中朝名臣亦此意也说亦通朱子谓贤者仕于伶官有轻世肆志之心若自誉而实自嘲非也既称贤者岂以轻世肆志为心乎鲁仲连东方朔之流春秋时无此等人物
简兮四章三章章四句一章六句【古本三章章六句集传如此分章于韵甚协今从之】
毖【音秘】彼泉水【按共城百门泉出苏门山入淇水在今卫辉府辉县据水经注即末章之肥泉竹竿诗之泉源也】亦流于淇有怀于卫靡日不思娈【吕记力转反音脔】彼诸姬聊与之谋【读谟悲反音迷】○出宿于泲【吕记子礼反】饮饯于祢【季本曰泲祢皆卫地当近卫都地志谓泲在临邑祢在冤句者非】女子有行远【去声】父母兄弟问我诸姑遂及伯姊【集传诸姑谓娣侄也诸姑伯姊即所谓诸姬或疑礼以娣侄为媵未闻有姑姊为媵者愚按诸侯一娶同姓媵女凡八人其中必有姑姊行辈此诗乃卫女为媵者所作媵女思归而问讯于姑姊正上章所云娈彼诸姬聊与之谋也未传本无误但解者多主国君夫人言遂难通耳】○出宿于干饮饯于言【王应麟曰干言旧注不详按隋志邢州内丘县有干山言山李公绪记云柏人县有干山言山柏人邢州尧山县也按泲祢干言孔郑已不详其处後人所载安知非涉附会乎○王志长曰上言泲祢意近卫郊之地故下云女子有行追思始嫁时也此言千言意近彼国之地故下云遄臻于卫拟还车时也】载脂载牵【音辖读下介反音懈○释文牵车轴头金也严缉载脂谓先以脂膏涂其牵其用在脂故曰载脂涂毕乃设牵于车其用在牵故曰载牵盖二事故毛云脂牵其车】还【音旋】车言迈【疏天子至大夫皆有留车反马之礼故泉水云还车言迈吕记还车犹言回辕不必言嫁时所乘之车】遄臻于卫不瑕有害【吕记不瑕有害言归卫不为过差有害自恕之辞也按郑笺云瑕过也即德音不瑕之瑕言我之归卫不为过也然得毋有害于义乎盖疑而未定之辞集传云瑕何古音相近通用瑕字古虽有何音未详通用况不何亦不成语】○我思肥泉【笺肥泉自卫而来所渡水故思之】兹之永叹思须与漕【读徂侯反音愁○笺须漕自卫而来所经邑故又思之大名府志须城在楚丘东南二十八里漕通作曹後为白马县皆今滑县地】我心悠悠驾言出游以写我忧
序泉水卫女思归也嫁于诸侯父母终思归宁而不得故作是诗以自见也【自见已志】
按载驰诗许穆公夫人作有驱马悠悠言至于漕而泉水诗亦有思须与漕我心悠悠须漕在楚丘卫未渡河以前本都朝歌不应卫女不得归宁乃思其地何玄子以为此亦许穆公夫人诗戴公庐漕时作说甚有理但诗序编此于宣公之世不敢易耳
泉水四章章六句
出自北门忧心殷殷终窭【音矩】且贫【何楷曰说文寠无礼居也徐锴曰贫不能行礼先见于屋室则寠贫是二事寠从宀不从穴寠无以为居贫无以自给也】莫知我艰【读居银反音巾】已焉哉【读将其反音资】天实为之谓之何哉【同上】○王事适我政事一埤【音琵】益我我入自外室人交徧讁【音责】我已焉哉天实为之谓之何哉○王事敦【读都回反音堆○郝敬曰敦笃也守治之意孟子使虞敦匠事】我政事一埤遗【读夷回反音韦】我我入自外室人交徧摧【说文摧挤也又挏也皆挫抑之意】我已焉哉天实为之谓之何哉序北门刺仕不得志也言卫之忠臣不得其志尔黄震曰北门随其所出之门不必言背明向隂也忠臣无二志故自决归之于天
北门三章章七句
北风其凉雨雪其雱【音滂】惠而好我携手同行【音杭】其虚其邪【郑云读如】既亟只【音纸】且【音疽】○北风其喈【音鸡】雨雪其霏惠而好我携手同归其虚其邪既亟只且○莫赤匪狐莫黑匪乌惠而好我携手同车其虚其邪既亟只且
序北风刺虐也卫国并为威虐百姓不亲莫不相携持而去焉
此诗以凉风盛雪病害万物兴卫之时政酷烈病害百姓序所云并为威虐百姓不亲正北风起兴之意也辨说云卫以淫乱亡国未闻有威虐者夫亡国之政谁无威虐州吁好兵宣公杀子其威虐可概见矣何谓之未闻乎○程子曰此诗为君子见几而作惟恐去之不速非谓百姓相携而去也末章词意益迫切莫赤者非狐乎莫黑者非乌乎以其色而知其物不难辨也卫之威虐如此而犹不去是不辨狐赤而乌黑也【范氏同】此说诗记诗缉皆取之似可从若如集传解则乌本孝鸟何云不祥○刘瑾曰诗云携手同车疑此为仕于卫者所作
北风三章章六句
静女其姝【音枢】俟我于城隅爱而不见搔【音骚】首踟蹰【音池厨】○静女其娈贻我彤管【按传载古后夫人必有女史彤管记过三礼并无明文笺以彤管为笔赤管欧阳云古者箴笔皆有管乐器亦有管不知此管是何物若是女史之管静女何从得之以贻人使因彤管自媒何名静女解颐新语云左氏静女之三章取彤管焉亦止取赠物之意非有取于女史也】彤管有炜【音伟】说【音悦】怿女美【说怿女美汝彤管也犹下章匪汝之为美汝归荑也朱传此女如字下女音汝前後异解未妥】○自牧【牧野外自城隅而相逐于野也】归荑【荑茅始生】洵美且异匪女【音汝】之为美美人之贻
序静女刺时也卫君无道夫人无德
当时男女皆为淫佚之行故曰刺时卫夫人无德乃推本于上之所化非谓此诗为刺卫夫人也毛郑误以静女作贞静之女又引古女史彤管记过之法遂至全解俱谬横渠东莱衍说迁就愈曲愈离此静女只深闺幽静之女曹氏以为对游女而言是也朱传作男女期会之诗此解不易与序说复不相戾华谷亦从之但以彤管为女赠男归荑为男赠女与朱小异耳○黄震曰本刺诗也毛郑因静女之名转而言贤女欧阳公始以为男女相赠贻夫静女其姝乃奔者自相称美之词岂必泥此而谓其真有贞静之德哉
静女三章章四句
新台有泚【音此○李氏曰新台临河今澶州遗址尚存刘氏曰泚者水中台影鲜明之貌】河水弥弥【音米】燕婉之求籧【音渠】篨【音除】不鲜【读想止反音洗古音考同云吴棫读○笺鲜善也疏王肃云少也集传从王】○新台有洒【读先典反音尟○刘氏曰洒者水光之中见其台之高峻也】河水浼浼【读美辨反音免】燕婉之求籧篨不殄【苏传不殄犹言恶疾而尚未死】○鱼网之设鸿则离之【笺设鱼网者宜得鱼鸿乃鸟也而反离焉犹齐女以礼来求世子而乃得宣公】燕婉之求得此戚施【吕记籧篨戚施盖国人恶宣公而以恶疾指之不能俯者籧篨疾状不能仰者戚施疾状非于此取义也】
序新台刺卫宣公也纳汲之妻作新台于河上而要之国人恶之而作是诗也
新台三章章四句
二子乘舟【自卫适齐必渡河】泛泛其景【读举两反音襁一云姜上声○景本训日光即古形景字後别作影】愿言思子中心养养○二子乘舟泛泛其逝【王志长曰泛泛其景状其渡河之时舟影与波光相上下也逝则远不复见矣】愿言思子不瑕有害【此章集传无叶害古音考音系或云逝当作折害当读曷○不瑕有害与泉水语同意别言二子之往非有过也今之不返得无有害之者乎泉水是害于义此诗是害其身过为疑辞者不忍斥言其死也】序二子乘舟思汲寿也卫宣公之二子争相为死国人伤而思之作是诗也【宣公为汲娶齐女而美夺之生夀及朔朔与母愬汲于公令汲之齐使贼待诸隘而杀之寿知之以告汲使去之汲曰君命也不可逃寿窃其节而先往贼杀之汲至曰君命杀我寿有何罪贼乂杀之事见左传○严缉卫自宣公杀汲寿以朔为世子代立是为惠公左右公子怨朔之害汲乃作乱立黔牟惠公奔齐其後诸侯纳惠公黔牟奔周惠公怨周容黔牟与燕伐周立子颓为王惠王奔栎後惠公卒子懿公立百姓大臣犹以杀汲之故多不服狄乘其衅杀懿公而灭卫呜呼卫之乱极矣余殃所及且稔王室之祸其乱本皆始于夫妇袵席之间以是知诗首关雎圣人之意深哉】
二子乘舟二章章四句
鄘
泛彼柏舟在彼中河【笺舟在河中犹妇人之在夫家是其常处】髧【吕记徒坎反音蓞】彼两髦【音毛○释文礼生子三月翦髪为鬌长大作髦以象之内则云亲没不髦】实维我仪【读牛何反音俄○仪匹也】之死矢靡它【音拖】母也天【读铁因反音吞古音考音汀】只【音纸○范氏曰女子以母为亲故称母而不称父吕记序言父母诗独言母盖止是母意序并言之文势当然如将仲子云父母之言时郑庄公止有母姜氏此其比也】不谅人只○泛彼柏舟在彼河侧髧彼两髦实维我特【朱子曰特有孤特之义而传云匹者古人用字多如此犹以治为乱也按夫谓妇亦为特小雅求尔新特是也】之死矢靡慝母也天只不谅人只
序柏舟共姜自誓也卫世子共伯早死其妻守义父母欲夺而嫁之誓而弗许故作是诗以絶之
吕记史记共伯余厘【音僖】侯世子厘侯已葬武公袭攻共伯共伯入厘侯羡【音延墓道】自杀○按武公在位五十五年国语称武公年九十有五犹箴警于国计其初即位其齿盖四十余矣使果弑共伯而自立则共伯见弑之时其齿又加长于武公安得谓之早死乎髦者子事父母之饰诸侯既小殓则脱之史记谓厘侯已葬而共伯自杀则是时共伯既已脱髦矣诗安得犹谓之髧彼两髦乎是共伯未尝有见弑之事武公未尝有弑君之恶也【史记索隐曰诗着卫世子共伯早卒不云被杀太史公盖采杂说而为之耳按太史公作世家时毛诗左传俱未行是以其误若此】○郝敬曰此共姜未嫁而自誓之诗古者幼学称髦士犹今垂髫两髦丱也分发作两髻曰丱齐风甫田总角丱兮是也共伯以总角亡故序云早死共姜在室父母欲以别嫁亦人情也未嫁誓死尤人所难故鄘风首録之柏舟二章章七句
墙有茨【音慈○蒺藜也】不可埽【读苏后反音叟】也【传欲埽去之反伤墙也】中冓【音垢○韵会中冓宫中构结深密之处】之言不可道【读徒厚反音鋀】也所可道也言之丑也○墙有茨不可襄【除也】也中冓之言不可详也所可详也言之长也○墙有茨不可束也中冓之言不可读也所可读也言之辱也【严缉辱谓言之自辱不欲污口舌也】
序墙有茨卫人刺其上也公子顽通乎君母国人疾之而不可道也【顽宣公世子昭伯也左传惠公之即位也少齐人使昭伯烝于宣姜不可强之生齐子戴公文公宋桓夫人许穆夫人】
范氏曰埽之则伤墙道之则伤君必不得已而道之则不可复详必不得已而详之则不可复读诗人之意本不欲道疾之而不能不道既道而复以为耻又悔而相戒也
墙有茨三章章六句【杨氏说见集传】
君子偕老副【许氏读芳覆反】笄【传副者后夫人之首饰编髪为之笄衡笄也珈笄饰之最盛者所以别尊卑疏追师注云副之言覆所以覆首服之以从王祭祀名物疏考周礼追师注云衡垂于副之两旁当耳其下以紞悬瑱笄则卷髪者横于头上毛传连引追师追衡笄之文以见笄之为玉耳朱传因此误合为一释衡非释笄也按朱传以衡笄为一盖袭孔疏之误】六珈【音加读居何反音歌○笺副既笄而加以六玉为饰如今之步摇上饰按副是步摇珈又其节也】委委【音威】佗佗【音驼○尔雅翼委佗古但作它音拕今字旁加虫而变其音愚按召南委蛇委蛇此诗委委佗佗集传皆云自得之貌叶音亦同朱子意盖以委佗即委蛇特未明释尔】如山【安重】如河【寛广】象服【象服即三翟周礼内司服掌王后之服有褘衣褕翟阙翟郑注褘当为翬褕当为摇翟雉名翬亦是翟故谓之三翟也疏翟言象者象鸟羽而画之虞书观古人之象谓以日月星辰等画于衣故知画翟羽亦为象也按毛传云褕翟阙翟羽饰衣也孔氏谓衣服随身卷舒非可羽饰故主周礼注彩画翟羽之说集传下章引之】是宜【读牛何反音俄】子之不淑云如之何【何楷曰此章以祭服为言见夫人承宗祧之重不可慢易必有委佗山河之度而後可与象服相宜有如子之不善如此象服何哉】○玼【音泚】兮玼兮【说文玼玉色鲜也王肃曰衣服鲜明貌】其之翟也【翟见上注周礼侯伯夫人褘翟子男夫人阙翟卫侯爵是褘翟也周礼注副配褘褕】鬒【音轸○说文鬒髪稠也】髪如云不屑髢【音第○疏言髪自美不用他髪为髲】也玉之瑱【吐殿反天去声○罗中行曰紞织如縧上属于衡者瑱以玉为之以纩缚之而属于紞悬之当耳】也象之揥【敕帝反音涕一云音帝○传揥所以摘髪疏云以象骨搔首因以为饰广韵揥枝整髪钗也陈启源曰西京杂记言武帝宫人搔头皆用玉搔头正摘髪之义岂揥之遗制欤诗缉以为若今之箆儿未知然否】也扬且【音疽○按朱子清扬婉兮注清目之美扬眉之美钱氏美目扬兮注扬目峻也盖眉目皆以扬起为美清扬并言则当为眉凊目扬指目言扬则但当为目扬也此诗两言扬且则皆为眉上广也】之晳【顾炎武曰集传叶征例反似因易大有传明辨晳也而误按易传之晢从折从日音制明也与陈风明星晢晢之晢同亦作晰此章之晳从析从白音析白也即曾晳之皙今依石经监板注疏正之转音为息例反】也胡然而天也胡然而帝也【吕记言汝自省容服尊严胡然而天乎胡然而帝乎】○瑳【吕记七我反音脞他本差从荖非○说文瑳玉色鲜白也】兮瑳兮其之展【叶诸延反音旃○传礼有展衣以丹縠为衣笺后妃六服之次展衣宜白按此诗重言瑳然鲜白者是其展衣也则展兮宜从郑展衣是见君及宾客之盛服礼记作襢衣】也蒙彼绉【音皱】絺是绁【音屑】袢【汾乾反按袢释文符袁反音烦韵会本入元韵不必叶○传絺之靡者为绉是当暑袢延之服也疏展衣之里不恒以絺而云蒙彼绉絺者衣展衣者夏则里之以绉絺举时事言之故云是绁袢也○王志长曰毛传云丹縠为衣其曰蒙彼绉絺即周礼所谓素纱天官内司服掌王后之六服褘衣褕翟阙翟鞠衣展衣褖衣素纱素纱之文总在六服之下则先用正服而後蒙以素纱可知郝仲舆云素纱白纱也古妇人盛服以薄绢蒙於外凡缯薄细者皆名絺不独葛其说是也郑氏解周礼云六服皆袍制以白纱为里使之张显遂於此蒙彼绉絺亦云夏则里衣绉絺然则展衣何以独指当暑且云使之章显亦岂古人尚絅之意哉介父王氏云暑服则加绁袢所以自敛饬也与朱子云绁袢束缚意正合盖以绉絺收束展衣敛其文之太着也先儒但泥绉絺二字遂以絺綌用于暑服而训绁袢为当暑袢延之服恐未有据王氏敛饬之训甚合经旨而必云暑服加绁袢是犹为毛郑之说所拘尔愚按说文徐曰袢烦溽也近身衣也旧解展衣覆绉絺之上为之绁系平仲说与注疏集传皆不合然极有据当并存】也子之清扬扬且之顔【读鱼坚反音妍○疏眉上平广且额角丰满说文顔眉目之间也】也展如之人兮邦之媛【音院】也序君子偕老刺卫夫人也夫人淫乱失事君子之道故陈人君之德服饰之盛宜与君子偕老也【夫人宣姜也惠公之母人君小君也】
此本刺诗但盛称其服饰容貌与猗嗟诗意同君子偕老三章一章七句一章九句一章八句【东莱说见集传】
爰采唐【陆玑疏唐蒙即女萝一名兎丝蔓连草上黄色如金】矣沫之乡【疏酒诰注妹邦纣之都于诗风属鄘故其风有沬之乡则沬之北沬之东皆朝歌也今鄘并于卫故传言卫邑按纣都朝歌今淇县】矣云谁之思美孟姜矣【苏传刺无礼则称孟美孟姜矣言虽长而无礼也美有礼则称季有斋季女言虽幼而知好礼也】期我乎桑中要【平声】我乎上宫【上宫公馆也世族淫乱故要之于此孟子之滕馆于上宫与此同集传以为地名非也】送我乎淇之上矣○爰采麦【读讫力反音棘古音考音密】矣沬之北【崩入声古音考音必】矣云谁之思美孟弋【春秋定姒公谷作定弋弋姒同一姓乃?女】矣期我乎桑中要我乎上宫送我乎淇之上矣○爰采葑矣沬之东矣云谁之思美孟庸【集传庸姓未闻】矣期我乎桑中要我乎上宫送我乎淇之上矣
序桑中刺奔也卫之公室淫乱男女相奔至于世族在位相窃妻妾期于幽远政散民流而不可止
李氏曰姜弋庸皆着姓也卫陈多淫泆之事盖有由矣惟其公族既化则下化之矣○吕记桑中溱洧诸篇几于劝矣夫子取之何也曰诗之体不同有直刺之者新台之类是也有微讽之者君子偕老之类是也有铺陈其事不加一辞而意自见者此类是也或曰後世狭邪之乐府冒以此诗之序岂不可乎曰仲尼云诗三百一言以蔽之曰思无邪诗人以无邪之思作之学者亦以无邪之思观之闵惜惩创之意隐然自见于言外矣○方回曰朱文公吕成公于思无邪各为一说成公谓诗人以无邪之思作之学者当以无邪之思读之文公则辨之云彼虽以有邪之思作之而我以无邪之思读之文公谓桑中溱洧即郑声卫乐二雅乃雅也成公则谓桑中溱洧亦是雅声彼桑间濮上已放之矣王鲁斋【柏】着可言集虽引成公说十三条而桑中诗後一条不録无乃疑文公之说谓今之三百五篇非尽夫子之三百五篇乎秦法严密诗岂独全意删去之诗容有存于里巷浮薄之口汉儒病其亡逸取之以足数【近时王阳明主此说】小序又文以他辞而後儒不敢议欲削去淫诗三十有一以合圣人放淫大训此说余未敢从窃谓桑中溱洧非淫奔者自作盖淫奔者有其事旁观之人作此以讥刺丑恶若今鄙俚如赚如令形容狭邪之语无所不至岂彼人自为之乎文公以淫奔之诗出于淫奔者之口故不惟不信小序并大序止于礼义语亦致疑焉谓桑中溱洧等篇未尝止于礼义也余以为采诗观风诗亦史也郑卫之淫风盛矣其国岂无人焉察见其人情状从而咏歌之其所以咏歌之盖将以杨其恶虽近乎戏狎而实足以为戒也文公谓淫奔者自为是诗则其人已至不肖大无耻矣圣人何録焉○淫人妻妾惟恐人知诗人表暴其事指斥女子及期会送迎之地虽幽远而踪迹不可掩是即所谓刺也大抵此等诗出自诗人之口便足惩戒朱子驳序并驳东莱且云夫子之于郑卫絶其声于乐以为法而立其词于诗以为戒如夫子不语乱而春秋所书无非乱臣贼子之事也此说亦有理但诗与春秋不同春秋之义直而严诗之义微而婉毕竟东莱说不可废○乐记云郑卫之音乱世之音也比于慢矣桑间濮上之音亡国之音也其政散其民流诬上行私而不可止也朱子云桑间即此篇故小序亦用记语按郑笺谓濮水之上地有桑间者亡国之音于此水出焉是桑间濮上本有定所【考史记桑间濮上乃纣使师延所作淫声後师涓从卫灵公游为公写之于濮水上师旷以为此亡国之音○郡县志云桑间在濮阳城外广阳里】此诗恐概言桑林之中耳卫在古兖州桑土之野河淇之间何地无桑况记以桑间濮上与郑卫别言似不在三百五篇之内【陈启源曰小序所云政散民流而不可止语偶与乐记同耳非谓桑中即桑间也记以郑卫为乱世之音桑濮为亡国之音而一则怨以怒一则哀以思则乐音亦不相同安可合之为一周礼大司乐禁其淫声过声凶声慢声注谓淫声为郑卫凶声为桑间濮上明有分别】东莱谓桑中非即桑间三百篇皆入雅而桑间濮上则俗乐也战国之际魏文侯与子夏言古乐新乐齐宣王与孟子言古乐今乐盖皆别而言之虽今之世太常教坊各有司局初不相乱况上而春秋之世宁有编郑卫乐曲于雅音中之理乎桑中溱洧诸篇其辞虽近于讽一劝百然犹知止于礼义仲尼编之于经所以谨世变之始也论语论为邦于郑声亟欲放之岂有删诗示万世反收郑声以备六艺乎其说不为无本朱子则深非之辨击数千言不少休今按左传季札请观周乐为之歌邶鄘卫为之歌郑则郑卫之诗固可弦可诵矣六卿饯韩宣子於郊赋诗不出郑志则燕飨亦尝用之矣夫国风固有不可入雅乐者如鹑奔狐绥桑中洧外等篇夫子只存之于诗以稽时俗而备监戒伯有赋鹑奔宣子知其为戮则他可知已盖凡乐皆诗而诗不皆可乐太史公谓三百五篇夫子皆弦歌之以求合于韶武此诚不可信必如朱子说则里巷狭邪之所用周乐安得有之而鲁亦何取异国狭邪之诗陈之于磬夏?武之间哉
桑中三章章七句
鹑【音纯○释文鹑?鹑】之奔奔【鹑能不乱其匹】鹊之强强【音姜○鹊能不淫其匹】人之无良我以为兄【读虚王反音荒】○鹊之强强鹑之奔奔人之无良我以为君【小君】
序鹑之奔奔刺卫宣姜也卫人以为宣姜鹑鹊之不若也
陈启源曰埤雅云兄女兄也此娣刺宣姜君女君也此妾刺宣姜盖诗人托为娣妾之辞序云刺宣姜不云刺顽毛以兄为君之兄不如陆之合序
杨氏曰此诗列定之方中之前着卫为狄灭之因也鹑之奔奔二章章四句
定【音订】之方中【按夏正十月建亥是月昏时定星见南方午位为营作之候左传云水昏正而栽水营室栽筑墙板也】作于楚宫揆之以日【度日景考极星以正东西南北详周礼考工记】作于楚室【笺楚宫谓宗庙室居室也君子将营宫室宗庙为先廐库为次居室为後】树之榛栗椅【音伊】桐梓漆【按尔雅椅梓郭注以为即楸草木疏云楸之疎理白色而生子者为梓梓实桐皮为椅故毛传以椅为梓属实二木也桐有白桐青桐二种此当是白桐可斵琴】爰伐琴瑟【吕记爰於也他日于此伐为琴瑟范氏曰椅桐可以伐琴瑟则榛栗之为女贽梓漆之供器用可知是诗美其新造而志于永久】○升彼虚【传虚漕墟也疏漕有故墟可登之远望犹左传称晋侯登有莘之虚按左传宋桓公迎卫之遗氏渡河野处而庐于漕故曰漕墟集传但言故城则何邑之城乎】矣以望楚【笺楚丘与漕不甚相远疑在东郡界中疏楚丘在济河之间西有河东有济杜预曰楚丘济隂成武县西南郡县志隋于滑州置楚丘县後改卫南今为开州】矣望楚与堂【陈寅羣书考博州有堂邑县】景山与京【读居良反音姜○传景山大山京高丘笺望楚丘而观其旁邑及其丘山集传以景为测日景则与望字对刘瑾曰此章景山与京先审其丘山之方向也上章揆之以日复定其宫室之方向也或曰营室正方面则用八尺之臬以测日景此审大势耳测景何为仍依传解大山为是】降观于桑【吕记升虚以领略其大势降观以细察其土宜】卜云其吉终焉允臧【王氏曰卜言吉于是遂建城市而营宫室也终焉允臧言今信善如卜所言也】○灵雨既零【严缉灵雨犹杜甫诗好雨知时节故云灵也何楷曰零说文云余雨也盖雨将阑之时】命彼倌【音官】人【主驾者】星言夙驾【苏传星言夙驾见星而驾也】说【音税】于桑田【读徒因反音豚杨旭曰当叶池因反音陈古音考云古田陈通音故陈敬仲奔齐改姓田氏也说于桑以劝女红说于田以劝农人】匪直也人秉心塞渊【读一均反音因○苏传富强之业必深厚者为之非轻扬浅薄者之所能致】騋【音来】牝三千【读仓新反音亲○释文騋马六尺以上也陈启源曰騋牝毛训为騋马与牝马盖以周礼邦国六闲为马千二百九十六匹三千已为过制若专指牝者则牡马在外其数益多踰礼甚矣故言騋与牝则牡亦在其内也集传马七尺而牝者已有三千之衆是专指牝马与古注异按楚语古者有国马有公马国马君之家马牧于闲廐公马田赋所出散在民间笺疏所述六闲之制国马也集传之意岂指公马乎然左传言文公元年革车三十乘季年乃三百乘此正言公马也三百乘为马千二百匹耳岂得专数牝马反有三千乎古注以为国马庶几近之严氏谓三百乘马千二百匹正合六闲之制是误以公马为国马也独不思大国千乘当得马四千卫国新复故以三百乘为多耳岂可凖为定制乎严又云革车不用牝马今并牝马数之故为三千亦不然费誓马牛其风左传城濮之战晋中军风于泽风谓牝牡相诱此军中有牝马之证】
序定之方中美卫文公也卫为狄所灭东徙渡河野处漕邑齐桓公攘夷狄而封之文公徙居楚丘始建城市而营宫室得其时制百姓说【音悦】之国家殷富焉【事见左传地理志齐桓公更封卫于河南营楚丘而河内殷虚更属于晋】
首章言建国之事次章方言相土度地之初属文之势然也既度其可然後卜以决之人谋臧则龟筮从矣卜洛亦然末章则叙其勤劳以致殷富说于桑田文公能重农务本以蕃育其人也非直人也其秉心塞实而渊深騋牝亦至三千之盛如此解于上下文方协【此华谷说】
刘瑾曰春秋纪事用周正定星中时乃周之十二月卫懿公九年狄灭卫戴公立而卒文公继立以次年为元年至文公二年岁首之月齐桓始城楚丘则诗所指定星方中其在文公元年之终楚丘未城之先欤然诗言终焉允臧騋牝三千则是作于文公之季年追言其始迁时事耳
定之方中三章章七句
蝃【音帝】蝀【音冻○疏虹双出色鲜盛者为雄雄曰虹闇者为雌雌曰蜺刘瑾曰虹之为质不映日不成盖云薄漏日日映雨气则生也今以水噀日亦成青红之晕】在东莫之敢指【传虹天气之戒君子见戒而惧故莫敢指】女子有行远【去声】父母兄弟【吕记此二句与泉水竹竿词同意异此诗国人疾淫奔者言女子终当适人非久在家者何为而犯礼也泉水竹竿乃卫女思家言女子分当适人虽欲常在父母兄弟之侧而不可得也】○朝隮【音賫○升气日隮】于西崇朝其雨女子有行远兄弟父母【读满补反音姥○范氏曰隂阳和则成雨女子有行远兄弟父母亦犹是矣严缉此喻昏姻以礼则家道成】○乃如之人也怀昏姻也大无信也不知命也【王志长曰小星诗寔命不同此所谓知命者也】
序蝃蝀止奔也卫文公能以道化其民淫奔之耻国人不齿也
程子曰虹朝西而暮东在东者隂方之气就交于阳也隂来交阳人所丑恶故莫敢指之【今世俗不以手指者因诗之言】在西者阳方之气来交于隂也阳感隂则阳唱而隂从此理之顺故崇朝其雨【范氏严氏皆同此说与朱子集传异】或曰朱子虹见雨止之说于物理未然俗谓虹能截雨此暮虹在东者也冯复京曰按郑笺朝升气于西方终其朝则雨气应自然朱传方雨虹见则雨终朝而止二说正相反据玉历通政经旦见于西则为雨暮见于东则雨止旦见于西而纯赤者则大雨暮见于东而色黄者则雨止然则在东者截雨者也在西者行雨者也【杨旭曰崇朝其雨即今谚东鲎日头西鲎雨之验也集传误以暮虹为朝虹】
蝃蝀三章章四句
相【去声　相视也】鼠有皮【读蒲何反音婆】人而无仪【读牛何反音俄○威仪】人而无仪不死何为【读吾何反音譌○陈启源曰鼠最贪恶卑汚之物故以喻无礼仪之人言鼠则仅有皮耳人而无仪则亦如鼠非以皮喻仪也笺疏甚明後人多误解惟严缉得之】○相鼠有齿人而无止【容止】人而无止不死何俟○相鼠有体人而无礼【礼义】人而无礼胡不遄死
序相鼠刺无礼也卫文公能正其羣臣而刺在位承先君之化无礼仪也【先君谓惠宣懿诸公】
吕记相鼠之恶无礼何甚也盖溺于淫乱之俗不如是不足以自拔
相鼠三章章四句
孑孑干旄【干与竿通疏干之首有旄有羽旄者牛尾也羽夏翟之羽也其下有旒縿程子曰注旄干酋凡旗皆然九旗之物所建各异若王建大常诸侯建旗孤卿建旃大夫士建物是也干旄干旟干旌皆通言之尔朱子曰旄旟旌建之车後】在浚【音峻○浚见邶风】之郊素丝纰【音避】之【笺素丝为缕以缝纰旌旟之旒縿或以维持之疏縿谓繋于旌旗之体旒谓縿末之垂者以缕缝之使相连】良马四之彼姝者子何以畀之○孑孑干旟【音余○疏周礼司常云州里建旟又大司马云百官建旟旟亦有旌言旄则有旒縿言旟则亦有旄二章互文也解颐新语干旄干旟干旌分言之以叶韵其实皆旟也鸟十为旟谓画鸟隼以为饰以其注旄于于首谓之干旄以其析夏翟之羽以为緌谓之干旌许氏曰见贤载旟礼无明文或以疑此诗然司常下文明言宾客亦如之而陈祥道曰州里建旟者州里之常百官载旟者一时之事军国之客固不同耳此诗于旟乃是笺所谓州长之属疏所谓遂内酇长里宰邻长同建者也首章三章旄旌皆因旟而言纰者缝之组者饰之祝者维之也】在浚之都【下邑】素丝组之良马五之彼姝者子何以予之○孑孑干旌【疏尔雅云注旌首曰旌则干旄干旌一也既设旒縿有旃旟之称未设旒縿空有析羽谓之旌】在浚之城素丝祝【笺祝当作属属着也】之良马六之【按礼大夫四马两服两骖无五马六马之理故毛云骖马五辔四马六辔盖以御车之法骖马执一辔服马则二辔并执四之谓服马四辔加一骖马益一辔故言五之又益一骖马益一辔故言六之郑则以四之五之六之皆见贤之数于文义俱未安朱子直云五马六马五六取协韵未知然否】彼姝者子何以告【音谷】之
序干旄美好善也卫文公臣子多好善贤者乐告以善道也
严缉彼姝者子乃自他国至卫之贤如季札聘郑子产如晋之类季札告子产以谨礼子产告叔向以实沈台骀所谓畀之告之也若谓卫有贤者隐处浚邑而文公不能用则曷见其能以好善风耶○四之五之六之马益多见礼益加在郊在都在城好益笃则贤者益至序所谓臣子多好善也
干旄三章章六句【朱子说见集传】
载驰载驱【叶袪尤反音丘】归唁【音彦】卫侯【笺卫侯戴公也】驱马悠悠言至于漕【读为愁○时戴公庐漕】大夫跋涉【跋涉郑云卫大夫来告难也集传指许大夫朱氏曰夫人父母不在当使大夫宁其兄弟夫人欲自归唁其兄而托以不欲劳其大夫之跋涉也】我心则忧○既不我嘉不能旋反视尔不臧我思不远【笺尔尔许人也吕记许人既不以我归卫为是则我亦不能旋反于卫矣为许人者盍亦视尔父子兄弟之间有灾患不臧者其心如之何则我之思不远矣】既不我嘉不能旋济视尔不臧我思不閟【传閟闭也吕记不閟谓此情晓然易见初无所闭也按此章吕解大胜集传即令许人设身处之情辞切至不臧犹王风遇人之不淑】○陟彼阿丘言采其蝱【音盲读谟郎反音芒当作莔贝母草也】女子善怀亦各有行【读为杭】许人尤之衆穉且狂○我行其野芃芃其麦控于大邦谁因谁极【陈启源曰笺解控于大邦谓夫人欲归问卫侯求助大国谁因乎谁至乎非自往控也此说有理如朱传解夫人欲归本国尚不可况欲往他国乎】大夫君子无我有尤【音怡】百尔所思不如我所之序载驰许穆夫人作也闵其宗国颠覆自伤不能救也卫懿公为狄人所灭国人分散露处于漕邑许穆夫人闵卫之亡伤许之小力不能救思归唁其兄又义不得故赋是诗也
疏载驰是许穆公夫人作得入鄘风者於时卫戴公国於鄘地故使其诗属鄘也戴公东徙渡河野处漕邑漕地在鄘○按集传许穆夫人将归卫许大夫有来止之者夫人忧之作此诗盖据首章跋涉二语然此本据礼托言非真有既行追留之事白云许氏仲舆郝氏皆持此说○归子慕曰诗以不得归唁而作而夫人之意不在归唁也卫灭野处许为昏姻之国宜急告大邦以救卫而许人不能故作是诗以归唁为辞而未显其旨所以讽也○陈启源曰归唁卫侯夫人意中事也义不得归唁亦夫人意中事也故曰驰驱曰驱马曰陟丘曰行野此意中欲如此而言之也曰不我嘉不我臧曰许人尤之亦意中料其必如此而言之也如泉水诗之出宿饮饯皆是想像当然非真有其事也序云思归唁其兄于义不得诗意只如此集传将诗中所言皆指为实事竟似夫人仓皇就道直至中途被大夫追还者事情必不尔尔说诗者可以辞害志乎
陈氏曰泉水竹竿载驰皆卫女思归也泉水竹竿作于无事之时故其辞缓以嫁载驰赋于宗国已亡之日故其辞切以怨
载驰四章二章章六句二章章八句【旧本此诗五章一章六句二章三章四句四章六句五章八句苏传据左传赋载驰之四章取控于大邦之意遂合二章三章以为一章集传亦同苏说今从之】
卫
瞻彼淇奥【音郁○尔雅厓内为隩厓外为隈刘氏曰奥水涯湾曲之地】緑竹【注疏以为王刍篇竹今从集传辨详考异】猗猗【音伊读於何反音阿】有匪【斐通王氏曰考工记且其匪色必似呜矣匪者有文章之谓】君子如切如磋如琢如磨【陈启源曰尔雅骨谓之切象谓之磋玉谓之琢石谓之磨毛传亦用其语四者各为一义初无浅深朱传既切而复磋既琢而复磨与古训异矣】瑟兮僴【音限】兮赫兮咺【况晚反谖上声】兮有匪君子终不可谖【音喧读况远反】兮【程子曰首章言其德美文章由善学自治而然】○瞻彼淇奥緑竹青青【音精郑氏训菁程子曰猗猗言竹之态青青言其色也】有匪君子充耳琇【音秀释文沈重音诱】莹【音营○说文琇石次玉者钱氏曰莹玉色之荣也严缉莹鲜洁也琇莹犹齐风着篇言琼莹琼华琼英也○以琇莹之美石为瑱服冕旒时有之皮弁则无】会【音怪】弁【释文皮变反音便】如星【笺会之缝中饰之以玉皪皪而处状似星也疏会缝中也皮弁缝中结玉为饰谓之天子玉用五采饰十二武公诸侯玉用三采饰以七三采朱白苍也玉藻天子皮弁以日视朝在朝君臣同服故诸侯亦皮弁以视朝也】瑟兮僴兮赫兮喧兮有匪君子终不可谖兮【程子曰二章言其威仪之美服饰之盛】○瞻彼淇奥緑竹如箦【音责读侧历反音职○檀弓注箦谓牀第即牀栈也竹疏密得宜似之】有匪君子如金如锡如圭如璧【传金锡链而精圭璧性有质疏首章如琢如磨言道德未成之初此章如圭如璧言道德既成之候】寛兮绰兮【疏性寛容而情绰缓】猗【音倚○释文云依也】重【平声】较【音角○疏重较谓侯伯之车补传较高五尺五寸轼高三尺三寸较既出于轼上故曰重较古今注车较车耳也在车轼上重起如牛角杨慎曰周礼舆人注云较两輢上出轼者说文輢车旁也?车輢上曲铜也?即较字盖较在轼上恐其坠故以曲铜关之古谓较为车耳古谚云仕宦不止车生耳○刘瑾曰古人立乘平常则凭较若应为敬则落手凭下式而头得俯故以猗较目寛绰时焉】兮善戏谑兮不为虐兮
序淇奥美武公之德也有文章又能听规谏以礼自防故能入相于周美而作是诗也【朱子曰武公年九十有五犹作宾之初筵抑戒诗以自警其有文章而能听规谏以礼自防亦可知矣】
疏入相于周即充耳会弁猗重较兮是也传谓重较卿士之车言武公入相为卿士也宾之初筵云武公既入而作是诗则武公当幽王之时已为卿士矣又世家云武公将兵佐周平戎甚有功平王命为公则平王初未命为公亦为卿士矣此云入相于周不斥其时之王或幽或平未可知也
前二章言瑟僴赫喧张之时也末章言寛绰戏谑弛之时也谨密而又寛广庄严而又和易所以为德之盛也陈君举云肃肃不废雝雝僮僮不废祁祁有所拘者必有所从也
淇奥三章章九句
考盘在涧【读居贤反音坚○传考成盘乐也严缉成乐在涧犹云园日涉以成趣】硕人之寛【读区权反音圈】独寐寤言永矢弗谖○考盘在阿【曲陵】硕人之薖【音科○传寛广貌集传薖义未详】独寐寤歌永矢弗过【音戈】○考盘在陆硕人之轴【苏传轴者盘桓不行从容自广之谓】独寐寤宿永矢弗告【音谷】序考盘刺庄公也不能继先公之业使贤者退而穷处【先公谓武公】
辩说诗文未有见弃于君之意则亦不得为刺庄公矣序盖失之而未害于义也至于郑氏遂有誓不忘君之恶誓不过君之朝誓不告君以善之说则害义殆有甚焉郑氏之失盖生于序文之误○愚按孔丛子子曰吾于考盘见遯世之士无闷于世朱子本此为说解弗谖弗过弗告甚明【黄震曰弗谖程子以为不忘君但弗过弗告难通朱传弗忘此乐也得之】但驳序以为非刺则不然贤者隐处涧谷至于独寐独寤独宿则时君不能用贤之失亦可知已
考盘三章章四句
硕人其颀【音祈】衣【去声】锦褧【音顷释文苦迥反音檾韵会褧说文本训檾枲属古作顈与絅通杨旭曰沈存中谓褧舆檾同褧衣是用檾麻织布为之絅本音扃说文训急引也中庸借同褧俗遂读褧如絅又并转上声音迥】衣【笺国君夫人翟衣而嫁今衣锦者在涂之所服尚之以禅衣为其文之太着疏玉藻禅为絅故知絅襌衣也按衣有表无里曰襌其训檾者本之说文朱子云不知是否严缉则云褧以縠为之縠绉纱也】齐侯之子卫侯之妻东宫之妹邢【邢周公之後今顺德府邢台县】侯之姨谭【谭国近齐今济南府历城县东七十里有谭城】公维私○手如柔荑肤如凝脂领如蝤【音囚】蛴【音齐○传蝤蛴蝎虫也本草注郭璞曰腐木根下有之瘦而白】齿如瓠【音户】犀螓【音秦】首蛾眉巧笑倩【传倩好口辅疏左传辅车相依服?云辅上颔车也与牙相依则是牙外之皮肤颊下之别名也】兮美目盼【读匹见反音骗】兮○硕人敖敖【音翶】说【音税】于农郊四牡有骄朱幩镳镳【音标○释文镳马衔外铁也一名扇汗疏人君以朱纒镳因以为马之饰而四牡之马镳镳然盛美】翟茀【音弗○疏周礼巾车王后五路重翟为上厌翟次之此乘翟蔽之车乃厌翟也厌翟者次其羽使相迫陈祥道曰齐襄公方叔诗之车以簟茀卫夫人之车以翟茀此妇人男子车蔽之别】以朝【音潮○朝内朝】大夫夙退无使君劳○河水洋洋【董氏曰齐西距河而卫居河西则自齐适卫河界其中】北流活活【音括】施罛【音孤】濊濊【呼活反音豁○说文濊碍流也集传罛入水声】鱣【音邅】鲔【音洧○西京赋李善注引毛传云鱣似鮎按郭璞云鱣体有邪行甲无鳞肉黄今江东呼为黄鱼鲔亦名鲟鱼有二种大者王鲔小者鲔】发发【音拨○释文马融曰鱼着网尾发发然】葭【音加】菼【他览反音坦又音淡○尔雅葭芦菼薍毛传引之又大车传云菼骓也芦之初生者盖以芦薍为一草季巡樊光注尔雅与毛同】掲掲【音子长貌】○庶姜【娣侄】孽孽【盛饰】庶士【名物疏庶士毛云送女者朱云媵臣按送女是卿不得言士卿止一人不得言庶朱说为优】有朅【音挈○朅武貌】
序硕人闵庄姜也庄公惑于嬖妾使骄上僭庄姜贤而不答终以无子国人闵而忧之【事见左传隐三年序与传合】
诗本闵庄姜不见答却无一语道及但举其族类之贵容貌之美来嫁时礼仪之备媵送之多就人情所易见称述之而庄姜之贤与庄公之狂惑俱见之言外意婉词厚所为善于讽刺也
硕人四章章七句
氓之蚩蚩【音痴】抱布贸丝匪来贸丝来即我谋【读谟悲反音迷】送子涉淇至于顿丘【读袪奇反音欺○尔雅丘一成为顿丘水经注淇水东屈而西转迳顿丘城北又屈迳顿丘城西是顿丘在淇水东南】匪我愆期子无良媒【读谟悲反音迷】将【音抢○将请也】子无怒秋以为期○乘彼垝【音鬼】垣【古音考音延】以望复关【何楷曰复关当是古关名寰宇记澶州临河县南有复关城又有复关堤陈启源曰淇水东南流入河复关堤即古黄河北岸氓居在焉则河之北淇之南也】不见复关泣涕涟涟【音连】既见复关载笑载言尔卜尔筮体无咎言以尔车来以我贿迁○桑之未落其叶沃若于【音吁】嗟鸠【鹘鸠尔雅鹘鸠氏司事即此鸠也详小宛诗】兮无食桑葚【甚上声○鴞食桑椹则革暴鸠食桑葚则醉而淫故以兴女之耽士】于嗟女兮无与士耽【读持林反音沈】士之耽兮犹可说也女之耽兮不可说也【笺说解也士有百行可以功过相除至于妇人无外事惟以贞信为节】○桑之落矣其黄而陨自我徂尔三岁食贫淇水汤汤【音伤】渐【音尖】车帷裳【笺帷裳童容也疏童容以帷障车之旁如裳以为容饰】女也不爽士贰其行【读为杭】士也罔极【罔极谓反覆无穷极】二三其德○三岁为妇靡室劳矣夙兴夜寐靡有朝矣言既遂矣至于暴矣【以酷暴加我】兄弟不知咥【音戏】其笑矣静言思之躬自悼矣○及尔偕老老使我怨淇则有岸隰则有泮【同畔○苏传淇犹有岸隰犹有畔何汝心之无畔岸不可知也严缉即上章所云罔极】总角【疏甫田云总角丱兮是男子总角未冠则女子总角未笄也王志长日或曰总角盖氓所私所谓士贰其行者捐故怜新妇人之所为恨也亦通】之宴言笑晏晏信誓旦旦不思其反反是不思亦已焉哉【读如资】
序氓刺时也宣公之时礼义消亡淫风大行男女无别遂相奔诱华落色衰复相弃背或乃困而自悔丧其妃【音配】偶故序其事以讽焉美反正刺淫泆也
吕记序语烦赘美反正三字尤非见弃而悔何美之有○沈守正曰诗虽作于悔恨然悔所托之非人不悔始奔之不正此所谓淫人之悔也○此妇始合後奔终于见弃诗人述其事如此诗曰三岁食贫曰三岁为妇曰总角之宴则此妇来奔未久不应容色遽尔凋谢欧阳云桑之沃若喻男子情意盛时可爱至黄而陨又喻男子情意易得衰落此解胜朱【朱传用序说】及尔偕老老使我怨言我本欲与汝偕老今老矣汝反薄我使我怨也【黄震曰按以我贿迁则女有资财三岁食贫是男反无以养之此妇一时为氓所诱已即不堪而还非独氓之逐此妇也】
辅氏曰谷风与氓二诗皆怨然谷风虽怨而责之其辞直盖其初以正也氓则怨而自悔其辞隐盖其初不以正也读此诗真可为士君子失身之戒
氓六章章十句
籊籊【音笛】竹竿【罗泌曰竹竿长而根大其末渐小故传云长而杀也】以钓于淇【欧阳义云卫女思归述其国俗之乐云有籊籊然执竿以钓于淇者我在家时常出而见之按集传作卫女自钓从欧阳氏说为长】岂不尔思远莫致之○泉源在左淇水在右【读羽轨反音以○吕氏曰泉源在左淇水在右盖主山而言之相卫之山东向故以北为左南为右】女子有行远【去声】兄弟父母【读满彼反音米○李氏曰言旧时常游泳二水之间今嫁异国不得见也故曰女子有行远兄弟父母】○淇水在右泉源在左巧笑之瑳【吕记七可反音脞】佩玉之傩【乃可反那上声○传傩行有节度徐锴曰佩玉所以节步欧阳义思卫女之在其国者巧笑佩玉盛仪闲睱怡然于二水之上叹已之不如也按集传云自恨不得笑语游戏于其间亦通】淇水滺滺【音悠】桧楫松舟驾言出游以写我忧
序竹竿卫女思归也适异国而不见答思而能以礼者也
序云不见答不过原卫女思归之因耳毛郑泥此而曲为取喻俱牵强朱传最直截盖本之永叔○郝敬曰朱子辨说云是诗无不见答之意使直言不见答则怨矣不见答而忧忧而不直言之所以为厚苏传泉水载驰竹竿皆异国诗而系之卫者以其声卫声欤记云郑音促数烦志卫音好滥淫志齐音敖僻骄志盖诸国之音未有同者卫女思归而作诗其为卫音也固宜
竹竿四章章四句
芄【音丸】兰【详集传本草萝摩叶似女青】之支【疏芄兰之支柔弱阿傩以兴君子之德当柔润温良】童子佩觿【音畦】虽则佩觿能不我知【按吕记引朱氏云虽则佩觽然无成人之德但能傲然不我知而已言骄而无礼余无所能也此解较集传为长】容兮遂兮【严缉离骚云遵赤水而容与祭义云及祭之後陶陶遂遂皆舒缓之状】垂带悸【其季反音忌一音季○悸带下垂之貌】兮【顾炎武曰古人音韵虽寛而用之则密故同一部而有亲疎如此章支觿知平与平为韵遂悸去与去为韵而合之则通为一也干旄二章旟都平与平为韵组五予上与上为韵而合之则通为一也木瓜二章桃瑶平与平为韵报好去与去为韵而合之则通为一也同一声而有亲疎如秦诗黄鸟之首章棘息特为韵穴栗为韵而合之则通为一也其用音之密如此】○芄兰之叶童子佩韘【吕记失涉反音说○说苑能治烦决乱者佩觿能射御者佩韘○陈启源曰佩韘毛以为决决鈎弦也郑以为沓沓以沓指放弦也朱传两存其解说文与毛同礼书则是郑而非毛许名物疏则是毛许而非郑按决以象及棘为之沓亦名极以韦为之今韘字从韦则训沓为近】虽则佩韘能不我甲【传甲狎也吕记能不我甲言但能不我亲狎妄自尊大而已愚按多方因甲子内乱郑玄王肃皆解作狎盖古训如此程朱诸家以狎为不美字故解作君长然此非?狎之狎乃亲狎之狎伊训予不狎于不顺与此同】容兮遂兮垂带悸兮
序芄兰刺惠公也骄而无礼大夫刺之
郑云惠公以幼童即位按左传惠公之即位也少杜预云时方十五六盖宣公以隐四年立假令五年即娶齐女至桓十二年见经凡十九年而朔【即惠公】尚有兄寿则是宣公即位三四年始生惠公故知为十五六也序以此诗属惠公不为无据朱子谓不可考当阙亦疑序太过耳
尚书注云国君十二以上冠佩为成人【左传国君十四而冠】惠公即位之年非童子也然骄蹇自尊德不称服则犹是童子而已惠公以谗构取国为左右二公子所恶逐之奔齐春秋书卫侯朔出奔齐不言二公子逐罪之也是诗也其即二公子之徒为之欤○何楷曰通篇皆比体是借童子躐等之状为刺
芄兰二章章六句
谁谓河广一苇【音伟】杭之谁谓宋远跂【音企】予望之○谁谓河广曾不容刀【释文字书作舠说文作?并音刀杨旭曰按刀字篆书作?似舟形後人加舟于旁作舠】谁谓宋远曾不崇朝
序河广宋襄公母归于卫思而不止故作是诗也【笺宋桓公夫人卫文公妹生襄公而出】
此诗慈母念子不为不切而义不可往之意终不自言诗之婉而不尽类如此
严缉笺谓宋襄公即位其母思之而作孔氏因以为卫文公时诗非也卫都朝歌在河北宋都睢阳在河南自卫适宋必涉河卫自狄入之後戴公渡河而南此诗言谁谓河广一苇杭之则是作于卫未迁之前时宋桓公犹在襄公方为世子卫戴公文公俱未立按史卫文公元年宋桓公之二十三年也文公十年宋襄始立旧说误矣孔氏又以河广属卫风当作于卫人非宋襄公母所亲作然宋襄母本卫女又归卫而作此诗不属之卫何所属乎
吕记说苑云宋襄公为世子请于桓公曰请使目夷立公曰何故对曰臣之舅在卫爱臣若终立则不可以往味此诗知其母子之心盖不相远所载似可信也不曰欲见母而曰欲见舅者恐伤其父之意也母之慈子之孝皆止于义而不敢过焉不幸处母子之变者可以观矣
河广二章章四句【范氏说见集传】
伯兮朅【音挈】兮邦之桀兮伯也执殳【音殊○陈启源曰说文殳积竹八觚徐铉谓积竹者削去白取青处合之取其有力是殳用竹也考工记庐人为殳乃攻木之工则又用木盖木为之干不纯用竹青古今注云後世以赤油韬之谓之油戟亦谓之棨戟乃殳之遗象非古制也殳本应作杸或云杸殳古今字】为王前驱○自伯之东首如飞蓬岂无膏沐【吕记膏沐膏所以沐面沐盖渖也渖米汁可以沐头鲁展喜以膏沐犒齐师则非专妇人所用今之赐面脂是也】谁适【音的】为容○其雨其雨杲杲【古老反音藳】出日【笺人言其雨其雨而杲杲然日复出犹我言伯且来伯且来则竟不来】愿言思伯甘心首疾【严缉首疾头痛也】○焉【音烟】得谖草【尔雅谖忘也诗本言忘忧之草毛传云谖草令人忘忧朱子又误解合欢辨详考异】言树之背【音佩○疏背者向北之义故知在北妇人所常处者堂也故知北堂】愿言思伯使我心痗【音妹吕记音悔○朱子曰思得草之美者玩以忘忧然世岂有是哉则亦思之不已而至于心痗焉尔按集传解末二语太纡曲此解胜之】
序伯兮刺时也言君子行役为王前驱过时而不返焉【笺卫宣公之时蔡人卫人陈人从王伐郑事见春秋桓五年】
王志长曰按左传王夺郑伯政郑伯不朝王以诸侯伐郑王为中军卫人属焉诗云为王前驱则卫可免於罪故序不云刺宣公而曰刺时也○李氏曰古者师出不逾时所以重民力也春秋用兵多矣未有书师还者独于庄公八年书之以见逾时而不返也然采薇之役踰年方归东山之师三年始至诗人乃美之者盖用之得其道则民无怨怼之心不得其道则逾时之久而人怨矣
从王伐郑事在卫宣公十三年三国之从王正也而序以为刺者刺其过时非刺宣公也【疏过时者谓三月一时谷梁传伐不踰时】郑在卫之西南而诗言东者时三国从王必会兵东都乃行也上云为王前驱下云自伯之东明是从王为前驱东行伐郑非谓郑在卫东也孔仲达解此诗最当朱子终以郑在卫西疑之又云无明文可考然则春秋非明文耶若但是卫国用兵何以有为王前驱之语
伯兮四章章四句【范氏说见集传】
有狐绥绥【黄震曰绥绥毛传匹行貌朱传反之为独行求匹貌李迂仲祖毛说谓狐尚匹行而女乃无夫家戴岷隐以绥绥为安闲不迫似皆得诗意诸家从朱传反古说者特以狐非美物不欲以绥绥训安闲耳然诗人托物起兴不如此拘】在彼淇梁心之忧矣之子无裳【笺之子无裳无为作裳者欲与为室家】○有狐绥绥在彼淇厉【如字古音考音赖按汉书有祖厉县李斐云音嗟赖○厉深则厉之厉王氏曰岸近危曰厉陈启源曰深水之岸定是可危故以厉言之若解作涉水之名不与梁侧为类】心之忧矣之子无带【读丁计反音蒂古音考读如字按屈宋古音考又以带音蒂盖二音皆可读】○有狐绥绥在彼淇侧心之忧矣之子无服【读为白】
序有狐刺时也卫之男女失时丧其妃偶焉古者国有凶荒则杀礼而多昏会男女之无夫家者【许氏曰谓未成室家不得授夫家之田者】所以育人民也
集传国乱民散丧其妃偶寡妇见鳏夫而欲嫁之亦本序意
有狐三章章四句
投我以木瓜【读攻乎反音孤○本草木瓜状如奈尔雅谓之楙】报之以琼琚【音居○诗诂玉色之美者为琼非玉名也说文云赤玉恐非尔雅翼琚处玉佩之中所以贯蠙珠而上繋珩下维璜冲牙者】匪报也永以为好【去声】也○投我以木桃【木桃埤雅云即樝子李时珍曰木瓜酸香而性脆木桃酢涩而多渣故谓之樝】报之以琼瑶匪报也永以为好也○投我以木李【木李本草名榠樝苏颂曰榠樝比木瓜差大味濇而黄色无重蒂埤雅云亦名木梨盖声之误】报之以琼玖【音九读举里反音几】匪报也永以为好也
序木瓜美齐桓公也卫国有狄人之败出处于漕桓公救而封之遗之车马器服焉卫人思之欲厚报之而作是诗也【事见左传乃齐语】
苏传言微物必当厚报况桓公之德如此其大则报之者当如何○序说极有据可从毛传引孔子曰吾于木瓜见苞苴之礼行此出孔丛子朱子遂云疑亦男女赠答之诗夫赠答是矣必曰男女何居刘瑾又据集传以驳序云桓公之德岂可仅比于草木卫人之报何乃自拟于重宝如此说诗真固陋矣
诗经通义卷二

[book_title]卷三
<经部,诗类,诗经通义>
钦定四库全书
诗经通义卷三　　　　　吴江朱鹤龄撰
王
王应麟曰范甯谷梁序云孔子就太师正雅颂因鲁史修春秋列黍离于国风齐王德于邦君明其不能复雅政化不足以被羣后也然左氏襄公二十九年季札适鲁观周乐工已为之歌王矣孔子至哀公十一年始自卫反鲁正乐雅颂得所则降王于国风非孔子也○郑樵曰七月西周之风黍离东周之风也世谓黍离降为国风此说不然西伯尊为文王矣周南何以不升为雅鲁且有颂矣风何以不遂雅颂之夫风固诗乐之名王风之为风以音节命也非贬为风也周虽衰春秋纪事必尊之曰天王岂于诗而独肆然贬哉○陈启源曰旧说以为国风雅颂分属天子诸侯窃谓风雅颂者声音之节固有定体诸侯得以用雅颂而不得作雅颂若夫天子之诗则兼风雅颂而有之何则风者民俗歌謡之辞天子畿内之民何独无歌謡乎想当时太史亦采之特未必可入乐耳是以二南为文王之风而召伯甘棠则武王以後之风也诗本成王时之风特名之为以从其始云尔然则自文武以至厉宣代皆有王风但有存有不存非谓直至平王始有王风也缘东迁以後既无周公召公圣人之徒为作正雅而又无贤人君子如家父苏公卫武公召穆公之辈作为变雅以表其忠厚恻怛之心陈善闭邪之意则雅诗遂以废而独有悼时之士伤乱之民本其怨怒哀思之情形为咏歌嗟叹之语虽黍离作于行役大夫亦仅可谓之风而不可谓之雅耳盖有雅诗则风多逸无雅诗则风独存所以平王而後有王风也若谓降为国风岂风雅曾无一定之体而可以意为升降且夫子安得以天子之诗而降之于侯国之列耶是不可不辨
彼黍离离彼稷之苗【传彼彼宗庙宫室笺宗庙宫室毁坏其地徧为禾黍许氏曰黍稷稍相类但黍黄而稷黑黍小而稷大朱子解二物似差互今以传文两易之曰黍似稷而小穗黄色稷一名穄苗似芦高丈余穗黑色实圆重如此庶得其实陈启源曰陶贞白有黍苗似芦粒亦大之语晦庵殆祖之然此乃今之芦粟非黍也今北土自有黍苗似茅高可二丈余一茎数穗穗散垂实细而长黄色用以酿酒俗亦呼黍子黍之不粘者为稷顔师古注急就篇言黍似粢而粘粢即稷也黍稷相类但性有粘疏之别俗通呼黍子】行迈靡靡中心摇摇知我者谓我心忧不知我者谓我何求悠悠苍天此何人哉○彼黍离离彼稷之穗行迈靡靡中心如醉知我者谓我心忧不知我者谓我何求悠悠苍天此何人哉○彼黍离离彼稷之实行迈靡靡中心如噎【音咽读於悉反音壹】知我者谓我心忧不知我者谓我何求悠悠苍天此何人哉
序黍离闵宗周也周大夫行役至于宗周过故宗庙宫室尽为禾黍闵周室之颠覆旁徨不忍去而作是诗也刘瑾曰小弁踧踧周道鞠为茂草我心忧伤惄焉如捣正此诗之意然则黍离之感不待大夫行役之时而已兆于褒姒母子僭乱之日大夫之怨有所归矣稷言苗言穗言实刘元城【安世】所谓往来非一见也或以彼黍只云离离乃变文叶韵不知离离垂也自秀至实皆可言之○桃夭因叶以及花因花以及实所见非一女也此诗因稷之苗以及穗因穗以及实所过非一时也杨用修谓一日所赋讥元城说为固殆不然
黍离三章章十句
君子于役不知其期曷至哉【读音资○何楷曰不知其期计时也不知何时可以竣事也曷至哉计地也并其所至之处亦不能知也】鸡栖于埘【音时】日之夕矣羊牛【埤雅羊性畏露晚出而早归曰羊牛序序其归之先後也】下来【读音厘】君子于役如之何勿思○君子于役不日不月曷其有佸【音括】鸡栖于桀日之夕矣羊牛下括【何楷曰礼记注括犹结也挈也盖以绳繋之挈而来归曰下括太元经四马就括义同此】君子于役苟无饥渴
序君子于役刺平王也君子行役无期度大夫思其危难以风焉
吕记考经文未见思其危难之意
依序说则君子是称其僚友朱传作国人行役而室家念之之辞
谢氏曰雨雪霏霏遣戍役而预言归期也卉木萋萋劳还卒而详言归期也四牡之使曾几何时劳之曰我心伤悲吉甫在镐不过千里劳之曰我行永久盖先王之心惟恐一人之劳苦一人之怨咨何也不如是非所以体羣臣也本於推已及物之恕而发于序情闵劳之仁岂有无期度者哉今君子于役至于不知其期仁恕之意泯然矣先王之治何由可复见乎君子于役二章章八句
君子阳阳【董氏曰阳阳者气充于内色貌不枮也】左执簧右招我由房【传国君有房中之乐笺由从也招我欲使我从之于房中俱在乐官也我者君子之友自谓也疏房中谓路寝之下室小寝也小寝以燕则乐奏于小寝之中矣房中之乐天子以周南诸侯以召南按集传房东房也是指大夫言与注疏异李氏曰国君左右房大夫东房西室又朱子云房只是人出入处古人于房前有壁後无壁所以通内○陈启源曰或据仪礼房中弦歌周南召南之诗而不合乐今诗云执簧执翿则乐舞备矣疑非房中而云房在路寝引顾命东房西房为证愚按燕礼注云房中之盘弦歌周南召南而不用钟磬之节此但指后夫人侍御于君子女史讽诵之耳若燕飨时乐工奏之则衆声并作周礼磬师教缦乐燕乐之钟磬注云燕乐房中之乐所谓隂声也然则执簧执翿安见非房中乐哉】其乐【音洛】只【音止】且【音疽○严缉君子之乐如此而已盖非所乐而乐焉知时事之不可为矣】○君子陶陶左执翿【音桃○顾氏考轶曰翿方言翿幢翳也楚曰翿关东西皆曰幢】右招我由敖【音翺○由敖无的解郑云欲使我从之于燕舞之位钱氏曰敖游也因谓游处为敖犹周礼之囿游也】其乐只且
序君子阳阳闵周也君子遭乱相招为禄仕全身远【去声】害而已【笺禄仕者苟得禄而已不求道行】
苏传君子以贱为乐则贵者不可居也虽有贵位而君子不居则周不可辅矣此所以为闵周也
辅氏曰古之乐官非甚贱实掌教事如舜命夔典乐教胄子周礼大司乐掌教国子可见故贤者多隐于乐官如简兮诗之类至春秋时如鲁太师诸人犹知踰河蹈海以去乱
此诗之序最当郑笺亦有发明朱子初解本从序说後改为妇人美其夫又谓即前篇君子之妇则凿矣君子阳阳二章章四句
扬之水不流束薪【大木析之曰薪○传扬激扬也笺激扬之水至湍迅而不能流移束薪以兴平王政教烦急而令不行于下民按说文扬飞举也集传解作悠扬与古义正相反以为平王微弱之比则集传解得之】彼其【音记】之子【按郑笺云彼其之子思其郷里之处者庐陵颍滨俱云此
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:39:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>