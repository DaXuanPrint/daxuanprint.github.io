<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="刻读左赘言引,读左赘言序,读左赘言引,读春秋左氏赘言卷之一,读春秋左氏赘言卷之二,读春秋左氏赘言卷之三,读春秋左氏赘言卷之四,读春秋左氏赘言卷之五,读春秋左氏赘言卷之六,读春秋左氏赘言卷之七,读春秋左氏赘言卷之八,读春秋左氏赘言卷之九,读春秋左氏赘言卷之十,读春秋左氏熬言卷之十一,读春秋左氏赘言卷之十二,读春秋左氏赘言全文在线阅读,读春秋左氏赘言全文在线下载,大玄古籍书库">
<meta name="description" content="十二卷，提荆溪后学王升著，同邑后学吴骙校。王升明代人，生卒年不详。生平履历不详。明万历16年（1588）贺邦泰序刊本，平装为1册。_读春秋左氏赘言_全文在线阅读_读春秋左氏赘言_全文在线下载_大玄古籍书库">
<title>读春秋左氏赘言_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">读春秋左氏赘言</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]89740</span> <br/>
          说明： <span class="inputVal" id="bkdec">十二卷，提荆溪后学王升著，同邑后学吴骙校。王升明代人，生卒年不详。生平履历不详。明万历16年（1588）贺邦泰序刊本，平装为1册。</span> <br/>
          封面： <span class="inputVal" id="bkimg">Z_5400.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]读春秋左氏赘言
[book_author]佚名
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]89740
[book_dec]十二卷，提荆溪后学王升著，同邑后学吴骙校。王升明代人，生卒年不详。生平履历不详。明万历16年（1588）贺邦泰序刊本，平装为1册。
[book_img]Z_5400.jpg


[book_title]刻读左赘言引
吾友孚斋王君，少好左氏文，读之久，则摘其有乖于正者若干条，著针砭左氏一书，名之曰赘言。将锓梓，属予有以引其端。予惟左氏之文美而艳，读者往往知好之，然其失为诬，为浮夸，惟古之人能知之，今人溺于好者，则未必能知之也。君之言有曰：左氏才高而识浅，好奇而弗恊。于中，杂采列国辞命、兵谈，暨乎裨官小说、卜筮、巫相诸书，组织成一家之言，文采骏发，而理多舛。且自谓其著此也，非能折衷群儒而得其要领，上根超悟之士，必谓其所言长语也，故言焉而名曰赘。以此。予则以为治书如治病。善治病者，或治凑理，或治脏腑肠胃，或治膏盲，急治标，缓治本，种种称能治。然惟能治膏盲者为上医。左氏信传闻，喜附会，好称述机祥，好谈鬼物，而又笃信梦卜、巫相等术，见之事应应颇神，不知自有识者视之，诸病自种种在。今君用其书以寓针砭，譬则神医治病，能照见人五脏症结，病亦可随照随见也。今读此书，如言鲁仲子有文在手，形象偶相类，而未必整，然其能成字。鲁桓之编十四年，不书王，因竹简剥蚀断烂而阙，而王非圣笔之所可削。荀偃死而目不瞑，口不受含也，殆所感症偶然，而岂死者之真能有知。齐归三田，自由齐人感化而然，而非得于孔子之要盟。卫灵公之出，其世子惑于南子，诉世子有今将心，而非蒯聩真欲杀母。以此而明，其诬诬可知也。又如断庆氏之灭，不出于五年，苌弘之言蔡凶，如其言而辄应吴季子。预知晋之将萃于三族，桑田巫料晋侯之不食新，一一皆奇中而不爽。龙可豢，又天帝赐孔甲以乘龙，鲧神化黄熊，而能为祟于晋侯。曹之将亡，其先人皆为会为谋于社宫，一一皆神奇其事，张大其词说，而不免失之于不经。以此明其浮夸，其孚夸可知也。又尝进而求之，君读左所指，未必能尽左氏病源；予读君之文，未必能尽得其肯窾。然君于左氏，则固能中其膏盲；予于君之论左氏也，则亦知君能中左氏之膏盲矣。斯言也，君固自以为赘。自子论之，非庄生所自称孟浪之谈，而寔其妙道之言也欤。是为引。
南京礼部尚书、加太子少保致仕丹阳姜宝撰。

[book_title]读左赘言序
读左赘言者，余友孚斋王君读左氏春秋传，有所见而言之也。其针砭诬谬，一取必圣经，而或出巳见，或引旁证，要皆确然不可易者。左氏复生，无所容喙𡗞是正言也，而谓之赘言者何？是书文采藻蔚，操觚染翰之士多宗焉，于今时尤盛。孚斋之言出，其为左氏病不少，奚无乃犯世忌乎？故孙言之为赘言也。余尝疑宋王介甫氏，出世材也，乃淂君秉政，敢冒非圣之律而废是经，是何无所顾忌至此？及余初读是经，而隐之于心，以求圣人之志，与所谓知我罪我者，则又茫无所淂，乃窃叹曰：介甫氏固不足深罪，彼求之于心而无淂焉故尔。韩昌黎有言：孔子作春秋，既深其文辞𡗞犹口授弟子，不敢公传道之。余又疑七十子没而微言绝，则是经也，在当时巳不能无缺失难晓处，况经秦火后乎？左氏文人也，其藻蔚之才无所宣泄，于是汇列国记事之册，润饰彩绘，作为此书，又托重圣经，如马迁氏所谓附青云，施后世云尔，其于经义无当也。孚斋据传季札观乐之言及论六卿盛衰等语，而断其为战国以后之人，斯言可以破千载之惑。然则谓左氏为左丘明，而又以素王素臣尊为同时者，可谓梦中占梦奚？然则是书不亦可废乎？又不然也，列国之册，固多当时实事，第什一误谬，所不能免，而左氏又加诬焉，是则重为圣经累尔。读者知左氏自为左氏之文也，则于圣经当自求吾夫子之志，庶几不失孚斋君意，而免于介甫氏之罪，奚是书又恶可废乎？余方厌杜氏注脚太多，止刻正传，以遗世之嗜文者。孚斋示我以赘言也，因并刻以传焉。孚斋君与余同师事荆川先生，而年长于余，其古文辞与举子业并奇绝，为先生所喜。余时为文，先生则批评云：稍加老成，便庶几王世新奚。盖世新，君旧字也。乃君竟不遇，由学博而仕止别驾，余尝怀我辈登科之愧。又余时年少，先生虽爱甚如子，而朋辈未有许可者，君独谬可。余以为先生言，大宗伯文恭公万履庵与君同学尤厚。文恭既登大位，奚君以世交稍长，故遇之如同气昆季。然君于交游辈，一许可，一处与，不少阿假若是，其于左氏之诬，固宜不徇世好而紏正之如此也。万历十六年，岁在戊子春正月，赐同进士出身、原任江西按察司按察使、前奉𠡠谕、提督山西学政云阳贺邦泰序。

[book_title]读左赘言引
叙事之妙，古今率推先左氏，盖央汉之所从出也。顾其才高而识浅，好奇而弗衷，未尝亲见鲁史，而杂采列国辞命、兵谈，暨乎裨官、小说、卜筮、巫相诸书，组织增饰，勒成一家之言，文采骏发，而精义多舛。故爱其文者举世宗之，而明其义者有诬与浮夸之目。然使其不主于释经，而独为一国之史，则史家蝽驳，亦其常然。今乃自列于孔氏之徒，而直为春秋作，传注者又从而曲附之，遂使传心要典，隐如谜语，而宏义奥旨。翳而不白，其迷误来学，岂其微哉！迹左氏之初，亦游、夏之支裔，而知慕圣人者，故自负其才而发愤为之传，其志可谓壮矣。而学之弗纯，其獘至令圣经晦蚀，则何可以母辩？余自少读此书，辄有疑，疑辄书之简端，未敢遽为断案也。晚岁玩涵经旨，参以师门所闻，裁酌诸儒论议，稍稍出臆见，列其抵牾。余传虽非释经，亦颇指其疵谬，惧学者溺之之深也，而其善者固居然不废矣。昔人有春秋攻昧、规过、膏盲等书，今皆不存，无复可考，未知当时所云谓何？要之恐未恊于大道，故终失其传耶。余兹所书，非敢谓折衷群儒，得其要领，特为初学定其归趣耳矣。若夫上根超悟之士，独契圣心于千载之上者，视余言真长语也，故题曰赘言云尔。
万历丁亥菊月朔日，金鹅山人王升题。

[book_title]读春秋左氏赘言卷之一
荆溪后学王升著，
同邑后学吴骙校。
隐公
传惠公元妃孟子，孟子卒，继室以声子，生隐公。宋武公生仲子。仲子生而有文在其手，曰：为鲁夫人，故仲子归于我。生桓公而惠公薨，是以隐公立而奉之。
据传所云，声子继室，而后仲子归，则仲子又声子之次矣。声子序既在前，生子又早，则息姑之立正也，何为又奉轨乎？岂不以仲子有文在手乎？夫手文偶或成字者有之，若整然曰为鲁夫人，岂有此理？盖左氏因后仲子之赗，及考仲子之宫，又误以夫人子氏薨为仲子，求其说而不得，从而为之辞。
经元年春，王正月。
传元年春，王周正月。不书即位，摄也。元年者，人君即位之始年也。不曰一而曰元，犹岁首之月，不曰一而曰正，皆谨始之义也。此义昉于三代以前，盖史册之通称久矣。
春王正月者，左氏以为周正月是也，考之经所书可知已。加王于正者，示诸侯尊奉正朔之意，盖列国之史皆然，非直鲁史也。公羊谓为大一统者得之，而或云夫子所加者，恐未必然耳。然则时可无改乎？曰：时与月俱者也，改月则改时矣。
诸侯奉天子正朔而私攺元，可乎？天子之元通乎天下，诸侯之元施于国中，亦礼之常也。如朝觐、会盟、聘问、请昏、告丧，凡境外交际之类，皆奉天子之元行之，若蒸尝搜狩之类，举于国中者，则用本国之元耳。所以然者，人君擅一国之名宠，以为社稷臣民主，其尊亚于天子。苟新君立而不为改元，非所以一耳目，定民志，杜觊觎也。
况国必有史官，纪一国之事，每一君立，则累数其年，以书其行迹，不可上冒天子之年，以紊一公之事也。故虽朝会昏丧行于境外，本奉天子之元者，亦各以本国之年书之，纪事之体则然也。
夫新君定位于柩前，何不遂行即位之礼而改元乎？一年不可二君也，故国君未逾年不改元，不称爵而称子，犹未成乎君也。必逾年正月始行即位之礼，而攺元始得称爵，成乎为君，礼之正也。
然或有他故，汲汲然即位改元于旧君之年者，其改元之词，必曰以来岁某甲子为元年，则史官但仍其来岁之元年，而不复追书其即位，此礼之变也，亦以见其违于礼矣。如隐公之不书即位，左氏以为桓幼而摄也。夫隐、桓俱非正嫡，而息姑长则宜君者也，何摄之有？
当时大臣，盖有因惠公之爱少子而利乎立幼也，乃倡为子以母贵之邪说，诸大夫弗是也，共扳隐而立之，故急于即位，不待逾年，以成乎为君。桓既不得立，则始倡邪说者，必为之辞曰：彼姑摄之云耳，不久当还之少君矣。故桓公惑之，而卒动于恶。此邪说之贻祸也。
左氏不察而轻信浮言，遂以为摄，误矣。或曰：春秋不书即位者四君，隐、闵、僖则似各有故矣。庄公正嫡，国中无变，亦不逾年而即位改元，何也？夫文姜之行，播于众口，国人多疑庄非桓出也。春秋别嫌明微，为特书子同生以白之矣。当时庆父其庶兄也，狡险窥伺，乘桓之弑，将为夺嫡之计可知巳。庄公惧而汲汲于即位，此理势之必至也，而又何疑乎？问者曰：不书即位者，即位于岁前也。此说出齐履谦氏，似近理矣。然不逾年而即位者，于经亦别有据乎？曰：有之。
宣公时，齐侯使国佐来聘，惠公之丧未逾年也；成公时，郑伯伐许，襄公之丧未逾年也，而二君俨然称爵而成乎为君，非即位于岁前之明征耶？
传夏，四月，费伯帅师城郎，不书，非公命也。
左氏谓城郎不书，非君命也。盖谓公不与闻，费伯自城之耳，岂有兴大工而君不与闻者？杜氏见其不通，乃谓史之策书，皆由君命，非君所命则不得书。若然，则君自为史，是非善恶，唯君所为，其说愈不通矣。详左氏此条及下文新作南门不书，皆以见公之摄位而群臣不服，虽兴大工而不禀命，无非欲证成隐之为摄，而不自知其不可通也。
传初，郑武公娶于申，曰武姜，生庄公及共叔叚。庄公寤生惊姜氏，故名曰寤生，遂恶之，爱共叔叚，欲立之。
妇人之爱少而憎长者有之矣，以为因寤生被惊而恶之，则诬也。人固未有生子而不知者，假令寤生诚有之，则为无灾无害大矣，而反见恶乎？此盖因其名为寤生，而俚下之人传为笑讪，左氏猥拾其说而记之耳。信如其说，则曹伯名终生者，乃其母巳终而后生乎？
经夏五月，郑伯克叚于鄢。
传大叔完聚，缮甲兵，具卒乘，将袭郑，夫人将启之。公闻其期，曰：可矣。命子封帅车二百乘以伐京。京叛大叔叚，叚入于鄢。公伐诸鄢。五月，辛丑，大叔出奔共。书曰：郑伯克叚于鄢。叚不弟，故不言弟。如二君，故曰克。称郑伯，讥失教也。谓之郑志，不言出奔，难之也。
叚之为郑庄公弟与否，皆不可知。叔于田之诗，不足为据，但曰克叚于鄢，则其上必有或伐、或围、或称弟、或称公子，于惠公之末简，至此，直蒙上文而止谓之克耳。
春秋断自隐公元年，则前文截去，不得复载。然目郑伯以克，则国君亲帅大众既久而后克之，亦足以见叚之怙强倚险而胜之之难也。左氏缘克之一字，遂生如许议论，虽未必得实，亦足以为恶养天伦者之儆戒矣。
经秋七月，天王使宰咺来归惠公仲子之赗。
传缓且子氏未薨，故名。天子七月而葬，同轨毕至；诸侯五月，同盟至；大夫三月，同位至；士逾月，外姻至。赠死不及尸，吊生不及哀，豫凶事，非礼也。按榖梁氏以仲子为孝公之妾，惠公之母，此说是也。何以明之？以僖公、成风之禭例之，则知之矣。
仲子之卒，当在惠公之末年，惠公尊崇其母，故告于天子而求宠焉。平王弱而寡识，当时必有以妾母不当加礼者。王不欲重违鲁侯之意，迟回至于期年，而后使归赗，失礼之中又失礼矣。书曰惠公仲子，见重在惠公，若惠公之母云尔，非兼赗也。左氏以为豫凶事，尤谬。岂有人未死而豫赗之理？渠盖不知二年夫人子氏薨为隐公之妻，而妄意子氏之为仲子也，故其曲说如此。
传冬，十月，庚申，改葬惠公。公弗临，故不书。惠公之薨也，有宋师，大子少，葬故有阙，是以攺葬。卫侯来会葬，不见公，亦不书。
攺葬先君，重事也，春秋岂有不书之理？隐亲为惠公之子，岂有不临父葬之理？假令隐为摄乎，则攺葬亦摄主行事耳，安得而不临？卫侯果来会葬，公无不见之理，春秋亦无不书之理。左氏之好诬甚矣。按此条亦为证隐公摄位而设。观其曰大子少，葬故有阙，是以太子为主，隐公不得而主之也。曰改葬惠公，公弗临，是公不得与攺葬也。曰卫侯来会葬，不见公，是邻国之君不齿公为诸侯也。凡欲以尊大子而轻摄主耳。不知桓非大子，而隐非摄主，徒为纷纷之论，而弗稽于理，吁可怪哉！
传新作南门不书，亦非公命也。
新作南门不书，本无其事也。左氏以为非公命。公为一国之主，大兴工役而不与闻，是果何人命之乎？杜氏谓公不命书者尤谬。
经公子益师，卒
传众父卒，公不与小敛，故不书日。右俱元年
益师之卒，旧史原无，曰圣人固不得而强益之也。左氏曲生义例，谬矣。
经三月庚戍，天王崩。夏，四月，辛卯，君氏卒。
传夏，君氏卒，声子也。不赴于诸侯，不反哭于寝，不袝于姑，故不曰薨；不称夫人，故不言葬；不书姓为公，故曰君氏。
二传以为尹氏，是也。左氏因君氏之误而曲为之说，甚矣。然尹氏之卒，上属王崩，必有关于天下之故者。盖此人在平王之世，内执国柄，外结诸侯，恣行巳意，而王不得有为者。假令不死，虽有英辟，莫可如何，况平王崩而幼孙嗣乎？联书卒于王崩之下，春秋为嗣王幸之也。
传郑武公、庄公为平王卿士，王贰于虢，郑伯怨王，王曰：无之。故周、郑交质。王子狐为质于郑，郑公子忽为质于周。王崩，周人将畀虢公政。四月，郑祭足帅师取温之麦，秋，又取成周之禾。周、郑交恶。君子曰：信不由中，质无益也。明恕而行，要之以礼，虽无有质，谁能间之？苟有明信，涧溪沼沚之毛，苹蘩蕰藻之菜，筐筥锜釜之器，潢污行潦之水，可荐于鬼神，可羞于王公。而况君子？结二国之信，行之以礼，又焉用质？风有采蘩、采苹，雅有行苇、泂酌，昭忠信也。右俱三年
交质交恶，事或有之，而作史者立文如是，其何以垂教，是夷天王于列国也乎？且不伤周之微弱，恶郑之不臣，而区区于信质是论，安取于君子？
经九月，考仲子之宫，初献六羽。
传九月，考仲子之宫，将万焉。公问羽数于众仲，对曰：天子用八，诸侯用六，大夫四，士二。夫舞所以节八音而行八风，故自八以下。公从之，于是初献六羽，始用六佾也。五年
榖梁子曰：礼，庶子为君，为其毋筑宫，使公子主其祭，于子祭于孙，止仲子者，惠公之母，隐孙而修之，非隐也。其说近矣。然丧服小记又有妾祔于妾祖姑之说，则妾母之祭未必止于孙也。意者筑宫之事，唯庶子为君得为之，于孙则否。隐孙而修宫，非礼也，而传榖梁之说者，有舛误欤？虽然，春秋非为筑宫书也，为初献六羽书也。
前乎此者，为妾母筑宫旧矣，未有用乐。舞者，故公以羽数为问。及观众仲之对，则知天子礼乐，惠公虽请之平王，而史角止之，卒未敢行也。或以为成王之赐，伯禽之受者，误矣。夫六羽施之夫人可也，施之妾母，不可也。隐公欲成其父志，而追崇庶祖母过礼，春秋之所谨也，故特起考宫之文，而以初献六羽示讥。自是妾母筑宫献羽，春秋不复书矣。
经七年春，滕侯卒。
传不书名，未同盟也。凡诸侯同盟，于是称名，故薨则赴以名，告终称嗣也。以继好息民，谓之礼经。
凡他国之君卒，得书于册者，来赴也。赴未有不名者，岂论同盟不同盟乎？然则何以不名？伊川以为阙文是也。
传四月甲辰，郑公子忽如陈逆妇妫。辛亥，以妫氏归。甲寅，入于郑。陈针子送女，先配而后祖。针子曰：是不为夫妇，诬其祖矣，非礼也，何以能育？八年。
杜氏谓郑忽不先告祖庙而逆妇，乃先逆妇而后告祖，故曰先配后祖。此为左说与仪礼不合，故迁就而回护之如此，非正论也。然仪礼三月庙见之说，亦似太迂，晦翁以月字乃日字之误者近之，故家礼曰：三曰庙见。
经九年三月癸酉，大雨震雷。庚辰，大雨雪。
传春，王三月，癸酉，大雨霖，以震，书，始也。庚辰，大雨雪，亦如之。书时，失也。凡雨自三曰以往为霖，平地尺为大雪。
正月而震雷，非时失常也。雨与雪，常事尔，何以书？雨至逾三曰，雪至平地尺，可谓大矣，大则非常矣。据传文癸酉始雨曰也，则自癸酉以至庚辰皆霖雨，而庚辰又大雪，仍前雷震。夫霖雨七日，而又大雪以雷，其为变异滋甚。
经十年春，王二月，公会齐侯、郑伯于中丘。六月壬戍，公败宋师于菅。辛未，取郜，辛巳取防。
传六月戊申，公会齐侯、郑伯于老桃。壬戍，公败宋师于菅。庚午，郑师入郜，辛未，归于我。庚辰，郑师入防，辛巳，归于我。君子谓郑庄公于是乎可谓正矣。以王命讨不庭，不贪其土，以劳王爵，正之体也。
郑取郜、防而归于我，此事未可信。据经书公败宋师，取郜取防，则公自败宋而自取二邑也。传盖因下文书宋人入郑而不报鲁，故以为郑得二邑归之鲁。假令如此，亦为后曰欲专有许地，而先以利啖鲁耳。然则郑庄公可谓挟诈矣，何正之有？
经秋，七月壬午，公及齐侯、郑伯入许。
传七月，公会齐侯、郑伯伐许，壬午，遂入许。许庄公奔卫。齐侯以许让公，公弗敢受，乃与郑人。郑伯使许大夫百里奉许叔以居东偏，曰：寡人惟是一二父兄，不能共亿，其敢以许自为功乎？寡人有弟，不能和协，而使糊其口于四方，其况能久有许乎？吾子其奉许叔以抚柔此民也。使公孙获处许。西偏，曰：凡而器用财贿，无置于许。我死，乃亟去之。吾先君新邑于此，王室而既卑矣，周之子孙日失其序。夫许，大岳之胤也，天而既厌周德矣，吾其能与许争乎？君子谓郑庄公于是乎有礼。
礼，经国家，定社稷，序民人，利后嗣者也。许无刑而伐之，服而舍之，度德而处之，量力而行之，相时而动，无累后人，可谓知礼矣。十一年
入其国，逐其君，而仅以东偏处其弟，又使郑大夫处西偏以监之，其为计深矣。徒喋喋然欲以口辩盖其无忌惮之操，此无礼之甚者也。左氏以为知礼，何居？
读春秋左氏赘言一卷终。

[book_title]读春秋左氏赘言卷之二
荆溪后学主升著，
同邑后学吴骙校。
桓公
经二年春，王正月，戊申，宋督弑其君与夷及其大夫孔父。
传宋华父督见孔父之妻于路，目逆而送之，曰：美而艳。二年春，宋督攻孔氏，杀孔父而取其妻。公怒，督惧，遂弑殇公。
君子以督为有无君之心，而后动于恶，故先书弑其君。诸侯会于稷，以成宋乱，为赂故立华氏也。
督蓄无君之心久矣，而惮孔氏，故杀孔氏而后能弑君。此理甚明，而左氏以为祸生于孔父之妻，可乎？又按左、榖皆谓督先杀孔父而后弑君。若然，则经文不应书及孔父。唯公羊言督欲弑君而惮孔父，故先攻孔父之家，殇公趋救，君臣皆死，芸同时而死，则史法固宜以尊及卑矣，此为得经意也。成宋乱，彭山以为非止立华，实兼子冯，盖督之弑，凡以为冯也。
经公及戎盟于唐。冬，公至自唐。传公及戎盟于唐，修旧好也。冬，公至自唐，告于庙也。凡公行告于宗庙，反行饮至，舍爵策勋焉，特相会，往来称地，让事也。自参以上，则往称地，来称会，成事也。俱二年。
凡书至者，既返而行饮至之礼也。饮至者，盖以好成为幸，夸示群臣也。往返虽告庙，然非饮于庙中，若策勋，则必有征伐之事焉，非饮至之常也。鲁为秉礼之国，周公之胄，不能自强，而汲汲求与戎盟，可愧甚矣，而反以夸示于人，盖欲以此饰篡弑之恶耳。左氏以为往来称地，让事也。注谓两人盟会，莫适为主，两相让而不必事成，故但书地。若然，则圣人于唐之会盟，乃嘉其让而书地以美之耶？左氏之释经，其缪类如此。
经三年春正月
桓公三年而后经不书王，说者纷然，而先儒多主桓无王之说。夫桓固无王，十一公未必皆有王也，而独罪桓可乎？要之阙文者近之矣。十四年皆阙，何也？古者以竹为简，以韦编之，如春秋，则每公各为一册，而简有剥蚀断烂者，独桓公为甚。如甲戍、巳丑之叠出，夏五之不成，文四年、七年并无，秋冬二时，咸萃于桓之编，他公之册无是也，则十四年之阙王字，岂必以他公为例哉？
经秋，公子翚如齐逆女。传修先君之好，故曰公子。俱三年。凡书公子，为卿也。凡公子公孙，必卿而后书，非卿则否，岂为其修先君之好乎？
经五年春正月，甲戍巳丑，陈侯鲍卒。传再赴也。于是陈乱，文公子佗杀大子免而代之，公疾病而乱作，国人分散，故再赴。
杜氏推长历，以谓正月无甲戍，其六日则巳丑耳，是甲戍在前年之十二月矣，岂有因其再赴，而以隔岁之日累。书于正月之下乎？此不通之论也。盖桓公之册断烂谬误，故偶复出甲戍二字。左氏求其说而不得，乃以陈乱再讣为解。夫佗杀太子不见于经，其有无不可知，唯以为再讣而书两甲子，则决知其谬矣。
经秋，蔡人、卫人、陈人从王伐郑传王夺郑伯政，郑伯不朝。王以诸侯伐郑，郑伯御之，战于𦈡葛，王卒大败，祝聃射王中肩。俱五年。
王之伐郑，必有他故，非以不朝也。当时诸侯朝王者鲜矣，王亦视以为常矣，岂有独罪郑伯之理？但谓之从王伐郑，则郑为有罪可知。然轻举无功则有之，大败、中肩之事诬矣。何也？夫不书战可也，军败王伤何。以不书败绩乎？苟以此为可讳，则天王败绩于茅戎，何以不讳乎？故知左氏多传闻之误，而非春秋之旨矣。
经冬，州公如曹。六年春，正月，寔来。传冬，淳于公如曹，度其国危，遂不复。六年春，自曹来朝，书曰寔来，不复其国也。
据经文言寔来，寔上当有缺文，而寔其名也，决非隔岁而承上文州公之如曹矣。左以不复其国而书寔来，此于经义何所当乎？大抵桓之册多脱误。
经蔡人杀陈佗
蔡人杀陈佗，此必前简巳有佗事，而今失之。然三传皆以为君，恐未然也。称人以杀，而直斥其名，贱之甚矣。春秋多无道之君，未尝有如此书者。
传北戎伐齐，齐侯使乞师于郑，郑大子忽帅师救齐。六月，大败戎师，获其二帅大良、少良、甲首三百，以献于齐。于是诸侯之大夫戌齐，齐人馈之饩，使鲁为其班后郑。郑忽以其有功也怒，故有郎之师。
彭山谓：北戎在狄北燕西，去齐甚远，非能加兵于齐者。假使突然而至，亦倏来忽去耳，而郑去齐千四百里，乃乞师于郑，远待其救耶？郑忽为人柔懦昏庸，莫能自立，而盛称其善战有功。果如是，何为以世嫡不能君国，至于出奔乎？及考鲁以援纪之故，于齐不亲自齐、郑如纪后，与鲁不相通者六年矣，无缘至齐为之班饩也。其谬妄甚矣。按季说考核明确可信。且北戎伐齐，诸侯救之，大夫救之，犹可曰不告，不书也。鲁桓如齐，而可以不书乎？故君子因经以订传之谬可也。
经九月，丁卯，子同生。巳上俱六年。
子同生，春秋特笔也。文姜末节甚矣，国人盖有私议。庄公为非桓出者，然是时文姜之来未久，诸儿为世子，未尝出境也。圣人求情责实，而特书子同生，别嫌明微之意远矣。若以为重世嫡之生，则群公之世嫡多矣，何为不再书耶？
经夏五十四年。
桓公之册多脱误，如春无王四年，七年无秋冬，陈侯卒，而系之甲戍、巳丑，十二年十一月，再书丙戍，及此年之夏五十七年葬蔡桓书侯，皆非圣门之旧，是在七十子既丧之后，传写之讹漏耳。亦足以明三传者并出战国以来，而非孔氏及门之徒之传受矣。或以为传疑，非欤？夫春之必系王，四时之必具秋冬，卒日之无二干支，一月之无两丙戍，夏五之必系以月，葬诸侯必系以公，此皆无可疑者。圣人修经，安得不加笔削以正之乎？若寔来之不审为何人，杀陈佗不见其始之类，或者旧史阙文，圣人不轻益之以传疑，则可矣。
传祭仲专，郑伯患之，使其壻雍纠杀之，将享诸郊。雍姫知之，谓其毋曰：父与夫孰亲？其毋曰：人尽夫也，父一而巳，胡可比也。遂告祭仲曰：雍氏舍其室，而将享子于郊，吾惑之。以告。祭仲杀雍纠，尸诸周氏之汪，公载以出，曰：谋及妇人，宜其死也。十五年。
女人在家则天父，出嫁则天夫，一与之醮，终身不攺。盖夫一而巳，与父均也。人尽夫也之言，其害于名教多矣。然雍姫于是时告则杀其夫，不告则杀其父，将如之何？夫欲杀其妇翁而使其壻，欲杀其父而告其女，皆非天下之常理。雍姫适逢其变，唯当一死夫前而巳，岂有他策哉？
经十有一月，卫侯朔出奔齐。传初，卫宣公烝于夷姜，生。急子属诸右公子，为之娶于齐而美，公取之，生寿及朔。属寿于左公子，夷姜缢。宣姜与公子朔搆急子。公使诸齐，使盗待诸莘，将杀之。寿子告之，使行，不可。曰：弃父之命，恶用子矣！有无父之国，则可也。及行，饮以酒，寿子载其旌以先，盗杀之。急子至，曰：我之求也，此何罪，请杀我乎？又杀之。二公子故怨惠公。十一月，左公子泄，右公子职，立公子黔牟，惠公奔齐。十六年。
彭山云：卫宣公烝于夷姜而生急子，必不在先君之世，当在即位后事。及夺急子妻为宣姜而生寿朔，又当在十七八年之后。自隐四年至桓十二年，才十九年，而宣公巳卒，朔即嗣位，计其时，朔继寿而生，甫宜一二岁耳，何以不四年间即见逐奔齐耶？当宣姜搆急于宣公之世，朔在襁褓之中，必不预闻也，而谓与朔同搆，何可通哉？窃意宣姜必宣公嫡妻，故从夫谥而夺乎急者。史记不曰宣姜，则别一齐女，朔巳年长可君，则未必夺妻之所生也。史记称宣公以急为太子，则或嫡出，而未必夷姜所生矣。至于乘舟之事，或不得于父而出亡以死，亦未可知。朔既失二兄，于次应立，徒以不得乎泄职而见逐出奔。盖卫自隐公四年，众拥立宣公，权臣擅命久矣，亦何有于朔哉？按彭山前叚所疑，最为有理，但后叚所亿度，或未尽然。盖左氏固多诬妄，而诗言可冯。其所采拾传闻之言，虽有讹舛，然要必有近似者。意者桓公昏庸，当在位时，晋与夷姜私通，生子而莫之察，则急年巳长矣。宣公即位之初，遂立急为大子，公然以夷姜为妇，而生黔。牟与顽旋复有纳急妻之事，于是生寿及朔。而宣姜爱朔，搆成大变，如传所云。至若朔之嗣位，人无议之者，以宣姜国母主之也。及宣姜与顽通，肆无忌惮，若夫妇然，则国人皆贱之，不复以主母比数。而朔又不咸于群公子，于是泄职乘忿谋废立，以黔牟为长，乃逐朔而立黔牟。经以朔奔为文者，以朔本有罪也。不书黔牟者，牟不能君，国人亦无君之者，故不足录也。然朔虽有罪，泄职辈既北面而君之四载矣，而可出乎？故凡君以奔书，而逐之者之恶自见矣。
传初，郑伯将以高渠弥为卿，昭公恶之，固谏，不听。昭公立，惧其杀巳也，辛卯，弑昭公而立公子亹。君子谓昭公知所恶矣。公子逵曰：高伯其为戮乎！复恶巳甚矣。十七年。
昭公恶恶而不能去，是取祸之道也，奚以贤于不知者矣。高弥弑君之贼，何疑于戮，而复载逵之言也。
读春秋左氏赘言二卷终

[book_title]读春秋左氏赘言卷之三
荆溪后学王升著，
同邑后学吴骙校
庄公
经元年春，王正月，传曰：不称即位，文姜出故也。
按经文十八年正月，公与夫人如齐。四月，公薨于齐。丁酉，公之丧至自齐，夫人盖巳随丧归鲁矣，圣人以其与闻乎故，故削之也。若以为留齐，则元年三月何以孙于齐乎？然则不书即位者何？君弑国乱，汲汲即位于岁前也。故先儒谓君弑子不书即位者，固非经意，而左氏谓文姜出故，亦非也。正使姜氏是时果未返鲁，圣人肯因其母而削其子之即位邪？或以为庄公不忍行即位之礼者，非欤？夫即位，大事也，虽变故不得而废之。不然，父亡与弑，均之为人子之至戚也，何不忍于弑，而独忍于非弑者乎？
传夏，卫侯入，放公子黔牟于周，放宁跪于秦，杀左公子泄，右公子职，乃即位。君子以二公子之立黔牟为不度矣。夫能固位者，必度于本末，而后立衷焉。不知其本不谋；知本之不枝，弗强。诗云：本枝百世。
若卫朔果放其兄而杀公子泄职，春秋无不书之理，今不书，无其事也。意者朔藉诸国之力以入，则黔牟、泄职势当逃亡，或自尽耳，而传闻之过，遂以为放杀也。且传者不以二子逐君为罪，而以不度为讥，假令度其本末而废置有成，则逐君之事当可为欤？
传楚文王伐申，过邓，邓祁侯曰：吾甥也。止而享之。骓甥、聃甥、养甥请杀楚子，邓侯弗许。三甥曰：亡邓国者，必此人也。若不早图，后君噬脐，其及图之乎？图之，此为时矣。邓侯曰：人将不食吾余。对曰：若不从三臣，抑社稷实不。血食，而君焉取余！弗从。还年，楚子伐邓。十六年，楚复伐邓，灭之。俱六年。
左氏纪此，盖恨邓侯不用三甥之言而取灭耳。夫楚，强国也，若果听甥言而杀楚子，灭亡在旦夕间矣，安能延至十年乎？为邓侯计则柰何？内则用贤修政，外则以小事大，和其民人，固其疆圉，其庶几乎？
经夏四月辛卯夜，恒星不见。传曰：夜，明也。经夜中，星陨如雨。传曰：与雨偕也。七年。
四月五日，月光微而易没，恒星当见而不见，固异矣。及夜中星见而陨如雨之多，则尢异也。左氏以为与雨偕也，意谓雨则阴云，不当见星陨耳。殊不知虽阴雨之时，别有无云之处，则一二星陨，何足异乎？必如史云：天星散落如雪，然后为异也。按汉成帝永始二年，纲目书星陨如雨，陈济正误云：言其多也。且必如左、榖之说，则纲目元延元年书流星东南行，四面如雨，又何说乎？先儒以此星变为霸业将兴，王道垂尽之应。或曰：逾三日而释迦生于西域，后遂与吾儒抗衡，此大变也。故天之示异远矣。
经八年春，王正月，师次于郎，以俟陈人、蔡人。甲午治兵。夏，师及齐师围郕，郕降于齐师。秋，师还。传夏，师及齐师围郕，郕降于齐师。仲庆父请伐齐师，曰：不可。我实不德，齐师何罪？罪我之由。夏书曰：皋陶迈种德，德乃降。姑务修德以待时乎！秋，师还。君子是以善鲁庄公。
庄公无故出师次郎，将邀陈、蔡以取郕，以陈、蔡远郕，利必归巳也。陈、蔡果以非巳之利而不至，不得巳治兵而邀齐人共事，事成，郕卒归齐，盖郕人愤鲁之始。谋也。庆父请伐齐，而公不可，鲁为齐弱久矣。夫劳师三时于外，而谋竟无成，可羞之甚，心实畏齐，而必为之辞，皆君子之所恶也，何善之有？
经齐师灭谭，谭子奔莒。传齐侯之出也，过谭，谭不礼焉。及其入也，诸侯皆贺，谭又不至。冬，齐师灭谭，谭无礼也。谭子奔莒，同盟故也。
夫出不礼而入不贺，信有罪矣，而兴师灭之，罚不巳重乎？故春秋称师以灭，罪其不仁也。而左氏以为谭无礼也，是以谭为可灭，而桓公灭之，非过矣，可乎？
经秋七月，荆入蔡。传蔡哀侯为莘故，绳息妫以语楚子，楚子如息，以食入享，遂灭息，以息妫归，生堵敖及成王焉。未言，楚子问之，对曰：吾一妇人而事二夫，纵弗能死，其又奚言？楚子以蔡侯灭息，遂伐蔡。秋，七月，楚入蔡。君子曰：商书所谓恶之易也，如火之燎于原，不可乡迩，其犹可朴灭者，其如蔡哀侯乎？十四年。
甚哉能赀之险也！先年因息君一言而虏蔡侯，今又因蔡君之言而灭息，寻复以息妫故而入蔡，是岂区区为一妇人也哉？志在兼并而借以为事端耳。夫蔡、息之君，皆愚人也，何足罪，楚子则深可罪焉尔。
传十八年春，虢公、晋侯朝王。王飨醴，命之宥，皆赐玉五玨，马三匹，非礼也。王命诸侯，名位不同，礼亦异数，不以礼假人。
当时诸侯朝王者罕矣。若果有虢公、晋侯朝王之事，春秋宁有不书者乎？盖左氏生于后世，传闻晋之子孙夸眩其先世荣宠之盛，不察其妄，而遂纪之耳。
传初，鬻拳强谏楚子，楚子弗从，临之以兵，惧而从之。鬻。拳曰：吾惧君以兵，罪莫大焉。遂自刖也。楚人以为大阍，谓之大伯，使其后掌之。君子曰：鬻拳可谓爱君矣。谏以自纳于刑，刑犹不忘，纳君于善。
兵谏自刖，若无知小人为之，原其本心，谓之爱君可矣。若君子明乎义理者，而亦以鬻拳为爱君，何足为君子。
传初，王姚嬖于庄王，生子颓。子颓有宠，为国为之师。及惠王即位，取𫇭国之圃以为囿，边伯之宫近于王宫，王取之。王夺子禽、祝跪与詹父田，而收膳夫之秩。故𫇭国、边伯、石速、詹父、子禽、祝跪作乱，因苏氏。秋，五大夫奉子颓以伐王，不克，出奔温。苏子奉子颓以奔卫。卫师、燕师伐周。冬，立子颓。俱十九年。
据传所载，与子朝之乱何异？其有关于天下之故大矣。此不论其告与不告而必书者也。然而不书者，是无其事也。或者子颓恃宠而骄，群小因之，将以作乱，未及举发而机泄，子颓奔窜以死，世俗流传，张大其事，而左氏好奇轻信，复增饰之，如前后所述云云。
传郑伯和王室，不克，执燕仲父。夏，郑伯遂以王归，王处于栎。秋，王及郑伯入于邬，遂入成周，取其宝器而还。冬，王子颓享五大夫，乐及徧舞。郑伯闻之，见虢叔曰：寡人闻之，哀乐失时，殃咎必至。今王子颓歌舞不倦，乐祸也。夫司寇行戮，君为之不举，而况敢乐祸乎？奸王之位，祸孰大焉！临祸忘忧，忧必及之。盍纳王乎？虢公曰：寡人之愿也。二十年
郑伯欲与虢公纳王，直当以大义驱之耳，而乃谓虢叔云云，然则使子颓而不乐祸，王必不可纳矣。
传二十一年春，胥命于弭。夏，同伐王城。郑伯将王自圉。门入，虢叔自北门入，杀王子颓及五大夫。郑伯享王于阙西，辟乐备，王与之武公之略，自虎牢以东。原伯曰：郑伯效尤，其亦将有咎。五月，郑厉公卒。王巡虢守，虢公为王宫于玤，王与之酒泉。郑伯之享王也，王以后之鞶鉴予之。虢公请器，王予之爵。郑伯由是始恶于王。冬，王归自虢。
使当时果有子颓之乱，则齐桓巳成乎霸，郑人巳受成矣，桓何若罔闻知，而让纳王之事于虢、郑耶？郑亦何敢不禀齐命，而私与虢叔纳王耶？必不然矣。且郑伯享王乐备，宜也，岂子颓舞徧乐之比？而谓之效尤有咎，何哉？此不过因郑突之卒而附会之耳。传又言王巡虢守，虢公为王宫于玤，冬，王归自虢。夫天子省方，虽周之旧制，然不行久矣，倘一行之，春秋可以弗书乎？况省方当徧行一方，如虢在西，则西方诸侯皆在所省矣，而独行虢国可乎？谓私于虢耶，则淹留至于半岁，王所治何事，虢所以给应之者何出？此非所以爱虢也。又谓锡予不均，郑伯始恶于王。夫虢、郑有劳王家，王锡郑虎牢以东，而与虢酒泉，亦既均矣。至于请器，则虢以上公而予爵，郑以伯而予鞶，亦其宜矣。郑伯何由而怨王乎？凡此数端，皆反复以事理推之，而知左氏之多诬也。
传初，懿氏卜妻敬仲，其妻占之曰：吉。是谓凤皇于飞，和鸣锵锵。有妫之后，将育于姜。五世其昌，并于正卿。八世之后，莫之与京。陈厉公，蔡出也，故蔡人杀五父而立之，生敬仲。其少也，周史有以周易见陈侯者，陈侯使筮之。遇观之否，曰：是谓观国之光，利用宾于王。此其代陈有国乎？不在此，其在异国，非此其身，在其子孙光远而自他有耀者也。坤，土也，巽，风也，乾，天也。风为天于土上，山也。有山之材而照之以天光，于是乎居土上，故曰观国之光。利用宾于王。庭实旅百，奉之以玉帛，天地之美具焉，故曰利用宾于王。犹有观焉，故曰其在后乎。风行而著于土，故曰其在异国乎？若在异国，必姜姓也。姜，大岳之后也。山岳则配天，物莫能两大，陈衰，此其昌乎？及陈之初亡也，陈桓子始大于齐；其后亡也，成子得政。二十二年。
此田齐窃国之后，而为是书，故借卜筮以神其说如此。然则左氏非夫子及门之徒明矣。
传晋桓、庄之族逼，献公患之。士𫇭曰：去富子，则群公子可谋也巳。公曰：尔试其事。士𫇭与群公子谋，譛富子而去之。晋士𫇭又与群公子谋，使杀游氏之二子。士𫇭告晋侯曰：可矣，不过二年，君必无患。晋士𫇭使群公子尽杀游氏之族，乃城聚而处之。冬，晋侯围聚，尽杀群公子。二十三四五年
士𫇭之阴刻险诈如此，晋有六卿，而范、荀先亡，宜哉。经秋，公子友如陈，葬原仲。传秋，公子友如陈，葬原仲，非礼也。原仲，季友之旧也。二十七年。
公子友如陈，葬原仲，私事也。何以书？闵季友之情也。公羊子曰：何？通乎季子之私行，辟内难也。内难者何？公子庆父、公子牙通乎夫人以胁公，季子亲亲不忍见也，故复请至陈而葬原仲也。公羊子此说，必有所授之矣。是知春秋特录葬原仲之意矣。左氏以为非礼，不然乎？
经秋有蜚传为灾也。凡物不为灾不书。二十九年。
秋，有蜚，左氏曰：为灾也。罗端良以为负蠜臭虫，好以清旦集稻上，食稻花。今负蠜是处有之，而不闻食稻花害稼之事。夫谓之有蜚，则鲁所素无而忽有之，故公羊子曰：记异也。若负蠜微而常有，亦何足录乎？唯汪克宽引山海经云：蜚如牛，白首，一目，蛇尾，行水则竭，行草则枯，见则有兵疫。盖刘原父亦云。按山海经之说，虽若怪甚，然记异而为灾，唯此说近之。天地间怪异之事，岂常情所能尽测耶？又按唐孔氏曰：五行传言蜚虫青色，近青也，非中国所有。南越淫风所生，为虫臭恶，时公取齐淫女为夫人故也。据此说，则既非常有而言有，又非近怪而可疑，其于有蜚之书，似为得之。
读春秋左氏赘言三卷终

[book_title]读春秋左氏赘言卷之四
荆溪后学王升著，
同邑后学吴骙校。
闵公
传晋侯作二军，公将上军，大子申生将下军，赵夙御戎，毕万为右，以灭耿、灭霍、灭魏，还为大子。城曲沃，赐赵夙，耿，赐毕万、魏，以为大夫。士𫇭曰：大子不得立矣。分之都城，而位以卿，先为之极，又焉得立？不如逃之，无使罪至，为吴大伯，不亦可乎？犹有令名，与其及也。且谚曰：心苟无瑕，何恤乎无家。天若祈大子，其无晋乎？
士𫇭知骊姫之谋，故有此言。然申生乃上烝所生，本不当立为世子，此事正与卫之急子同，其祸乱亦相似。
传下偃曰：毕万之后必大。万，盈数也。魏，大名也。以是始赏，天启之矣。天子曰兆民，诸侯曰万民。今名之大，以从盈数，其必有众。初，毕万筮仕于晋，遇屯之比。辛廖占之曰：吉。屯固比入，吉孰大焉，其必蕃昌。震为土，车从马，足居之，兄长之，母覆之，众归之，六体不易，合而能固，安而能杀，公侯之卦也。公侯之子孙，必复其始。俱元年。
观传所载毕万之说，分明是魏斯、赵籍、韩虔为诸侯以后，方成此书。然未必左氏凿空撰出。盖魏氏篡国，捏造祖宗，有如许祥异，自应得国，欲人之信服也。世俗共传其说，左氏好奇，喜将载之。
经十有二月，狄入卫传冬，十二月，狄人伐卫。卫懿公好鹤，鹤有乘轩者，将战，国人受甲者，皆曰：使鹤，鹤实有禄位，余焉能战？公与石祁子玦，与宁庄子矢，使守，曰：以此赞国，择利而为之。与夫人绣衣，曰：听于二子。渠孔御戎，子伯为右，黄夷前驱，孔婴齐殿。及狄人战于荧泽，卫师败绩，遂灭卫。
经书狄入卫，盖造其国都，肆其虏掠，不久而去，非灭之也，而传以为灭卫，何耶？然则齐桓曷为封卫乎？曰：不然。懿公既败于狄，奔窜莫知所向。卫人虽立戴公，然宫室毁坏，财货损散，人民流亡，国不可居，故野处曹邑，以待霸主之培植。齐桓缘懿公背盟之久，故为迟迟以待卫人之心服。狄既入卫，遂北至于邢。邢小弱国也，桓公虑其灭亡，故率诸侯救之城之，所以安邢而威狄也。威狄即所以培卫矣。戴公旋卒，文公继立，桓知其为有志之君，可扶植也，乃率诸侯城楚丘而迁卫焉。故卫未尝灭，齐未尝封。而左氏谓狄灭卫，公谷谓不与诸侯专封，皆非矣。
传初，惠公之即位也少，齐人使昭伯烝于宣姜，不可，强之，生齐子。戴公、文公、宋桓夫人、许穆夫人。文公为卫之多患也，先适齐。及败，宋桓公逆诸河，宵济。卫之遗民男女七百有三十人，益之以共、滕之民为五千人，立戴公以庐于曹。许穆夫人赋载驰。齐侯使公子无亏帅车三百乘，甲士三千人以戍曹，归公乘马、祭服五称，牛、羊、豕、鸡、狗皆三百，与门材。归夫人鱼轩、重锦三十两。
此盖顽效尤。宣公通其国母，如夫妇然，遂生育诸男女。时淫风大行，巳成习俗，国人诸侯皆不知其非，故戴其子以为君，娶其女以为夫人，而不以为耻也。然卫文、宋许二夫人，皆能卓然自立，不移于俗，或振国，或守礼，殊非常人可及。可见人顾自处何如，而世类不足以系之矣。
传大子帅师，公衣之偏衣，佩之金玦。狐突御戎，先友为右。梁余子养御戎，夷先丹木为右，羊舌大夫为尉先友。曰：衣身之偏，握兵之要，在此行也，子其勉之。偏躬无慝，兵要远灾，亲以无灾，又何患焉？狐突叹曰：时，事之征也。衣，身之章也；佩，衷之旗也。故敬其事则命以始，服其身则衣之纯，用其衷则佩之度。今命以时卒，𮤲其事也。衣之庬服，远其躬也；佩以金玦，弃其衷也。服以远之，时以阏之。庬凉冬杀，金寒玦离，胡可恃也！虽欲勉之，狄可尽乎？鿄余子养曰：帅师者受命于庙，受脤于社，有常服矣。不获而庬，命可知也。死而不孝，不如逃之。罕夷曰：庬奇无常，金玦不复，虽复何为？君有心矣。先丹木曰：是服也，狂夫阻之曰：尽敌而反，敌可尽乎？虽尽敌，犹有内谗，不如违之。
狐突辈知有内难，故因所赐服佩而为之词耳。是时，骊姫之计虽行，献公不悟，未有杀申生意也。金玦偏衣，乃以宠之，岂恶之乎？而以为君有意害太子，过矣。幸太子慈懦，罔有贰心，若悍戾者处此，有不据兵以反者哉？
传狐突欲行，羊舌大夫曰：不可！违命不孝，弃事不忠，虽知其寒，恶不可取，子其死之。巳上俱二年。
以献公之昏庸，遇骊姫之巧譛，申生于此，唯有逃而巳。狐突欲行，而羊舌氏以为不可，何也？夫忠孝有道，而不在于杀身以成父之恶也。申生卒用其言以死，志则可矜矣，而何以别于自经沟渎者哉？
读春秋左氏赘言四卷终

[book_title]读春秋左氏赘言卷之五
荆溪后学王升著
同邑后学吴骙校
僖公
经：夫人氏之丧至自齐。
传：君子以齐人之杀哀姜也为已甚矣！女子从人者也。元年。夫人与闻乎，故，鲁不得讨，桓公讨而杀之，是伯者所以行乎诸侯也，何甚之有？氏而不姜，此阙文也。
经：二年春正月，城楚丘。
传：诸侯城楚丘而封卫焉，不书，所会后也。城楚丘，三传皆以为封卫。夫封者非有功祚土，则兴灭继绝也。卫本非灭，安得有封？齐桓特培殖之耳。盖封之义，厚也，培也。当时有以桓公厚培卫文为封卫者，三传得于传闻，误以为封建之封耳。或曰：苟非不与专封，经何以不书诸侯乎？曰：阙文也。何以知之？以诸侯城缘陵知之。夫城楚丘而迁卫，与城缘陵而迁祀，事体一也。缘陵得书诸侯，而楚丘可以毋书乎？然则楚丘之诸侯何？即会柽之诸侯也。桓公欲城楚丘以迁卫，而楚丘在曹、宋之间，郑密迩西境，故率三国归师以城之。惟鲁、邾相去最远，故先遣还，而邾复侵鲁见败，书之于册，故知楚丘之城，唯用四国之师，而邾、鲁不与焉。或谓楚丘鲁邑而内城之，然乎？
此据经文，不为无见，但谓桓公弃卫不恤，而定之方中之诗，亦是鲁诗，误入于卫，恐未然耳。盖尝考之，狄据鼓、肥之地，在今广平之北，而卫居朝歌，即今卫辉之淇县西南，与狄斜对，狄从东北来，遂入卫窥见桓公方谋制楚，又卫不尊事伯主故也。桓既救邢以祛狄，乃城楚丘而迁卫。楚丘在今曹县东南五十里，盖介于古曹、宋之间，即曹地也。时曹、宋方尊伯主，故桓公借以迁卫，赖宋、曹为辅车之势，可以少安尔。此东南徙也。后又迁于帝丘，则西北徙而于朝歌反近矣。
传：齐侯与蔡姫乘舟于囿，荡公，公惧，变色，禁之，不可。公怒，归之，未之绝也。蔡人嫁之。三年。
蔡，楚与也。齐侯欲破蔡以震楚，因借名以侵蔡，故托蔡姫荡舟以绝蔡耳，非事实也。
经：二年夏，虞师、晋师灭夏阳。五年冬，晋人执虞公。
传：二年春，晋荀息以璧马假道于虞以伐虢，虞公许之。宫之奇谏，不听，遂起师。夏，晋里克、荀息帅师会虞师伐虢，灭下阳。
五年秋，晋侯复假道于虞以伐虢。宫之奇谏曰：虞，虢之表也。虢亡，虞必从之。晋不可启，寇不可玩，一之谓甚，其可再乎？弗听，许。晋使宫之奇以其族行，曰：虞不腊矣，在此行也，晋不再举矣。冬，十二月，丙子朔，晋灭虢，虢公丑奔京师。师还，馆于虞，遂袭虞，灭之，执虞公。五年。
按彭山云：下阳，虢之别名，犹荆谓之楚耳。下阳亦公爵，出自文王季弟虢叔，武王封于下阳，以其兄虢仲先封东虢，故下阳亦得虢名，而谓之西虢，即今灵宝县南有虢城是也。杜元凯以下阳为虢邑，在河东大阳县，注后汉志者因之。如此，则正在晋缝都之西南界上，一出国都而即至其地矣，何待假道于虞哉？且谓下阳邑尔，则假道于虞，尚未伐虢，特与虞师先灭其属邑耳，而灭国在后，经反不书，理何可通耶？盖下阳即国名，灭下阳即灭虢矣，故不再书也。此说据经为合，左氏复而失实矣。
传：秋，楚子围许以救郑，诸侯救许，乃还。冬，蔡穆侯将许。僖公以见楚子于武城。许男面缚衔璧，大夫衰经，士舆榇。楚子问诸逢伯，对曰：昔武王克殷，微子启如是，武王亲释其缚，受其璧而祓之，焚其榇，礼而命之，使复其所。楚子从之。六年。
按黄震氏曰：秋救许而楚子巳还，至冬乃面缚见楚子。夫面缚者，围急而出降之事也，安有围解数月之后，无故而行此？且许男既服于楚矣，何不旋踵而与于洮之会乎？盖左氏楚人词多右楚，失之诬耳，识者固莫之信也。
经：七年春，齐人伐郑，郑杀其大夫申侯。
传：春，齐人伐郑，孔叔言于郑伯曰：谚有之曰：心则不竞，何惮于病。既不能疆，又不能弱，所以毙也。国危矣，请下齐以救国。公曰：吾知其所由来矣，姑少待我。对曰：朝不及夕，何以待君。夏，郑杀申侯以说于齐，且用陈辕涛涂之譛也。
按：黄震氏曰：申侯本自楚来郑，故导郑背齐从楚，郑将复归齐，故杀申侯以说齐。左氏谓涛涂怨申侯反已于齐，譛而杀之。若然，则申侯乃忠于齐者，杀之是怒齐也，何名为说？今考申侯反复嗜利之小人，其导郑背齐从楚，当或有之。此罪人也，经何以不去其官？郑伯盖阴用涛涂之譛，虑其将叛，而因事除之，阳示巳之从楚，皆由申侯而杀之，以舒国患耳。齐桓急于服郑，亦知此人之反复，故不复念其召陵旋师之言也。夫申侯虽有罪，而以诡譛杀之，非其道矣，故书杀其大夫。
传：郑伯使大子华听命于会，言于齐侯曰：泄氏、孔氏、子人氏三族，实违君命，若君去之以为成，我以郑为内臣，君亦无所不利焉。齐侯将许之。管仲曰：君以礼与信属。诸侯而以奸终之，无乃不可乎？子父不奸之谓礼，守命共时之谓信。违此二者，奸莫大焉。公曰：诸侯有讨，于郑未捷，今苟有衅，从之，不亦可乎？对曰：君若绥之以德，加之以训辞，而帅诸侯以讨郑，郑将覆亡之不暇，岂敢不惧？若总其罪人以临之，郑有辞矣，何惧？且夫合诸侯以崇德也，会而列奸，何以示后嗣？夫诸侯之会，其德刑礼义，无国不记，记奸之位，君盟替矣。作而不记，非盛德也。君其勿许，郑必受盟。俱七年。仲之识伟矣，而卒归之。记奸之位，君盟替矣。呜呼，此其所以为伯佐也欤？
传：宰孔先归，遇晋侯，曰：可无会也。齐侯不务德而勤远略，故北伐山戎，南伐楚，西为此会也。东略之，不知西则否矣，其在乱乎！君务靖乱，无勤于行。晋侯乃还。伐戎伐楚，是桓公攘夷安夏之霸略，而宰孔乃以为讥，过矣。晋侯遽听其言，不会而还，舍齐将何适乎？足见其昏愦矣。传文其在乱乎，观其文意，不应遽舍齐而言晋，盖谓齐将在乱，而晋君宜务靖之耳。元凯乃谓戒献公晋将有乱者，何也？岂以下文献公卒而难作故邪？必不然矣。
经：冬，晋里克杀其君之子奚齐。十年春，晋里克弑其君卓，及其大夫荀息。
传：冬，十月，里克杀奚齐于次，书曰：杀其君之子，未葬也。荀息将死之，人曰：不如立卓子而辅之。荀息立公子卓以葬。十一月，里克杀公子卓于朝，荀息死之。君子曰：诗所谓白圭之玷，尚可磨也。斯言之玷，不可为也。荀息有焉。俱九年。
奚齐立乎其位矣。里克不言弑何？未成乎君也，特称。君之子者，言君之所爱也。献公狥私爱而贻祸于其子，里克不念君爱而杀之，皆罪也。卓亦非正而书弑者，逾年巳成乎君矣。荀息所死非正，而书其官者，息不明乎理而轻许献公，可谓不谋其始。然不食其言而能死卓难，亦允臧厥终矣。无始而有终，亦圣人所不弃也，故书之，如及其大夫孔牧，传所谓斯言之玷，不可为也。荀息有焉者，恐杜注谓有此诗人重言之义者近之。玩传一则曰死之，一则曰有焉，皆许与之词，以为讥之亦可，恐非传意耳。
经：狄灭温，温子奔卫。
传：春，狄灭温，苏子无信也。苏子叛王即狄，又不能于狄，狄人伐之，王不救，故灭。苏子奔卫。温子爵，国巳姓，颛帝之裔孙，封于苏，在今彰德府临漳县西二十里。其地南近卫，而东界于狄，故狄灭之。若司寇苏公之后，则采邑在周畿内，即二十八年会温之温也，在今怀庆府南五十里。二地不同，传文似巳混淆。杜注复护之，而明言忿生之后，误矣。右彭山考据巳详，的为可从。盖一则以温子而封于苏，所谓巳姓之君也；一则以苏子而食采于温，所谓苏忿生之后也。其人不同，其地亦异。假令温果采邑，春秋岂肯书灭哉？
传：秋，狐突适下国，遇大子。大子使登，仆而告之曰：夷吾无礼，余得请于帝矣，将以晋畀秦，秦将祀余。对曰：臣闻之，神不歆非类，民不祀非族，君祀无乃殄乎？且民何罪，失刑乏祀，君其图之。君曰：诺。吾将复请。七曰：新城西偏，将有巫者而见我焉。许之。遂不见。及期而往，告之曰：帝许我，罚有罪矣。敝于韩。俱十年。
狐突之子，实从重耳，意者重耳谋欲入国，而托于神怪以诳晋人欤？观下文丕郑如秦，而曰：君出，晋君臣纳重耳，蔑不济矣。则其谋非一日也。若许我伐罪、敝韩之说，又附会之词耳。
传：夏，扬、拒、泉、皋、伊、雒之戎，同伐京师，入王城，焚东门，王子带召之也。秦、晋伐戎以救周。秋，晋侯平戎于王。十一年
彭山谓：带召戎伐京师，天下之大变，而经可以不书乎？故秦、晋救周，平戎于王，管仲辞飨，皆非事实。
传：黄人恃诸侯之睦于齐也，不共楚职，曰：自郢及我九百里，焉能害我？夏，楚灭黄。据谷梁，管仲死而楚灭黄，则仲当卒于十一年，而左氏于灭黄之下复载管仲平戎之说，此古史所以于十五年而后纪仲之卒也。然以理论之，榖梁为近，盖仲存，无不救黄之理。
传：冬，齐侯使管夷吾平戎于王，使隰朋平戎于晋。王以上卿之礼飨管仲，管仲辞曰：臣贱有司也。有天子之二守国高在，若节，春秋来承王命，何以礼焉？陪臣敢辞。王曰：舅氏，余嘉乃勋，应乃懿德，谓督不忘，往践乃职，无逆朕命。管仲受下卿之礼而还。君子曰：管氏之世祀也，宜哉！让不忘其上。诗曰：恺悌君子，神所劳矣。十二年。
管氏之世祀，以其有匡世之功也，岂为一让哉？舍其大而举其小，何居？彭山谓平戎辞飨，皆非事实，巳见前说。
传：十三年春，齐侯使仲孙湫聘于周，且言王子带事毕，不与王言。归复命，曰：未可。王怒未怠，其十年乎？不十年，王弗召也。齐侯使湫并言子带事，湫使事毕，委曲致桓之命，可矣，而弗言，何也？且王怒未怠，或可以觇知，必十年而召，曷从知之？左氏以后事而书，此不自知其诬也。
经：秋，八月，辛卯，沙鹿崩。
传：晋卜偃曰：期年将有大咎，几亡国。十四年。按私考以沙鹿土山，在今大名府城东，其西卫地，东齐地，北狄地，当三界之间，故不系之国。杜注以为晋地，非也。盖是时尚未属晋，据此，则既非晋地，殃咎无关于晋，而卜偃何以有是言耶？盖左氏生于战国，三家分晋之后，止知沙鹿为晋地，因明年战韩之役，故以沙鹿之崩为咎征，托于卜偃而有是言也。
传：十六年春，陨石于宋，五陨，星也。六鹢退飞，过宋都，风也。
周内史叔兴聘于宋，宋襄公问焉曰：是何祥也？吉凶焉在？对曰：今兹鲁多大丧，明年齐有乱，君，将得诸侯而不终。退而告人曰：君失问。是阴阳之事，非吉凶所生也。吉凶由人，吾不敢逆君故也。五石、六鹢陨飞于宋，此为宋之咎征明矣。齐、鲁何与焉？襄公有问叔兴盍，对曰：星陨为石，贵而即贱之象；鹢飞退行，欲进不能之象。祥异在宋，君当其应，五与六，或者其年数乎？君其慎之。如此，则宋公有所惑动，未可知也。今乃泛及三国，又退而告人曰：是阴阳之事，非吉凶所生也。是前后乖错，何所适从乎？
经：十有七年春，齐人、徐人伐英氏。夏，灭项。
秋，夫人姜氏会齐侯于卞。九月，公至自会。
书公至自会，非齐止公也。止公即书至自齐矣。淮之会何久乎？桓公与诸侯谋事也。春遣人伐英氏矣，夏遣人灭项矣，皆以威楚也。迟迟至秋而后散。盖桓公拥诸国之兵以为重，及其归也，道经于鲁，姜氏邀而会之，非为公故，特犯礼耳。
传：惠公之在梁也，梁伯妻之。梁嬴孕，过期，卜招父与其子卜之，其子曰：将生一男一女。招曰：然。男为人臣，女为人妾，故名男曰圉，女曰妾。及子圉西质，妾为宦女焉。后世缘此，遂以一男一女同乳为不祥，岂其然哉？
经：夏，灭项。
传：师灭项。
淮之会，公有诸侯之事，未归而取项，齐人以为讨，而止。公俱十七年。灭项，左氏以为鲁，然。杜注谓汝阴项县，即今陈州项城县，去鲁颇远，间以宋、陈无缘灭之。彭山疑是东平之须城，须乃项之讹也。然须城，注家以为即句须，又非项矣。唯公谷谓齐灭之，经文承上文齐人伐英氏，故灭项，不再言齐人也。然项去齐亦远，考地志，项与南顿相邻，疑亦楚之与国，灭项即所以威楚矣。公榖之说近是。盖内讳灭为取，未有直言灭者。胡传以为公在会，季孙为之，故不讳灭，非也。是时季友巳卒，子无佚嗣位，并不见经传，幼而未能执政可知。况禄未去公室，虽襄仲、臧文仲用事，岂有无公命而擅灭一国之理？公榖之说可信明矣。
经：卫人伐邢。
传：秋，卫人伐邢，以报菟圃之役。于是卫大旱，卜有事于山川，不吉。宁庄子曰：昔周饥，克殷而年丰。今邢方无道，诸侯无伯，天其或者欲使卫讨邢乎？从之，师兴而雨。十九年。宁庄子其可谓逢君之恶者矣。纵偶值师兴而雨，亦不当纪之以启佞也。
经：宋人、齐人、楚人盟于鹿上。
传：宋人为鹿上之盟，以求诸侯于楚，楚人许之。公子目夷曰：小国争盟，祸也。宋其亡乎？幸而后败。桓公合诸侯以攘楚，而宋襄藉楚以求诸侯，此其所以败也。小国争盟为祸，目夷斯失言矣。
经：秋，宋公、楚子、陈侯、蔡侯、郑伯、许男、曹伯会于盂，执宋公以伐宋。十二月，癸丑，公会诸侯盟于薄，释宋公。
传：秋，诸侯会宋公于盂，子鱼曰：祸其在此乎！君欲巳甚，其何以堪之！于是楚执宋公以伐宋。冬，会于薄以释之。俱二十年。
宋公求诸侯于楚，而楚许之，盖知宋公之愚而戏侮之，故会于盂而执之伐之，若待婴儿然。同会诸侯，一听其所为，非独畏楚，亦疾宋公之愚妄耳。然楚子止欲辱宋君，非欲亡宋也，故从诸侯盟以释之。春秋列序诸侯，而以同执宋公为文，不使夷狄之君得专执中国之盟主也。若曰宋公不德，而求诸侯于夷，轻犯众怒而共执之云耳；其释之也，归重于鲁，若曰非我公出会诸侯，宋公之释未有期也。
传：楚人伐宋以救郑。宋公将战，大司马固谏曰：天之弃摘久矣，君将兴之，弗可赦也巳。弗听。二十二年。大司马之言，狂人之言也。何以使其君听？大司马即子鱼也。或称司马，或称大司马，左氏法也。例见前。孔父固谏，犹力争也。即非二十七年公孙固，杜注误。
经：冬，十有一月，耜子卒。
传：耜成公卒，书曰子，耜，夷也。不书名，未同盟也。凡诸侯同盟，死则赴以名，礼也。赴以名，则亦书之，不然则否，辟不敏也。二十三年。杞实伯爵，今称子者，耜伯自贬损，隆从子也。当时小国事大国，供役繁重，齐桓主霸，小国愿自隆以从简者听之，故杞降称子，不供伯贡矣。春秋据实书之，非以行夷礼之故。其不名者，史失之耳，非为未同盟也。左氏自知此例之难通，故又云赴以名，虽未同盟，亦书名。不然，虽同盟亦不名，亦见其周章而自相矛盾矣。
传：辛丑，狐偃及秦、晋之大夫盟于郇。壬寅，公子入于晋师。丙午，入于曲沃。丁未，朝于武宫。戊申，使杀怀公于高梁。不书，亦不告也。
重耳入，而圉奔高梁，是也。而谓公子使人杀怀公，非矣。以臣弑君，大恶也，而经有弗书者乎？如曰君无道也，为伯主讳也，亦当以晋弑其君书之矣。且晋文明达，从臣皆贤，圉巳出奔，身巳朝庙，大事定矣，乃复欲亲负弑君之名以立于人上乎？盖圉之不君，人所共恶，既窜高梁，则为匹夫而人思杀之矣。当时不知者，或疑其出于文公之使，左氏误信传闻而有此说也。
传：郑之入滑也，滑人听命，师还，又即卫。郑公子士泄、堵俞弥帅师伐滑，王使伯服、游孙伯如郑请滑。郑伯怨惠王之入而不与厉公爵也，又怨襄王之与卫滑也，故不听王命而执二子。王怒，将以狄伐郑，富辰谏曰：云云，不奉王命而执其使者，何疑于讨？但不当以狄耳。富辰止宜告以天子将有讨于郑，命诸侯可也。若使狄人有功，则适以滋患，而申言狄患之可畏如此，庶几王之或听也。乃舍此不言，止言亲亲之道，而断然以郑为不可伐，何以释王之怒而使之从乎？
经：夏，狄伐郑。冬，天王出居于郑。
传：秋，颓叔、桃子奉大叔以狄师伐周，大败周师，获周公忌父、原伯、毛伯、富辰。王出适郑，处于汜。
据左氏，则狄之伐郑，乃王怒郑而使之也，则郑固王之所恶矣，柰何避内难而出居所恶之国乎？此一疑也。狄伐郑则书之，以狄伐天子，比郑大矣，乃没而不书，此又不可以不告不书例之也。此二疑也。据经文，则狄自伐郑，非王所使，王出止避内难，非干狄伐周也。不知左氏得于传闻，何与圣经抵牾如此。
传：郑子华之弟子臧出奔宋，好聚鹬冠。郑伯闻而恶之，使盗诱之。八月，盗杀之于陈、宋之间。君子曰：服之不衷，身之灾也。诗曰：彼巳之子，不称其服。子臧之服不称也夫。诗曰：自诒伊戚，其子臧之谓矣。夏书曰：地平天成，称也。巳上俱二十四年。
初，子华谋叛，子臧盖与闻焉者，郑伯欲杀之久矣，然不明其罪而请之于宋，乃托以冠故而行盗贼之计，不其左乎？作史者复舍其本而论其末，至引夏书，益无谓矣。
传：秦伯师于河上，将纳王。狐偃言于晋侯曰：求诸侯莫如勤王，诸侯信之，且大义也。晋侯辞秦师而下。三月甲辰，次于阳樊。右师围温，左师逆王。夏四月，丁巳，王入于王城，取大叔于温，杀之于隰城。戊午，晋侯朝王，王享醴，命之宥，请隧，弗许，曰：王章也。未有代德而有二王，亦叔父之所恶也。与之阳樊、温、原、攒茅之田。晋于是始启南阳。
赵木讷疑晋文无纳王之事，有则春秋必书天王归于京师矣。此据经文似有理。然自此至狩河阳，竟无归京之文，而忽然出狩，亦难解矣。要之，晋文及诸从臣皆明智，既欲修霸业，岂有不知勤王为先，如狐偃所云者耶？故首纳王，次帖楚，二大事既举，而人心服，霸功定矣。然春秋不书者，属辞以为诸侯勤王不书，必无功而后书，是亦一说也。详围郊下。
经：秋，楚人围陈，纳顿子于顿。
传：秋，秦、晋伐鄀，楚斗克屈。御寇以申、息之师戍摘密。秦人过析隈，入而系舆人以围摘密，昏而传焉，宵坎血加书，伪与子仪、子边盟者。摘密人惧，曰：秦取析矣！戌人反矣。乃降秦师。秦师囚申公子仪、息公子边以归。楚令尹子玉追秦师，弗及，遂围陈，纳顿子于顿。俱二十五年。
围国，大事也，非重兵不可。子玉追秦，当用轻兵，岂能遂围陈乎？且围陈纳顿，楚有素谋，安得以为遂事也。
传：甲午，至于衡雍，作王宫于践土乡。役之。三月，郑伯如楚致其师。为楚师既败而惧，使子人九行成于晋。晋栾枝入盟郑伯。五月丙午，晋侯及郑伯盟于衡雍。丁未，献楚俘于王，驷介百乘，徒兵千。郑伯。传王用平礼也。巳酉，王享醴，命晋侯宥。王命尹氏及王子虎、内史叔兴父策命晋侯为侯伯，赐之大辂之服，戎辂之服，彤弓一，彤矢百，玈弓矢千，秬鬯一，卤，虎贲三百人，曰：王谓叔父，敬服王命，以绥四国，纠逖王慝。晋侯三辞从命，曰：重耳敢再拜稽首，奉扬天子之丕显休命。受策以出，出入三觐。践土，郑地也。
三传有天王下劳之说，而木讷非之，谓天王居郑，未有归京之书，即尚在郑矣，何下劳之有？彭山亦以为然。盖既无纳王之事，则自无下劳之事矣。余以为纳王图，霸者之所必先，而下劳亦当时事势之所宜有，然遣上公行礼可矣，至天王亲行，不太卑屈乎？故春秋没而不书，为王讳之也。
传：初，楚子玉自为琼弁玉缨，未之服也。先战，梦河神谓已曰：畀余，余赐女孟诸之麋，弗致也。大心与子西使荣黄谏，弗听。荣季曰：死而利国，犹或为之，况琼玉乎？是粪。土也，而可以济师，将何爱焉？弗听。出，告二子曰：非神败令尹，令尹其不勤民，实自败也。
子玉之败，𫇭贾知之久矣，论之详矣。楚王亦不许其战，惧其将偾师也，岂河神能作祟哉？今乃以弗致琼玉为词，此特巫觋之见耳。末虽归之不勤民自败，然其意实谓河神为之也。
经：天王狩于河阳。壬申，公朝于王所。
传：温之会，晋侯召王，以诸侯见，且使王狩。仲尼曰：以臣召君，不可以训。故书曰：天王狩于河阳，言非其地也，且明德也。壬申，公朝于王所。巳上俱二十八年。
召王之事，彭山以为无有。余信然其说。盖是时晋文方仗义尊王，鼓动天下人心，温去王都百里耳，岂不能身率在会诸侯，往朝于王，而反为逆理之召耶？盖晋文将以诸侯见于天子，天子闻之，虑燕享劳赐之烦重，乃托搜狩之名，会诸侯于河阳。彭山以为必举宣王会诸侯于东都，因田狩以讲武之故事者，得之。当时或误传晋文召王，左氏据之以释经文，缪矣。河阳，榖梁以为即温也。按地志，温即温县，河阳即今孟县，相去十里耳。先儒或以狩为巡狩，夫子托词也。夫河阳本畿内，而安可谓巡于方岳耶？夫子作春秋，但据实以见是非，何假托之有？
经：夏，六月，会王人、晋人、宋人、齐人、陈人、蔡人、秦人盟于翟泉。
传：夏，公会王子虎、晋狐偃、宋公孙固、齐国归父、陈辕涛涂、秦小子憖盟于翟泉，寻践土之盟，且谋伐郑也。卿不书，罪之也。在礼，卿不会公、侯，会伯、子男可也。据经文，内不称公，王朝称人，列国称人，此会全是微。者耳。盖寻践土之盟，出襄王之意，而晋文恐重烦诸侯，故请皆以微者行之。春秋重王室，辑睦诸侯，故书。而左氏好生事端，欲加之罪，乃谓王子虎私会列卿而公亲行，故讳内而人诸卿以见贬，可谓误矣。
经：冬，介葛卢来。
传：介葛卢闻牛鸣，曰：是生三牺，皆用之矣。其音云。问之而信，俱二十九年。
世或有通鸟兽音者，而此载葛卢之言，则妄也。何以明之？牛之生子，岂能自记其数，而又知其皆用为牺乎？盖介君挟邪术而知三牺之用，故借牛鸣发之，以神其说耳。
经：夏四月，四卜郊，不从，乃免牲，犹三望。
传：非礼也。礼不卜常祀而卜，其牲曰牛，卜日曰牲。牲成而卜郊，上怠慢也。望，郊之细也。不郊亦无望可也。三十一年。
木讷云：鲁之郊，自惠公请之，周，虽有其制而未敢用，僖公晚年始首行之。此说是也。若郊为常祀，行之已久，则史克颂僖公，必不以郊祀为夸，而曹刿谏庄公观社，亦必不曰天子祀上帝，诸侯会之受命矣。春秋书郊九，非卜不从则牛伤，著天之不容僭也。惟成公末年辛丑用郊，则惧其卜之不从，乃不卜而强用之，又以九月，尤非礼之甚矣。三望，季氏以为泰山、河海是也。犹者，可巳而不巳之词。
传：冬，晋文公卒。庚辰，将殡于曲沃，出绛，柩有声如牛，卜偃使大夫拜，曰：君命大事，将有西师过轶，我击之，必大捷焉。三十二年。
柩有声如牛呴，大异也。卜偃恐国人怪之，士心遄怠。盖时已闻秦密谋，故因柩声以作士气耳。元凯之说亦然。
经：夏四月，辛巳，晋人及姜戎败秦师于殽。
据左氏，是役晋襄亲行，墨衰御寇，法当书晋子不曰。子而曰人，为襄讳也。秦穆闻晋文之丧，志窥中国，谋郑入滑，目中巳无晋矣，非殽之捷，晋霸不可继矣。败之诚得策也，然遣偏师邀而覆之可矣。墨衰临戎，大变古礼，则非也。圣人重其得继伯之道，不欲见其非也，故人之，若以轻师往败之然者，所以许襄也。直书败秦师，若曰其曲在秦，故以大众而见败于微者，所以恶秦也。

[book_title]读春秋左氏赘言卷之六
荆溪后学王升著同邑后学吴骙校
文公
经：晋侯伐卫
传：晋侯朝王于温，先且居，胥臣，伐卫。五月，辛酉朔，晋师围戚。六月，戊戍，取之，获孙昭子。卫人使告于陈，陈共公曰：更伐之，我辞之。卫孔达帅师伐晋，君子以为古，古者越国而谋元年。
按经书晋侯伐卫，而传以为先且居、胥臣，此传文误明矣。传言晋侯朝王于温，而经不书者，盖晋欲伐卫，而且居劝其朝王而后伐，是伐卫者本志也，而朝王非情实矣，故书伐卫而略其朝王。圣人之笔削类如此。若陈共公之说，而孔达从之，乃诈谖之谋，取祸之道也，而君子以为古，古人越国而谋者固如是邪？卒之国削身辱，非古道之害人，乃自贻伊戚耳。
经：三月乙巳，及晋阳处父盟。夏六月，公孙敖会宋公、陈侯、郑伯、晋士縠，盟于垂陇。
传：晋人以公不朝来讨。公如晋。夏四月已巳，晋人使阳处父盟公以耻之。书曰：及晋处父盟，以厌之也。适晋不书，讳之也。公未至，六月，穆伯会诸侯，及晋司空士縠盟于垂陇。晋讨卫故也。书士縠，堪其事也。
彭山云：内称及微者也。处父不氏，未为卿也。其不地于晋也，盖处父得君专政，鲁人欲阴结之，故使微者至晋，私与之盟耳。此说据经为合，如传所云及以盟者，厌之也。圣人作春秋，乃若巫觋之符咒乎？适晋不书，讳之也。鲁君见辱于齐、于晋、于楚有矣，皆不讳，何独讳此行乎？公孙敖以大夫而会诸侯，士谷以大夫而专盟，皆罪也。列士縠于三君之下，俨然侯伯矣。于以见士谷之专权自恣，而兆他日之祸也，传乃谓堪之也，然则圣人顾许其堪诸侯之事也乎？
经：秋，八月丁卯，大事于大庙，跻僖公，俱二年。
按三传左氏曰：逆祀也。子虽齐圣，不先父食久矣。公羊则曰：先祢而后祖也。谷梁则曰：是无昭穆也。无昭穆，是无祖也。胡子亦曰：父死子继，兄亡弟及，名号不同，其为世一矣。是皆以闵虽弟君也，当乎父道而为昭；僖虽兄，臣也，当乎子道而为穆。以此释经，可谓误矣。圣人书跻之意，盖不欲以兄弟易君臣之序，而岂以君臣易父子之伦哉？何也？兄弟不可以敌君臣，而君臣父子敌也。故弟为君，可以臣兄，而不可子乎兄也。兄继弟而立，可以君弟，而不可父乎弟也。是则君臣之际，兄弟可废，而其为昭为穆固如常也，岂可以兄弟同于祖祢而分二世哉？假令如诸儒之说，则殷人兄亡弟及者多，或至三四人，或两世而六七人，是七庙虽设，而常不得祭其高曾也，而可乎？善乎孔颖达之疏曰：闵、僖不得为父子同为穆耳，今升僖先闵，是位次之逆，非昭穆乱也。此得春秋之旨，而足以正三家之误矣。
经：秦人伐晋
传：秦伯伐晋，济河焚舟，取王官，及郊，晋人不出，遂自茅津济，封殽尸而还，遂霸西戎，用孟明也。君子是以知秦穆公之为君也，举人之周也，与人之壹也。孟明之臣也，其不解也，能惧思也；子桑之忠也，其知人也，能举善也。诗曰：于以采蘩，于沼于沚。于以用之公侯之事。秦穆有马。夙夜匪解，以事一人，孟明有焉。诒厥孙谋，以燕翼子，子桑有焉。三年。
孟明三丧秦师，殃民甚矣。穆公贪利而贰过，子桑献技以逢君，皆罪也，而史氏奖之不置，何居？故经书秦人微其事也。
经：五年春，王使荣叔归含，且赗。三月辛亥，葬我小君成风。王使召公来会葬。
传：曰礼也。成风，妾母耳，僖公尊崇之过矣。天王乃使荣叔归含赗，召公会葬焉，盖踵平王归赗，仲子之失而又甚焉者也。左氏以为礼，不知此何礼也。
传：秦伯任好卒，以子车氏之三子，奄息、仲行、针虎，为殉，皆秦之良也。国人哀之，为之赋黄鸟。君子曰：秦穆之不为盟主也，宜哉！死而弃民，先王违世，犹诒之法，而况夺之善人乎？诗曰：人之云亡，邦国殄瘁。无善人之谓，若之何夺之！六年。
三良之死，东坡作诗云：三子死一言，所死良已微。晦翁亦云：三人者不食其言，以死从君。皆谓轻许穆公以死而遂殉之也。然黄鸟之诗言临其冗，惴惴其栗，即是康公遵遗命而迫之，所以时人甚痛惜之。若其以死从君，乃所乐为，安有所惧，而人亦谁肯哀之者？是故当以左氏为正。
传：晋襄公卒，灵公少。晋人以多难，欲立长君。
赵孟使先蔑、士会如秦逆公子雍。秦康公送公子雍于晋，曰：文公之入也，无卫，故有吕郤之难，乃多与之徒卫，穆嬴日抱太子以啼于朝，曰：先君何罪，其嗣亦何罪？舍适嗣不立，而外求君，将焉置此？出朝则抱以适赵氏。顿首于宣子曰：先君奉此子也，而属诸子曰：此子也才，吾受子之赐；不才，吾唯子之怨。今君虽终，言犹在耳，而弃之，若何？宣子与诸大夫皆患穆嬴，且畏逼，乃背先蔑而立灵公，以御秦师。箕郑居守，赵盾将中军，先克佐之，荀林父佐上军，先蔑将下军，先都佐之。步招御戎，戎津为右。及堇阴。宣子曰：我若受秦，秦则宾也；不受，寇也。既不受矣，而复缓师，秦将生心。先人有夺人之心，军之善谋也。逐寇如追逃，军之善政也。训卒利兵，秣马蓐食，潜师夜起。戊子，败秦师于令狐，至于刳首。巳丑，先蔑奔秦，士会从之。先蔑之使，荀林父止之曰：夫人大子犹在，而外求君，此必不行，子以疾辞，若何？不然，将及，摄卿以往，可也，何必子。同官为寮，吾尝同寮，敢不尽心乎？弗听，为赋板之三章，又弗听。
置君，大事也。初议之不详，巳遣士会迎雍于秦矣，寻复患穆嬴而改立焉，正宜令人修词请罪于秦，告以不得巳立嫡之故，礼返秦师，慎勿与战，犹之可也。今乃遽以为寇，潜师败之，果何义乎？甚矣宣子谋国之不忠也。荀林父私语先蔑曰：太子犹在，而外求君，此必不行，子以疾辞。夫中行氏智足以及之矣，不宣言于朝，止蔑、会之行，而徒尽心于同寮，是知有朋友，而不知有君臣也。噫！宣子、林父皆当时之良也，而所为□此，欲晋国之□难矣。
传：戊子败秦师于令狐。已丑，先蔑奔秦，士会从之。木讷云：左氏初言先蔑如秦，则蔑在秦；次言先蔑将下军，则蔑在晋。蔑既逆雍于秦，则必不肯将兵以拒秦。苟巳将兵拒秦，岂容复奔秦耶？按此说甚中左氏膏盲。然愚意当时蔑在秦，先回，不料盾仓卒，变计，其使将下军拒秦，必以为不可而不听，又恋正卿之职，不能辞也。及与秦战，蔑又不甚力，宣子憾之，将以阴与秦通加罪，蔑亦自度其必不容于灵公之朝矣，故奔秦。士会初与之同事，故从之。想当时事势，定应如是。左氏骋才肆笔，为之不能尽其委曲，遂至前后矛盾难通，操史笔者所当戒也。
传：士会在秦三年，不见士伯，其人曰：能亡人于国，不能见于此，焉用之？士季曰：吾与之同罪，非义之也，将何见焉？及归，遂不见。
士会在秦三年，不见士伯，或有他憾，则不可知。若以同逆子雍为罪，遂不相觌面，非人情矣。夫雍之逆，盾吏之也；后变而拒秦，盾主之也。二子皆非其罪而出奔，何嫌何疑，而三年不见乎？要之左氏好奇，故增饰其事以为高耳。
经：秋八月，公会诸侯、晋大夫盟于扈。
传：齐侯、宋公、卫侯、郑伯、许男、曹伯会晋赵盾，盟于扈，晋侯立故也。公后至，故不书所会。凡会诸侯，不书所会，后也，后至不书其国，辟不敏也。巳上俱七年。
扈之盟，不序诸侯，左氏以为公，后至也。经既明言公会诸侯、晋大夫盟于扈，则非公之不及会盟昭，昭矣。左氏见凡举诸侯，求其说而不得，从而为之词耳。上书公会而系以诸侯，则何以见公之后至耶？齐履谦氏以不序诸侯，散词也。此说得之。盖是时灵公幼，赵盾欲合诸侯，而先都、士縠辈挠其权，齐、宋、卫、郑亦皆疑而未信，有涣散无统之象，故圣人以散辞书之。
经：冬十月，壬午，公子遂会晋赵盾，盟于衡雍。乙酉，公子遂会雒戎，盟于暴。
传：晋人以扈之盟来讨。冬，襄仲会晋赵孟，盟于衡雍，报扈之盟也。遂会伊雒之戎。书曰，公子遂，珍之也。八年。
襄仲会赵盾，非报扈之盟，乃私交耳。其会雒戎，盖欲夸之以为功。杜注谓戎将伐鲁，非也。雒戎去鲁甚远，岂敢越郑、卫、晋而侵鲁耶？衡、雍、暴皆郑地，再书公子遂，恶其专也，以为珍之者，误矣。
经：楚人伐郑，公子遂会晋人、宋人、卫人、许人，救郑。
传：范山言于楚子曰，晋君少，不在诸侯，北方可图也。楚子师于狼渊以伐郑，囚公子坚、公子庬，及乐耳，郑及楚平。公子遂会晋赵盾，宋华耦、卫孔达、许大夫，救郑，不及楚师。卿不书，缓也，以惩不恪。
据经文，楚人伐郑之下，不书郑及楚平，即郑未尝服楚也。书遂会列国救郑，不言次，不言不及，即救退楚人明矣。楚与列国书人皆微者耳。左氏乃谓郑及楚平，救不及楚师，公然叛经，不亦诬乎？
传：夏，楚侵陈，克壸丘，以其服于晋也。秋，楚公子朱自东夷伐陈，陈人败之，获公子茇。陈惧，乃及楚平。
楚若侵伐陈而许之平，乃关夷夏大故，岂有不书之理？故知左氏于陈、郑之平，将为次厥貉说谎张本耳。
经：秦人来归僖公成风之襚
传：曰礼也，诸侯相吊贺也。虽不当事，苟有礼焉，书也。以无忘旧好。右俱九年。
成风卒，五年，乃来归禭者，以僻远慕文明之化，故借其名以通鲁。亦知僖公欲专崇其毋故耳。左氏以为礼则缪矣。先儒或以为兼禭，非也。秦人来禭成风妾毋，无可禭礼，春秋书僖公、成风，明其以子故也。
经：楚子、蔡侯次于厥貉。
传：陈侯、郑伯会楚子于息。冬，遂及蔡侯，次于厥貉，将以伐宋。宋华御事曰：楚欲弱我也，先为之弱乎？何必使诱我。我实不能，民何罪，乃逆楚子，劳且听命，遂道以田孟诸。宋公为右盂，郑伯为左盂。期思公复，遂为右司马。子朱及文之无畏，为左司马，命夙驾载燧。宋公违命，无畏抶其仆以徇。或谓子舟曰：国君不可戮也。子舟曰：当官而行，何强之有？十年。
据传文书楚、宋事，委曲详明如画，似可信矣。然考之经文，无一合者。盖左氏楚人意常右楚，往往摭野语小说而加以文采，自以为释经，而不自知其叛经也。彭山云：如传所载，则厥貉之次，当列陈侯、郑伯，而楚子、宋公田于孟诸，所系不小，亦无不书之理，而经略不少见，何耶？且宋、陈、郑于盟垂陇、伐秦、伐沈，每皆从晋楚之伐郑，诸侯救之，未□□期，郑无缘遽与楚平也。陈虽不预于救，然密迩秦道，以兵自守，于势为宜，岂可谓其即楚？观此后新城之盟，三国皆至，则其未尝与楚可知矣。说经者于厥貉之次，附为削三国，书蔡侯之说，无乃屈经而徇传乎？
经：狄侵齐，冬，十月，甲午，叔孙得臣败狄于咸。
传：鄋暪侵齐，遂伐我。公卜使叔孙得臣追之，吉。侯叔夏御庄叔，緜房甥为右，富父终甥驷乘。冬，十月甲午，败狄于咸，获长狄侨如。富父终甥摏其喉以戈,杀之，埋其首于子驹之门，以命宣伯。十一年。
狄每好侵大国，非特恃众，实倚侨如长大壮勇，人不可当耳。得臣最善射，盖射而获之，狄众遂奔经。举氏以败，盖予之也。自是齐、鲁之狄患庶几戢矣。
经：春，王正月，郕伯来奔。
传：春，郕伯卒，郕人立君，太子以夫钟与郕邽来奔。公以诸侯逆之，非礼也。故书曰：郕伯来奔。不书地，尊诸侯也。
书郕伯来奔，即已立为君，而为臣所逐，非太子明矣。若果太子以邑来，必书郕世子某以某地来奔，安得假称郕伯而没其窃邑乎？左氏好奇而喜诬类如此。
经：夏，楚人围巢。
传：楚令尹大孙伯卒，成嘉为令尹，群舒叛楚。夏，子孔执舒子平及宗子，遂围巢。俱十二年。
据传文，则叛楚者舒为主，而宗、巢二小国，其属也。既执舒君而后围巢，则执舒子其本意，而围巢其遂事也。春秋止书楚人围巢，乃舍其主而书其属，舍其本而举其末，何迂腐如此，足以征左氏之诬矣。
传：邾文公卜迁于绎，史曰：利于民而不利于君。邾子曰：苟利于民，孤之利也。天生民而树之君，以利之也。民既利矣，孤必与焉。左右曰：命可长也，君何弗为？邾子曰：命在养民，死之短长，时也。民苟利矣，迁也吉，莫如之。遂迁于绎。五月，邾文公卒。君子曰：知命。十三年。
使如左右之言而弗迁，则邾君可毋死乎？曰：不然。命系于天，不系于迁，邾君知之审矣。
传：十四年春，顷王崩，周公阅与王孙苏争政，故不赴。凡崩、薨、不赴，则不书，祸、福，不告亦不书，惩不敬也。
凡天王崩，春秋无不书者，虽王室有故不赴，亦必书之。事无大于此矣。然春秋于庄、僖、顷三王不书崩者，缺文也。左氏生孔子后殆百年，遗经断烂已多，不知其然，而强为之释如此。春顷王崩，则曰：凡崩薨不赴则不书。夫诸侯薨，尚可以不赴不书也，天王之崩，天下震焉，而可弗书乎？彭山于此直以为无此三王，而以左氏、史迁为误，却恐不然。二子虽好奇轻信，至于王朝之次序，传闻之言，亦必不爽，特其纪事不可尽信耳。
传：周公将与王孙苏讼于晋，王叛王孙苏，而使尹氏与聃启讼周公于晋，赵宣子平王室而复之。
天王不与其臣，而目之曰叛，此稍知文义者必不为也，而史氏为之，其何以训？
经：冬，单伯如齐，齐人执单伯，齐人执子叔姫。
传：襄仲使告于王，请以王宠求昭姫于齐，曰：杀其子，焉用其母？请受而罪之。冬，单伯如齐，请子叔姫，齐人执之，又执子叔姫。已上俱十四年。
单伯者何？吾大夫之命于王者也，其即庄之逆王姫者乎？再世矣，再世即再命矣，何以执？请叔姫也。请叔姫则何以执？齐人诬其罪而执之，并及叔姫，将以辱鲁也。故公羊以为淫，谷梁以为私罪，盖传闻之误耳。春秋别嫌明微，故再书齐人执之也。曰子叔姫，不言夫人，内辞也。自我请之也。
经：三月，宋司马华孙来盟。
传：宋华耦来盟，其官皆从之，书曰宋司马华孙，贵之也。
华孙之来，惧高哀之诉也。列国之臣来我无不名，故彭山以为华氏孙名，从齐仲孙之例是也。春秋书此，恶其私交耳，何贵之有？
经：单伯至自齐
传：齐人许单伯请而赦之，使来致命，书曰，单伯至自齐，贵之也。俱十伍年。
左氏以单伯为王朝大夫，鲁请于王而使于齐，非也。苟王朝大夫，必书单伯归于京师矣。书至自齐，则鲁之命大夫耳。传曰贵之也，尢无谓。
经：春，季孙行父会齐侯于阳榖，齐侯弗及盟。
传：春，王正月，及齐平。公有疾，使季文子会齐侯于阳谷，请盟。齐侯不肯，曰：请俟君间。
黄东发云：鲁以齐两见侵而求盟，齐以行父两谋齐。于晋而不肯盟，此说是也。盖鲁为齐弱久矣，书行父往会，齐侯弗及，□之耳。
经：冬，十有一月，宋人弑其君杵臼。
傅：宋昭公无道，国人奉公子鲍以因襄夫人，夫人使公田孟诸，未至，夫人、王姫使帅甸攻而杀之，荡意诸死之。书曰：宋人弑其君杵臼，君无道也。俱十六年。
据传，则公子鲍与闻乎故矣，经何不书公子鲍耶？经不书鲍，是鲍非弑君者，但为弑君者所立耳。其曰宋人，众乱共弑之词也。不言及其司城荡意诸，非死于位也。盖意诸昵于昭公，公有难，不能奋身扞卫，乃欲潜匿苟免，故众共杀之，此与自经沟渎者何异？春秋固不得以全节与之也。传称死之，失经意矣。
经：冬，公子遂如齐。
传：襄仲如齐，拜榖之盟，复曰：臣闻齐人将食鲁之麦，以臣观之，将不能。齐君之语偷。臧文仲有言曰：民主偷必死。十七年。
仲寔柄鲁，不能展一筹以御齐之侵伐，但幸齐君之死，以苟一日之安。有臣如此，国何赖焉？
经：莒弑其君庶其。
传：莒纪公生太子仆，又生季佗，爱季佗而黜仆，且多行无礼于国。仆因国人以弑纪公，以其宝玉来奔，纳诸宣公。公命与之邑，曰：今日必授。季文子使司寇出诸竟，曰：今曰必达。十八年。
据传，则是仆弑庶其，乃子弑父也。春秋必书莒世子仆弑其君密州矣，今乃没而不书，称国以弑，何圣人曲宥元恶如此乎？假令如传言，则仆身为太子，怨父之爱季佗而黜已也，故弑之，国人且与之矣，何故不自立，而出奔以让佗也？是杀父于前，而顺父之志于后乎？左氏释经，喜猥拾里巷传闻，而不顾义理，往往如此。要之称国以弑者，公羊所谓众弑君之词，若君无道，而一国之人共杀之云耳。仆必非预闻乎弑者矣。仆之奔鲁，有无不可知，万一有之，则必为佗所逐，而加以弑君之名者也。

[book_title]读春秋左氏赘言卷之七
荆溪后学王升著，
同邑后学吴骙校
宣公
经：晋放其大夫胥甲父于卫。
传：晋人讨不用命者，放胥甲父于卫，而立胥克。
传谓甲父之放，讨不用命也。河曲之战，无功已七年矣，而始治失律之罪，何也？盖赵穿挠臾骈之谋，腾于众口，灵公渐长而得之，人言若有不悦然者。盾恐罪及于穿，故借军门之呼以放甲父耳。然公之意有弗善也，是以卒搆桃园之变，放者免死而投之。四裔之名，唯天子得以行之。诸侯为此，是以邻国为四裔也，而可乎？然邻国不闻有非之者，利其人之材，或有一朝之用而受之耳。
经：楚子、郑人侵陈，遂侵宋。晋赵盾帅师救陈。宋公、陈侯、卫侯、曹伯会晋师于榧林伐郑。
传：陈共公之卒，楚人不礼焉。陈灵公受盟于晋。秋，楚子侵陈，遂侵宋。晋赵盾帅师救陈，宋会于榧林以伐郑。楚𫇭贾救郑，遇于北林，囚晋解扬，晋人乃还。俱元年。
上书侵陈、宋，而下止书救陈，何也？陈近而宋远，楚、郑侵陈，巳移兵于宋，而盾始救陈，其无及明矣。春秋正以缓示讥。左氏不知此意，而再出宋字，误矣。榧林之会，盖楚师既还，四国适至，盾遂帅之伐郑，将以少杀无功之耻耳。经以四国会晋师者，别君臣也。传载𫇭贾救郑，囚晋解扬，而经略之者，凡以恶楚、郑也。盖南北之势自此始。
经春玉二月，壬子，宋华元帅师及郑公子归生帅师战于大棘，宋师败绩，获宋华元。传二年春，郑公子归生受命于楚伐宋，宋华元、乐吕御之。二月壬子，战于大棘。宋师败绩，囚华元，获乐吕。将战，华元杀羊食士，其御羊斟不与。及战，曰：畴昔之羊，子为政，今日之事，我为政与。入郑师，故败。君子谓羊斟非人也，以其私憾败国殄民，于是，刑孰大焉！诗所谓人之无良者，其羊斟之谓乎？残民以逞，
传称归生伐宋，而经不书者，以大棘见之也。大棘，宋地也。书战于大棘，其来伐不待言矣。获其元帅，则败绩可知。并书之者，明师将敌也。归生奉楚之命，幸胜大国，遂执郑柄，而成弑君之恶矣。传又载羊斟之事，非人情也。夫刲羊食士，则疏者皆与，御亲之者也，而可弗与乎？矧元宽厚人也，而肯为此刻薄之事乎？以为不惬于元之心欤，则易御可也。薄其人而使之御，必败之道也，元弗为也。疑大棘之败，或羊斟御非其道则有之，而非为刲羊之故。盖当时不乐元者，造为此说，并下文城者之讴流传于世，而左氏采之，非事实也。
传宋城，华元为植巡功，城者讴曰：睅其目，皤其腹，弃甲而复。于思于思，弃甲复来。使其骖乘谓之曰：牛则有皮，犀兕尚多，弃甲则那。役人曰：从其有皮，丹漆若何？华元曰：去之。夫其口众我寡。
元为上卿主将而巡城，役人乃无所忌惮，公然讴其败绩之事以谑之，恐无此理。元闻之，不怒而加罪，足以明其宽矣，反使骖乘与之酬答，若朋友嬉𭟼然者，不太伤国体乎？元贤大夫也，而岂至是？故知流传之妄也。
经秦师伐晋。夏，晋人、宋人、卫人、陈人侵郑。传秦师伐晋，以报崇也。遂围焦。夏，晋赵盾救焦，遂自阴地及诸侯之。师侵郑，以报大棘之役。楚斗椒救郑，曰：能欲诸侯而恶其难乎？遂次于郑，以待晋师。赵盾曰：彼宗竞于楚，殆将毙矣，姑益其疾。乃去之。
元年书晋赵穿侵崇，而此书秦师伐晋，曲直明矣。赵盾于是移救焦诸侯之师以侵郑，将以少杀大棘之耻耳。一闻楚救而即还，是长楚之志而增晋之耻也，乃托于姑益其疾而去之，盾之无能，其可揜乎？
传宣子骤谏，公患之，使𬬺麑贼之，麑触槐而死。公饮赵盾酒，伏甲将攻之，其右提弥明知之，遂扶以下。公嗾夫獒焉，明抟而杀之，斗且出，提弥明死之。
赵盾专而灵公愎，其屡欲杀盾也，理之所有矣。但以为骤谏之故，则又有说。盖公不得有为于其国，而徒欲禁其游𭟼，以邀一时之名，公之积愤深矣。公将杀盾而不能，则盾必至于弑君，理𫝑之自然也。
经秋九月，乙丑，晋赵盾弑其君夷皋。传乙丑，赵穿攻灵公于桃园。宣子未出山而复，大史书曰：赵盾弑其君，以示于朝。宣子曰：不然。对曰：子为正卿，亡不越竟，反不讨贼，非子而谁？宣子曰：乌呼！我之怀矣，自诒伊戚，其我之谓矣。孔子曰：董狐，古之良史也，书法不隐。赵宣子，古之良大夫也，为法受恶，惜也，越竟乃免。巳上俱二年。
赵盾实主穿谋，而伪为出奔以逃罪，太史知之，故归罪于盾。及盾讳之，而姑为逊词以对。然宣子之逆情，亦自昭然于数语间矣。是故宣子之受，不得不受也，孔子岂肯称其良而教人越竟逃罪哉？假使当时盾奔越竟，太史肯免其罪而不书弑哉？且如传所云，则亡不越竟，不可追矣，而讨贼之举，未为晚也。乃非惟不讨，而反使之逆新君焉，是宠之也，而盾之情益不可揜矣。
经楚子伐陆浑之戎传楚子伐戎，遂至于雒，观兵于周疆。定王使王孙满劳楚子。楚子问鼎之大小轻重焉，对曰：在德不在鼎。昔夏之方有德也，铸鼎象物，使民知神奸。桀有昏德，鼎迁于摘，载祀六百。摘纣暴虐，鼎迁于周。德之休明，虽小重也；其奸回昏乱，虽大轻也。天祚明德，有所底止。成王定鼎于郏鄏，卜世三十，卜年七百，天所命也。周德虽衰，天命未攺，鼎之轻重未可问也。
陆浑在王都之侧，晋不能攘，而使楚子伐之，其为戎益大矣。书楚子伐陆浑之戎，伤无霸也，为王室危之也。传载卜世卜年之说，特满托词以折楚子觊觎之心耳。后人缘是而为周过其历之论，痴人前信，不可言梦哉。
传郑文公逐群公子，公子兰奔晋，从晋文公伐郑。石癸曰：吾闻姫、姞耦，其子孙必蕃。姞，吉人也，后稷之元妃也。今公子兰，姞甥也。天或启之，必将为君，其后必蕃。先纳之，可以亢宠。与孔将𬬺、侯宣多纳之，盟于大宫，而立之，以与晋平。
子兰盖阴与石癸谋入国，故癸为之宣言于众以纳之耳。
传郑穆公有疾，曰：兰死，吾其死乎！吾所以生也。刈兰而卒。
穆公梦兰而生，或有之矣，若刈兰而卒，则罔也。夫既云与兰为存亡，则当其疾也，培兰以延须臾，无死可也；待兰之萎，以验巳之死否，亦可也，柰何刈兰以促其亡乎？其去人情远矣。
经冬十月，丙戍，郑伯兰卒。葬郑穆公。巳上俱三年。
穆公之卒，不逾月而葬，何亟乎？彭山谓灵公欲定其位，而汲汲于治丧也。灵为嫡长，位定久矣，何汲汲也？盖归生属意于其毋弟坚，灵处危疑之际故耶。灵立九月而见弑，竟以坚代，是为襄公。归生之逆情著矣，灵公之汲汲明矣。或以为葬不月，缺文也。信如是，亦不及三月，不免于亟葬耳。
经夏，六月，乙酉，郑公子归生弑其君夷。传楚人献鼋于郑灵公。公子宋与子家将见，子公之食，指动，以示子家曰：他日我如此，必尝异味。及入，宰夫将解鼋，相视而笑。公问之，子家以告。及食大夫鼋，召子公而弗与也。子公怒，染指于鼎，尝之而出。公怒，欲杀子公。子公与子家谋，先子家曰：畜老犹惮杀之，而况君乎？反譛子家。子家惧而从之。夏，弑灵公。书曰：郑公子归生弑其君夷，权不足也。君子曰：仁而不武，无能达也。凡弑君称君，君无道也。称臣，臣之罪也。四年。
归生主乎弑君者也。宋则如赵穿之于盾耳。左氏所载，盖当时归生文饰之词，流传于后而信之，非事实也。天下岂有以一染指之故，而欲杀其臣，以一味不尝而遂弑其君者哉？大抵左氏好奇而轻信，谓圣人作春秋，必有出于常情之外者。故经书弑君者，或以为非实弑也，权不足也，如是年归生弑君之类是也。其书卒者，或以为某实弑之，而以疟赴也，如郑伯髡顽卒干鄋之类是也。其攺易名实，颠倒是非甚矣。此无他主于好奇，视经文如谜语，而妄意猜度之，过矣。
经五年春，公如齐。夏，公至自齐。秋，九月，齐高固来逆叔。姫冬，齐高固及子叔姫来。传春，公如齐，高固使齐侯止公，请叔姫焉。夏，公至自齐，书过也。秋，九月，齐高固来逆女，自为也，故书曰逆叔姫，即自逆也。
叔姫私考以为文公少女，是也。诸家谓宣公女，则娶在元年，安得有及笄之女耶？宣公事齐最谨，而齐惠亦加厚公。齐之所欲，公无不从，齐侯必不止公以求婚，公亦必不待止而许婚。其如齐之久，盖相与燕乐耳，故每年如齐而皆至。盖公以齐待巳之厚，故饮至于庙以志喜也。若见止强昏，公亦必以为辱矣，岂复行饮至之礼哉？左氏因公久于齐，而下文有高固逆女之事，遂妄亿如此。
传郑公子曼满与王子伯廖语，欲为卿。伯廖告人曰：无德而贪，其在周易丰之离，弗过之矣。间一岁，郑人杀之。六年。
身为大夫，而与同寮语，欲为卿，此世俗之常情，盖多有之，何关于三岁不觌之义，而足为死亡之征哉？伯廖告人之言，迂妄之甚，虽曼满间岁见杀，何足信也。经夏，公会齐侯伐莱。传曰：不与谋也。凡师出与谋曰及，不与谋曰会。七年。
左氏此例，非也。凡会而伐国，正咨谋成败，必可而后行也。若不与谋，又何会焉？及而伐者，内微者尔，如桓十七年及宋人、卫人伐邾，僖四年及江人、黄人伐陈是也。盖会与及其与谋则同，而亲将与遣微者不能无别耳。
经冬，十月，巳丑，葬我小君敬嬴。雨不克葬，𢈏寅，日中而葬。传冬，葬敬嬴。旱，无麻，始用葛茀。雨不克葬，礼也。礼卜葬先远日，辟不怀也。八年。
榖梁云：葬既有日，不为雨止，礼也。雨不克葬，丧不以制也。此说是也。丧不以制者，讥无备也。诸儒或有从左氏之说者，误矣。又或以雨为天谴敬嬴者，乃释氏报应之论，何可以语圣经哉！
经楚子伐郑，晋郤缺帅师救郑。
楚庄比年伐郑，或称人，或称子。说者以人为贬，子为予。黄东发云：书子，君将也；书人，大夫将也。夷狄猾夏，何可褒而书楚子以子之耶？此说得经意矣。
经陈杀其大夫泄冶传陈灵公与孔宁、仪行父通于夏姫，皆衷其祀服以𭟼于朝。泄冶谏曰：公卿宣淫，民无效焉，且闻不令，君其纳之。公曰：吾能改矣。公告二子，二子请杀之，公弗禁，遂杀泄冶。孔子曰：诗云：民之多辟，无自立辟。其泄冶之谓乎？俱九年。
泄冶之谏，可谓忠矣，而左氏反借孔子之言以讥之，吾孔子肯出此悖理之言邪？且经书陈杀其大夫泄冶，正以见杀谏臣者身必弑，国必亡，以为万世戒，而冶之忠自见于言外。杜氏乃谓直言于淫乱之朝，非春秋所贵，谬矣。
经已巳，齐侯元卒，齐崔氏出奔卫。传夏，齐惠公卒，崔杼有宠于惠公，高国畏其逼也，公卒而逐之，奔卫。书曰崔氏，非其罪也。且告以族，不以名。凡诸侯之大夫违，告于诸侯曰：某氏之守臣某失守宗庙，敢告。所有玉帛之使者则告，不然则否。
木讷云：惠公卒而崔氏奔，则崔氏宠于惠，而不容于国人久矣。左氏乃谓崔杼云云。考杼之逆，在五十一年之后，古者四十而仕，五十而爵，则杼之弑君且百岁矣。此传之诬也。彭山谓杼之父名夭，即僖二十八年传载次城濮者，篆文夭氏相似，故误夭为氏耳。此说近是。何以明之？春秋纪出奔，未有不名者，况杼非齐之世族，安得不名而举其氏耶？唯曰崔夭出奔，则既合于经例，又父见逐而去国，子返国而弑君，文理顺而无可疑矣。或曰：石经、子夏传原作崔夭，左氏盖因一字之误，强生意义而失之也。
经楚子伐郑传楚子伐郑，晋士会救郑，逐楚师于颍北，诸侯之师戌郑，俱十年。
经文不书救郑，无其事也。若果救郑，逐退楚师，又令诸侯之师戍郑，经无不书之理，郑亦何苦从楚，而与楚子盟于辰陵乎？此人情物理之易见者，而左氏不顾也。
经冬十月，楚人杀陈夏征舒。丁亥，楚子入陈，纳公孙宁、仪行父于陈。传冬，楚子为陈夏氏乱故伐陈，谓陈人无动，将讨于少西氏。遂入陈，杀夏征舒，𮝹诸栗门，因县陈。申叔时谏，乃复封陈，故书曰楚子入陈，纳公孙宁、仪行父于陈，书有礼也。十一年
经文于伐陈之役，书楚人杀征舒，义之正也，善之也。书入陈，予其能听谏而改过，免其灭国之罪词也。书纳公孙宁、仪行父于陈，恶将乱也，罪之也。左氏乃以入陈、纳陈为有礼。夫淫昏首乱之人，不即诛之，以正王法，国其靖者与有几？此而有礼，孰为无礼？
传夏，六月，晋师救郑，及河，闻郑既及楚平，荀林父欲还，随武子善之。彘子曰：不可。晋所以霸师，武臣力也。今失诸侯，不可谓力。有敌而不从，不可谓武。由我失霸，不如死。且成师以出，闻敌疆而退，非夫也。命为军帅，而卒以非夫，唯群子能，我弗为也。以中军佐济。
晋自灵、成、景以来，六卿未尝无人，而日以不竞，何也？君弱臣强也。故邲之役，不战而退，亦必失霸，战而不胜，亦必失霸，进退之势，皆在楚矣。是故先縠之言，未可全非也。
传楚子师次于郔，闻晋师既济，王欲还。嬖人伍参欲战，令尹孙叔敖弗欲，曰：昔岁入陈，今兹入郑，不无事矣。战而不捷，参之肉其足食乎？参曰：若事之捷，孙叔为无谋矣。不捷，参之肉将在晋军，可得食乎？令尹南辕反旆，伍参言于王曰：晋之从政者新，未能行令，其佐先縠刚愎不仁，未有用命；其三帅者专行不获，听而无上，众谁适从？此行也，晋师必败。且君而逃臣，若社稷何？王病之，告令尹，改乘辕而北之，次于管以待之。
孙叔敖之言是也。参虽能察敌人之情，而终归之君而逃臣为耻，是亦彘子之见耳。故老成长虑，惟敖为不可及也巳。
传孙叔曰：进之，宁我薄人，无人薄我。诗云：元戎十乘，以先启行。先人也。军志曰：先人有夺人之心，薄之也。遂疾进师，车驰卒奔，乘晋军。桓子不知所为，鼓于中军，曰：先济者有赏。中军、下军争舟，舟中之指可掬也。荀林父盖不能军者，而使之将中军，宜彘子之不服也。
传邲之战，楚败晋师。潘党曰：君盍筑武军而将晋尸，以为京观。臣闻克敌必示子孙以无忘武功。楚子曰：非尔所知也。夫文止戈为武。武王克商，作颂曰：载戢干戈，载櫜弓矢。我求懿德，肆于时夏，允王保之。又作武，其卒章曰：耆定尔功。其三曰：铺时绎思，我徂惟求定。其六曰：绥万邦，屡丰年。夫武，禁暴戢兵，保大定功，安民和众丰财者也，故使子孙无忘其章。今我使二国暴骨暴矣。观兵。以威诸侯，兵不戢矣。暴而不戢，安能保大？犹有晋在，焉得定功？所违民欲犹多，民何安焉？无德而强争诸侯，何以和众？利人之几，而安人之乱，以为巳荣，何以丰财？武有七德，我无一焉，何以示子孙？其为先君宫，告成事而巳。武非吾功也。古者明王伐不敬，取其鲸鲵而封之，以为大戮，于是乎有京观，以惩淫慝。今罪无所，而民皆尽忠以死君命，又何以为京观乎？祀于河，作先君宫，告成事而还。巳上俱十二年。
楚庄之明若是，而又佐之以叔孙，宜诸侯之莫能当也。
传秋，赤狄伐晋，及清，先縠召之也。
赤狄盖群狄中之强种也，故六年伐晋，七年侵晋，皆非有人召之，何独此年为先縠召之邪？此晋人欲加之罪而为之词也，可尽信乎？
经冬，晋杀其大夫先縠传晋人讨邲之败与清之师，归罪于先縠而杀之，尽灭其族。君子曰：恶之来也，已则取之，其先縠之谓乎？俱十三年。
先縠丧师，其死宜矣，然中军将焉得免也？今复林父之位， 族彘子，其罚不既颇乎？此晋之所以愈不竞也。
经九月，楚子围宋传楚子使申舟聘于齐，曰：无假道干宋。亦使公子冯聘于晋，不假道于郑。申舟以孟诸之役恶宋，曰：郑昭宋聋，晋使不害我，则必死。王曰：杀女，我伐之。见犀而行。及宋，宋人止之。华元曰：过我而不假道，鄙我，亡也。杀其使者，必伐我，伐我，亦亡也。亡一也。乃杀之。楚子闻之，投袂而起，屦及于窒皇，剑及于寝门之外，车及于蒲胥之市。秋，九月，楚子围宋。
楚子巳得陈、郑，复欲得宋，则河南皆其属国而北方。可图也。故使无假道于宋，以起事端，而围宋，意在必欲服宋而后已。幸而宋人坚守，三时不下，楚亦无如之何，仅可结成而退，中国犹有赖焉。
经冬，公孙归父会齐侯于谷。十有五年春，公孙归父会楚子于宋。传冬，公孙归父会齐侯于榖，见晏桓子，与之言鲁。乐桓子告高宣子曰：子家其亡乎？怀于鲁矣。怀必贪，贪必谋人，谋人，人亦谋巳，一国谋之，何以不亡？俱十四年。
十五年春，公孙归父会楚子于宋。
楚人围宋，鲁与宋邻，鲁盖岌岌矣。归父谋之齐，而齐无可仗，不得巳而先为下楚之计，此归父所以会楚子于宋也，亦足悲矣。晏桓子之言，特因归父后日奔齐而附会之，非实录也。不然，归父鲁人也，而怀于鲁，有何足怪而卜其亡乎？
传宋人使乐婴齐告急于晋，晋侯欲救之，伯宗曰：不可。古人有言曰：虽鞭之长，不及马腹。天方授楚，未可与争，虽晋之疆，能违天乎？谚曰：高下在心，川泽纳污；山薮藏疾，瑾瑜匿瑕，国君含垢，天之道也。君其待之。乃止。使解扬如宋，使无降楚，曰：晋师悉起，将至矣。郑人囚而献诸楚子，厚赂之，使反其言，不许，三而许之，登诸楼车，使呼宋人而告之，遂致其君命。楚子将杀之，使与之言，曰：尔既许不榖，而反之，何故？非我无信，女则弃之，速即尔刑。对曰：臣闻之，君能制命为义，臣能承命为信。信载义而行之为利。谋不失利，以卫社稷，民之主也。义无二信，信无二命。君之赂臣，不知命也。受命以出，有死无𫕥，又可赂乎？臣之许君，以成命也。死而成命，臣之禄也。寡君有信臣，下臣获考，死又何求？楚子舍之以归。
伯宗知晋之不竞于楚，故托天以为解，然有宋之好而不恤，何以宗诸侯乎？是故伯宗之谋国，不若解扬之致君命，犹为晋国有人也。
经夏五月，宋人及楚人平。传申叔时仆曰：筑室反耕者，宋必听命。从之。宋人惧，使华元夜入楚师，登子反之床，起之曰：寡君使元以病告，曰：敝邑易子而食，析骸以爨。虽然，城下之盟，有以国毙，不能从也。去我三十里，唯命是听。子反惧，与之盟而告王，退三十里，宋及楚平。经书宋人及楚人平，榖梁云：平者，成也，善其量力而反义也。人者，众词也。平称众，上下欲之也。此说是也。先儒或谓二卿取必于上，以成平国之功，非人臣之义者，亦责人无巳也欤。
经六月癸卯，晋师灭赤狄潞氏，以潞子婴儿归。传潞子婴儿之夫人，晋景公之姊也。酆舒为政而杀之，又伤潞子之目。晋侯将伐之，诸大夫皆曰：不可。酆舒有三俊才，不如待后之人。伯宗曰：必伐之。狄有五罪：俊才虽多，何补焉？不祀，一也；耆酒，二也；弃仲章而夺黎氏地，三也；虐我伯姫，四也；伤其君目，五也。怙其俊才而不以茂德，滋益罪也。后之人或者，将敬奉德义，以事神人，而申固其命，若之何待之？不讨有罪，曰将待后。后不辞而讨焉，毋乃不可乎？夫恃才与众，亡之道也。摘纣由之，故灭天反时为灾，地反物为妖，民反德为乱，乱则妖灾生，故文反正为乏，尽在狄矣。晋侯从之。六月癸卯，晋荀林父败赤狄于曲梁。辛亥，灭潞。酆舒奔卫。卫人归诸晋，晋人杀之。
伯宗论酆舒之可讨，是矣，然复曰：后之人或者云云，若之何待之？是以灭国为心，而非讨其罪也。虽然，赤狄为中国暴甚矣，非殄绝之，何以息民？春秋书灭赤狄，以潞子归，盖为中国幸之也。自是晋、齐、鲁、卫之狄患罕矣。
经王札子杀召伯、毛伯传：王孙苏与召氏、毛氏争政，使王子捷杀召戴公及毛伯。卫卒立召襄。
据经文称王札子杀召伯、毛伯，则传所谓王孙苏，即王札子也。杜氏以王札子为王子捷，则圣人何舍其首谋，而以为从者当罪耶？必不然矣。
传秋，七月，秦桓公伐晋。晋魏颗败秦师于辅氏，获杜回，秦之力人也。初，魏武子有嬖妾，无子。武子疾，命颗曰：必嫁是。疾病则曰必以为殉。及卒，颗嫁之，曰：疾病则乱，吾从其治也。及辅氏之役，颗见老人结草以亢杜回，杜回踬而颠，故获之。夜梦之曰：余而所嫁妇人之父也。尔用先人之治命，余是以报。
夫易称余庆，书言降祥，直论其理如此耳，非报应之说也。传载魏颗鬼物之报，是释教未入中国，而端倪先兆于此矣。大抵左氏酷好梦卜，乐道鬼怪，喜谈女德，故书中往往及之。
传晋侯赏桓子狄臣千室，亦赏士伯以瓜衍之县，曰：吾获狄土，子之功也。微子，吾丧伯氏矣。羊舌职说是赏也，曰：周书所谓庸庸祗祗者，谓此物也。夫士伯庸中行伯，君信之，亦庸士伯，此之谓明德矣。文王所以造周，不是过也。故诗曰：陈锡哉，周能施也。率是道也，其何不济。巳上俱十五年。
邲之败，桓子为之，晋霸由是不振，楚氛由是益恶，中国几何而不入于夷也？桓子罪大矣，狄土之获，果足。多乎？传乃盛称晋侯之赏功，以为文王造周，不是过也，何其谬哉！
经巳未，公会晋侯、卫侯、曹伯、邾子，同盟于断道。
晋喜卫之来，故征诸侯为此会。其曰同盟，五国同欲也。黄东发云：胡康侯因传中郤克征会于齐，而妇人笑客，遂以此盟为谋齐。不思征会乃在未见笑之先，岂预知其见笑，故为之会以谋之邪？
传范武子将老，召文子曰：燮乎！吾闻之，喜怒以类者鲜，易者实多。诗曰：君子如怒，乱庶遄沮；君子如祉，乱庶遄巳。君子之喜怒，以已乱也，弗已者必益之。郤子其或者欲已乱于齐乎？不然，余惧其益之也。余将老，使却子逞其志，庶有豸乎！尔从二三子唯敬。乃请老。郤献子为政，俱卜七年。
随会知郤克之愎，而必欲摅其愤也，故以执政让之。然可谓独为君子而不恤国家之阙者矣。
传十八年，晋侯、卫太子臧伐齐，至于阳榖。齐侯会晋侯盟于缯，以公子疆为质于晋，晋师还。
晋、卫伐齐，以断道征会不至，而妇人笑客也。传载齐、晋会于缯，齐子疆为质于晋，而经略其会盟者，以郤克当国，必摅一笑之愤，不顾此盟，而又为于鞍之战，凡以罪晋焉耳。
经公孙归父如晋。冬，十月，壬戌，公薨于路寝。归父还自晋，至笙，遂奔齐。
彭山谓：归父此行，乃季孙之计，将以绝之于齐也。传谓欲去三桓以张公室者，亦行父虚加之辞，以激众怒尔。使归父诚欲去三桓，不早谋之固结之齐，而顾谋之新交之晋乎？此说是也。夫三桓之于东门氏，势不两立者也，故行父深忌之。然是时，鲁虽颛意于晋。而归父犹志向于齐，不使聘于晋，不足以致齐侯之疑；不曰欲去三桓，不足以动三家之怒。是故鲁侯朝薨，而仲氏夕逐，势之所必至矣。然云去三桓者，季孙密言于两氏，欲其恊心耳。若公薨之后，犹恐其一聘之故，而晋人或顾盻之也，乃宣言于朝，曰：使我杀嫡立庶，以失大援者仲也。夫是又归罪于仲，而绝归父于晋也。夫宣之舍晋事齐，德齐之助巳也。而惠之济恶，实由于仲之请婚，行父之纳赂以要结之耳。然则失晋大援者，罪岂独在仲乎，而顾以是逐之耶？虽然，季孙黠矣，归父非纯臣也，观其取绎、伐莒，屡书于册，其恣肆可知巳。兹特以其闻变去国，不失奉使之礼，圣人犹有取焉。书曰：公薨，归父还自晋，至笙，遂奔齐，所以恕归父而甚行父之忍于先君也。
读春秋左氏赘言七卷终

[book_title]读春秋左氏赘言卷之八
荆溪后学王升著
同邑后学吴骙校
成公
经：夏，臧孙许及晋侯盟于赤棘。元年。
鲁自断道之盟，始背齐事晋，知齐之必将侵伐我也，故为此盟，为御敌计耳。传谓齐将出楚师，非也。夫语势则齐强而鲁。弱，语地则齐近而楚远。齐欲侵即侵，欲伐即伐，何仰于楚哉？
传：晋郤克帅师八百乘，诸大夫分将之，以救鲁、卫，及卫地。韩献子将斩人，郤献子驰将救之，至则既斩之矣。郤子使速以徇告其仆曰：吾以分谤也。以韩子戮人，为受诛乎？则不可救，救之是失法也。以为不受诛乎，则不可徇，徇之，是增谤也。夫谤可息也，不可分也，分之，是文彼之过，无益于彼，而反重之也。
经：秋七月，齐侯使国佐如师。巳酉，及国佐盟于袁娄。
此与屈完来盟，其迹似矣，而书之不同，何也？屈完心服求盟，原不受词于君，故不称楚子使而曰来盟于师，顺词也，易词也。国佐之来，其君命之以赂，曰不可，则听客所为，非心服请盟也，故称齐侯使而曰如师，重词也，难词也。桓公退师召陵，而与完盟，则有礼矣，曰盟于召陵，予是盟也。今诸大夫言悖而出，国佐揖而去之，诸大夫恐失赂也，追至袁娄，而仅得与之盟。榖梁谓鞍去齐五百里，袁娄去齐五十里，是鲁、晋之使追佐累日，几至齐之国门而始及盟之也。故特书曰及，再言国佐，深讥之也。夫一战胜齐，求盟宜在齐也，今败者不欲盟，而胜者反汲汲欲之，不亦可鄙之甚哉！
经：十有一月，丙申，公及楚人、秦人、宋人、陈人、卫人、郑人、齐人、曹人、邾人、薛人、鄫人盟于蜀。
传：十一月，公及楚公。子婴齐、蔡侯、许男、秦右大夫说、宋华元、陈公孙宁、卫孙良夫、郑公子去疾及齐国之大夫盟于蜀，卿不书，匮盟也。于是乎畏晋而窃与楚盟，故曰匮盟。蔡侯、许男不书，乘楚车也，谓之失位。君子曰：位其不可不慎也乎！蔡、许之君，一失其位，不得列于诸侯，况其下乎？诗曰：不解于位，民之攸暨。其是之谓矣。俱二年。
蜀之盟。从楚者十一国，盖不待于宋、于申，而中国诸侯已为。楚有矣，可胜慨耶！然是盟经并称人，则似微者。传谓皆列卿也，以其匮盟，故称人。匮盟之说，未为失旨。但以蔡、许二君乘楚王之车而不书，则缪矣。夫楚王不行，则其车不出，二君安得乘之？假令有此车，楚人亦何故强使二幼君乘之哉？夫圣人书此，正以见中国。诸侯背盟主而窃与外夷盟之罪，岂问其乘车失位，而遂不得列于诸侯也耶？左以蔡、许楚之与国而不见此盟，故附会为此说，而不自知其诬也。
经：二年八月壬午，宋公鲍卒。
三年二月乙亥，葬宋文公。
按传称宋文始厚葬，君子谓华元、乐举于是乎不臣，加之罪也。何加尔？以其葬期七月加之也。夫经之书葬，五月、三月者为多，五月得礼，三月已速矣。又有甚者，则二月而葬，若郑襄公，不逾月而葬，若郑穆公是也。六月而葬，如卫穆，则巳缓矣。又有甚者，则七月而葬，如宋文、卫灵，八月而葬，若郑厉，九月而葬，若齐桓是也。速者讥其不怀，缓者恶其怠事，如是而巳。宋文之久不葬，盖华元奔晋、楚之役，二年十一月与楚婴，齐盟蜀矣。三年正月，又会晋侯伐郑焉。二月伐郑，而归，乃克葬其君耳，非无事而坐待七月之期也。苟责其远从金革之事，而葬君不以礼，彼亦何辞？乃信左氏之诬，而谓死益其侈，弃君于恶，彼其肯受之乎？大抵春秋载葬期之缓者，皆缘事故，皆以非礼示讥耳，不谓其僭侈而用王礼也。考经文，前后所书见之矣。
经：梁山崩。
观绛人之言曰：山有朽壤而崩，可若何？国主山川，故山崩川竭，君为之不举，降服乘缦，彻乐出次，祝币史辞以礼焉。其如此而已，虽伯宗若之何？此其大旨以山崩为适然，而人君仅以礼文应之，无复修省之实也。五行传曰：阴乘阳，弱胜强，厥妖山崩。刘向曰：山崩者，臣下叛散之象。刘歆以为梁山之崩，乱亡之象，复而后征，是岁在鹑火，越十三岁，复在鹑火，而晋弑厉公。由是言之，山崩岂朽壤适然之故，而君臣修省，岂可徒以礼文而巳哉？
传：宋公子围龟为质于楚而归，华元享之，请鼓噪以出，鼓噪以复入，曰：习攻华氏。宋公杀之。俱五年。
围龟自楚归，而请鼓噪以出入者，公子故态耳，而谗之者曰习攻华氏也。左氏以为围龟自言天下岂有此愚人哉？
经：二月，辛巳，立武宫。
武宫者，武公之宫也，几世矣？成公十一世之祖也，久毁之，宫则何以立？以鞍之役胜齐也。鞍之战，何与于武公乎？盖此公之得谥为武，有善战拓地之功焉。行父以鞍之胜齐，必武公阴有以助之，故复立武宫以侈嘉绩，遂终鲁之世不复毁，此所以再见昭十五年也。然则可乎？宗庙积久，有毁无立？曰立者，不宜立也。
经：卫孙良夫帅师侵宋。
传：晋伯宗、夏扬说、卫孙良夫、宁相、郑人、伊雒之戎、陆浑蛮氏侵宋，以其辞会也。俱六年。据传，有如许人侵宋，经何故独言卫邪？舍郑与戎、蛮犹可，晋为兵主，而可弗书邪？足知左氏信小说而背正经矣。传又言说欲袭卫，以伯宗不可而止。夫与卫偕行，而反欲袭卫，非特主伯者所必不为，凡行兵者皆不为也。何也？为其先觉也。
经：晋杀其大夫赵同、赵括。
传：晋赵庄姫为赵婴之亡故，譛之于晋侯，曰：原、屏将为乱，栾、郤为征。六月，晋讨赵同、赵括。武从姫氏畜于公宫，以其田与祁奚。韩厥言于晋侯曰：成季之勋，宣孟之忠而无后，为善者其惧矣。三代之令王，皆数百年保天之禄，夫岂无辟王，赖前哲以免也。周书曰：不敢侮鳏寡，所以明德也。乃立武，而反其田焉。八年。
赵朔者，盾之子，而晋成公之壻，武则朔之子，而晋景公之甥也。朔妻既譛原屏，则止杀同、括可矣，何乃并夺朔所受之田乎？是时虽栾、郤征赵氏为乱，而武方幼孩，必不可指为预闻，何为并废之乎？庄姫，景之亲姊，独不能一言庇其子乎？是皆可疑者也。故太史公作赵世家，不信左传，而用当时传闻之说，谓屠岸贾宠于灵公，积憾于盾，及景公三年，借口讨盾弑君之罪，遂杀朔、同、括、婴齐而灭其族，仍索朔之孤，是以有程婴、杵臼之事焉。又十五年，而武得报复，尽灭屠岸氏，始复其田邑。其说详矣。然尤有可疑者。盖如彼说，则所憾在盾之子，而及其诸弟耳。圣人不应舍朔而止称杀同、括，一也。举兵灭世卿之族，而君不与闻，二也。育孤甥于宫中，而人敢索之。贾虽柄宠，犹有栾、郤，且韩厥在焉，而岂其有此？三也。宫中之儿，外人提抱之，越十五年而后知，四也。且因韩厥之众以胁诸将而见赵孤，则晋景之畏贾甚矣。夫爱贾而纵之不问，犹或可久也。若畏之而不敢问，则相猜相忌，不保朝夕。非君杀贾，则贾必弑君，何君臣晏安，迟迟十五年之久，然后假韩厥之众，胁诸将而灭屠岸氏乎？凡此皆事理之难通者，而太史公轻信之，抑又何也？要之二书皆不可信，止宜以圣经为据。盖同括恃其勋戚，晋君忌之，而栾、郤恶其妨巳，搆成其罪而杀之耳，故书晋杀其大夫，明其不当杀也。
传：秋，郑伯如晋。晋人讨其二于楚也，执诸铜鞮。郑人围许，示晋不隐君也。是则，公孙申谋之曰：我出师以围许，为将攺立君者，而纾晋使，晋必归君。郑公子班闻叔申之谋，三月，子如立公子𦈡。夏，四月，郑人杀𦈡，立髡顽。子如奔许。栾武子曰：郑人立君，我执一人焉，何益？不如伐郑而归其君，以求成焉。晋侯有疾，五月，晋立大子州蒲以为君，而会诸侯伐郑。郑子罕赂以襄钟、子然，盟于修泽，子驷为质。辛已，郑伯归。九年。
公孙申之谋，善返其君者也。使南宋诸臣而知出此，徽钦岂死于漠北乎？
传：晋侯梦大厉，被发及地，抟膺而踊，曰：杀余孙不义，余得请于帝矣。坏大门及寝门而入。公惧，入于室，又坏户。公觉，召桑田巫，巫言如梦。公曰：何如？曰：不食新矣。公疾病，求医于秦。秦伯使医缓为之。未至，公梦疾为二竖子。曰：彼良医也，惧伤我，焉逃之？其一曰：居肓之上，膏之下，若我何？医至，曰：疾不可为也，在肓之上，膏之下，攻之不可，达之不及，药不至焉，不可为也。公曰：良医也。厚为之礼而归之。六月，丙午，晋侯欲麦，使甸人献麦，馈人为之，召桑田巫，示而杀之。将食，张如厕，陷而卒。小臣有晨梦，负公以登天，及日中，负晋侯出诸厕，遂以为殉。好谈鬼幻，左氏之癖久矣。然此篇所载，巫以明术杀身，医以不疗称良，亦可为后世戒劝矣。
传：郑伯讨立君者，戊申，杀叔申、叔禽。君子曰：忠为令德非其人犹不可，况不令乎？俱十年。
公孙申之死，与国朝于少保何异？所谓忠以贾祸，千古一辙也。虽然，谋国者主于忠而巳，至于得其人，不得其人，则时也。君子岂忧时之不偶而辍其忠哉？
经：夏，公会晋侯、卫侯于琐泽。秋，晋人败狄于交刚。
传：宋华元克合晋、楚之成。
夏，五月，晋士燮会楚公子罢、许偃。癸亥，盟于宋西门之外，曰：凡晋楚无相加戎，好恶同之，同恤菑危，备救凶患。若有害楚，则晋伐之；在晋楚亦如之。交贽往来，道路无雍。谋其不恊，而讨不庭。有渝此盟，明神殛之，俾队其师，无克胙国。
郑伯如晋听成，会于琐泽，成故也。
狄人间宋之盟以侵晋而不设备。
秋，晋人败狄于交刚。
冬，楚公子罢如晋聘，且莅盟。
十二月，晋侯及楚公子罢盟于赤棘。十二年。
据传，则宋乡合晋楚之成，巳结盟于宋矣，此乃关夷夏之大故，而经可以不书乎？传又言郑伯如晋听成，会于琐泽，成故也，而经止称公会晋侯、卫侯于琐泽。非惟不见楚人，亦并没郑伯不书。经与传南北何啻千里。夫晋景末年，伯令不立，诸侯咸贰，其使钟仪合晋、楚之成，容或有之，然未就而景公卒，厉公初立，锐志霸功，方谋报秦图狄以悚诸侯，顾肯狥华元之请，听其臣。与楚人盟于宋，至冬又亲与楚罢盟于赤棘哉？左氏之诬可知也。然则琐泽之会何为者？私考以为公羊所谓沙泽是也。沙泽在沙鹿之间，北当狄境而西。连卫墟者也。晋侯远为此会，盖以鲁、卫每被狄患特。与之谋狄耳，故遂遣偏师诱狄而败之于交刚。此说可谓审矣。然则斯会也，斯败也，以中国而谋夷狄，虽非盛举，亦非春秋之所恶矣。
传：秦桓公既与晋厉公为令狐之盟，而又背之。五月，丁亥，晋师以诸侯之师及秦师战于麻隧，秦师败绩。曹宣公卒于师，曹人使公子负刍守，使公子欣时逆曹伯之丧。秋，负刍杀其大子而自立也，诸侯乃请讨之。晋人以其役之劳，请俟他年。十三年。秦，强夷也。违盟，细故也，大合诸侯之师，而必于胜。曹，小国也，杀嫡篡立，大恶也。辞诸侯之讨而惮于劳，是尚得为知类也乎？士燮知𭭱韩厥，乌在其为晋之良也？
经：秋，叔孙侨如如齐逆女。
传：曰：称族，尊君命也。
经：九月，侨如以夫人妇姜氏至自齐。
传：曰：舍族，尊夫人也。故君子曰：春秋之称，微而显，志而晦，婉而成章，尽而不污，惩恶而劝善，非圣人谁能修之？十四年。
凡一人治一事而再举者，前必称名氏，以著其人，后止称名，以从省文，此史册之常体，非有所轻重于其间也。若再举氏，则为复词，而别有所谓矣。夫君命之。尊系将之者之为卿，而不系于称族也。夫人之尊，亦系于以之者之为卿，而不系于舍族也。侨如非卿而逆女而以夫人，皆非礼矣。故榖梁曰：大夫不以夫人，以夫人，非正也。其义近之矣。传末君子曰数语，颇得春秋之旨，然不当系之于此也。
经：癸丑，公会晋侯、卫侯、郑伯、曹伯、宋世子成、齐国佐、邾人，同盟于戚。晋侯执曹伯，归于京师。
传：春，诸侯会于戚，讨曹成公也，执而归诸京师。书曰晋侯执曹伯，不及其民也。凡君不道于其民，诸侯讨而执之，则曰某人执某侯，不然则否。
晋侯执曹伯，惜晋侯也。何惜乎？惜其执之之晚也。惜其列之于会而后执也。故使曹人得有词于晋，然归于京师，则礼之正矣。左氏曰：称晋侯，不称人，恶不及民也。是以负刍为犹可恕也。榖梁则反罪晋侯之执，而许曹伯之归为归之善者，是非益倒置矣。苟以为恶不及民，而春秋弗之罪，则世之弑君篡国而加惠于民者，皆可以免于诛讨，而春秋诚鼓乱之书也巳。
经：秋八月，庚辰，葬宋共公。宋华元出奔晋。
宋华元自晋归于宋，宋杀其大夫山，宋鱼石出奔楚。
传：秋，八月，葬宋共公。
于是华元为右师，鱼石为左师，荡泽为司马，向为人为大司寇，鳞朱为少司寇，向带为太宰，鱼府为少宰。荡泽弱公室，杀公子肥。华元曰：我为右师。君臣之训，师所司也。今公室卑而不能正，吾罪大矣。不能治官，敢赖宠乎？乃出奔晋。二华，戴族也。司城，庄族也。六官者皆桓族也。鱼石将止华元，鱼府曰：右师反，必讨，是无桓氏也。鱼石曰：右师苟获反，虽许之讨，必不敢，且多大功，国人与之不反，惧桓氏之无祀于宋也。右师讨，犹有戍在，桓氏虽亡，必偏。鱼石自止华元于河上，请讨，许之，乃反。使华喜、公孙师帅国人攻荡氏，杀子山。书曰：宋杀其大夫山，言背其族也。鱼石、向为人、鳞朱、向带、鱼府出，舍于雎上。华元使止之，不可。冬，十月，华元自止之，不可，乃反。俱十五年。
木讷考据经文，谓经书元出奔晋，而传谓止诸河上。鱼石既许讨山，则无罪也，而复出奔楚，此皆可疑是也。然余以为六桓强族也，杀公子肥，鱼石必与闻者，但石在诸桓中稍为有识，故欲止元以存桓祀。观其自谓右师讨犹有戍在，则自知其罪明矣。故止元于河上，虽许元讨，而元心犹疑，盖畏其强也，复之晋诉之，资其力以反国，乃能讨山而出诸桓。诸桓之出，元亦知其必不可留，而心亦不欲留之，但以鱼石曾止巳，而阳为之礼耳。左氏于请讨许之之下，略其自晋之文，而遽云乃反，则失经文自晋归之义，而不可通矣。或曰：石止元于河上之下，应有不可之晋四字，缺文耳。盖元不听石止，而之晋请讨，其许之者，晋人许之也。若然，则自晋之旨益明，而石之奔楚，亦无可疑矣。
传：六月，晋、楚遇于鄢陵，范文子不欲战。郤至曰：子亦见先君之事，今我辟楚，又益耻也。文子曰：吾先君之亟战也，有故。秦、狄、齐、楚皆强，不尽力，子孙将弱。今三疆服矣，敌楚而巳。唯圣人能外内无患。自非圣人，外宁必有内忧，盍释楚以为外惧乎？十六年。
晋自邲之败，楚人横行于中国，向非鄢陵之役，则晋不为晋，而中国胥为夷矣。然范文子始不欲战，将释楚以为外惧者，知厉公非保功之主，或一战而胜，则骄肆淫虐，祸且百出，国步弥艰矣。故战胜之后，复立于戎马之前，曰：君幼，诸臣不佞，何以及此！君其戒之！其虑至深远也。晋君弗听，卒罹于祸，宜矣。
传：齐庆克通于声孟子，与妇人蒙衣乘辇而入于闳。鲍牵见之，以告国武子。武子召庆克而谓之。庆克久不出，而告夫人曰：国子谪我。夫人怒。国子相灵公以会，高、鲍处守。及还，将至，闭门而索客。孟子诉之曰：高、鲍将不纳君，而立公子角。国子知之。秋七月壬寅，刖鲍牵而逐高无咎。无咎奔莒。仲尼曰：鲍庄子之知不如葵，葵犹能卫其足。
鲍牵不在其位，可矣。居其位而欲孙言以免祸，君子之所不取也。是故牵之刖也，君无道而信谗也，所遭之不幸也，夫子闵之可矣，肯以葵足示讥？
传：初，声伯梦涉洹，或与已琼瑰，食之，泣而为琼瑰盈其怀，从而歌之曰：济洹之水，赠我以琼瑰。归乎归乎！琼瑰盈其怀乎！惧不敢占也。还自郑，壬申，至于貍脤而占之曰：余恐死，故不敢占也。今众繁而从余，三年矣，无伤也。言之之莫而卒。
人之有梦，或为吉凶先兆可矣，若死生有命，岂系乎梦之占否耶？故声伯之梦，使当时占之，亦必不死；使三年之后不占，亦必死矣。左氏喜谈梦卜，故纪此。然其意似谓凶梦不可占，占之辄死者，尢为可笑。
经：晋杀其大夫郤锜、郤犨、郤至。
传：栾书怨郤至，以其不从已而败楚师也，欲废之，使楚公子茇告公曰：此战也。郤至实召寡君，以东师之未至也，与军帅之不具也，曰：此必败。吾因奉孙周以事君。公告栾书，书曰：其有焉。不然，岂其死之不恤，而受敌使乎？君盍尝使诸周而察之？郤至聘于周，栾书使孙周见之，公使觇之，信，遂怨郤至。厉公将作难，郤锜欲攻公，曰：虽死，君必危。郤至曰：人所以立信、知、勇也。信不叛君，知不害民，勇不作乱，失兹三者，其谁与我？死而多怨，将安用之？君实有臣，而杀之，其谓君何？我之有罪，吾死后矣。若杀不辜，将失其民，欲安得乎？待命而已，受君之禄，是以聚党，有党而争命，罪孰大焉！
壬午，长鱼矫以戈杀三郤，皆尸诸朝。巳上俱十七年。
鄢陵之役，栾书非不欲战者，特欲固垒少待而至，即决战耳。当时用书之策，亦必胜楚，则功必尽归之。书至既决战，复恃功矜夸，众所不堪。观其使周，而骤称其伐单子，有温、季其亡之语，盖可知矣。书既病其揜巳之功，又忌郤氏之强横，故用计杀之。然详三郤之为人，至多可取，如免胄趋风，造次修外臣之礼，勇不作乱，濒死存待命之节，亦足尚矣。不幸有功而骄，多聚怨而遘昏主，遂至殒身，惜哉！
经：庚申，晋弑其君州蒲。
传：春，王正月，庚申，晋栾书、中行偃使程滑弑厉公，葬之于翼东门之外，以车一乘，使荀𭭱、士鲂逆周子于京师而立之，生十四年矣。十八年。
据左氏，则栾书寔弑其君矣，而经文以晋弑为词。杜预曰：君无道也。榖梁亦曰：称国以弑，君恶甚矣。然则君而无道，固可弑欤？且晋君之恶者，无如灵公。灵之弑也，春秋归狱于赵盾，谓其预闻乎故矣。夫盾之使穿也隐，夫子尚探其情而弗赦；书之使滑也显，夫子反没其名而弗诛。此何说也？曰：书偃使滑弑君，乃左氏传闻之误也。吴草庐氏谓二子将为废置焉者也。盖厉公无道，众怒所归，二子身为大臣，惴惴不自保，谋欲废之而立周，谋未成，而程滑巳乘众怒弑之矣，故不知者遂疑二子之使之也。周子立国，不替书偃，其非弑君明矣。圣人深原其情，知二子本志非弑，乃众所欲弑者，故称国以弑，而不轻以大恶加诸人，且以示人君之戒也。左氏好以传闻之言，妄释圣经之旨，其意谓春秋立文，非人可测，故其书弑君者，则多方开宥之，曰：是未尝弑君也，失不尝药耳，亡不越竟耳，如赵盾、许世子止是也。实不书弑君者，则曲证以成之，曰：是真弑君者，因国人以弑之也，使程滑弑之也，如莒太子仆、栾书、范偃是也。诚若而言，则春秋一书，是非颠倒，黑白难明，而何以传信于万世哉？
读春秋左氏赘言八卷终

[book_title]读春秋左氏赘言卷之九
荆溪后学王升著，
同邑后学吴骙校。
襄公
经晋韩厥帅师伐郑，仲孙蔑会齐崔杼、曹人、邾人、杞人次于鄫。
秋，楚公子壬夫帅师侵宋。元年。
楚人释君助臣，事巳悖矣。晋悼初立，乃能合列国之师，围宋彭城而降之，何其伟也！然楚所恃以犯中国者郑也，晋不得郑，霸业不成，故以韩厥帅师声郑之罪而入其郛，复以五国之师次鄫以为之援，盖不欲轻用诸侯之力也。及壬夫侵宋以救郑，而诸大夫按兵不动者，知壬夫之不足以害宋，而吾惟俟郑之服而已。如是而郑又不服，乃城虎牢以逼之，而后郑人行成，悼之霸业复光矣。
传夏，齐姜薨。初，穆姜使择美槚以自为榇，与颂琴，季文子取以葬。君子曰：非礼也。礼无所逆。妇养姑者也。亏姑以成妇，逆莫大焉。诗曰：其惟哲人，告之话言，顺德之行。季孙于是为不哲矣。
姑以老而备葬器，妇以少而未备，不幸妇先姑死，则奉姑之命而用其葬器可也，何逆礼之有？行父可议颇多，而此非大失，左氏舍其大而深讥其细，何居？
经六月，庚辰，郑伯𬑆卒。晋师、宋师、卫宁殖侵郑。郑成甫卒，而晋师侵之，说者以为讥伐丧也。然与？曰：非也。郑成入楚，终身不返。今僖公新立，志向之南北未定也，不有以少警之，能保其不入楚哉？夫郑，中国之枢，而其从违，天下之大机也。事机之会，间不容发，尚可泥师不伐丧之常礼耶？
经冬，仲孙蔑会晋荀莹、齐崔杼、宋华元、卫孙林父、曹人、邾人、滕人、薛人、小邾人于戚，遂城虎牢。传冬，诸侯之大夫复会于戚，齐崔武子及滕、薛、小邾之大夫皆会，知武子之言故也。遂成虎牢。郑人乃成俱二年。
虎牢。虢之制邑，为郑所并，非先王分封也。郑既从楚，则中国之险非郑所宜有，故城虎牢，春秋不系之郑，凡所以许晋而恶郑也。或责郑以为不能保其险者，误矣。圣人岂欲郑保险以拒中国哉？
传三年春，楚子重伐吴，为简之师，克鸠兹，至于衡山，使邓廖帅组甲三百，被练三千以侵吴。吴人要而击之，获邓廖。其能免者组甲八十，被练三百而巳。子重归，既饮至，三曰，吴人伐楚取驾。驾，良邑也。邓廖亦楚之良也。君子谓子重于是役也，所获不如所亡。
赵木讷云：自是天下之势遂成鼎足，晋、吴、楚是也。吴既附中国，则楚势孤，终春秋之世，楚无一日安枕者，吴掎其东也。
经公如晋。夏，四月，壬戍，公及晋侯盟于长樗。
彭山曰：观襄公如晋而能与晋侯盟于长樗，则左氏所谓会于沙随之岁始生，而说者遂谓四岁即位者，妄矣。公此行虽报荀莹之聘，其实欲合诸侯而推晋伯也。故长樗既盟之后，即有鸡泽之盟，鲁公请晋为之也。按此说最为近理。不然，兹等事，岂六岁小儿所能办哉？
经陈侯使袁侨如会。戊寅，叔孙豹及诸侯之大夫及陈袁侨盟。传楚子辛为令尹，侵欲于小国。陈成公使袁侨如会求成。晋侯使和组父告于诸侯。秋，叔孙豹及诸侯之大夫及陈袁侨盟，陈请服也。俱三年。
陈自辰陵即楚，其去中国久矣。今见晋悼之明，郑人求归而使大夫求成，其意甚善。时与郑伯既盟于鸡。泽则侨之继至，弗与之盟，非招携之礼也。若亲与之盟，又非所以严霸统也。故使诸大夫与之盟，其礼得矣。其再言及者，明此为袁侨而盟也。或以为诸侯皆在，而大夫自为盟，为恶其专者，误矣。
传三月，陈成公卒。楚人将伐陈，闻丧乃止。陈人不听命。臧武仲闻之曰：陈不服于楚，必亡。大国行礼焉，而不服，在大犹有咎，而况小乎？夏，楚彭名侵陈，陈无礼故也。
陈人笃于服晋而不贰，是能守信者也。后有不虞，罪在晋矣，而武仲乃深讥之，左氏又以为无礼，可谓深于势利而暗于大义者矣。
传秋，定姒薨，匠庆谓季文子曰：子为正卿，而小君之丧不成，不终君也。君长，谁受其咎？初，季孙为巳树六槚于蒲圃东门之外，匠庆请木，季孙曰：掠庆用蒲圃之槚，季孙不御。君子曰：志所谓多行无礼，必自及也，其是之谓乎？
夫榇非小木可为，而槚非十余岁可成之物，季孙树槚，未必将为巳用也。假令文子蚤年树之，至是可用，匠庆用之小君，而季孙弗止，得成其丧，可谓善补过矣，何以讥其多行无礼，必自及耶？
传公曰：然则莫如和戎乎？对曰：和戎有五利焉：戎狄荐居，贵货易土，土可贾焉，一也；边鄙不耸，民狎其野，穑人成功，二也。戎狄事晋，四邻振动，诸侯威怀，三也；以德绥戎，师徒不勤，甲兵不顿，四也。鉴于后羿，而用德度，远至迩安，五也。君其图之。公说，使魏绛盟诸戎，修民事，田，以时巳上俱四年。
和戎，虽不应古谊，然亦有说焉。无终在北燕境内，去晋稍远，彼来扰之为易，而我欲征之为难。时楚方与。晋争陈，势在制楚，无暇于戎，故度时审势而和诸戎，是或一道也。然自是开和戎之端，后世遂以中国事夷狄为长策矣。
传王使王叔陈生诉戎于晋，晋人执之。士鲂如京师，言王叔之贰于戎也。
戎陵王室，不能攘斥，巳失霸主之义，乃王使卿士来，言而可执之乎？就令王叔果贰于戎，亦付之天王自治之耳，而敢擅执之乎？信如传所云，是晋行王事，而周室顾为臣也。是时晋悼方明，六卿多贤，必无此事。万一有之，经必书晋人执王叔陈生，以著其悖矣，肯没而弗书乎？不知左氏何所误闻，而纪之简策也。
经冬，戍陈。楚公子贞帅师伐陈，公会晋侯、宋公、卫侯、郑伯、曹伯、齐世子光救陈。传楚子囊为令尹，范宣子曰：我丧陈矣。楚人讨贰而立子囊，必改行而疾讨陈。陈近于楚，民朝夕急，能无往乎？有陈非吾事也，无之而后可。冬，诸侯戍陈。子囊伐陈，十一月，甲午，会于城棣以救之。俱五年。书戍书救，凡以予晋也。当是时，晋君方明，六卿济济，何弱于楚，而士丐遽欲弃陈乎？陈虽不若郑之枢要，然陈侯一意向晋，若能长以诸侯之兵戍之，有急复为救援，可以无失。安陈而服郑，于伯业不愈光乎？乃无故而欲弃之，逾两年而陈侯逃盟，则宣子之言阶之也。
经莒人灭鄫，传曰：鄫恃赂也。经季孙宿如晋。传晋人以鄫故来讨，曰：何故亡鄫？季武子如晋，见，且听命。六年。
莒人灭鄫，实灭之也。公谷以为立异姓，莅宗祀，为灭者，非也。二家盖因昭四年取鄫再见于经，故为此说，谓鄫宗绝而国存尔。若果如所云，圣人书之必稍异。其文以微见其意，岂直曰灭鄫而巳耶？详取鄫下。左氏以为鄫恃赂而灭，亦非也。鄫虽云属鲁，上年穆叔既以属鄫为不利，告于晋，而使鄫人听命于戚之会矣，贡赋之入亦不在鲁，何恃赂之有？又谓晋人以鄫故来讨，尢非也。夫莒人灭鄫，其罪在莒，乃不责之莒而责之鲁耶？倘晋人妄有所讨，鲁必不受，何季武子如晋听命耶？此皆左氏传闻之谬，而不知其事理之不可通也。然则宿何以如晋？或谓初嗣执政，往植私交者近之。
经夏四月，三卜郊，不从，乃免牲。传孟献子曰：吾乃今而后知有卜筮。夫郊祀后稷，以祈农事也，是故启蛰而郊，郊而后耕。今既耕而卜郊，宜其不从也。
鲁郊非礼，盖天地鬼神所不与也，故或以牛，或以卜，往往微示其儆，而莫之悟也。献子不正言之，而归咎于既耕，亦末矣。
经楚公子贞帅师围陈。十有二月，公会晋侯、宋公、陈侯、卫侯、曹伯、莒子、邾子于鄬。郑伯髡顽如会。未见诸侯卒于鄋传郑僖公之为大子也，于成之十六年，与子罕适晋，不礼焉。又与子丰适楚，亦不礼也。及其元年，朝于晋，子丰欲诉诸晋而废之，子罕止之。及将会于鄬，子驷相，又不礼焉。侍者谏，不听，又谏，杀之。及鄋，子驷使贼夜弑僖公，而以疟疾赴于诸侯。简公生五年，奉而立之。俱七年。
鄬之会，将救陈也，郑伯如会而道卒。圣人盖深惜之，故特书未见诸侯卒于鄋，以见意也。然则传何以言不德而见弑？曰：郑僖公志向中国，盖郑之贤君也。子驷辈皆欲即楚，其不相能，信有之。但以为𬴂实弑君。而以疟赴，春秋遂
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:39:20-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>