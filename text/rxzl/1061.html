<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="博选第一,着希第二,夜行第三,天则第四,环流第五,道端第六,近迭第七,度万第八,王鈇第九,泰鸿第十,泰录第十一,世兵第十二,备知第十三,兵政第十四,学问第十五,世贤第十六,天权第十七,能天第十八,武灵王第十九,御製题鶡冠子,韩愈读鶡冠子,鶡冠子原序,目录,鶡冠子卷上,鶡冠子卷中,鶡冠子卷下,鹖冠子全文在线阅读,鹖冠子全文在线下载,大玄古籍书库">
<meta name="description" content="三卷。据。《汉书·艺文志》道家类说《鹖冠子》一书内容广博，思想宏富。在《天则篇》、《王铁篇》中，阐述的是黄老思想;在。《学问篇》、《度万篇》中，说得是道、法两家之见;在《赵武灵王》、《世兵》等篇目中，是关于兵家的言论。此外，该书还具有浓厚的阴阳五行学思想，这在《泰灵篇》辨水火，《天权篇》“绝道之纪，乱天之文，干音之谓违物之情，天之不纲，其咎躁凶”。中得到反映。《四库全书》将其列入杂家类是很恰当的。关于《鹖冠子》一书的真伪及成书年代，自汉以后，就争论不休。北朝的刘勰、唐代的韩愈、柳宗元，宋代的陆佃，明代的宋">
<title>鹖冠子_鹖冠子_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">鹖冠子</span> <br/>
          作者： <span class="inputVal" id="bkauthor">鹖冠子</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,先秦,哲学,完结</span> <br/>
          字数： <span class="inputVal" id="bknum">[book_length]58296</span> <br/>
          说明： <span class="inputVal" id="bkdec">三卷。据 《汉书·艺文志》道家类说《鹖冠子》一书内容广博，思想宏富。在《天则篇》、《王铁篇》中，阐述的是黄老思想;在 《学问篇》、《度万篇》中，说得是道、法两家之见;在《赵武灵王》、《世兵》等篇目中，是关于兵家的言论。此外，该书还具有浓厚的阴阳五行学思想，这在《泰灵篇》辨水火，《天权篇》“绝道之纪，乱天之文，干音之谓违物之情，天之不纲，其咎躁凶” 中得到反映。《四库全书》将其列入杂家类是很恰当的。关于《鹖冠子》一书的真伪及成书年代，自汉以后，就争论不休。北朝的刘勰、唐代的韩愈、柳宗元，宋代的陆佃，明代的宋濂、胡应麟、清代的俞樾、颐煊、孙诒让等人都提出了独到见解。清人姚际恒在 《古今伪书考》中，断定为伪书。近年来，随着山东临沂银雀山汉代文物的出土，有人据以考证，认为，《鹖冠子》源出秦汉而确保其一部分古论。当然，这些观点还有待于进一步论证。关于《鹖冠子》的篇数，自 《隋书·经籍志》以下皆作三卷，韩愈记十六篇，陆佃注本为十九篇。其主要版本有：聚珍板本，别六子全书本，绵眇阁本，子汇本，明朱养纯刊本，明刊十行本，闽覆聚珍本，明弘治丙辰杨一清本，明四子本，盛意园藏明刊本二卷，源出宋本，十行十九字。恽薇孙家见明活字本三卷，半页十行，行二十字，注大字低一格，板心有碧云或弘治年或活字本三字，乾隆题诗一首，馆臣有跋。明天启刊本，九子本，《十子全书》本，《诸子汇函》本，《子书百种》本，瓶花斋本，《四部丛刊》 本、《四库全书》本等。</span> <br/>
          封面： <span class="inputVal" id="bkimg">Z_5462.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]鹖冠子
[book_author]鹖冠子
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,先秦,哲学,完结
[book_length]58296
[book_dec]三卷。据 《汉书·艺文志》道家类说《鹖冠子》一书内容广博，思想宏富。在《天则篇》、《王铁篇》中，阐述的是黄老思想;在 《学问篇》、《度万篇》中，说得是道、法两家之见;在《赵武灵王》、《世兵》等篇目中，是关于兵家的言论。此外，该书还具有浓厚的阴阳五行学思想，这在《泰灵篇》辨水火，《天权篇》“绝道之纪，乱天之文，干音之谓违物之情，天之不纲，其咎躁凶” 中得到反映。《四库全书》将其列入杂家类是很恰当的。关于《鹖冠子》一书的真伪及成书年代，自汉以后，就争论不休。北朝的刘勰、唐代的韩愈、柳宗元，宋代的陆佃，明代的宋濂、胡应麟、清代的俞樾、颐煊、孙诒让等人都提出了独到见解。清人姚际恒在 《古今伪书考》中，断定为伪书。近年来，随着山东临沂银雀山汉代文物的出土，有人据以考证，认为，《鹖冠子》源出秦汉而确保其一部分古论。当然，这些观点还有待于进一步论证。关于《鹖冠子》的篇数，自 《隋书·经籍志》以下皆作三卷，韩愈记十六篇，陆佃注本为十九篇。其主要版本有：聚珍板本，别六子全书本，绵眇阁本，子汇本，明朱养纯刊本，明刊十行本，闽覆聚珍本，明弘治丙辰杨一清本，明四子本，盛意园藏明刊本二卷，源出宋本，十行十九字。恽薇孙家见明活字本三卷，半页十行，行二十字，注大字低一格，板心有碧云或弘治年或活字本三字，乾隆题诗一首，馆臣有跋。明天启刊本，九子本，《十子全书》本，《诸子汇函》本，《子书百种》本，瓶花斋本，《四部丛刊》 本、《四库全书》本等。
[book_img]Z_5462.jpg


[book_chapter]卷上

[book_title]博选第一
王鈇非一世之器者，厚德隆俊也。道凡四稽：一曰天，二曰地，三曰人，四曰命。权人有五至：一曰伯己，二曰什己，三曰若己，四曰厮役，五曰徒隶。所谓天者，物理情者也，所谓地者，常弗去者也，所谓人者，恶死乐生者也，所谓命者，靡不在君者也。君也者，端神明者也，神明者，以人为本者也，人者，以贤圣为本者也，贤圣者，以博选为本者也，博选者，以五至为本者也。故北面而事之，则伯己者至，先趋而后息，先问而后默，则什己者至，人趋己趋，则若己者至，凭几据杖，指麾而使，则□役者至，乐嗟苦咄，则徒隶之人至矣。故帝者与师处，王者与友处，亡主与徒处。故德万人者谓之隽，德千人者谓之豪，德百人者谓之英。德音者，所谓声也，未闻音出而响过其声者也。贵者有知，富者有财，贫者有身。信符不合，事举不成。不死不生，不断不成。计功而偿，权德而言，王鈇在此，孰能使营。

[book_title]着希第二
道有稽，德有据。人主不闻要，故专与运尧，而无以见也。道与德馆，而无以命也，义不当格，而无以更也。若是置之，虽安非定也。端倚有位，名号弗去。故希人者无悖其情，希世者无缪其宾。文礼之野，与禽兽同则，言语之暴，与蛮夷同谓。夫君子者，易亲而难狎，畏祸而难却，嗜利而不为非，时动而不苟作。体虽安之，而弗敢处，然后礼生；心虽欲之，而弗敢信，然后义生。夫义节欲而治，礼反情而辨者也，故君子弗径情而行也。夫乱世者，以粗智为造意，以中险为道，以利为情，若不相与同恶，则不能相亲，相与同恶，则有相憎。说者言仁，则以为诬，发于义，则以为夸，平心而直告之，则有弗信。故贤者之于乱世也，绝豫而无由通，异类而无以告，苦乎哉。贤人之潜乱世也，上有随君，下无直辞，君有骄行，民多讳言。故人乖其诚，能士隐其实情，心虽不说，弗敢不誉。事业虽弗善，不敢不力，趋舍虽不合，不敢弗从。故观贤人之于乱世也，其慎勿以为定情也。

[book_title]夜行第三
天文也，地理也，月刑也，日德也，四时检也，度数节也，阴阳气也。五行业也，五政道也，五音调也，五声故也，五味事也，赏罚约也。此皆有验，有所以然者，随而不见其后，迎而不见其首。成功遂事，莫知其状。图弗能载，名弗能举。强为之说曰：芴乎芒乎，中有象乎，芒乎芴乎，中有物乎，窅乎冥乎，中有精乎。致信究情，复反无貌，鬼见，不能为人业。故圣人贵夜行。

[book_title]天则第四
圣王者，有听微决疑之道，能屏谗，权实，逆淫辞，绝流语，去无用，杜绝朋党之门，嫉妒之人，不得着明，非君子术数之士莫得当前。故邪弗能奸，祸不能中。彼天地之以无极者，以守度量，而不可滥，日不逾辰，月宿其●，当名服事，星守弗去，弦望晦朔，终始相巡，逾年累岁，用不缦缦，此天之所柄以临斗者也。中参成位，四气为政，前张后极，左角右钺，九文循理，以省官众，小大毕举。先无怨雠之患，后无毁名败行之咎。故其威上际下交，其泽四被而不鬲。天之不违，以不离一，天若离一，反还为物。不创不作，与天地合德，节玺相信，如月应日。此圣人之所以宜世也。知足以滑正，略足以恬祸，此危国之不可安，亡国之不可存也。故天道先贵覆者，地道先贵载者，人道先贵事者，酒保先贵食者。待物也，领气时也，生杀法也。循度以断，天之节也。●地而守之，分民而部之。寒者得衣，饥者得食，冤者得理，劳者得息，圣人之所期也。夫裁衣而知择其工，裁国而知索其人，此固世之所公哉。同而后可以见天，异而后可以见人，变而后可以见时，化而后可以见道。临利而后可以见信，临财而后可以见仁，临难而后可以见勇，临事而后可以见术数之士。九皇之制，主不虚王，臣不虚贵阶级。尊卑名号，自君吏民，次者无国，历宠历录，副所以付授，与天人参相结连，钩考之具不备故也。下之所逜，上之可蔽，斯其离人情而失天节者也。缓则怠，急则困，见闲则以奇相御，人之情也。举以八极，信焉而弗信，天之则也。差缪之闲，言不可合，平不中律，月望而晨月毁于天，珠蛤蠃蚌虚于深渚，上下同离也。未令而知其为，未使而知其往，上不加务而民自尽，此化之期也。使而不往，禁而不止，上下乖谬者，其道不相得也。上统下抚者，远众之慝也，阴阳不接者，其理无从相及也，算不相当者，人不应上也。符节亡此，曷曾可合也，为而无害，成而不败，一人唱而万人和，如体之从心，此政之期也。盖毋锦杠悉动者，其要在一也。未见不得其●而能除其疾也。文武交用而不得事实者，法令放而无以枭之谓也。舍此而按之彼者，曷曾可得也。冥言易，而如言难。故父不能得之于子，而君弗能得之于臣。已见天之所以信于物矣，未见人之所信于物也。捐物任势者，天也，捐物任势，故莫能宰而不天。夫物故曲可改人可使。法章物而不自许者，天之道也。以为奉教陈忠之臣，未足恃也。故法者，曲制，官备，主用也。举善不以窅窅，拾过不以冥冥。决此，法之所贵也。若砻磨不用，赐物虽诎，有不效者矣。上下有闲，于是设防知蔽并起。故政在私家而弗能取，重人掉权而弗能止，赏加无功而弗能夺，法废不奉而弗能立。罚行于非其人而弗能绝者，不与其民之故也。夫使百姓释己而以上为心者，教之所期也。八极之举，不能时赞，故可壅塞也。昔者有道之取政，非于耳目也。夫耳之主听，目之主明。一叶蔽目，不见太山，两豆塞耳，不闻雷霆。道开而否，未之闻也。见遗不掇，非人情也。信情脩生，非其天诛，逆夫人僇，不胜任也。为成求得者，事之所期也。为之以民，道之要也。唯民知极，弗之代也。此圣王授业，所以守制也。彼教苦故民行薄，失之本故争于末。人有分于处，处有分于地，地有分于天，天有分于时，时有分于数，数有分于度，度有分于一。天居高而耳卑者，此之谓也。故圣王天时人之地之雅无牧能因无功多。尊君卑臣，非计亲也，任贤使能，非与处也。水火不相入，天之制也。明不能照者，道弗能得也，规不能包者，力弗能挈也。自知慧出，使玉化为环玦者，是政反为滑也。田不因地形，不能成谷，为化不因民，不能成俗。严疾过也，喜怒适也，四者已仞，非师术也。形啬而乱益者，势不相牧也。德与身存亡者，未可以取法也。昔宥世者，未有离天人而能善与国者也。先王之盛名，未有非士之所立者也。过生于上，罪死于下。浊世之所以为俗也，一人乎，一人乎，命之所极也。

[book_title]环流第五
有一而有气，有气而有意，有意而有图，有图而有名，有名而有形，有形而有事，有事而有约。约决而时生，时立而物生。故气相加而为时，约相加而为期，期相加而为功，功相加而为得失，得失相加而为吉凶，万物相加而为胜败。莫不发于气，通于道，约于事，正于时，离于名，成于法者也。法之在此者谓之近，其出化彼谓之远。近而至故谓之神，远而反故谓之明。明者在此，其光照彼，其事形此，其功成彼。从此化彼者法也，生法者我也，成法者彼也。生法者，日在而不厌者也。生成在己，谓之圣人。惟圣人究道之情，唯道之法，公政以明。斗柄东指，天下皆春，斗柄南指，天下皆夏，斗柄西指，天下皆秋，斗柄北指，天下皆冬。斗柄运于上，事立于下，斗柄指一方，四塞俱成。此道之用法也。故日月不足以言明，四时不足以言功。一为之法，以成其业，故莫不道。一之法立，而万物皆来属。法贵如言，言者万物之宗也。是者，法之所与亲也，非者，法之所与离也。是与法亲故强，非与法离故亡，法不如言故乱其宗。故生法者命也，生于法者亦命也。命者自然者也。命之所立，贤不必得，不肖不必失。命者，挈己之文者也。故有一日之命，有一年之命，有一时之命，有终身之命。终身之命，无时成者也，故命无所不在，无所不施，无所不及。时或后而得之命也，既有时有命，引其声合之名，其得时者成命日调，引其声合之名，其失时者精神俱亡命日乖。时命者，唯圣人而后能决之。夫先王之道备然，而世有困君，其失之谓者也。故所谓道者，无已者也，所谓德者，能得人者也。道德之法，万物取业。无形有分，名曰大孰。故东西南北之道踹然，其为分等也。阴阳不同气，然其为和同也；酸咸甘苦之味相反，然其为善均也；五色不同采，然其为好齐也；五声不同均，然其可喜一也。故物无非类者，动静无非气者，是故有人将，得一人气吉，有家将，得一家气吉，有国将，得一国气吉。其将凶者反此。故同之谓一，异之谓道。相胜之谓埶，吉凶之谓成败。贤者万举而一失，不肖者万举而一得，其冀善一也，然则其所以为者不可一也。知一之不可一也，故贵道。空之谓一，无不备之谓道，立之谓气，通之谓类。气之害人者谓之不适，味之害人者谓之毒。夫社不□，则不成雾。气故相利相害也，类故相成相败也。积往生跂，工以为师，积毒成药，工以为医。美恶相饰，命曰复周，物极则反，命曰环流。

[book_title]道端第六
天者，万物所以得立也，地者，万物所以得安也。故天定之，地处之，时发之，物受之，圣人象之。夫寒温之变，非一精之所化也，天下之事，非一人之所能独知也，海水广大，非独仰一川之流也。是以明主之治世也，急于求人，弗独为也，与天与地，建立四维，以辅国政，钩绳相布，衔橛相制，参偶具备，立位乃固，经气有常理，以天地动，逆天时不祥，有祟事，不仕贤，无功必败，出究其道，入穷其变，张军卫外，祸反在内，所备甚远，贼在所爱。是以先王置士也，举贤用能，无阿于世。仁人居左，忠臣居前，义臣居右，圣人居后。左法仁，则春生殖，前法忠，则夏功立，右法义，则秋成熟，后法圣，则冬闭藏。先王用之，高而不坠，安而不亡，此万物之本●，天地之门户，道德之益也，此四大夫者，君之所取于外也。君者，天也。天不开门户，使下相害也，进贤受上赏，则下不相蔽，不待事人贤士显不蔽之功，则任事之人莫不尽忠，乡曲慕义，化坐自端，此其道之所致德之所成也。本出一人，故谓之天，莫不受命，不可为名，故谓之神。至神之极，见之不忒，匈乖不惑，务正一国。一国之刑，具在于身。以身老世，正以错国，服义行仁，以一王业。夫仁者，君之操也，义者，君之行也，忠者，君之政也，信者，君之教也，圣人者，君之师傅也。君道知人，臣术知事。故临货分财使仁，犯患应难使勇，受言结辞使辩，虑事定计使智，理民处平使谦，宾奏赞见使礼，用民获众使贤，出封越境适绝国使信，制天地御诸侯使圣。夫仁之功，善与不争，下不怨上，辩士之功，释怨解难，智士之功，事至而治，难至而应，忠臣之功，正言直行，矫拂王过，义臣之功，存亡继绝，救弱诛暴，信臣之功，正不易言，贞谦之功，废私立公，礼臣之功，尊君卑臣，贤士之功，敌国惮之，四境不侵，圣人之功，定制于冥冥，求至欲得，言听行从，近亲远附，明达四通，内有挟度，然后有以量人。富者观其所予，足以知仁，贵者观其所举，足以知忠，观其大●，长不让少，贵不让贱，足以知礼达，观其所不行，足以知义，受官任治，观其去就，足以知智，迫之不惧，足以知勇，口利辞巧，足以知辩，使之不隐，足以知信，贫者观其所不取，足以知廉，贱者观其所不为，足以知贤，测深观天，足以知圣。第不失次，理不相舛，近塞远闭，备元变成，明事知分，度数独行，无道之君，任用幺幺，动即烦浊，有道之君，任用俊雄，动则明白，二者先定素立，白参明起，气荣相宰，上合其符，下稽其实。时君遇人有德，君子至门，不言而信，万民附亲，遇人暴骄，万民离流，上下相疑，复而如环，日夜相桡，谏者弗受，言者危身，无从闻过，故大臣伪而不忠。是以为人君亲其民如子者，弗召自来。故曰：有光卒于美名，不施而责，弗受而求亲，故曰：有殃卒于不祥。夫长者之事其君也，调而和之，士于纯厚，引而化之，天下好之，其道日从，故卒必昌。夫小人之事其君也，务蔽其明，塞其听，乘其威，以灼热人，天下恶之，其崇日凶，故卒必败，祸及族人。此君臣之变，治乱之分，兴坏之关梁，国家之阅也。逆顺利害，由此出生。凡可无学而能者，唯息与食也。故先王传道以相效属也，贤君循成法，后世久长，惰君不从，当世灭亡。

[book_title]近迭第七
庞子问鹖冠子曰：“圣人之道何先？”鹖冠子曰：“先人。”庞子曰：“人道何先？”鹖冠子曰：“先兵。”庞子曰：“何以舍天而先人乎？”鹖冠子曰：“天高而难知，有福不可请，有祸不可避，法天则戾。地广大深厚，多利而鲜威，法地则辱。时举错代，更无一，法时则贰。三者不可以立化树俗，故圣人弗法。”庞子曰：“阴阳何若？”鹖冠子曰：“神灵威明与天合，勾萌动作与地俱，阴阳寒暑与时至。三者圣人存则治，亡则乱，是故先人富则骄，贵则嬴。兵者百岁不一用，然不可一日忘也，是故人道先兵。”庞子曰：“先兵柰何？”鹖冠子曰：“兵者礼义忠信也。”庞子曰：“愿闻兵义。”鹖冠子曰：“失道故敢以贱逆贵，不义故敢以小侵大。”庞子曰：“用之柰何？”鹖冠子曰：“行枉则禁，反正则舍，是故不杀降人，主道所高，莫贵约束，得地失信，圣王弗据，倍言负约，各将有故。”庞子曰：“弟子闻之曰：地大者国实，民众者兵强，兵强者先得意于天下。今以所见合所不见，盖殆不然。今大国之兵，反诎而辞穷，禁不止令不行之故何也？”鹖冠子曰：“欲知来者察往，欲知古者察今。择人而用之者王，用人而择之者亡，逆节之所生，不肖侵贤命曰凌，百姓不敢言命曰胜。今者所问，子慎勿言。夫地大国富，民众兵强，曰足士有余力而不能以先得志于天下者，其君不贤而行骄溢也。不贤则不能无为而不可与致焉，骄则轻敌，轻敌则与所私谋其所不知为，使非其在力欲取胜于非其敌，不计终身之患，乐须臾之说。是故国君被过听之谤丑于天下，而谋臣负滥首之责于敌国。敌国乃责则却，却则说者羞其弱。万贱之直，不能挠一贵之曲。国被伸创，其发则战，战则是使元元之民往死，邪臣之失莿也。过生于上，罪死于下，雠既外结，诸侯畜其罪则，危覆社稷，世主慑惧寒心，孤立不伐。此人二国之难不解，君立不复悔曩邮过谋徙计易滥首不足盖以累重灭门残疾族。公谢天下以让敌国，不然则战道不绝国，创不息。大乎哉，夫弗知之害，悲乎哉，其祸之所极。此倚贵离道少人自有之咎也。是故师未发轫，而兵可迭也。今大国之君不闻先圣之道而易事，群臣无明佐之大数而有滑正之碎智，反义而行之，逆德以将之，兵诎而辞穷，令不行，禁不止，又奚足怪哉。”庞子曰：“何若滑正之智？”鹖冠子曰：“
法度无以□意为摸，圣人按数循法尚有不全，是故人不百其法者，不能为天下主。今无数而自因，无法而自备，循无上圣之检而断于己明，人事虽备，将尚何以复百己之身乎。主知不明，以贵为道，以意为法，牵时诳世，逜下蔽上，使事两乖，养非长失，以静为扰，以安为危，百姓家困，人怨祸孰大焉。若此者，北走之日，后知命亡。”庞子曰：“以人事百法柰何？”鹖冠子曰：“苍颉作法，书从甲子，成史李官，苍颉不道，然非苍颉文墨不起，纵法之载于图者，其于以喻心达意扬道之所谓，乃才居曼之十分一耳。故知百法者桀雄也，若隔无形，将然未有者知万人也。无万人之智者，智不能栖世学之上。”庞子曰：“得奉严教，受业有闲矣，退师谋言，弟子愈恐。”
[book_chapter]卷中

[book_title]度万第八
庞子问鹖冠子曰：“圣与神谋，道与人成，愿闻度神虑成之要柰何。”鹖冠子曰：“天者神也，地者形也，地湿而火生焉，天燥而水生焉。法猛刑颇则神湿，神湿则天不生水，音□故声倒则形燥，形燥则地不生火。水火不生，则阴阳无以成气，度量无以成制，五胜无以成埶，万物无以成类。百业俱绝，万生皆困，济济混混，孰知其故。天人同文，地人同理，贤不肖殊能，故上圣不可乱也，下愚不可辩也。阴阳者气之正也，天地者形神之正也，圣人者德之正也，法令者四时之正也。故一义失此，万或乱彼，所失甚少，所败甚众。所谓天者，非是苍苍之气之谓天也，所谓地者，非是??之土之谓地也。所谓天者，言其然物而无胜者也，所谓地者，言其均物而不可乱者也。音者其谋也，声者其事也。音者天之三光也，声者地之五官也。形神调，则生理脩。夫生生而倍其本，则德专己知无道，上乱天文，下灭地理，中绝人和，治渐终始，故听而无闻，视而无见，白昼而闇。有义而失谥，失谥而惑，责人所无，必人所不及。相史于既而不尽其爱，相区于成而不索其实。虚名相高，精白为黑，动静组转，神绝复逆，经气不类，形离正名，五气失端，四时不成。过生于上，罪死于下，有世将极，驱驰索祸，开门逃福，贤良为笑，愚者为国，天咎先见，灾害并杂，人孰兆生，孰知其极。见日月者不为明，闻雷霆者不为聪，事至而议者不能使变无生。故善度变者观本，本足则尽，不足则德必薄兵必老，其孰能以褊材为褒德博义者哉。其文巧武果而奸不止者，生于本不足也。故主有二政，臣有二制，臣弗用，主不能使，臣必死，主弗能止，是以圣王独见。故主官以授，长者在内，和者在外。夫长者之为官也，在内则正义，在外则固守，用法则平法人本无害，以端天地，令出一原。散无方化万物者令也，守一道制万物者法也。法也者，守内者也，令也者，出制者也。夫法不败是，令不伤理，故君子得而尊，小人得而谨，胥靡得以全。神备于心，道备于形，人以成则，士以为绳，列时第气，以授当名，故法错而阴阳调，凤凰者，鹑火之禽，阳之精也，骐麟者，元枵之兽，阴之精也，万民者，德之精也，德能致之，其精毕至。”庞子曰：“致之柰何？”鹖冠子曰：“天地阴阳，取稽于身，故布五正以司五明，十变九道，稽从身始。五音六律，稽从身出，五五二十五，以理天下，六六三十六，以为岁式。气由神生，道由神成。唯圣人能正其音调其声，故其德上反太清，下及泰宁，中及万灵，膏露降，白丹发，醴泉出，朱草生，众祥具，故万口云，帝制神化，景星光润。文则寝天下之兵，武则天下之兵莫能当。远之近，显乎隐，大乎小，众乎少，莫不从微始，故得之所成，不可胜形，失之所败，不可胜名。从是往者，子弗能胜问吾亦弗胜言凡问之要，欲近知而远见，以一度万也。无欲之君不可与举，贤人不用，弗能使国利，此其要也。”庞子曰：“敢问五正。”鹖冠子曰：“有神化，有官治，有教治，有因治，有事治。”庞子曰：“愿闻其形。”鹖冠子曰：“神化者于未有，官治者道于本，教治者脩诸己，因治者不变俗，事治者矫之于末。”庞子曰：“愿闻其事。”鹖冠子曰：“神化者，定天地，豫四时，拔阴阳，移寒暑，正流并生，万物无害，万类成全，名尸气皇。官治者，师阴阳，应将然，地宁天澄，众美归焉，名尸神明。教治者，置四时，事功顺道，名尸贤圣。因治者，招贤圣而道心术，敬事生和，名尸后王。事治者，招仁圣而道知焉，苟精牧神，分官成章，教苦利远，法制生焉，法者使去私就公，同知壹●有同由者也，非行私而使人合同者也，故至治者弗由而名尸公伯。”

[book_title]王鈇第九
庞子问鹖冠子曰：“泰上成鸠之道，一族用之万八千岁，有天下兵强，世不可夺，与天地存，久绝无伦，齐殊异之物，不足以命其相去之不同也。世莫不言树俗立化，彼独何道之行以至于此？”鹖冠子曰：“彼成鸠氏天，故莫能增其高尊其灵。”庞子曰：“何谓天，何若而莫能增其高尊其灵？”鹖冠子曰：“天者诚其日德也，日诚出诚入，南北有极，故莫弗以为法则。天者信其月刑也，月信死信生，终则有始，故莫弗以为政。天者明星其稽也，列星不乱，各以序行，故小大莫弗以章。天者因时其则也，四时当名代而不干，故莫弗以为必然。天者一法其同也，前后左右，古今自如，故莫弗以为常。天诚信明因一，不为众父。易一故莫能与争先，易一非一故不可尊增，成鸠得一，故莫不仰制焉。庞子曰：“愿闻其制。”鹖冠子曰：“成鸠之制，与神明体正，神明者，下究而上际，克啬万物而不可猒者也，周泊遍照，反与天地总，故能为天下计，明于蚤识逢臼，不惑存亡之祥安危之稽。”庞子曰：“愿闻其稽。”鹖冠子曰：“置下不安，上不可以载，累其足也，其最高而不植局者，未之有也。辩于人情究物之理，称于天地，废置不殆，审于山川而运动举错有检，生物无害，为之父母，无所躏跞，仁于取予，备于教道，要于言语，信于约束，已诺不专，喜怒不增，其兵不武，树以为俗，其化出此。”庞子曰：“愿闻其人情物理所以啬万物与天地总与神明体正之道。”鹖冠子曰：“成鸠氏之道，未有离天曲日术者。天曲者明而易循也，日术者要而易行也。”庞子曰：“愿闻天曲日术。”鹖冠子曰：“其制邑理都使矔习者，五家为伍，伍为之长，十伍为里，里置有司，四里为扁，扁为之长，十扁为乡，乡置师，五乡为县，县有啬夫治焉，十县为郡，有大夫守焉，命曰官属。郡大夫退脩其属县，啬夫退脩其乡，乡师退脩其扁，扁长退脩其里，里有司退脩其伍，伍长退脩其家。事相斥正，居处相察，出入相司。父与父言义，子与子言孝。长者言善，少者言敬，旦夕相薰芗，以此慈孝之务。若有所移徙去就，家与家相受，人与人相付，亡人奸物，无所穿窜，此其人情物理也。伍人有勿故不奉上令有余不足居处之状，而不辄以告里有司，谓之乱家，其罪伍长以同。里中有不敬长慈少，出等异众，不听父兄之教，有所受闻，不悉以告扁长，谓之乱里，其罪有司而贰其家。扁不以时循行教诲，受闻不悉以告乡师，谓之乱扁，其罪扁长而贰其家。乡不以时循行教诲，受闻不悉以告县啬夫，谓之乱乡，其罪乡师而贰其家。县啬夫不以时循行教诲，受闻不悉以告郡，善者不显，命曰蔽明，见恶而隐，命曰下比，谓之乱县，其诛啬夫无赦。郡大夫不以循行教诲，受闻虽实，有所遗脱，不悉以教柱国，谓之乱郡，其诛郡大夫无赦。柱国不政，使下情不上闻，上情不下究，谓之絿政，其诛柱国灭门残疾。令尹不宜时合地害百姓者，谓之乱天下，其轸令尹以□。此其所以啬物也。天用四时，地用五行，天子执一以居中央，调以五音，正以六律，纪以度数，宰以刑德。从本至末，第以甲乙。天始于元，地始于朔，四时始于历。故家里用提，扁长用旬，乡师用节，县啬夫用月，郡大夫用气分所至，柱国用六律。里五日报扁，扁十日报乡，乡十五日报县，县三十日报郡，郡四十五日报柱国，柱国六十日以闻天子，天子七十二日遗使，勉有功罚不如此所以与天地总。下情六十日一上闻，上惠七十二日一下究，此天曲日术也。故不肖者不失其贱，而贤者不失其明，上享其福禄而百事理行，畔者不利，故莫能挠其强，是以能治满而不溢，绾大而不芒，天子中正，使者敢易言尊益区域，使利逜下蔽上，其刑斩笞无赦，诸吏教苦德薄，侵暴百姓，辄罢，毋使污官乱治，不奉令犯法，其罪加民，利而不取利，运而不取次，故四方从之，唯恐后至。是以运天而维张，地广而德章，天下安乐，设年予昌属各以一时典最上贤不如令尹，令尹以闻，壹再削职，三则不赦，治不逾官，使史李不误，公市为平，生者不喜，死者不怨，人得所欲，国无变故，着赏有功，德及三世，父伏其辜，不得创谥，事从一二，终古不勃。彼计为善于乡，不如为善于里，为善于里，不如为善于家。是以为善者可得举，为恶者可得诛。莫敢道一旦之善，皆以终身为期，素无失次，故化立而世无邪，化立俗成，少则同侪，长则同友，游敖同品，祭祀同福，死生同爱，祸灾同忧，居处同乐，行作同和，吊贺同杂，哭泣同哀。欢欣足以相助，●谍足以相止，安平相驯，军旅相保，夜战则足以相信，昼战则足以相配，入以禁暴，出正无道，是以其兵能横行诛伐而莫之敢御。故其刑设而不用，不争而权重，车甲不陈而天下无敌矣。失道则贱敢逆贵，不义则小敢侵大。成鸠既见上世之嗣失道亡功倍本灭德之则，故为之不朽之国定位牢祭，使鬼神□曰，增规不圆，益矩不方。夫以效末传之子孙，唯此可持，唯此可将，将者养吉，释者不祥，墠以全牺，正以斋明，四时享之，祀以家王，以为神享，礼灵之符，藏之宗庙，以玺正诸。故其后世之保教也全，耳目不营，用心不分，不见异物，而迁捐私去毒，钩于内哲，固于所守，更始逾新，上元为纪，其承嘉惠相高不改□昭穆，具招士先结之，后入弗解，此知极之至也。”庞子曰：“愿闻所以不改更始逾新之道。”鹖冠子曰：“成鸠所谓得王鈇之传者也。”庞子曰：“何谓王鈇？”鹖冠子曰：“王鈇者，非一世之器也。以死遂生，从中制外之教也。后世成至孙一灵羽理符日循，功弗敢败，奉业究制，执正守内，拙弗敢废，楼●与旱，以新续故，四时执效，应锢不骏，后得入庙，惑爽不嗣谓之焚，祖命冒世，礼嗣弗引，奉常弗内，灵不食祀，家王不举祭，天将降咎，皇神不享，此所以不改更始逾新之道也。故主无异意，民心不徙，与天合则，万年一范，则近者亲其善，远者慕其德而无已。是以其教不猒，其用不弊。故能畴合四海以为一家，而夷貉万国皆以时朝服致绩，而莫敢效增免，闻者传译，来归其义，莫能易其俗移其教。故共威立而不犯，流远而不废，此素皇内帝之法。成鸠之所枋以超等世世不可夺者也，功日益月长，故能与天地存久，此所以与神明体正之术也，不待士史苍颉作书，故后世莫能云其咎。未闻不与道德究而能以为善者也。”庞子曰：“如是古今之道同邪？”鹖冠子曰：“古者亦我而使之久，众者亦我而使之众耳，何比异哉。彼类善则万世不忘，道恶则祸及其身，尚奚怪焉。”庞子曰：“以今之事观古之道，舟车相通，衣服同采，言语相知，画地守之，不能相犯，殊君异长，不能相使，逆言过耳，兵甲相李，百父母子旦未易领，方若所言未有离中国之正也。邱第之业，域不出着，居不连垝，而曰成鸠氏，周阖四海为一家，夷貉万国莫不来朝，其果情乎？”鹖冠子曰：“虎狼杀人，乌苍从上，螾蛾从下聚之。六者异类，然同时俱至者何也，所欲同也。由是观之，有人之名，则同人之情耳何，故不可乎。天度数之而行，在一不少，在万不众，同如林木，积如仓粟，斗石以陈，升委无失也。列地分民，亦尚一也耳，百父母子，何能增减，殊君异长，又何出入，若能正一，万国同极，德至四海，又奚足阖也。”庞子曰：“果必信然，阴阳消散，三百六十日，各反其故，天地跼跼，奚足以疑。圣人高大，内揣深浅远近之理，使鬼神一失，不复息矣，与天地相蔽，至今尚在，以钲面达行。宜乎哉，成鸠之万八千岁也，得此道者何辩谁氏，所用之国而天下利耳。

[book_title]泰鸿第十
泰一者，执大同之制，调泰鸿之气，正神明之位者也。故九皇受傅，以索其然之所生，傅谓之得天之解，傅谓之得天地之所始，傅谓之道，得道之常，傅谓之圣人，圣人之道与神明相得，故曰道德，□始穷初，得齐之所出，九皇殊制，而政莫不效焉，故曰泰一。泰皇问泰一曰：“天地人事三者孰急？”泰一曰：“爱精养神内端者，所以希天，天也者，神明之所根也，醇化四时，陶埏无形，刻镂未萌，离文将然者也，地者，承天之演备载以宁者也。吾将告汝神明之极，天地人事三者复一也，立置臣义，所谓四则，散以八风，揆以六合，事以四时，写以八极，照以三光，牧以刑德，调以五音，正以六律，分以度数，表以五色，改以二气，致以南北，齐以晦望，受以明历，日信出信入，南北有极，度之稽也，月信死信生，进退有常，数之稽也，列星不乱其行，代而不干，位之稽也，天明三以定一，则万物莫不至矣。三时生长，一时煞刑，四时而定天地尽矣。夫物之始也倾倾，至其有也录录，至其成形端端王王，勿损勿益，幼少随足，以从师俗，毋易天生，毋散天朴，自若则清，动之则浊。神圣践承翼之位，以与神皇合德，按图正端，以至无极，两治四致，闲以止息，归时离气，以成万业，一来一往，视衡●仰，五官六府，分之有道，无钩无绳，浑沌不分，大象不成，事无经法，精神相薄，乃伤百族，偷气相时，后功可立，先定其利，待物自至，素次以法，物至辄合。法者，天地之正器也，用法不正，元德不成，上圣者，与天地接，结六连而不解者也。是故有道南面执政以卫神明，左右前后静侍中央，开原流洋，精微往来，倾倾绳绳，内持以维，外纽以纲，行以理埶，纪以终始，同一殊职，立为明官，五范四时，各以类相从，昧元生色，音声相衡。东方者，万物立止焉，故调以征，南方者，万物华羽焉，故调以羽，西方者，万物成章焉，故调以商，北方者，万物录臧焉，故调以角，中央者，太一之位，百神仰制焉，故调以宫，道以为先。举载神明，华天上扬。本出黄钟所始为东方，万物唯隆，以木华物，天下尽木也，使居东方主春，以火照物，天下尽火也，使居南方主夏，以金割物天下尽金也，使居西方主秋，以水沉物，天下尽水也，使居北方主冬，上为大都，天下尽土也，使居中央守地，天下尽人也。以天子为正，调其气，和其味，听其声，正其形，迭往观今，故业可循也。首尾易面，地理离经，夺爱令乱，上灭天文，理不可知，神明失从。文理者，相明者也，色味者，相度者也，藻华者，相成者也。众者我而众之，故可以一范请也。顺爱之政，殊类相通，逆爱之政，同类相亡。故圣人立天为父，建地为母，范者非务使云必同知一期以使一人也。汜错之天地之闲而人人被其和。和也者，无形而有味者也。同和者仁也，相容者义也，仁义者，所乐同名也，能同所乐，无形内政，故圣知神方调于无形，而物莫不从天受藻华，以为神明之根者也，地受时以为万物原者也。神圣详理，恶离制命之柄，敛散华精，以慰地责天者也，调味章色，正声以定，天地人事三者毕此矣。”

[book_title]泰录第十一
入论泰鸿之内，出观神明之外，定制泰一之衷，以为物稽，天有九鸿，地有九州，泰一之道，九皇之傅，请成于泰始之末，见不详事于名理之外。范无形，尝无味，以要名理之所会。范者味之正也，味者气之父母也，精微者天地之始也。不见形脔，而天下归美焉。名尸神明者，大道是也。夫错行合意，扶义本仁，积顺之所成，先圣之所生也，行其道者有其名，为其事者有其功。故天地成于元气，万物乘于天地，神圣乘于道德，以究其理。若上圣皇天者，先圣之所倚威立有命也，故致治之自在己者也，招高者高，招庳者庳，故成形而不变者度也，未离己而在彼者狎沤也，陈体立节，万世不易，天地之位也。分物纪名，文圣明别，神圣之齐也，法天居地，去方错圆，神圣之鉴也，象说名物，成功遂事，隐彰不相离，神圣之教也。故流分而神生，动登而明生，明见而形成，形成而功存。故文者所以分物也，理者所以纪名也，天地者同事而异域者也。无规圆者天之文也，无矩方者地之理也，天循文以动，地循理以作者也。二端者神之法也。神圣之人后先天地而尊者也。后天地生，然知天地之始，先天地亡，然知天地之终。道包之，故能知度之，尊重焉，故能改动，之敏明焉，故能制断之。精神者物之贵大者也，内圣者精神之原也，莫贵焉，故靡不仰制焉。制者所以卫精擢神致气也，幽则不泄，简则不烦，不烦则精明达，故能役贤能使神明，百化随而变，终始从而豫。神明者积精微全粹之所成也。圣道神方，要之极也，帝制神化，治之期也。故师为君而学为臣，上贤为天子，次贤为三公，高为诸侯，易姓而王，不以祖籍为君者，欲同一善之安也。彼天地动作于胸中，然后事成于外，万物出入焉，然后生物无害，闿阖四时，引移阴阳，怨没澄物，天下以为自然，此神圣之所以绝众也。圣原神文有验而不可见者也。故过人可见，绝人未远也，神明所以类合者也。故神明锢结其纮，类类生成，用一不穷，影则随形，响则应声。故形声者天地之师也。四时之功，阴阳不能独为也。圣王者不失本末，故神明终始焉。卒令八风三光之变，经气不常之故，孰不诏请都理焉。故神灵威明上变光，疾徐缓急中动气，煞伤毁祸下在地，故天地阴阳之受命，取象于神明之效，既已见矣。天者气之所总出也，地者理之必然也。故圣人者，出之于天，收之于地，在天地若阴阳者，杜燥湿以法义，与时迁焉。二者圣人存则治，亡则乱者，天失其文，地失其理也。以是知先灵王百神者，上德执大道。凡此者，物之长也。及至乎祖籍之世代继之，君身虽不贤，然南面称寡，犹不果亡者，其能受教乎。有道之士者也不然，而能守宗庙存国家者，未之有也。
[book_chapter]卷下

[book_title]世兵第十二
道有度数，故神明可交也，物有相胜，故水火可用也，东西南北，故形名可信也。五帝在前，三王在后，上德已衰矣，兵知俱起。黄帝百战，蚩尤七十二，尧伐有唐，禹服有苗，天不变其常，地不易其则，阴阳不乱其气，生死不俛其位，三光不改其用，神明不徙其法。得失不两张，成败不两立。所谓贤不肖者古今一也。君子不惰，真人不怠，无见久贫贱，则据简之，伊尹酒保，太公屠牛，管子作革，百里奚官奴。海内荒乱，立为世师，莫不天地，善谋日月，不息迺成，四时精习象神，孰谓能之，素成其用，先知其故。汤能以七十里放桀，武王以百里伐纣，知一不烦，千方万曲，所杂齐同，胜道不一，知者计全，明将不倍时而弃利，勇士不怯死而灭名，欲喻至德之美者，其虑不与俗同，欲验九天之高者，行不径请，是以忠臣不先其身而后其君，寒心孤立悬命，将军野战，则国弊民罢，城守则食人灼骸，计失，其国削主困，为天下笑，持国计者可以无详乎？固有过计有尝试。是以曹沬为鲁将，与齐三战而亡地千里，使曹子计不顾后，刎颈而死，则不免为败军擒将。曹子以为败军擒将非勇也。国削名灭非智也，身死君危非忠也。夫死人之事者，不能续人之寿，故退与鲁君计，桓公合诸侯，曹子以一剑之任劫桓公墠位之上，颜色不变，辞气不悖三战之所亡，一旦而反，天下震动，四邻惊骇，名传后世。扶杖于小愧者，大功不成。故曹子去忿悁之心，立终身之功，弃细忿之愧，立累世之名。故曹子为知时，鲁君为知人。剧辛为燕将，与赵战，军败，剧辛自刭，燕以失五城，自贼以为祸门，身死以危其君，名实俱灭，是谓失此不还人之计也，非过材之莿也。夫得道者务无大失，凡人者务有小善，小善积恶欲多恶则不积德，不积则多难，多难则浊，浊则无知，多欲则不博，不博则多忧，多忧则浊，浊则无知，欲恶者，知之所昏也。夫强不能者僇之其言辱，是剧辛能绝而燕王不知人也。昔善战者举兵相从，陈以五行，战以五音，指天之极，与神同方，类类生成，用一不穷，明者为法，微道是行，齐过进退，参之天地，出实触虚，禽将破军，发如镞矢，动如雷霆，暴疾捣虚，殷若坏墙，执急节短，用不缦缦，避我所死，就吾所生，趋吾所时，援吾所胜。故士不折北，兵不困穷。得此道者驱用市人，乘流以逝，与道翱翔，翱翔授取，锢据坚守，呼吸镇移，与时更为一先一后，音律相奏，一右一左，道无不可，受数于天，定位于地，成名于人。彼时之至，安可复还，安可控搏。天地不倚，错以待能，度数相使，阴阳相攻，死生相摄，气威相灭，虚实相因。得失浮县，兵以势胜，时不常使，蚤晚绌嬴，反相殖生，变化无穷，何可胜言。水激则旱，矢激则远，精神回薄，振荡相转，迟速有命，必中三五，合散消息，孰识其时。至人遗物，独与道俱，纵驱委命，与时往来，盛衰死生，孰识其期，俨然至湛，孰知其尤。祸乎福之所倚，福乎祸之所伏，祸与福如纠缠。浑沌错纷，其状若一，交解形状，孰知其则。芴芒无貌，唯圣人而后决其意。斡流迁徙，固无休息，终则有始，孰知其极。一目之罗，不可以得雀，笼中之鸟，空窥不出，众人唯唯，安定祸福，忧喜聚门，吉凶同域，失反为得，成反为败。吴大兵强，夫差以困，越栖会稽，勾践霸世。达人大观，乃见其可，椭枋一术，奚足以游。往古来今，事孰无邮。舜有不孝，尧有不慈，文王桎梏，管仲拘囚，坱轧●垠，孰●得之，至得无私，泛泛乎若不系之舟。能者以济，不能者以覆。天不可与谋，地不可与虑。圣人捐物，从理与舍，众人域域，迫于嗜欲，小知立趋，好恶自惧，夸者死权，自贵矜容，列士徇名，贪夫徇财，至博不给，知时何羞，不肖系俗，贤争于时，细故袃蒯，奚足以疑，事成欲得，又奚足夸，千言万说，卒赏谓何。勾践不官，二国不定，文王不幽，武王不正，管仲不羞，辱名不与大贤功不得与三王钲面备矣。

[book_title]备知第十三
天高而可知，地大而可宰，万物安之，人情安取。伯夷叔齐能无盗，而不能使人不意已。申徒狄以为世溷浊不可居，故负石自投于河，不知水中之乱有逾甚者。德之盛，山无径迹，泽无桥梁，不相往来，舟车不通，何者？其民犹赤子也。有知者不以相欺役也，有力者不以相臣主也，是以鸟鹊之巢可俯而窥也，麋鹿群居可从而系也。至世之衰，父子相图，兄弟相疑，何者？其化薄而出于相以有为也。故为者败之，治者乱之，败则傰，乱则阿，阿则理废，傰则义不立。尧传舜以天下，故好义者以为尧智，其好利者以为尧愚。汤武放弑利其子，好义者以为无道，而好利之人以为贤为。彼世不传贤，故有放君，君好傰阿，故有弑主。夫放弑之所加，亡国之所在，吾未见便乐而安处之者也。夫处危以妄安，循哀以损乐。是故国有无服之丧，无军之兵，可以先见也。是故箕子逃而搏仇牧，商容拘而蹇叔哭。昔之登高者，下人代之□，手足为之汗出，而上人乃始搏折枝而趋操木，止之者僇。是故天下寒心而人主孤立。今世之处侧者皆乱臣也，其智足以使主不达，其言足以滑政，其朋党足以相宁于利害。昔汤用伊尹，周用太公，秦用百里，楚用申麃，齐用管子。此数大夫之所以高世者，皆亡国之忠臣所以死也。是观之非其智能难与也，乃其时命者不可及也。唯无如是，时有所至而求，时有所至而辞，命有所至而阖，命有所至而辟。贤不必得时也，不肖不必失命也，是故贤者守时而不肖者守命。今世非无舜之行也，不知尧之故也，非无汤武之事也，不知伊尹太公之故也。费仲恶来得辛纣之利而不知武王之伐之也，比干子胥好忠谏而不知其主之煞之也。费仲恶来者，可谓知心矣，而不知事。比干子胥者，可谓知事矣，而不知心。圣人者必两备而后能究一世。

[book_title]兵政第十四
庞子问鹖冠子曰：“用兵之法，天之，地之，人之，赏以劝战，罚以必众，五者已图，然九夷用之而胜不必者，其故何也？”鹖冠子曰：“物有生，故金木水火未用而相制，子独不见夫闭关乎？立而倚之，则妇人揭之，仆而措之，则不择性而能举其中。若操其端，则虽选士不能绝地，关尚一身而轻重异之者，埶使之然也。夫以关言之，则物有而埶在矣。九夷用之而胜不必者，其不达物生者也。若达物生者，五尚一也耳。”庞子曰：“以五为一柰何？”鹖冠子曰：“天不能以早为晚，地不能以高为下，人不能以男为女，赏不能劝不胜任，罚不能必不可。”庞子曰：“取功柰何？”鹖冠子曰：“天不能使人，人不能使天，因物之然，而穷达存焉，之二也，在权在埶。在权，故生财有过富，在埶，故用兵有过胜。财之生也，力之于地，顺之于天，兵之胜也，顺之于道，合之于人。其弗知者，以逆为顺，以患为利。以逆为顺，故其财贫，以患为利，故其兵禽。昔之知时者，与道证，弗知者危神明，道之所亡，神明之败，何物可以留其创？故曰道乎道乎，与神明相保乎。”庞子曰：“何如而相保？”鹖冠子曰：“贤生圣，圣生道，道生法，法生神，神生明。神明者正之末也，末受之本，是故相保。”

[book_title]学问第十五
庞子问鹖冠子曰：“圣人学问服师也，亦有终始乎，抑其拾诵记辞阖棺而止乎？”鹖冠子曰：“始于初问，终于九道。若不闻九道之解，拾诵记辞，阖棺而止，以何定乎？”庞子曰：“何谓九道？”鹖冠子曰：“一曰道德，二曰阴阳，三曰法令，四曰天官，五曰神征，六曰伎艺，七曰人情，八曰械器，九曰处兵。”庞子曰：“愿闻九道之事。”鹖冠子曰：“道德者操行所以为素也，阴阳者分数所以观气变也，法令者主道治乱国之命也，天官者表仪祥兆下之应也，神征者风采光景所以序怪也。伎艺者如胜同任所以出无独异也。人情者小大愚知贤不肖雄俊豪英相万也，械器者假乘焉世用国备也，处兵者威柄所持立不败之地也。九道形心谓之有灵，后能见变而命之，因其所为而定之。若心无形灵辞，虽搏捆不知所之，彼心为主，则内将使外，内无巧验，近则不及，远则不至。”庞子曰：“礼乐仁义忠信，愿闻其合之于数。”鹖冠子曰：“所谓礼者不犯者也，所谓乐者无灾者也，所谓仁者同好者也，所谓义者同恶者也，所谓忠者久愈亲者也，所谓信者无二响者也。圣人以此六者卦世得失逆顺之经。夫离道非数，不可以绪端，不要元法，不可以刽心体，表术里原，虽浅不穷，中虚外博，虽博必虚。”庞子再拜曰：“有问戒哉，虽毋如是冥材乃健，弗学孰能。此天下至道，而世主废之何哉？”鹖冠子曰：“不提生于弗器，贱生于无所用，中河失船，一壶千金，贵贱无常，时使物然，常知善善，昭缪不易，一揆至今。不知善善，故有身死国亡绝祀灭宗，细人犹然，不能保寿，义则自况。

[book_title]世贤第十六
卓襄王问庞暖曰：“夫君人者亦有为其国乎？”庞暖曰：“王独不闻俞跗之为医乎？已成必治，鬼神避之，楚王临朝为随兵故，若尧之任人也，不用亲戚，而必使能其治病也，不任所爱，必使旧医，楚王闻传暮●在身，必待俞跗。”卓襄王曰：“善。”庞暖曰：“王其忘乎？昔伊尹医殷，太公医周武王，百里医秦，申麃医郢，原季医晋，范蠡医越，管仲医齐，而五国霸。其善一也，然道不同数。”卓襄王曰：“愿闻其数。”暖曰：“王独不闻魏文王之问扁鹊耶？曰：‘子昆弟三人其孰最善为医？’扁鹊曰：‘长兄最善，中兄次之，扁鹊最为下。’魏文侯曰：‘可得闻邪？’扁鹊曰：‘长兄于病视神，未有形而除之，故名不出于家。中兄治病，其在毫毛，故名不出于闾。若扁鹊者，镵血脉，投毒药，副肌肤，闲而名出闻于诸侯。’魏文侯曰：‘善。使管子行医术以扁鹊之道，曰桓公几能成其霸乎！’凡此者不病病，治之无名，使之无形，至功之成，其下谓之自然。故良医化之，拙医败之，虽幸不死，创伸股维。”卓襄王曰：“善，寡人虽不能无创，孰能加秋毫寡人之上哉？”

[book_title]天权第十七
挈天地而能游者谓之还名，而不还于名之人明照光照不能照己之明是也，独化终始，随能序致，独立宇宙无封，谓之皇天地，浮悬天地之明，委命相鬲谓之时，通而鬲谓之道，连万物领天地，合膊同根，命曰宇宙，知宇故无不容也，知宙故无不足也，知德故无不安也，知道故无不听也，知物故无不然也，知一而不知道，故未能里也。昔行不知所如往而求者则必惑，索所不知求之象者则必弗得。故人者莫不蔽于其所不见，鬲于其所不闻，塞于其所不开，诎于其所不能，制于其所不胜，世俗之众笼乎此五也而不通此，未见而有形，故曰：有无军之兵，有无服之丧。人之轻死生之故也，人之轻安危之故也。夫蚊虻坠乎千仞之溪，乃始翱翔而成其容，牛马坠焉，碎而无形。由是观之，则大者不便，重者创深，兵者涉死而取生，陵危而取安，是故言而然道而当。故一蚋●肤，不寐至旦，半糠入目，四方弗治。所谓蔽者，岂必障于帷□隐于帷薄哉！周平弗见之谓蔽。故病视而目弗见，疾听而耳弗闻，蒙故知能与其所闻见俱尽，鬲故奠务行事与其任力俱终，塞故四发上统而不续而消亡。夫道者必有应而后至，事者必有德而后成。夫德知事之所成成之所得，而后曰我能成之，成无为，得无来，详察其道何由然哉。迷往以观，今是以知其未能。彼立表而望者不惑，按法而割者不疑，固言有以希之也。夫望而无表割无法，其惑之属耶？所谓惑者，非无日月之明四时之序星辰之行也，因乎反兹而之惑也，惑故疾视愈乱，惇而易方，兵有符而道有验，备必豫具，虑必蚤定，下因地利，制以五行，左木右金前火后水中土，营军陈，士不失其宜，五度既正，无事不举，招摇在上，缮者作下，取法于天，四时求象，春用苍龙，夏用赤鸟，秋用白虎，冬用元武。天地已得，何物不可宰。理之所居，谓之地，神之所形，谓之天。知天故能一举而四致并起，而独成鸟乘随随●蜚垂●。故昔善讨者非以求利，将以明数，昔善战者非以求胜，将以明胜。独不见夫隐者乎？设使知之，其知之者屈，已知之矣，若其弗知者，虽师而说，尚不晓也。悲乎！夫蔽象鬲塞之人未败而崩，未死而禽。设兵取国，武之美也，不动取国文之华也。士益武人不益文，一者寡爱，不可胜论。耳者可以听调声而不能为调声，目者可以视异形而不能为异形，口者可以道神明而不能为神明。故先王之服师术者呼往发蒙，释约解刺，达昏开明，而且知焉，故能说适计险，历越逾俗，轶伦越等，知略之见，遗跋众人，求绝绍远，难之在前者能当之，难之在后者能章之，要领天下而无疏，远乎敌国之制，战胜攻取之道，应物而不穷，以一宰万而不总，类类生之，耀名之所在，究贤能之变，极萧楯之元，谓之无方之传，着乎无封之宇。制事内不能究其形者，用兵外不能充其功。彼兵者，有天有人有地，兵极人，人极地，地极天，天有胜，地有维，人有成。故善用兵者慎以天胜，以地维，以人成。王者明白，何设不可图。所谓天者，非以无验有胜，非以日势之长而万物之所受服者邪。彼天生物而不物者，其原阴阳也，四时生长收藏而不失序者，其权音也，音在乎不可传者，其功英也。故所肄学兵必先天权，陈以五行，战以五音，左倍宫角，右挟商羽，征君为随，以□无素之众，陆溺溺人。故能往来窦决，独金而不连，绝道之纪，乱天之文，干音之谓违物之情，天之不纲，其咎燥凶。欲无乱逆，谨司天英，天英各失，三军无实。夫不英而实，孰有其物？常圣博古今复一日者，天地之所待而阖耳。故天权神曲，五音术兵。逸言曰：章以祸福，若合符节。凡事者，生于虑，成于务，失于惊。

[book_title]能天第十八
原圣心之作，情隐微而后起，散无方而求监焉，轶元眇而后无，杭澄幽而思谨焉，截六际而不绞，观乎孰莫，听乎无罔，极乎无系，论乎窈冥，湛不乱纷，故能绝尘埃而立乎太清，往无与俱，来无与偕，希备寡属，孤而不伴，所以无疵，保然独至，传未有之将然，领无首之即次，度十五而用事，量往来而废兴，因动静而结生，能天地而举措自然形也，不可改也，奇耦数也，不可增减也，成败兆也，非而长也。故其得道以立者，地能立之，其得道以仆者，地弗能立也，其得道以安者，地能安之，其得道以危者，地弗能安也，其得道以生者，天能生之，其得道以死者，天弗能生也，其得道以存者，天能存之，其得道以亡者，天弗能存也。彼安危埶也，存亡理也，何可责于天道，鬼神奚与？一者德之贤也，圣者贤之爱也，道者圣之所吏也，至之所得也。以至图弗能载，名弗能举，口不可以致其意，貌不可以立其状，若道之象门户是也。贤不肖愚知由焉出入而弗异也。道者开物者也，非齐物者也。故圣，道也，道非圣也。道者，通物者也，圣者，序物者也。是以有先王之道，而无道之先王。故圣人者，后天地而生，而知天地之始，先天地而亡，而知天地之终。力不若天地，而知天地之任，气不若阴阳，而能为之经，不若万物多，而能为之正，不若众美丽，而能举善指过焉，不若道德富，而能为之崇，不若神明照，而能为之主，不若鬼神潜，而能着其灵，不若金石固，而能烧其劲，不若方圆治，而能陈其形。昔之得道以立至今不迁者，四时太山是也，其得道以危至今不可安者，苓峦堙溪橐木降风是也，其得道以生至今不亡者，日月星辰是也，其得道以亡至今不可存者，苓叶遇霜朝露遭日是也。故圣人者，取之于埶，而弗索于察。埶者其专而在己者也，察者其散而之物者也。物乎物芬芬份份，孰不从一出？至一易，故定审于人，观变于物。口者所以抒心诚意也，或不能俞受究晓，扬其所谓，或过其实，故行异者相非，道异者相戾。诐辞者革物者也，圣人知其所离，淫辞者因物者也，圣人知其所合，诈辞者沮物者也，圣人知其所饰，遁辞者请物者也，圣人知其所极，正辞者惠物者也，圣人知其所立。立者能效其所可知也，莫能道其所不及。明谕外内，后能定人。一在而不可见，道在而不可专。切譬于渊，其深不测，凌凌乎泳澹波而不竭。彼虽至人，能以练其精神，修其耳目，整饰其身，若合符节，小大曲制，无所遗失，远近邪直，无所不及。是以德万人者谓之俊德，千人者谓之豪德，百人者谓之英。故圣者，言之凡也。

[book_title]武灵王第十九
武灵王问庞焕曰：“寡人闻飞语流传曰：百战而胜，非善之善者也，不战而胜，善之善者也。愿闻其解。”庞焕曰：“工者贵无与争，故大上用计谋，其次因人事，其下战克。用计谋者，荧惑敌国之主，使变更淫俗，哆恭憍恣，而无圣人之数，爱人而与，无功而爵，未劳而赏，喜则释罪，怒则妄杀，法民而自慎，少人而自至，繁无用，嗜龟占，高义下合意内之人。所谓因人事者，结币帛用货财闭近人之复其口，使其所谓是者尽非也，所谓非者尽是也，离君之际用忠臣之路。所谓战克者，其国已素破，兵从而攻之，因句践用此而吴国亡，楚用此而陈蔡举，三家用此而智氏亡，韩用此而东分。今世之言兵也，皆强大者必胜，小弱者必灭，是则小国之君无霸王者，而万乘之主无破亡也。昔夏广而汤狭，殷大而周小，越弱而吴强，此所谓不战而胜，善之善者也，此阴经之法，夜行之道，天武之类也。今或僵尸百万，流血千里，而胜未决也，以为功，计之每已不若。是故圣人昭然独思，忻然独喜。若夫耳闻金鼓之声而希功，目见旌旗之色而希陈，手握兵刃之枋而希战，出进合斗而希胜，是襄主之所破亡也。”武灵慨然叹曰：“存亡在身。微乎哉，福之所生！寡人闻此，日月有以自观。”昔克德者不诡命，得要者其言不众。
[book_chapter]四库本

[book_title]御製題鶡冠子
鈇器原歸厚德將〈開卷首義即云王鈇非一世之器者厚德隆俊也注以王鈇為法制引賈誼言權勢法制人主之斤斧謂專任法制不以厚德將之而欲以持久難哉是其説雖雜刑名未嘗不歸於道德固非若黄老之專務清静亦不至如申韓之流為慘礉也〉雜刑匪獨老和黄朱評陸注同因顯栁謗韓譽兩不妨完帙幸存書著楚失篇却勝代稱唐〈宋陸佃既為之注解復序云鶡冠子楚人居深山以鶡羽為冠號曰鶡冠子其書雜黄老刑名要其宿時若㪚亂而無家然竒言奥㫖亦毎毎而有自博選至武靈王問凡十有九篇而退之讀此云十有六篇者非全書也朱子評韓文云漢唐皆以為道家者流公謂其辨施於國家功德豈少而栁子厚作辨則曰得其書而讀之言盡鄙淺所見不同如此朱子雖不置可否然其書具在栁説不免過當朱子又云漢藝文志有鶡冠子一卷而唐志云三卷謂漢時遺缺至唐而全以今書校之卷雖唐増于漢而篇則宋増于唐兹本既完備無缺佃注亦世所罕見自應重刋以廣流傳〉帝常師處王友處〈帝者與師處王者與友處亦其博選篇中語〉戒合書紳識弗忘

[book_title]韓愈讀鶡冠子
鶡冠子十有六篇其詞雜黄老刑名其博選篇四稽五至之說當矣使其人遇其時援其道而施於國家功德豈少哉學問篇稱賤生於無所用中流失船一壺千金者余三讀其辭而悲之文字脫繆為之正三十有五字乙者三減者二十有二注十有二字云

[book_title]鶡冠子原序
鶡冠子楚人也居於深山以鶡為冠號曰鶡冠子其道踳駮著書初本黄老而末流迪於刑名傳曰申韓厲名實切事情其極慘礉少恩而原於道德之意盖學之𡚁有如此者也故曰孔墨之後儒分為八墨離為三嗚呼可不慎哉此書雖雜黄老刑名而要其宿時若㪚亂而無家者然其竒言奥㫖亦毎毎而有也自博選篇至武靈王問凡十有九篇而退之讀此云十有六篇者非全書也今其書雖具在然文字脱繆不可考者多矣語曰書三寫魚成魯帝成虎豈虚言哉余竊閔之故為釋其可知者而其不可考者輒疑焉以俟博洽君子陸佃撰

[book_title]目录
欽定四庫全書　子部十
鶡冠子目録雜家類一〈雜學之屬〉
卷上
博選第一
著希第二
夜行第三
天則第四
環流第五
道端第六
近迭第七
卷中
度萬第八
王鈇第九
泰鴻第十
泰録第十一
卷下
世兵第十二
備知第十三
兵政第十四
學問第十五
世賢第十六
天權第十七
能天第十八
武靈王第十九
〈臣〉等謹案鶡冠子書漢書藝文志列於道家註曰楚人居深山以鶡為冠劉勰文心雕龍稱鶡冠緜緜亟發深言韓愈集有讀鶡冠子一首稱其博選篇四稽五至之說學問篇一壺千金之語且謂其施於國家功德豈少栁宗元集有鶡冠子辨一首乃詆其言為鄙淺謂其世兵篇多同鵩賦據司馬遷所引賈生二語以決其偽然古人著書徃徃偶用舊文古人引證亦徃徃偶隨所見如谷神不死四語今見老子中而列子乃稱為黄帝書克己復禮一語今在論語中左傳乃謂仲尼稱志有之元者善之長也八句今在文言傳中左傳乃記為穆姜語司馬遷惟稱賈生盖亦此類未可以單文孤證遽斷其偽惟其書漢志稱一篇隋志始為三卷或漢以來有所附益則未可知耳至其說雖雜刑名而大㫖本原於道德其文亦博辯宏肆自六朝至唐劉勰最號知文而韓愈最號知道二子稱之宗元乃以為鄙淺過矣此本為宋陸佃註凡十九篇其序謂愈但稱十六篇未睹其全佃北宋人其時古本韓文初出當得其真今本韓文乃亦作十九篇殆後來反據此書以改韓集猶劉禹錫河東集序稱編為三十二通而今本栁集亦反據穆修本改為四十五通也佃註惟陳振孫稍及之通考不著録晁公武讀書志亦但稱有八卷一本前三卷全同墨子後兩卷多引漢以後事公武削去前後五卷得十九篇則似亦未見佃註者殆宋時已罕傳矣乾隆四十二年五月恭校上
總纂官〈臣〉紀昀〈臣〉陸錫熊〈臣〉孫士毅
總　校　官　〈臣〉　陸　費　墀

[book_title]鶡冠子卷上
宋　陸佃　解
博選第一
王鈇〈一作鐡非〉非一世之器者厚德隆俊也〈王鈇法制也賈子曰權勢法制人主之斤斧夫專任法制不以厚德將之而欲以持久難哉〉道凡四稽一曰天二曰地三曰人四曰命權〈命者所以令之〉人有五至一曰伯己〈百於己者〉二曰什己〈十於己者〉三曰若己〈與己等也〉四曰厮役〈事我者也〉五曰徒隸〈又其下者〉所謂天者物理情者也〈道無所治有之者以稽於天所以爾也教者地事也治者天事也〉所謂地者常弗〈一作不〉去者也〈道無所住有之者以稽於地所以爾也運者天道也處者地道也〉所謂人者惡死樂生者也所謂命者靡不在君者也〈莫不聽之之謂命〉君也者端神明者也〈無為而尊〉神明者以人為本者也〈因人則逸任己則勞〉人者以賢聖為本者也賢聖者以博選為本者也〈舜發於畎畝傅說舉於版築膠鬲舉於魚鹽管夷吾舉於士孫叔敖舉於海百里奚舉於市然則選士之路豈可不博哉〉博選者以五至為本者也故北面而事之則伯己者至〈北面事之所謂承之者也〉先趨而後息先問而後黙則什己者至〈先人而趨後人而息先人而問後人而黙雖亦降己異乎承之者也是以伯己者徃什己者來〉人趨己趨則若己者至〈人趨己趨與之鴈行者也〉憑几據杖指麾而使則厮役者至〈坐則憑几立則據杖指麾而使尚為有禮焉〉樂嗟苦咄〈案樂嗟苦三字原缺今據他本増入〉則徒隸之人至矣〈人一
作者也樂則嗟之苦則咄之不禮甚矣茍非無恥之人豈所甘心哉　案注原缺六字〉故帝者與師處王者與友處亡主與徒處故德萬〈一作百〉人者謂之雋〈雋者知哲聖人之謂也〉德千人者謂之豪〈此以獸之豪制名也〉德百〈一作萬〉人者謂之英〈此以草之英制名也毛詩傳曰萬人曰英記曰五人曰茂十人曰選百人曰俊千人曰英今此又以萬人曰俊百人曰英盖莫可考矣人物志曰獸之特者為雄草之秀者為英韓信是雄張良是英此言近之案考矣之矣一本作合非〉德音者所謂聲也未聞音出而響過其聲者也貴者有知富者有財貧者有身〈無知也故賤無財也故貧所有者特天地之委形而已總括百骸謂之身衆象備見謂之形〉信符不合事舉不成〈一本云舉事不成〉不死不生不斷不成〈常騎兩可之地豈足以就其斷哉〉計功而償權德而言王鈇在此孰能使營
著希第二
道有稽〈以道為決〉德有據〈以徳為驗〉人主不聞要故耑〈一作常〉與運堯〈一作撓〉而無以見也〈無以下一有自字〉道與德館而無以命也義不當格而無以更也〈攘雞紾兄之類是已格正也凡此以不聞要而已然則人主豈可以不知務哉放飯流歠而問無齒決亦無益於事也〉若是置之雖安非定也〈言幸安也夫抱火厝之積薪之下而寢卧其上雖未及然終亦必運而已矣〉端倚有位名號弗去〈言其違道逺矣所存者名號而已〉故希人者無悖其情希世者無繆其賔〈方是之時俯而徇俗仰以阿時者至矣〉文禮之野與禽獸同則〈羔鴈雖有跪乳行列之儀而以人文格之野心多矣又况無羔鴈之性者奈何同之乎〉言語之暴與蠻夷同謂〈蠻夷鴃舌者也〉夫君子者易親而難狎畏禍而難卻〈死義故難卻也〉嗜利而不為非〈義然後取〉時動而不茍作〈不得已而後起〉體雖安之而弗敢處然後禮生〈君子克己復禮盖充此而已〉心雖欲之而弗敢信然後義生〈一作立　信猶任也君子克己就義盖充此而已〉夫義節欲而治禮反情而辨者也故君子弗徑情而行也夫亂世者以麤智為造意〈造意㣲矣豈麤智之所能知哉〉以中險為道〈司巇也〉以利為情若不相與同惡則不能相親相與同惡則有相憎〈小人難近如此〉說者言仁則以為誣發於義則以為誇〈一作夸〉平心而直告之則有弗信〈利令智昏不可與明如此〉故賢者之於亂世也絶豫而無由通異類而無以告苦乎哉〈盖傷之也〉賢人之潛亂世也上有随君下無直辭君有驕行民多諱言故人乖其誠能士隐其實情心雖不說弗敢不譽〈揚 --（『昜』上『旦』之『日』與『一』相連）雄美新是已此非可已而不已者也夫雄如此而義不能繩墨者則以有道故也魯人曰栁下惠固可吾固不可孔子善之然則無雄之道浮沉濁世齷齪阿上而欲自比於雄亦已惑矣〉事業雖弗善不敢不力〈此汝墳之所勉者也雖非殷其雷之義亦其所遇不得不爾也〉趨舍雖不合不敢弗從〈夫在我者皆彼之所不能易則雖譽所不譽力所不力從所不從亦應世之道也〉故觀賢人之於亂世也〈一作者〉其慎勿〈慎勿一作順勿〉以為定情也〈凡此所為亂羣馬耳姑以逺害而已豈真同也哉〉
夜行第三
天文也地理也月刑也〈隂以刻制〉日德也〈陽以昭蘇〉四時檢也〈有明法而不議〉度數節也〈天地之節盖有度數存焉〉隂陽氣也五行業也〈五材也在地成形故曰業〉五政道也〈五辰也在天成象故曰道〉五音調也〈聲成文變成方謂之音斯謂之調〉五聲故也〈五聲因習而異在齊而齊言居晉而晉語斯之謂故〉五味事也賞罰約也〈賞所以約之使赴功罰所以約之使辟咎〉此皆有驗有所以然者隨而不見其後迎而不見其首〈其所以然者道也道無首尾而欲從迹其所為譬如捕風逆之無前從之無後此雖顔子恍然不能定也又况賜之流乎〉成功遂事莫知其狀〈夫孰知之〉圖弗能載名弗能舉〈夫巧者不能畫則辯者亦不能言矣〉强為之說曰芴乎芒乎中有象乎芒乎芴乎中有物乎〈芒者似有芴者似無〉窅乎冥乎中有精乎致信究情〈夫道有情有信非若斷空雖無形而非理也要在致而究之〉復反無貎〈貌且無之况於形乎〉鬼見〈一本作鬼不能見〉不能為人業〈露則不神豈足以建功立事哉故善為人業者㣲矣妙矣雖鬼不能窺其密也〉故聖人貴夜行
天則第四
聖王者有聽微決疑之道〈一本聽下缺二字無微字〉能屏讒權實逆淫辭〈楊墨之屬〉絶流語〈管蔡之屬〉去無用〈屠龍之技刻楮之巧雖號髙妙無所用之　案用之一作用也〉杜絶朋黨之門〈持禄養交背公死黨潝潝然患其上訾訾然思不稱乎上豈可開之〉嫉妬之人不得著明〈常置卑晦〉非君子術數之士莫得當前故邪弗能奸禍不能中彼天地之以無極者以守度量而不可濫〈此况邪弗能奸禍不能中之義〉日不踰辰〈日月所㑹為辰〉月宿其𠛱〈言宿其辰之次也〉當名服事〈當箕之名服箕之事當斗之名服斗之事其他放此〉星守弗去〈各止分域〉弦望晦朔終始相廵〈一作選　夫日陟降而成晦朔月虧盈而成弦望反復相尋如轉磨引鋸豈有終窮〉踰年累歳〈年取禾之一熟而歳騎兩稔〉用〈或作肅〉不縵縵〈縵縵漫滅之貌〉此天之所柄以臨斗〈一作計〉者也〈言斗臨制四方運乎四時終古不忒而天道如上所謂更以臨之〉中參成位〈一本作伍一本作五言參天地而成位乎其中也〉四氣為政〈政法四時〉前張後極〈張南方之星也極北方之星也或言張或言極互相挟焉〉左角〈一作魯〉右鉞〈一作越　角東方之星也鉞西方之星也參伐一曰鈇鉞〉九文循理以省官〈一作宫〉衆小大畢舉〈此言簡而不遺也〉先無怨讎之患後無毁名敗行之咎故其威上際下交〈交元作校〉其澤四被而不鬲〈東漸西被朔南暨焉沛然莫之能禦也〉天之不違以不離一〈所謂趣物而不兩也〉天若離一反還為物〈天之所以異乎萬物者抱一而已字觧曰一而大者天也二而小者示也〉不創不作與天地合德〈常輔萬物之自然而不敢為也天不創而萬物化地不作而萬物育〉節璽相信如月應日〈日循星而進退月應日以生死信之至也〉此聖人之所以宜世也知足以滑正畧足以恬禍此危國之不可安亡國之不可存也〈强足以拒敵辯足以飾非此蹠之所以不可救藥也〉故天道先貴覆者〈天道能覆覆者而已如其自絶雖天不可如何〉地道先貴載者〈地道能載載者而已如其自棄雖地不可如何〉人道先貴事者〈栁下季曰子不聽父之詔弟不受兄之教雖令先生之辯將奈之何哉〉酒〈一或作借〉保先貴食者〈酒保貨酒者也此申天貴覆者地貴載者人貴事者之况也〉待物〈原缺二字〉也領〈或作顧〉氣時也〈四時各領一方之氣〉生殺法也循度以斷天之節也〈物不可以終通故循度以間之性命自然之節也〉𠛱地而守之分民而部之〈守或作止　此聖人法天之節循度以斷之故地各有守民各有部〉寒者得衣饑者得食寃者得理勞者得息聖人之所期也夫裁衣而知擇其工裁國而知索其人此固世之所〈一本所下有以字〉公哉〈一作或　譬之製錦而使人學裁者未之有也〉同而後可以見天〈天道一而不二故自其同者視之夷貉一家也〉異而後可以見人〈人道二而不一故自其異者視之肝膽楚越也〉變而後可以見時〈常運而不停〉化而後可以見道〈庚桑子曰越雞不能伏鵠卵魯雞固能矣趎徃南見老子然則道之等級見矣〉臨利而後可以見信臨財而後可以見仁臨難而後可以見勇〈繁霜勁風然後可以别草木之真性〉臨事而後可以見術數之士九皇之制〈春秋緯云人皇兄弟九人分治天下九皇之號豈縁是歟〉主不虚王〈王德備矣〉臣不虚貴階級〈列等之爵無虚授也〉尊卑名號〈言卑尊其名號也〉自君吏民〈各君吏民〉次者無國〈入使治之〉歴寵歴録〈歴録文章之貎言更歴寵榮華煥如此毛詩傳曰務歴録也〉副所以付授〈非特受封之臣不虚貴梯級雖無國者亦稱所以付授〉與天人參相結連〈天人一貫不可觧也〉鉤攷之具不備故也〈鉤攷督責之術也言惟無督責之術而以道相化故能如是故曰燒之剔之刻之雒之馬之死者十二三矣夫馬之性固真矣然其智至於詭竊者伯樂之罪也雖然九皇之制亦寓言耳夫太上無法而治安有受封之制哉契理之士要其㑹歸而遺其所寄可也〉下之所逜〈逜之言干也〉上之可蔽斯其離人情而失天節者也緩則怠急則困見間〈一作門〉則以竒相御人之情也〈恒物之情緩之則怠急之則困故昔賢驅雞之喻戒在疾徐也間巇隙也方其鍵閉雖有竒計安得而抵之哉天節見上故於此具論人情〉舉以八極信焉而弗信天之則也〈八極八方之極四中四角是也淮南子曰八埏之外有八紘八紘之外有八極夫八極有之而以跡所不至更若誕謾故曰信焉而弗信也雖然以懸寓觀之八方上下無盡也亦無無盡無極也亦無無極故曰天之則也〉差繆之間言不可合〈孔墨之道同是堯舜同非桀紂而終不可合者其𡚁由此也〉平不中律〈小失聲韻則雖平不中律矣夫千里之失謬於毫釐而歴年之患誤在頃刻是故君子慎其小也〉月望而晨月毁於天珠蛤蠃蚌虚于深渚〈水岐成渚〉上下同離也〈言同氣附離而無間雖貍物潛於深渚與月盛衰更如在上也淮南子曰日至而糜鹿觧月死而嬴蚌膲〉未令而知其為未使而知其徃上不加務而民自盡此化之期也使而不徃禁而不止上下乖謬者其道不相得也上統〈一作紇〉下撫者逺衆之慝也隂陽不接者其理無從相及也筭不相當者人不應上也符節亡此曷曾可合也為而無害成而不敗一人唱而萬人和如體之從心此政之期也盖毋錦〈一作緜〉杠悉動者其要在一也〈盖無錦杠而撩輻俱動者其要在杠故也是故明主好要以一倡萬以錦韜杠故謂之錦杠爾雅曰素錦韜杠〉未見不得其⿰而能除其疾也文武交用而不得事實者法令放而無以梟之謂也〈梟斬刑也此言法令不行小人敢為負謾而無忌憚也雖然秦以苛察相髙其𡚁徒文具耳而至於土崩更甚乎無法者無惻怛之實故也由是觀之内無至誠惻怛之實欲以一切從事於法則將以考真也適足以起偽將以稽治也適足以招亂〉舍此而按之彼者曷曽可得也〈南適而北轅矣〉冥言易而如言難〈言之不怍為之也難〉故父不能得之於子而君弗能得之於臣〈踐言之行雖在君臣父子之間如此况卑賤乎〉已見天之所以信於物矣〈无妄天之道也〉未見人之所信於物也〈不能似言〉捐物任勢者天也〈萬物盡無因任而已〉捐物任勢〈捐或作損〉故莫能宰而不天〈一本作得先之在古者道之理也損物任勢故莫能宰而不天　其道如上故莫能宰之而莫不天焉〉夫物故曲可改人可使〈言茍為物矣無以有已如此以明天之不可轉徙也〉法章物而不自許者天之道也〈天法種種差别稽之天道豈得已哉姑以應世而已甚不自是也〉以為奉教陳忠之臣未足恃也〈此其勢必至於有法也〉故法者曲制〈曲為之制〉官備主用也〈官各守之以備主用〉舉善不以窅窅〈不以潛晦舉人之善必著見而後置之〉拾過不以冥冥〈不以隐匿拾人之過必發露而後廢之拾或作捨〉決此〈句〉法之所貴也若礱磨不用賜物雖詘有不効者矣〈言慶賞者勵世磨鈍之器也然而賞不能勸不勝罰不能必不可若砥礪不用之材而責有於無玉帛雖詘有不効者矣〉上下有間於是設防知蔽並起〈為之斗斛以量之則并與斗斛而竊之為之權衡以稱之則并與權衡而竊之〉故政在私家而弗能取〈政在大夫〉重人掉權而弗能止賞加無功而弗能奪法廢不奉而弗能立罰行於非其人而弗能絶者不與其民之故也〈與民共之而上下以道相維豈容至此哉屋漏知之在下船漏知之在上〉夫使百姓釋已而以上為心者教之所期也八極之舉不能時賛故可壅塞也〈所謂無障者四通六闢豈疑八極之舉而不能賛明哉湯之問棘是已〉昔者有道之取政非於耳目也〈神心恍惚俯仰之間再撫八極之外而里之前耳不能聞牆之外目不能見故聖人之政恃道而不恃耳目〉夫耳之主聽目之主明一葉蔽目不見太山兩豆塞耳不聞雷霆〈膚寸之間小物足以障之何足恃哉〉道開而否未之聞也〈此明道之足恃也夫道開者雲霧不能礙其視雷霆不能亂其聽雖栖在蚊睫而視之若嵩華之阿戰於蝸角而聽之若齊魏之閧夫孰能否之〉見遺不掇非人情也〈言無是也此申未之聞也之况〉信情脩〈一作循〉生非其天誅逆夫人僇〈一本作逆天之人僇〉不勝任也〈不畏天禍人殃死地隨之而將以脩生此如戴粒之蟻欲以冠山何足以堪其任也〉為成求得者事之所期〈一作明〉也〈以為成功則天而得之不得曰有命者無所期焉是道也非事也〉為之以民道之要也〈民之所未安聖人不强行民之所未厭聖人不强去〉唯民知極弗之代〈一作伐〉也〈夫因人而不自任者天也民實知極聖人豈侵越而代之大司徒曰使民興賢出使長之使民興能入使治之〉此聖王授〈一作受〉業所以守制也彼〈一作被〉教苦故民行薄〈未至乎孩而始誰〉失之本故爭於末〈魚亡江湖而争於濡沫〉人有分於處處有分於地〈各有分域〉地有分於天〈郢有天下　案此注疑有脫誤〉天有分於時〈秦天早寒楚天早熱之類〉時有分於數〈春乗木數秋乗金數之類〉數有分於度〈取數多者脩取數少者促〉度有分於一〈一者度數之原隨所分而赴之譬之物焉一月普見衆水〉天居髙而耳卑者此之謂也〈天體盖髙而其耳更卑者精神之運普徧萬物故也〉故聖王天時人之地之雅無牧能因〈一作用〉無功多〈一作多功　夫文貫三為王盖取諸此〉尊君卑臣非計親也任賢使能非與處也〈處故舊也言不以私恩廢天下之公義〉水火不相入天之制也〈水火以譬恩義盖古之治天下者方其申至恩也公義不得奪方其申大義也私恩不得干猶之水火焉相濟而不相入也雖然凡此人道而已若夫天道則又不在此域也故下文云〉明不能照者〈所謂離朱索之而不得〉道弗能得也規不能包者力弗能挈也〈夫天地雖宻移而真體常住非若舟壑夜半負之而去夫孰能挈之〉自知慧出〈慧出一作惠之〉使玉化為環玦者是政反為滑也〈璞玉不毁孰為環玦玦半環也禮論曰絶人以玦反絶以環〉田不因地形不能成榖〈稻宜下地黍宜上地〉為化不因民不能成俗嚴疾過也喜怒適也四者已仞非師術也〈此言四者或過或適雖殊而逺離大道一也豈足以據師之席哉列子曰仞而有之皆惑也〉形嗇〈元作薔一本作盖〉而亂益者勢不相牧〈一作收〉也〈形無以牧乎勢勢無以牧乎形故其𡚁如此〉德與身存亡者未可以取法也〈堯舜殂落其骨盖已朽久矣而至今詠歎不息者豈係其身之存亡哉此萬世之法也〉昔宥世者未有離天〈或無天字〉人而能善與國者也〈與或作為　善與國所與之國夫天不人不因人不天不成而畸於天人則其身之不能治况與國乎〉先王之盛名未有非士之所立者也〈引而髙之者天也〉過生於上罪死於下濁世之所以為俗也一人乎一人乎命之所極也〈此歎辭也言命至君而極矣今貽厲階如此可不惜哉盖痛之彌深其辭益緩詩人之義也〉
環流第五
有一而有氣〈一者元氣之始〉有氣而有意〈意者沖氣所生〉有意而有圖〈可以象矣〉有圖而有名〈可以言矣〉有名而有形有形而有事有事而有約〈八者具矣而渾淪未離所謂混沌者也〉約決而時生〈時生或作時立　決之為言判也〉時立而物生〈混沌開矣於是四時行焉百物生焉〉故氣相加而為時約相加而為期期相加而為功功相加而為得失得失相加而為吉凶萬物相加而為勝敗莫不發於氣〈氣所以發之〉通於道〈道所以通之〉約於事〈知道而已則蕩〉正於時〈知事而已則差〉離〈或作雜〉於名〈離如附離之離〉成於法者也法之在此者謂之近其出化彼謂之逺近而〈一本無而字〉至故謂之神〈明之在道者為神神之在器者為明〉逺而反故謂之明〈老子所謂逝曰逺逺曰反〉明者在此其光照〈或作昭〉彼其事形此其功成彼〈𨚍詩曰執轡如組盖言此矣夫為組者緫紕於此成文於彼言其動於近行於逺也孔子曰為此詩者其知政乎執此法以御民豈有不化哉干旄之忠告至矣〉從此化彼者法也生法者我也〈非我則無法〉成法者彼也〈非彼則無所用法〉生法者日在而不厭者也〈精神之運隨日以新〉生成在己謂之聖人〈彼我元同盛德之至〉惟聖人究道之情唯道之法〈非真混沌孰能如此〉公政以明斗柄東指天下皆春斗柄南指天下皆夏斗柄西指天下皆秋斗柄北指天下皆冬斗柄運於上事立於下斗柄指一方四塞俱〈或作皆〉成此道之用法也〈古之聖人不下席而天下治顔如渥丹肌膚若氷雪者用此道也而世之枯槁者昧此以為黄帝肌色皯黣而堯舜如腊此墨子之道也〉故日月不足以言明四時不足以言功〈言其明與功更在四時日月之上〉一為之法以成其業故莫不道〈民咸用之〉一之法立而萬物皆來屬〈以出於一故萬物不能二也〉法貴如言〈無信不立〉言者萬物之宗也是者法之所與親也非者法之所與離也是與法親故强非與法離故亡法不如言故亂其宗故生法者命也生於法者亦命也〈莫非命也〉命者自然者也〈莫能使之然亦莫能使之不然謂之自然〉命之所立賢不必得不肖不必失〈命曰彭祖之智不出堯舜之上而夀八百顔淵之才不出衆人之下而夀十八仲尼之德不出諸侯之下而困於陳蔡殷紂之行不出三仁之上而居君位盖言此矣〉命者挈己之文〈一作父〉者也〈夫身在草萊而挈之浮榮之上者命也然而俯仰百年恍然如夣是文也非實也〉故有一日之命有一年之命有一時之命有終身之命終身之命無時成者也故命無所不在無所不施〈或作絶〉無所不及〈言無適而無有命也〉時或後而得之命也既有時有命〈時者天之運命者天之令南華曰諱窮久矣而不免命也求通久矣而不得時也〉引其聲合之名其得時者成命日調引其聲合之名其失時者精神俱亡命日乖〈夫嚬其里一也而醜人獻之更増其陋〉時命者唯聖人而後能決之〈南華曰知通之有時知窮之有命臨大難而不懼者聖人之勇也〉夫先王之道備然而世有困君〈或作居〉其失之謂者也〈禮義法度應時而變時命不停法亦隨故而昧者膠柱刻舟守先王之腐餘其道雖備而祇益困窮此猶枕卧芻狗而更以遭魘豈易怛也哉〉故所謂道者無己〈無己元作己無〉者也〈隨之而已〉所謂德者能得人者也〈亦不失己〉道德之法萬物取業〈所謂資而不匱者也〉無形有分名曰大孰〈或作敦　不知其誰之子也〉故東西南北之道踹〈一作端〉然其為分等也〈南華曰知東西之相反而不可以相無則功分定矣〉隂陽不同氣然其為和同也酸鹽甘苦之味相反然其為善均也〈南華曰柤梨橘柚其味相反而皆可於口〉五色不同采然其為好齊也五聲不同均然其可喜一也〈凡此五者以譬先王之道不矜於同而矜於治〉故物無非類者動静無非氣者是故有人將〈一本作一人將　盖一人之將　案一本無盖字〉得一人氣吉有家將〈一家之將〉得一家氣吉有國將〈將一國者〉得一國氣吉〈古人有言戰猶博也錢多則氣豪而勝資少則心怯而輸然則將之吉凶在氣兵法曰朝氣銳晝氣惰暮氣歸善用兵者避其銳氣撃其惰歸〉其將〈一本將字下有失字〉凶者反此故同之謂一異之謂道相勝之謂勢吉凶之謂成敗賢〈一本賢字上有故字〉者萬舉而一失不肖者萬舉而一得其冀〈或作共〉善一也然則其所以為者不可一也知一之不可一也故貴道〈異之謂道〉空之謂一〈空一作同　萬物莫不無〉無不備之謂道〈萬物莫不有〉立之謂氣通之謂類氣之害人者謂之不適味之害人者謂之毒夫社〈夫社元作天社或作天杜〉不㓨則不成霧〈或作霧氣　㓨之為言猶曰達也此言亡國之社屋之不受天陽故無以成霧盖大社不屋而壇以受霜露之氣然後霧生焉正言社與霧者社以申立之謂氣之義霧以申通之謂類之義〉氣故相利相害也〈太公調曰隂陽相照相盖相治四時相代相生相殺〉類故相成相敗也〈夏者春之類冬者秋之類他皆放此〉積徃生跂〈或作政〉工〈或作王〉以為師〈跂跛倚也師如師巫之師巫歩多跛故積徃生跂工以為師揚子曰昔者姒氏治水土而巫歩多禹扁鵲盧人也而醫多盧〉積毒成藥工以為醫〈此言藥之迹起而醫生焉盖天下之𡚁多縁故迹而生故大盗貸仁義以竊國小儒借詩禮而發冡故曰焉知曽史不為桀跖之嚆矢也〉美惡相飾命曰復周物極則反命曰環流〈言其周流如環〉
道端第六
天者萬物所以得立也〈萬物待是而後存者天也〉地者萬物所以得安也〈天父道也地母道也〉故天定之地處之時發之物受之聖人象之夫寒温之變非一精之所化也〈五精化氣然後寒暑成焉〉天下之事非一人之所能獨知也海水廣大非獨仰一川之流也〈堯十年九潦而水不為加益湯八年七旱而水不為加損是豈仰一川之鍾哉〉是以明主之治世也急於求人弗獨為也〈與人共之〉與天〈一作人〉與地〈亦與天地共之〉建立四維〈禮義亷恥謂之四維〉以輔國政鉤繩相布〈一作希〉銜橛相制參偶具備立位乃固經〈元作織〉氣有常理以天地動逆天時不祥有祟事不任賢無功必敗出究其道入窮其變張軍衞外禍反在内〈所謂季孫之憂不在顓臾而在蕭牆之内也〉所備甚逺賊在所愛是以先王置士也舉賢用能無阿於世仁人居左〈春以生之象仁〉忠臣居前〈南方著見象忠〉義臣居右〈秋以成之象義〉聖人居後〈北方祕密象聖〉左法仁則春生殖前法忠則夏功立右法義則秋成熟後法聖則冬閉蔵先王用之髙而不墜安而不亡此萬物之本𠠕天地之門户〈本𠠕門户云者以結左仁右義前忠後聖而春生夏立秋成熟冬閉蔵之義〉道德之益也此四大夫〈或無夫字〉者君之所取於外也君者天也〈左右前後共法四時故君象天焉〉天不開門户使下相害也〈東不法仁西不法義南不法忠北不法聖則天之門户塞矣〉進賢受上賞則下不相蔽〈脩文殿御覧引鶡冠子曰進賢者受上賞則下不蔽善為政者賞之不多而民喜罰之不多而民畏焉此謂進既仕之賢者也〉不待事人賢士顯不蔽之功〈信雖非事人賢士而進之受賞則任事之臣勸矣故下文云〉則任事之人莫不盡忠〈繁露曰一中為忠二之則為患〉鄉曲慕義〈邦國欣慕斯可知矣〉化坐自端〈羊肉不慕蟻蟻慕羶也故彼雖慕義而我之化坐自端化坐自端言恭已正南面而已〉此其道之所致德之所成也本出一人故謂之天〈無二上也〉莫不受命不可為名故謂之神〈妙萬物而為言也〉至神之極見之不忒〈一作惑　契此道者豈有差哉〉匈乖不惑務正一國〈災變之至無所怛惑姑以天下大理考正吾國之失而已豈曰天之有某變也以我為有某事而致也哉〉一國之刑具在於身〈刑于寡妻至于兄弟以御于家邦〉以身老〈一作考〉世〈以救於世而老〉正以錯國服義行仁以一正業〈案正業一作王業〉夫仁者君之操也義者君之行也忠者君之政也信者君之教也聖人者君之師傅也君道知人臣術知事故臨貨分財使仁犯患應難使勇受言結辭使辯慮事定計使智理民處平使謙賔奏賛見使禮〈賔奏言擯賛見言詔記曰禮有擯詔樂有相歩温之至也〉用民獲衆使賢出封越境適絶國使信制天地御諸侯使聖〈因任之道此其大略也甞試論之古之明王無為而用天下也豈特使仁使勇使辯使智使謙使禮使賢使信使聖哉雖天刑人僇之餘尚無棄者也故戚施直鎛籧篨䝉璆侏儒扶盧䑃瞍脩聲聾者司火眇者督繩劓者抱關刖者守囿嚚瘖跛躃以實裔土夫如是故上無遺事下無棄才三代之所以安且久者用此道也雖然知所使仁而不知其仁有大小知所使智而不知其智有逺近未可也故曰孟公綽以為趙魏老則優而不可以為滕薛大夫雍也可使南面赤也可使與賔客言也求也百乗之家可使為之宰也由也千乗之國可使治其賦也由是觀之則此書所云亦因任之大凡而已莊子曰因任已明而原省次之因任如此然後可以原省故下文云　案人僇一本作人傪非〉夫仁之功善與不争下不怨上辯士之功釋怨解難智士之功事至而治難至而應忠臣之功正言直行矯拂王過義臣之功存亡繼絶救弱誅暴信臣之功正不易言貞謙之功廢私立公〈韓非子曰自營為私背私為公〉禮臣之功尊君卑臣賢士之功敵國憚之四境不侵聖人之功定制於冥冥求至欲得言聽行從近親逺附明達四通〈由是而上至於冥冥聖人之任也〉内有挾度〈操以為驗所謂道揆者是也〉然後有以〈一本無然以二字〉量人〈無節於内觀物弗之察矣〉富者觀其所予足以知仁貴者觀其所舉足以知忠觀其大袢〈或作伴或作祥〉長不讓少貴不讓賤足以知禮達〈或作迭〉觀其所不行足以知義受官任治觀其去就足以知智迫之不懼足以知勇口利辭巧足以知辯使之不隐足以知信貧者觀其所不取足以知亷賤者觀其所不為足以知賢測深觀天足以知聖〈因任原省之要在於知人而知人在於有以觀之孔子曰視其所以觀其所由察其所安人焉瘦哉故此文具論之〉第不失次理不相舛〈一本作奸一本作拏〉近塞逺閉備元變成〈元者備之所以不困成者變之所以不倦〉明事知分度數獨行無道之君任用么麽〈么麽一作幼歴　么細人俊雄之反〉動即煩濁有道之君任用俊雄動則明白二者先定素立白蔘〈立白蔘一本作七一曰藻藻一作慕〉明起〈白蔘於下明起於上蔘垂貎也〉氣榮相宰〈君臣同體之况言氣不言血言榮不言衛相備也〉上合其符下稽其實時君〈時君一作時日一作貧意生期待時而發　夫賢士之居邑里也合哉而難同而殊知時日〉遇人有德〈一作隐〉君子至門不言而信萬民附親遇人暴驕萬民流離〈一本作離流〉上下相疑復而如環〈一作不環〉日夜相撓諫者弗受言者危身無從聞過故大臣偽而不忠是以為人君親其民如子者弗召自來〈靈臺之效是矣〉故曰有光卒於美名不施而責弗受〈或作愛〉而求親故曰有殃卒於不祥夫長者之事其君也調而和〈一作知〉之士於純〈一作屯〉厚〈士如勿士行枚之士〉引而化之天下好〈或作如〉之其道日從故卒必昌夫小人之事其君也務蔽其明塞其聽乗其威以灼熱人〈倚上之威作人寒燠〉天下惡之其崇日凶故卒必敗禍及族人此君臣之變治亂之分興壞之關梁國家之閱也〈閱猶監也〉逆順利害由此出生凡可無學而能者唯息與食也故先王傳〈或作博〉道〈先王一作先生〉以相効屬也賢君循成法後世久長隋君不從當世滅亡〈禹之法猶存而夏不世王者由是故也〉
近迭第七
龐子問鶡冠子曰聖人之道何先鶡冠子曰先人龐子曰人道何先鶡冠子曰先兵龐子曰何以舍天而先人乎鶡冠子曰天髙而難知有福不可請有禍不可避法天則戾地廣大深厚多利〈一作則〉而鮮威〈天尊而不親地親而不尊〉法地則辱時舉錯代更無一法時則貳三者不可以立化樹俗故聖人弗法龐子曰隂陽何若鶡冠子曰神靈威明與天合〈神之精明曰靈〉勾萌動作與地俱〈屈生曰勾〉隂陽寒暑與時至三者聖人存則治亡則亂是故先人富則驕貴則嬴兵者百歳不一用然不可一日忘也是故人道先兵龐子曰先兵奈何鶡冠子曰兵者禮義忠信也龐子曰願聞兵義鶡冠子曰失道故敢以賤逆貴不義故敢以小侵大龐子曰用之奈何鶡冠子曰行枉則禁反正則舍是故不殺降人〈鷹不擊伏况於人乎〉主道所髙莫貴約束得地失信聖王弗據倍言負約各將有故龎子曰弟子聞之曰地大者國實民衆者兵强兵强者先得意於天下今以所見合〈一本作舍〉所不見盖殆〈一本作係一本作治〉不然今大國之兵反詘而辭窮禁不止令不行之故何也〈令使為之禁使勿為也〉鶡冠子曰欲知來者察徃欲知古者察今擇人而用之者王用人而擇之者亡逆節之所生不肖侵賢命曰凌〈下凌上也〉百姓不敢言命曰勝〈上勝下也〉今者所問子慎勿言夫地大國富民衆兵强曰足士有餘力而不能以先得志於天下者其君不賢而行驕溢也〈已亢為驕已滿為溢〉不賢則不能無為而不可與致焉〈孟子曰人有不為也然後可以有為〉驕則輕敵輕敵則與所私謀其所不知為〈句〉使非其任力欲取勝於非其敵不計終身之患樂須臾之說是故國君被過聽之謗醜於天下而謀臣負濫〈監〉首之責于敵國敵國乃責則卻〈或作刦　以辭卻之〉卻則說者羞其弱〈以辭卻之則說而責之者羞其弱矣其勢必至於用兵〉萬賤之直不能撓一貴之曲〈其在下者又無以回之〉國被伸〈或作神〉創〈侵大曰伸〉其發則戰〈其創之發則戰〉戰則是使元元之民徃死邪臣之失莿〈音策〉也過生於上罪死於下讎既外結諸侯畜其罪則〈或作責〉危覆社稷世主懾懼寒心孤立不伐〈伐或作代下有威字〉此人二國之難不解君立不復悔曩〈或作晨〉郵過謀徙計易濫〈一作監〉首不足盖以累重〈濫為謀首其過重矣而一人之手豈足以障天下之目哉〉滅門殘疾族〈滅門周官所謂屋誅〉公謝天下以讓敵國不然則戰道不絶國創不息〈謂之伸創以此故也〉大〈或作天〉乎哉夫弗知之害〈以言弗知之害大矣〉悲乎哉其禍之所極〈以言其禍可悲也已〉此倚貴離道少人自有之咎也〈多已少人〉是故師未發軔而兵可迭也〈近迭名篇盖取諸此〉今大國之君不聞〈一作間〉先聖之道而易事羣臣無明佐之大數而有滑正之碎〈或無碎字〉智反義而行之逆德以將之兵詘而辭窮令不行禁不止又奚足怪〈或作恃〉哉龎子曰何若滑正之智鶡冠子曰法度無以嚖〈一本作遂〉意為摸〈嚖讀為嘒彼小星之嘒〉聖人按數循法尚有不全是故人不百其法者不能為天下主今無數而自因無法而自備循無上聖之〈或作聖人〉檢而斷於已明〈斷以獨見之明〉人事雖備將尚何以復百已之身乎〈夫百已者豈獨彼有之盖人受天地之中以生形體保神而衆妙悉備據今言之其身盖有千百於已者然而所知纔止一二而卒於泯沒無聞者不能復之而已〉主知不明以貴〈或作責〉為道以意為法牽〈或作牢或作罕〉時誑〈一作詎或作拒〉世逜下蔽上使事兩乖〈兩失之矣〉養非長失以静為擾以安為危百姓家困人怨禍孰大焉若此者北走之日〈軍敗曰北〉后知命亡〈投死之地久矣乃今知之〉龎子曰以人事百法奈何鶡冠子曰蒼頡作法〈一本法字在書字下　蒼頡黄帝之史初見鳥獸蹏迒之迹始造書契〉書從甲子〈日始於甲辰始於子〉成史李官〈成史盖以獄成告於正者李官士師也〉蒼頡不道然非蒼頡文墨不起〈蒼雖造書不道士史然而文墨之萌由是起矣此百法之端也〉縱法之載於圖者其於以喻心達意揚 --（『昜』上『旦』之『日』與『一』相連）道之所謂乃纔〈或作㜶〉居曼〈曼作受〉之十分一耳〈此言使無文墨而欲以其法畫之於圖豈能盡其意之詳哉盖自後世觀之書以趣便篆不如隸隷不如草則圖之鈍於應務可知矣故曰彌綸天下之事記久明逺著涽涽傳忞忞者莫如書涽涽目所不見忞忞心所不了〉故知百法者傑雄也若〈或作𠫤〉隔無形將然未有者知萬人也〈此俊徳也非特桀雄而已故其知與人隔此三境而超萬人之上也將然不如無形無形不如未有取譬言之若太易者未有也而太初無形渾淪則將然矣〉無萬人之智者智不能棲世學之上龎子曰得奉嚴教受業有間〈或作聞〉矣退師謀言弟子愈恐

[book_title]鶡冠子卷中
宋　陸佃　解
度萬第八
龎子問鶡冠子曰聖與神謀〈子曰道不同不相為謀〉道與人成〈子曰茍非其人道不虚行〉願聞度神慮成之要奈何鶡冠子曰天者神也地者形也地濕而火生焉〈至陽赫赫赫赫出乎地〉天燥而水生焉〈至隂肅肅肅肅出乎天〉法猛刑頗則神濕〈刑與法隂也〉神濕則天不生水音〈案一本音下缺一字又聲上多一故字疑悞〉聲倒則形燥〈聲與音陽也〉形燥則地不生火水火不生則隂陽無以成氣度量無以成制五勝無以成埶〈一作執　五勝五形之勝〉萬物無以成類百業俱絶萬生皆困濟濟混混孰知其故天人同文地人同理〈天文地理與人同焉〉賢不肖殊能故上聖不可亂也〈譬如堯舜共工驩兜欲與為惡則誅之類〉下愚不可辨也〈譬如桀紂龍逄比干欲與為善則誅之類〉隂陽者氣之正也天地者形神〈一無神字〉之正也聖人者德之正也法令者四時之正也〈季春行冬令則寒季秋行夏令則暖〉故一義失此萬或亂彼所失甚少所敗甚衆所謂天者非是蒼蒼之氣之謂天也所謂地者非是膞膞之土之謂地也〈膞形埒也〉所謂天者言其然物而無勝者也〈言天者君道也可天下之物而莫之勝也〉所謂地者言其均物而不可亂者也〈言地者臣道也平天下之物而莫之亂也〉音者其謀也〈雜比為謀〉聲者其事也〈布散為事〉音者天之三光也〈三光雜比於上〉聲者地之五官也〈五官布散於下〉形神調則生理脩〈形不病燥神不病濕則生理脩矣〉夫生生而倍其本則德〈或作隐〉專己〈夫偏養其本至於過理而不及㑹通之適則自為太多其德失乎物矣豈足語衛生之經哉故曰善飬生者若牧羊然視其後者而鞭之　一本元缺一本字或作知或作如案一本元缺以下十三字與正文不相應疑當在下文知無道知字之下而錯悮於此今姑仍之〉知無道上亂天文下滅地理〈天人同文地人同理於此見矣〉中絶人和治漸終始〈言其治纔漸首末而已失中道也〉故聽而無聞視而無見〈天下之事壊於冥冥〉白晝而闇〈日中見斗之義〉有義而失諡〈人之所有不能諡之〉失諡而惑責人所無必人所不及〈逺其途而誅不至也〉相史於既而不盡其愛〈史使也從省言不盡已之愛而責人之盡〉相區於成而不索〈或作營〉其實〈區驅也從省言不竭已之忠而望人之成〉虛名相髙精白為黑〈沽於虚名而變亂事實黑或為墨墨亦黒也詩曰⿰貍而蒼墨以為明〉動静組轉〈與物轉旋如組使之〉神絶復逆〈復有報乎上也逆有言乎上也言其神色距人於千里之外〉經氣不類形離正名〈書曰有形有名形也者物此者也名也者命此者也經氣失常故形不麗名〉五氣失端四時不成〈隂陽并毗四時不至寒暑之和不成〉過生於上罪死於下有世將極驅馳索禍〈其於禍也若驅車就之〉開門逃福〈其於福也若開門避之〉賢良為笑愚者為國天咎先見菑〈或作嗇亦或作⿱〉害並雜人孰〈案一本作執非〉兆生孰知其極〈見形而已昧於在理〉見日月者不為明聞雷霆者不為聰事至而議〈或作義〉者不能使變無生〈不能消之於未萌〉故善度變者觀本本足則盡不足則德必薄兵必老其孰〈案一本作執非〉能以褊材為襃徳〈或作襄隐〉博義者哉其文巧武果而姦不止者生於本不足也〈言非少文不武之罪〉故主有二政臣有二制臣弗用主不能使臣必死主弗能止是以聖王獨見故主官以授長者在内和者在外夫長者之為官也在内則正義在外則固守用法則平法人本無害以端天地令出一〈或無一字〉原〈多門杜矣〉散無方化萬物〈萬物一本作無物〉者令也守一道制萬物者法也法也者守内者也〈法者守於分域之内〉令也者出制者也〈令者所以行法〉夫法不敗是〈是出於義變而不可常法者所以趣變〉令不傷理〈主出於理一而不可變令者所以守法〉故君子得而尊小人得而謹胥〈或作冒〉靡得以全神備於心道備於形〈備天地之美稱神明之容〉人以成則〈以成法則〉士〈或作土〉以為繩〈以為繩墨〉列〈或作削〉時第氣以授當名故法錯而隂陽調鳳凰者鶉火之禽〈或無鶉火之禽𤣥枵之獸字〉陽之精也〈雄曰鳳凰者其雌也鶉火南星之次也〉麒麟者𤣥枵之獸隂之精也〈牝曰麒麟者其牡也𤣥枵北星之次也麒似麟而無角〉萬民者德之精也德能致之〈或作駿〉其〈或無其字〉精畢至龎子曰致之奈何鶡冠子曰天地隂陽取稽於身故布五正以司五明〈五正見下五明宜謂名尸氣皇名尸神眀名尸賢聖名尸后王名尸公伯后王一本作后二非〉十變九道〈未詳聞也〉稽從身始五音六律稽從身出〈大禹以聲為律以身為度所謂取稽於身者耶〉五五二十五以理天下〈五五五其音之五也〉六六三十六以為歳式〈六六六其律之六也一歳之式積旬三十有六〉氣由神生道由神成〈蛻氣之謂虛蛻虚之謂道而神也者有而非氣也無而非道也非氣而氣以之生非道而道以之成〉唯聖人能正其音調其聲故其德上及太清〈太清天也〉下及泰寧〈泰寧地也〉中及萬靈膏露降白丹發醴泉出〈醴泉其味如醴可以養老〉朱草生〈朱草可以染絳以别尊卑〉衆祥具〈傳曰王者統和隂陽休氣充塞符瑞並臻應得而至德至天則斗極明日月光甘露降德至地則嘉禾生蓂莢起秬鬯出德至文表則景星見五緯順軌德至草木則朱草生木連理德至鳥獸則鳳凰翔鸞鳥舞麒麟臻白虎到白雉降白鹿見白烏下德至山陵則景雲出芝實茂陵出異丹阜出萐莆山出器車澤出神鼎德至淵泉則黄龍見醴泉涌河出龍圖洛出龜書江出大貝海出明珠德至八方則祥風至嘉氣時鍾律調音度施四夷化越裳貢〉故萬口云〈一本作萬口去〉帝制神化〈衆祥備至則外帝内神之道具矣〉景星光潤〈景星者德星也其狀無常常出於有道之國而月死則見所以助月照民夜績也〉文則寢天下之兵武則天下之兵莫能當〈一本云武則天下莫能當無之兵字〉逺之近顯乎隐大乎小衆乎少莫不從微始故得之所成不可勝形失之所敗不可勝名〈或作勝為名〉從是徃〈或作生〉者子弗能勝問吾亦弗勝言凡問之要欲近知而逺見以一度萬也無欲之君不可與舉〈此言何謂也若予所學則人君之患正在多欲此孟子三見齊王而不言曰我先攻其邪心也故曰内實多欲而外施仁義奈何欲效唐虞之治乎南華曰欲順則平氣欲神則静心欲當則縁於不得已亦與鶡冠異矣昔者有鬼谷著書以為馳説諸侯陽開隂閉必因其好惡憂樂而捭闔之然至於無好者盖不得而說也若然多欲之君乃從横之家欲以售術而鶡冠言道末流乃至於此不己卑乎〉賢人不用弗能使國利此其要也龎子曰敢問五正鶡冠子曰有神化有官治有教治有因治有事〈或作争〉治龎子曰願聞其形鶡冠子曰神化者於未有官治者道於本教治者脩諸已因治者不變俗事治者矯〈或作橋〉之於末龎子曰願聞其事鶡冠子曰神化者定天地豫〈或作象〉四時〈其體常如此〉拔〈或作教〉隂陽移寒暑〈其體變如此傳曰古之真人提挈天地把握隂陽〉正流並生萬物無害萬類成〈或作咸〉全名尸氣皇〈伏羲氏得之以襲氣母盖近是乎〉官治者師隂陽〈隂陽王事之本〉應將然〈神化者於未有故升此一等〉地寧天澄衆美歸焉名尸神明教治者置〈或作署〉四時〈春誦夏弦秋學禮冬讀書之類因時順氣於功易也〉事功順道〈俯而事功仰以順道〉名尸賢聖因治者招〈或作拓〉賢聖而道心術敬事生和名尸后王事治者招仁聖而道知焉〈不能招賢聖而招仁不能道心術而道知聖也者天道也賢也者地道也仁也者人道也〉茍精牧神〈茍急敕也牧驅制也〉分官成章〈精神勞矣而不能善徧於是又備官焉〉教苦利逺〈教雖苦而利逺〉法制生焉〈萬物擾擾自此起矣〉法者使去私就公〈法者將以有所去也非以有所取也〉同知壹警有同由者也非行私而使人合同者也故至治者弗由而名尸公伯〈公如公侯之公伯如霸王之伯〉
王鈇第九
龎子問鶡冠子曰泰上成鳩〈一作瞗〉之道一族用之萬八千歳〈傳曰天地初立天皇一曰天靈其治萬八千歳然則成鳩盖天皇之别號也〉有天下兵强世不可奪〈天地初立豈容已有兵哉此言亦筌蹄也南華曰寓言十九重言十七〉與天地存久絶無倫〈無倫細之至也中庸曰毛猶有倫〉齊殊異之物〈齊鵬鷃之大小等鳬鶴之長短〉不足以命其相去之不同也〈言其懸絶如此〉世莫不言樹俗立化彼獨何道之行以至於此鶡冠子曰彼成鳩氏天〈句〉故莫能増其髙尊其靈龎子曰何謂天何若而莫能増其髙尊其靈〈凡此叩其所以〉鶡冠子曰天者誠其日德也日〈或無日字〉誠出誠入南北有極〈冬日至而北夏日至而南〉故莫弗以為法則〈取中於日徳〉天者信其月刑也月信死信生終則有始〈朔而後魄生望而後魄死〉故莫弗以為政〈取正於月刑〉天者明星其稽也〈明星大星也二十八舍之類〉列〈或作削〉星不亂各以序行故小大莫弗以章〈小星不見陵掩案一本無掩字〉　天者因時其則也四時當名代〈或作伐〉而不干〈或作于　彼謝此代而無侵越〉故莫弗以為必然天者一法其〈或無其字〉同也前後左右古今自如〈奈何杞人之憂其崩墜也〉故莫弗以為常天誠信明因一〈誠誠其日徳信信其月刑明明星其稽因因時其則一一法其同〉不為衆父〈或作文　為衆父父〉易一故莫能與争先〈南華曰一而不可不易者道也先或為光〉易一非一〈一不足以囿之〉故不可尊増成鳩得一故莫不仰制焉〈所謂侯王得一為天下貞者也〉龎子曰願聞其制鶡冠子曰成鳩之制與神明體正神明者下究而上際〈沈以窮乎下浮以際乎上〉克嗇萬物而不可厭者也周泊〈或作汨或作流〉徧照〈周泊無外也徧照無裏也〉反與天地總故能為天下計〈狂而不反豈能與民同吉凶之患哉〉明於蚤識逢臼〈或作逺白〉不惑存亡之祥安危之稽龎子曰願聞其稽鶡冠子曰置下不安〈句〉上不可以載〈或作可以載〉累其足〈或作是〉也其最髙而不植局〈或作不可植局〉者未之有也〈此譬安危之稽言其置下茍危難欲累於上難矣又况又在其上者乎則其所立豈有不局哉累足蹐也植立也局曲也〉辨於人情究物〈或作萬物〉之理稱於天地〈稱之為言量也〉廢置不殆〈或作佁或作冶〉審於山川而運動舉錯有檢〈蠢迪檢押　案押一本作柙〉生物無害為之父母無所躪躒仁於取予備於教道〈教以為人道以為已〉要於言語〈直言曰言問難曰語〉信於約束己諾不專〈反諾為己禮曰與其有諾責也寧有己怨〉喜怒不増〈喜不過予怒不過奪〉其兵不武樹以為俗其化出此龎子曰願聞其人情物理所以嗇萬物與天地總與神明體正之道鶡冠子曰成鳩氏之道未有離天曲日術者天曲者明而易循〈或作脩〉也日術者要而易行也〈天曲若五家為伍五鄉為縣之類日術若家里用提甸長用旬之類此法起於周之末造而曰成鳩用之是今日適越而昔至也然則此書寓言多矣〉龎子曰願聞天曲日術鶡冠子曰其制邑〈或作已〉理都使矔習者五家為伍伍為之長十伍為里里置有司四里為扁〈扁當為甸後皆放此〉扁為之長十扁為鄉鄉置師五鄉為縣縣有嗇夫治焉十縣為郡有大夫守焉命曰官屬郡大夫退脩〈或皆作循〉其屬縣嗇夫退脩其鄉鄉師退脩其扁扁長退脩其里里有司退脩其伍伍長退脩其家事相斥正居處相察出入相司〈司猶伺也〉父與父言義子與子言孝〈與或作為〉長者言善少者言敬旦夕相薰薌以此慈孝〈或作力〉之務若有所移徙去就家與家相受人與人相付亡人姦物無所穿竄此其人情物理也伍人有勿〈或作物一本無伍人有勿四字〉故不奉上令有餘不足居處之狀〈此言有餘不足居處之狀無故輒違上令當告有司〉而不輒以告里有司謂之亂家其罪伍長以同〈同謂同坐五人之罪〉里中有不敬長慈少出等異衆不聽父兄之教有所受聞不悉以告扁長謂之亂里其罪有司而貳其家〈貳猶副也若今從坐〉扁不以時循〈或作脩〉行教誨受聞不悉以告鄉師謂之亂扁其罪扁長而貳其家鄉不以時循行教誨〈一二教之曰誨〉受聞不悉以告縣嗇夫謂之亂鄉其罪鄉師而貳其家縣嗇夫不以時循行教誨受聞不悉以告郡善者不顯命曰蔽明見惡而隐命曰下比謂之亂縣其誅嗇夫無赦〈不言貳其家者罪之尚貳其家則誅可知矣〉郡大夫不以循行教誨受聞雖實〈或作賔〉有所遺脱不悉以告柱國謂之亂郡其誅郡大夫無赦柱國不政使下情不上聞上情不下究謂之絿〈或作絯或作繆〉政〈絿急也〉其誅柱國滅門殘疾令尹不宜〈或作宣〉時合〈或作令〉地〈合地之德〉害百姓者謂之亂天下其軫令尹以徇〈柱國楚之寵官令尹若相國矣楚懐王使柱國昭陽將兵攻齊陳軫問楚國之法破軍殺將者何以貴之昭陽曰其官為柱國封土執圭軫曰其有貴於此乎曰令尹軫車裂也周官曰轘軫或作斬〉此其所以嗇物也天用四時地用五行天子執一以居〈一作守〉中央參於兩間調以五音正以六律紀以度數宰以刑德從本至末第以甲乙天始於元地始於朔〈元以氣言之朔以方言之天運始於𤣥元地處始於𤣥朔〉四時始於歴〈王者敬授人時實始於歴〉故家里用㮛〈㮛零日也公羊傳曰㮛月者僅逮此月晦日也　案㮛一本作提今本公羊傳亦無提月之文〉扁長用旬鄉師用節〈驚蟄芒種之類〉縣嗇夫用月郡大夫用氣分所至〈二分二至之類〉柱國用六律里五日報扁〈用㮛〉扁十日報鄉〈用旬〉鄉十五日報縣〈用節〉縣三十日報郡〈用月〉郡四十五日報柱國〈用氣〉柱國六十日以聞天子〈用律〉天子七十二日遣使〈一本作遣使於郡　此用五行分王之數盖一歳之運五行各王七十二日〉勉有功罰不如〈句〉此所以與天地總下情六十日一上聞上惠七十二日一下究此天曲日術也故不肖者不失其賤而賢者不失其明上享〈或作序〉其福禄而百事理行畔者不利〈天下晏然雖隂有欲畔者無所乗其隙也〉故莫能撓其强是以能治滿而不溢〈不増之使溢〉綰大〈或作天〉而不芒〈不損之使芒芒之為言小也〉天子中〈或作甲〉正使者敢易言尊益區域〈或無域字〉使利逜下蔽上〈使者變言貸襄借譽尊益區宇則其𡚁至於逜下蔽上〉其刑斬笞無赦諸吏教苦德薄侵暴百姓輒罷毋使汙官亂治不奉令犯法其罪加民〈播惡於衆〉利而不取利運而不取次〈疑取次或作敢次〉故四方從之唯恐後至是以運天〈運天或作運大〉而維張〈管子曰四維不張國乃滅亡〉地廣而德章天下安樂設年予昌屬各以一時典最上賢不如令尹令尹以聞壹再削職〈一本作則織〉三則〈或作典〉不赦治不踰官使史李不誤公市為平生者不喜〈非故生之〉死者不怨〈非故殺之〉人得所欲國無變故著賞有功德及三世父〈或作名〉伏〈或作狀〉其辜不得創諡〈名之曰幽厲雖孝子慈孫不能改也創或為制〉事從一二終古不勃彼計為善於鄉不如為善於里為善於里不如為善於家是以為善者可得舉為惡者可得誅〈或作諭〉莫敢道一旦之善皆以終身為期素無失次故化立而世無邪化立俗成少則同儕〈或作齊〉長則同友遊敖同品祭祀同福死生同愛禍災同憂居處同樂〈安居曰處〉行作同和弔賀同雜哭泣同哀驩欣足以相助⿰諜〈或作謀〉足以相止〈⿰探遉也諜間諜也〉安平相馴軍旅相保夜戰則足以相信晝戰則足以相配〈或作醜〉入以禁暴出正無道是以其兵能横行誅伐而莫之敢禦故其刑設而不用不争而權重車甲不陳而天下無敵矣〈一本作天下無道適矣〉失道則賤敢逆貴不義則小敢侵大成鳩既見上世之嗣失道亡功倍〈或作信〉本滅德之則故為之不朽〈或作株又或作採〉之國定位牢〈或作罕〉祭〈或作然　不能保其邦家則位不定矣不能保其宗廟則祭不牢矣〉使鬼神亶曰〈或作日〉増規不圓益矩不方〈此言法度至足無欠無餘規不可増矩不可益非特使人信之雖質諸鬼神而無疑也盖聖人之法譬諸身乎増之則贅割之則虧〉夫以効末傳之子孫唯此可持〈或無唯此可持字〉唯此可將〈効猶示也讀如効犬効羊之効言以示子孫之末裔立而可持行而可將唯此而已〉將者養吉釋〈或作澤〉者不祥墠以全犧〈純謂之犧完謂之牷〉正以齋明〈齋或作天或作文　不莫謂之齋不昧謂之明齊明者盖祭祀之正也犧牷則以為副而已禮曰去廟為祧去祧為壇去壇為墠今此獨言墠者於墠如此則由壇而上可知也　案不莫一本作不革〉四時享之祀以家王〈子孫祭祀不輟所謂祀以家王〉以為神享禮靈之符蔵之宗廟以壐正諸〈或作諸侯　為之信符蔵之宗廟而又以其壐正之以明後世所當守也〉故其後世之保教也全〈句〉耳目不營用心不分不見異物而遷捐〈或作指〉私去毒〈或作也　捐己之私去人之毒〉鉤〈一本此字上有每字鉤作均〉於内哲〈或作⿱　智足以及之〉固於所守〈仁足以守之〉更始逾新〈周而更始文而愈新〉上元為紀共承嘉惠相髙不改亶昭穆〈湯不先契文武不先不窋魯躋僖公失是矣〉具〈或作其〉招士〈疑〉先結之後入弗解〈先入者定矣故後入之事弗能解也〉此知極之至也〈極如紀極之極〉龎子曰願聞所以不改更始逾新之道鶡冠子曰成鳩所謂得王鈇之傳者也龎子曰何謂王鈇鶡冠子曰王鈇者〈案一本無此三字〉非一世之器也以死遂生〈以殺止殺〉從中制外之教也〈教或為數〉後世〈或作世後〉成至孫一靈羽〈靈或作虚〉理〈或作理虚羽理或作虛村理〉符日循〈或作脩〉功弗敢〈或無敢字〉敗〈智者雖工弗敢敗也〉奉業究制執正守内拙弗敢廢〈愚者雖拙弗敢廢也〉樓⿰與旱〈蘇本作樓⿰與卑疑旱或為早〉以新續故四時執効應錮〈或作銅〉不駿〈疑〉后得入廟惑〈或作或〉爽〈或作⿰〉不嗣〈或作副〉謂之焚〈或作婪　生火甚多其和焚矣列子曰焦然肌色奸黯昏然五情爽惑〉祖命冐世〈冐忝也世如世德之世〉禮嗣弗引奉常弗内〈弗引弗引於朝弗内弗内於廟奉常禮官也典宗朝之儀有丞景帝更曰太常〉靈不食祀〈其鬼不得食祀〉家王不舉祭天將降咎皇神不享〈家王越而祭之則將獲罪於天皇神雖郊不享皇神昊天上帝〉此所以不改更始逾新之道也故主無異意〈人君爽惑不嗣其罪如上所云則繼其後者據舊鑒新豈敢輒異哉〉民心不徙與天合則萬年一范〈范如荀子范形之范〉則近者親其善逺者慕其德而無已是以其教不厭其用不𡚁故能疇合四海以為一家而夷貉萬國皆以時朝服致績〈或作續〉而莫敢効增〈或作増〉免〈此言夷貉萬國皆以朝服致貢而不敢輒增亦不敢免法言曰被我純績帶我金犀此之謂也〉聞者傳譯來歸其義〈又其逺者〉莫能易其俗移其教〈孟子所謂用夏變夷未聞變於夷者也〉故其威立而不犯流逺而不廢此素皇内帝〈或作耑〉之法〈帝者天號王者人稱皇者天人之總美大之名謂之素皇内帝則又其至者也盖至人神矣由是而在下則𤣥聖外王之道也由是而在上則素皇内帝之法也〉成鳩之所枋以超等〈枋柄也〉世世不可奪者也功日益月長故能與天地存久此所以與神明體〈或作禮〉正之術也不待士史〈或作女〉蒼頡作書故後世莫能云其咎〈士李官也太古無法而治不立十史不造書契而至德𤣥同使由之者不能知知之者不能名尚何議其咎也哉傳曰蒼頡作書鬼神夜哭天雨粟方是之時至德衰矣〉未聞不與道德究〈究下或有謂字〉而能以為善者也龎子曰如是古今之道同邪鶡冠子曰古者亦我而使之久衆者亦我而使之衆耳何比異哉彼類善則萬世不忘〈類猶聚也〉道惡則禍及其身尚〈或作有〉奚怪焉龎子曰以今之事觀古之道舟車相通衣服同采言語相知畫地守之不能相犯殊君異長不能相使逆言過耳兵甲相李〈或作履　李如李官之李李者治也〉百父母子且〈或作其　案一本且作旦〉未易領〈或作頃　言父母暨子至百不易領矣〉方若所言未有離中國之正也〈離附也言以上所云方若疇合四海以為一家之言似違中國之正逺矣〉丘第之業〈第里第也〉域〈或作或〉不出著〈著土著也〉居不連垝〈毁牆曰垝〉而曰成鳩氏周闔四海為一家夷貉〈夷貉或作第却〉萬國莫不來朝其果情〈一本情下有可字一本情作成〉乎〈此言邱里之間其業之異如此又况四海夷貉之逺乎〉鶡冠子曰虎〈或作唐〉狼殺〈或作救〉人〈或作下〉烏蒼從上〈烏烏鳥也蒼蒼蠅也〉螾蛾〈一作⿰蟻〉從下聚之六者異類然同時俱至者何也所欲同也由是觀之有人之名則同人之情耳何故不可乎〈此言四海之情同以為一家無不可者〉天度數之而行在一不少在萬不衆同如林木積如倉粟斗石以陳升委無失也〈委亦米之數也傳曰少曰委多曰積其數未詳聞也禮云出入三積〉列〈或作削〉地分民亦尚一也耳〈或無耳字〉百父〈或作交〉母子何能增減殊君異長又何出入若能正一萬國同極德至〈至下或有制字〉四海又奚足闔也龎子曰果必信然隂陽消散三百六十日各反〈或作及〉其故天地跼跼〈或作⿰〉奚足以疑〈跼跼挾貎孟子所謂天之髙也星辰之逺也茍求其故千歳之日至可坐而致也〉聖人髙大内揣深淺逺近之理〈或作異〉使鬼神一失〈一失失其奥也此言聖人燭理有以窺之〉不復息矣〈運而不停〉與〈或作為〉天地相蔽〈蔽天地而不恥〉至今尚在以鉦面達行〈疑〉宜乎哉成鳩之萬八千歳也〈夫道者天地之母縮而修身伸以治國皆可以長久此廣成子之所以千二百年而成鳩氏之所以萬八千歳也故曰廣成子之謂天矣又曰成鳩氏天故莫能増其髙尊其靈〉得此道者何辯誰氏所用之國而天下利耳〈用之則是安辯誰何〉
泰鴻第十
泰一者〈泰一天皇大帝也〉執大同之制〈制或作利　泰一無所不同故曰執大同之制楚人忘弓未能忘楚孔子曰惜哉其未大也〉調泰鴻之氣〈泰一含元氣者故曰調泰鴻之氣鴻䝉元氣也泰鴻元氣之始也〉正神明之位者也〈南華所謂天尊地卑神明之位〉故九皇受傅〈受教於傅〉以索其然之所生傅謂之得天之解〈或作天然之解　不與法縛不求法脱〉傅謂之得天地之所始〈生天生地〉傅謂之道得道之常〈不妄曰常〉傅謂之聖人聖人之道與神明相得故曰道德〈德者得此者也〉郄始窮初〈郄者開也有初然後有始列子曰太易者未見氣也太初者氣之始也太始者形之始也太素者質之始也太一至矣其地盖處太易太素之間故曰郄始窮初　案一本注末多一之字誤〉得齊之所出〈帝出乎震齊乎巽而太一者郄始窮初得齊之所出故能北辨面南與萬物相見　案一本北作比又注末相見下又一字疑衍文〉九皇殊制而政莫不効焉故曰泰一〈泰一者無適而非一也故九皇殊制而不能二也　案一本也下有焉字誤〉泰皇問泰一曰天地人事三者孰急〈泰皇盖九皇之長也〉泰一曰愛精養神内端者所以希天〈内直者與天為徒〉天也者神明之所根也醇化四時陶埏無形〈埏和土也〉刻鏤未萌〈木曰刻金曰鏤凡此亦皆自然也夫豈物刻而雕之〉離文〈或作父〉將〈或作特〉然者也〈離華離也天道造始而地事終之故其言如此〉地者承天之演備載以寧者也吾將告汝神明之極天地人事三者復一也立置臣義〈此將從體起用和同天人之際使之無間故先建立君臣之義〉所謂四則〈四則即上所云傅謂之得天之解傅謂之得天地之所始傅謂之得道之常傅謂之聖人〉散以八風〈東方曰明庶風西方曰閶闔風西南曰凉風東北曰融風之類散謂散上四則他皆放此〉揆以六合〈揆言總之六合之内也〉事以四時寫以八極〈寫言放之八極之外也〉照以三光牧〈或作收〉以刑德調以五音正以六律分以度數表以五色改以二氣〈亭之以温凉毒之以寒暑〉致以南北〈南北謂日〉齊以晦望〈晦望謂月〉受以明厯〈厯謂日月星辰盖四則至矣而其道無乎不在在此為此在彼為彼故八風得以散六合得以揆四時得以事八極得以寫三光得以照五音得以調六律得以正刑德得以牧度數得以分五色得以表二氣得以改南北得以致晦望得以齊明厯得以受然則道之所在於彼乎於此乎其亦無所不在乎故曰天地人事三者復一也〉日信出信入南北有極度之稽也〈此申致以南北之義冬至日在牽牛夏至日在東井其長短有度〉月信死信生進退有常數之稽也〈此申齊以晦望之義三五而盈三五而闕其損益有數〉列星不亂其行代而〈或作以〉不干位之稽也〈此申受以明歴之義五位二十八舍各有常次〉天明三以定一〈義見下文〉則萬物莫不至矣〈或作以〉三時生長一時煞刑四時而定天地盡矣〈此言方其生長則三不後於一方其投刑則一不後於三以明三極之道莫知其孰急也〉夫物之始也傾傾〈或作鴻鴻　傾傾未正之貎〉至其有也録録〈未能拔於常流之中故曰録録〉至其成形端端王王〈端端傾傾之反王王録録之反〉勿〈或作物〉損勿益幼少隨足〈各隨其性而足無於事老〉以從師俗〈仰以從於師俯以從於俗〉毋易天生毋散天樸自若則清動之則濁〈人心譬如槃水莫動則平不撓則清㣲風過之則不可以得水形之正矣〉神聖踐承翼之位〈承翼之位盖天位也前後曰承左右曰翼也〉以與神皇合德〈五精之帝謂之神后則神皇盖昊天也〉按圖正端以至無〈或作天〉極兩治〈或作祭〉四致〈兩治上下察也四致普徧四方也〉閒以止〈或作上〉息〈隨縁越感無所不周如上所謂可謂至矣然而動息則静語息則嘿豈常離此寂然之地哉〉歸時離氣以成萬業〈離附也取譬言之借如五精之指其道各徧五方而太昊司春少昊司秋者所以歸時離氣以成萬業也〉一來一徃視衡低仰〈彼來此徃而低仰視車之衡所以同乎人也禮曰國君綏視大夫衡視又曰執天子之器則上衡國君則平衡大夫綏之或曰衡如權衡之衡衡之低仰應物而已何所容其心哉〉五官六府分之有道無鉤無繩渾沌不分〈曲者不以鉤直者不以繩而渾沌全矣故曰擢六律塞師曠之耳散五采膠離朱之目毁絶鉤繩儷工倕之指而天下人始舍其樸矣〉大象不成事無經法精神相薄乃傷百族〈此明渾沌之不可判也盖偽生真死而渾沌判矣則精神相戰百族為之不寧南華曰上倍日月之明下爍山川之神盖謂是乎〉偷氣相〈或為祖〉時後功可立〈盗隂陽之和以載其形而還以相時〉先定其利待物自至〈不迎〉素次以法物至輒合法者天地之正器也用法不正𤣥德不成〈所謂亂天之經逆物之情𤣥天弗成〉上聖者與天地接〈句〉結六〈或作交〉連而不解者也〈六連六合也老子曰善結者無䋲約而不可解〉是故有道南面執政以衛神明左右前後静侍〈或無侍字〉中央〈此言君無為也而臣亦無為也　案一本無也字〉開源流洋〈洋若今海之有洋也〉精㣲徃來傾傾繩繩〈或作鴻鴻䋲䋲　傾傾側貎繩繩正貎　案鴻鴻一本作鴻鶁誤〉内持以維外紐以綱〈或作經〉行以理埶〈或作執〉紀以終始同一殊職〈聨之使同統之使一〉立為明官五范〈五范五音也義見下文〉四時各以類相從昧〈或作味〉𤣥生色〈春夏之華發於𤣥冬〉音聲相衡〈衡平也〉東方者萬物立止焉〈或作東方生物圖揭立止焉　止猶植也〉故調以徴南方者萬物華羽焉故調以羽西方者萬物成章焉故調以商北方者萬物録臧焉故調以角〈徵屬南方而今此言於東方者盖言以調東方而已非謂分配東方也下皆放此〉中央者太一之位〈北極天地之中而其一明者太一之座〉百神仰制焉故調以宫道以為先〈夫道至矣而更推以為先記曰夫禮必本於太一分而為天地轉而為隂陽〉舉載神明華天上揚 --（『昜』上『旦』之『日』與『一』相連）〈或作華物天上　疑此樂章之名盖若皇華折揚 --（『昜』上『旦』之『日』與『一』相連）也〉本出黄鍾所始為東方萬物唯隆以木華物天下盡木也使居東方主春以火照物天下盡火也使居南方主夏以金割物天下盡金也使居西方主秋以水沉物天下盡水也使居北方主冬上為大都天下盡土也使居中央守地天下盡人也以天子為正〈此言太一司天而分任五方又以天子治之〉調其氣〈調其五行之氣木藴金清之類〉和其味〈和其五行之味水鹹火苦之類〉聽其聲〈火蕉金殺之類〉正其形〈木圓土方之類〉迭徃觀今〈或作令〉故業可循〈或作修〉也〈天下一致來不異古徃不異今卻而觀之則其業可循近迭篇曰師未發軔而兵可迭也盖前卻曰迭　案兵可迭也一本無也字〉首尾易面〈或作白春夏先秋冬後其方各有向焉何可易也〉地理離經〈天之首尾易向則地理亦失其經〉奪愛令亂〈奪其所欲而亂盖天序易於上地理離於下則人其有不亂者乎〉上滅天文理不可知〈天文滅矣地理安可知也故曰文理相明者也〉神明失〈或作夫　案失一本又作矣〉從〈或作徒〉文〈或作父〉理者相明者也色味者相度者也藻華者相成者也〈對質曰藻對實曰華藻文也藻如草之藻華如木之華〉衆者我而衆之故可以一范請也〈請如請益之請盖衆者自我而千萬則其一之亦在我矣請以一范無不可者〉順愛之政殊類相〈或作未〉通〈列子曰虎之與人異類而媚養己者順也〉逆愛之政同類相亡〈傳曰焉知父子不為豺狼〉故聖人立天為父建地為母范〈或作危〉者非務使云必同知一期〈或作明〉以使一人也氾錯之天地之間而人人被其和〈或作人被其和　此言聖人盖知一期以使一人而惟是心馬汜錯之天地之間而人人被其和也非務使之必同故曰一人之情千萬人之情是也〉和也者無形而有味者也〈和者道也盖道無形而有味〉同和者仁也〈與道同和〉相容〈或作密〉者義也〈與道相宻者義也盖不道則義不能容不義則道不能容〉仁義者所樂同〈或作自〉名〈或作召〉也能同〈或作因〉所樂無形内政〈此言能同仁義之樂則政法雖有而真空内之盖所謂真空者無不礙有故也　案真空之真一本作貞字〉故聖知神方調於無形而物莫不從天受藻華以為神明之根者也〈天受道之英華以生神明列子曰清輕者上為天重濁者下為地〉地受時〈或作得〉以為萬物原者也〈地者受天之時以産萬物〉神聖詳〈或作祥〉理〈或無詳理二字作庠惡　深契於理〉惡離制命之柄〈制命之柄或無離字老子所謂魚不可脫於淵利器不可以示人〉斂散華精以慰地責〈或作貴〉天者也〈此言神聖契理而有以制命則虀粉萬物而不為戾雖以慰地責天可也昔者老子上毁五帝通及三皇而西域之學有喝佛罵祖者豈近是乎〉調味章色正聲以定天地人事三者畢此矣〈其道如上所謂則天地人事豈有出於此乎〉
泰録第十一
入論泰鴻之内出觀神明之外定制泰一之衷〈衷之言中也無所出入為定〉以為物稽〈入而論泰鴻之内出而觀神明之外定而制泰一之衷使物取稽焉〉天有九鴻〈拾遺記曰望三壺如聚米視八鴻若縈帶説者以為八鴻八方之名鴻鴻大也然則九鴻盖九方歟〉地有九州〈此即鄒子所謂九州盖非禹别者也〉泰一之道九皇之傅請成於泰始之末〈泰一之道至矣故上篇云九皇受傅以索其然之所生而今此又言其傅嘗請成於泰始盖非泰始莫足以知焉其曰末者言順下風而請也〉見不〈或無不字〉詳事於名理之外〈此言纔見其事之略而已更當要其㑹歸故下文云〉范無形嘗無味以要名理之所㑹范者味之正也〈范者形也正如覆怨其正之正盖形受養於味者也〉味者氣之父母也〈氣不足補之以精精不足補之以味〉精〈或作清〉㣲者天地之始〈或作所治〉也〈言形言味而又言此者盖將要名理之所㑹又當致此三者也〉不〈或無不字〉見形臠而天下歸美焉〈臠肉也〉名尸神明者大道是〈或作正〉也夫錯行合意扶義本仁〈或作收〉積順之所成先聖之所生也行其道者有其名為其事者有其功〈此言仁義之治故行其道者有其名為其事者有其功若夫聖人無名神人無功乗於道徳而遊乎萬物之上財豈局於仁義之域哉故下文云〉故天地成於元〈或作無〉氣萬物乗於天地〈元氣太虚也太虚含天地天地含萬物故其言如此〉神聖乗〈或作秉〉於道德〈南華所謂無貲無譽一龍一蛇者也〉以究其理〈或云萬物乗於聖秉於道德以救其聖神以究天地萬物之理〉若上聖皇天者先聖之所倚威立有命也〈堯舜三代誥命未嘗不稱天者盖以倚威立命而已若夫致治之自則豈可以取賴於天哉是在我者也此紂之矯誣上帝而無益於亂故下文云〉故致治之自在己者也招髙者髙招庳者庳〈此言治之汙隆顧我所以招之如何未有囿於管晏之卑而可以招堯舜之髙者也〉故成形而不變者度也未離已而在彼者狎漚也〈如狎漚者心動於内則漚鳥舞而不下此未離已而在彼者也〉陳體立節萬世不易天地之位也分物紀〈或作他〉名文聖明别神聖之齊也〈齊如齊量之齊〉法天居地去方錯圓〈或作督　方以智則滯圓而神則通〉神聖之鑒也象說名物〈擬之者象也議之者說也〉成功遂事隐彰不相離〈神聖之教不即不離而至妙之所㑹者更麤至髙之所適者反下隐顯豈相離哉〉神聖之教也〈天一位地一位聖人參於兩間以齊齊之而以彼鑒此以此教彼則天下之理得矣然後萬物各遂其生故下文云〉故流分而神生〈流分謂水也天一生水其於物為精精聚而後神從之〉動登而明生〈動登謂火也地二生火其於物為神神㑹而後識從之〉明見而形成形成而功存故文者所以分物也理者所以紀〈或作地〉名也天地者同事而異域者也〈天域於上地域於下〉無規圓者天之文也無矩方者地之理也天循文以動地循理以作者也二端〈或作聖端〉者神之法也〈神明之法如是而已〉神聖之人后〈或作命〉先天地而尊者也後天地生然知天地之始先天地亡然知天地之終道包之故能知度之〈其道圍乎天地之外故知能知之義能度之〉尊重焉故能改動〈或無動字〉之〈拔隂陽移寒暑〉敏〈或作數亦或作案此注原缺一字〉明焉故能制斷之精神者物之貴大者也〈精神之外皆其緒餘土苴者也〉内聖者〈或作聖内〉精神之原也〈外王者皆其緒餘土苴則内聖者精神之原也〉莫貴焉故靡不仰制焉制者所以衛精擢神致氣也〈精欲嗇神欲養氣欲專故其辭如此擢者秀拔之辭〉幽則不洩簡〈或作聞〉則不煩不煩則精明達〈明太用則昬精太用則竭〉故能役賢能使神明〈無為也故能用天下而有餘〉百化隨而變終始從而豫〈豫暇豫也〉神明者積精微全粹之所成也聖道神方〈或作万〉要之極也〈要其㑹歸至於此而極矣〉帝制神化治之期也〈至矣盡矣不可以有加矣〉故師〈或無師字〉為君而學為臣〈教者為君學者為臣〉上賢為天子次賢為三公髙為諸侯〈髙者以為諸侯〉易姓而王不以祖〈或作禮〉籍為君者欲同一善之安也〈堯授舜舜授禹用此道也〉彼天地動作於胸中然後事成於外萬物出入焉然後〈或作然同〉生物無害〈聖人心外無法而氣合於神神合於無天地之大萬物之多動作出入反在於胸中則事豈有不成物豈有不利哉〉闓闔四時引移隂陽怨沒澂物〈疑〉天下以為自然〈百姓謂我自然是也〉此神聖之所以絶衆也〈子貢曰仲尼天也不可階而升也〉聖原神文有驗而不可見者也〈有情有性無為無形〉故過人可見絶人未逺也〈南華曰南行者至於郢北靣而不見冥山是何也則去之逺矣〉神明所以類合者也故神明錮結其紘〈紘者取譬於冠而錮結云者以明無危墮之患也〉類類生成用一不窮〈或作用不窮一　所謂仲尼神明也小以成小大以成大至於山川鳥獸草木裕如也〉影則隨形響則〈或作明〉應聲故形聲者天地之師也〈隨而應之故曰師也〉四時之功隂陽不能獨為也聖王者不失本末故神明終始焉〈輔相導隂陽終始四時之功〉卒令八風三光之變經〈或作纒〉氣不常之故孰不詔請〈或作緒〉都〈或作邵〉理焉〈都之為言總也讀如都鄙之都此言人保聖人故隂陽失和詔而請之使總理焉雖然大亂之本實始於此此庚桑楚所以不釋於老耼之言故下文云〉故神靈威明上變光〈老耼所謂上悖日月之明〉疾徐緩急中動氣〈老耼所謂中墮四時之施〉煞傷毁禍下在地〈或作徵下在地　老耼所謂下爍山川之精〉故天地隂陽之受命取象於神明之効既已見矣〈其効如上所謂亦已見矣雖然豈遂可以無聖人之治哉故下文云〉天者氣之所總出也〈所謂虹霓也霜露也風雨也積氣之成乎天者也〉地者理之必然〈或作理然之必〉也〈無可無不可者天道也地道則取必焉〉故聖人者出之於天〈其道常出於天〉收之於地〈不肯出於地也〉在天地若隂陽〈或無陽字〉者杜燥濕以法義與時遷焉〈或無焉字若隂者以法義杜燥若陽者以法義杜濕度萬云神濕則天不生水形燥則地不生火〉二者聖人〈或無人字〉存則治亡則亂者天失其文地失其理也以是〈或作文〉知先靈〈先靈先王之靈〉王百神者上德執大道凡此者物之長也及〈或作乃〉至乎祖籍之世代繼之君身雖不賢然南面稱寡猶不果亡者其能受教乎有道之士者也不然而能守宗廟存國家者未之有也

[book_title]鶡冠子卷下
宋　陸佃　解
世兵第十二
道有度數故神明可交〈或作効〉也〈易曰始作八卦以通神明之德〉物有相勝故水火可用也東西南北故形名可信也〈有方矣然後形名著焉〉五帝在前三王在後上德已衰矣兵知俱起黄帝百戰〈百戰之數未盡聞也盖與炎帝戰於阪泉之野三與蚩尤戰於涿鹿之野七十二此其大畧也〉蚩尤七十二〈或云無二字〉堯伐有唐〈傳云堯佐帝摯受封於唐二十而登帝位今此云堯伐有唐未詳聞也伐或作代〉禹服〈或作伐〉有苗天不變其常地不易其則隂陽不亂其氣生死不俛其位三光不改其用神明不徙其法〈善用兵者其道如此　案用兵一本作用法非〉得失不兩張成敗不兩立所謂賢不肖者古今一也君子不惰真〈案一本作貞〉人不怠〈怠然後懈懈然後惰故君子言惰真人言怠禮云三日不怠三月不懈〉無見久貧賤則據簡之伊尹酒保〈保傭保也〉太公屠牛〈傳曰太公少貧賣漿值天凉屠牛賣肉值天熱而肉敗〉管子作革〈或作草〉百里奚官奴〈百里奚虞人也虞亡晉主辱之以媵穆姬而飯牛於秦豈此所謂官奴者乎〉海内荒亂立為世師莫不天地善謀日月不息迺成四時精習象神〈南華曰鐻成見者驚猶鬼神豈謂是乎〉孰謂能之〈言非不學而能也〉素成其用先知其故〈所謂始乎故長乎性成乎命〉湯能以七十里放桀武王以百里伐紂知一不煩〈知一則簡〉千方萬曲所雜齊同〈㑹之有元故不能異也〉勝道不一〈制勝之道夫豈一端而已〉知者計全〈戰必勝攻必取〉明將不倍時而棄利勇士不怯法而滅名欲踰至德之美者其慮不與俗同〈徇俗則病傭欲踰至德之美難矣〉欲驗九天之髙者行不徑〈或作經〉請〈安可以問塗而至也九天具見鴻烈直經盖若南方曰朱天北方曰𤣥天中央曰鈞天之類〉是以忠臣不先其身而後其君寒心孤立懸命將軍野戰則國𡚁民罷城守則食人灼骸〈或作火體　易子而食析骸而炊〉計失其國削主困為天下𥬇持國計者可以無詳乎固有過計有嘗〈或作賞〉試〈嘗試失之疏遇計失之細事貴取中而已明此所當審也〉是以曹沬為魯將與齊三戰而亡地千里使曹子計不顧後刎頸而死則不免為敗軍擒將曹子以為敗軍擒將非勇也國削民滅非智也身死君危非忠也夫死人之事者〈案一本無者字〉不能續人之夀故退與魯君計桓公合諸侯曹子以一劔之任刦桓公墠位之上顔色不變辭氣不悖三戰之所亡一旦而反天下震動四鄰驚駭名傳後世扶杖於小愧者大功不成故曹子去忿悁之心立終身之功棄細忿之愧立累世之名故曹子為知時魯君為知人劇辛為燕將與趙戰軍敗劇辛自剄燕以失五城自賊以為禍門身死以危其君名實俱滅是謂失此不還人之計也〈言其計畫無後之爾　案注無字下疑有脱誤〉非過材之䓶也〈此言賢者誠重其死雖然曹沬之事適遭管仲不欲愈一小快而以齊信於諸𠉀故能成其名也若夫李陵之降欲以報漢而卒族妻母隴西之士用為恥焉則沬之刦致豈可以為常哉矧又霸者之事也至於正徳之人誠信素明則將無與魯地而誅沬矣何足貴乎〉夫得道者務無大失凡人者務有小善小善積則〈案一本無則字〉多惡欲多惡則不積德不積則多難〈或云多惡則多難無則不下五字〉多難則濁濁則無知多欲則不博不博則多憂多憂則濁濁則無知欲惡者知之所昏也夫强不能者僇之其言辱〈案一本此六字誤作注又一本無之其言辱四字〉是劇辛能絶而燕王不知人也昔善戰者舉兵相從陳以五行戰以五音指天之極與神同方類類生成用一不窮明者為法微道是行齊過進退〈齊不過也〉參之天地出實觸虚〈吳奔東南亞夫使備西北盖知此矣〉禽將破軍發如鏃〈或作鍭〉矢動如雷霆暴疾𢷬虚殷若壊牆〈殷壊聲也〉執急節短〈孫子兵法曰其執險其節短〉用不縵縵避我所死就吾所生趨吾所時援〈或作授〉吾所勝故士不折北兵不困窮得此道者驅用市人乗流以逝〈或作遊〉與道翺翔翺翔授取錮據〈或作豫〉堅守呼吸鎮〈一作推或作損〉移〈鎮不移也〉與時更為一先一後音律相奏〈或作奉〉一右一左道無不可受數於天定位於地成名於人彼時之至安可復還〈或作復還至　復反復也還回還也〉安可控搏〈控引也搏持也復還言不可禦控搏言不可止〉天地不倚錯以待能度數相使隂陽相攻死生相攝氣威相滅虚實相因得失浮〈或作得失相浮〉縣〈浮縣言無定也〉兵以勢勝〈兵法曰如轉圓石於千仞之山者勢也〉時不常使蚤晩絀贏反相殖生變化無窮何可勝言水激則旱矢激則逺精神回薄振蕩相轉遲速有命〈有命一作言息又作止息〉必中三五合散消息孰識其時至人遺物〈遺物或作不遺〉獨〈或作動〉與道俱縱驅委命與時徃來盛衰死生孰識其期儼然至湛孰知其尤禍乎福之所倚福乎禍之所伏禍與福如糾纆〈此言禍福相為表裏埶如索綯纆索也三合曰糾　案埶一本作執〉渾沌錯紛其狀若一交解形狀孰知其則芴芒無貎〈貎或為根〉唯聖人而後決其意〈或作能決其意〉斡流遷徙固無休息〈小休曰息〉終則有始孰知其極一目之羅不可以得雀〈太疏故也〉籠中之鳥空窺不出〈太密故也〉衆人唯唯安定禍福憂喜聚門吉凶同域〈慶者在堂弔者在門〉失反為得成反為敗吳大兵强夫差以困越棲㑹稽勾踐霸世達人大觀乃見其可〈可或作苛〉橢枋一術奚足以游〈橢讀如隋銎之隋枋讀如方銎之方夫天下之事百出要以百變應之而今隋方一術則豈足遊於變通之㑹哉〉徃古來今事孰無郵〈郵置郵也行者過之而已故事之過者為郵〉舜有不孝堯有不慈文王桎梏管仲拘囚坱軋□垠〈□垠或作葬云〉孰⿰得之〈此言大鈞播物坱軋無垠皆在爐⿰之内孰⿰得之〉至得無私泛泛乎若不繫之舟〈任之而已〉能者以濟不能者以覆天不可與謀地不可與慮聖人捐物從理與舍衆人域域〈域域淺狹之貎〉廹於嗜欲小知立趨好惡自懼夸者死權自貴矜容〈一本自矜容下云徇名終身謀奈無列士以下兩句詩曰垂帶悸兮是也〉列士徇名貪夫徇財〈以身逐物曰徇〉至博不給〈給或作結　統之無要則雖博乃更不給何則至道常約故也〉知時何羞〈不愧不怍〉不肖繋〈繋或作敷〉俗賢争於時〈知也者争之器也名也者相軋也〉細故□蒯〈蒯猶芥也□芥刺鯁也一本□作衣蒯作葪〉奚足以疑事成欲得又奚足夸〈此言如意與不無足欣戚〉千言萬説卒賞謂何〈此言理盡於上而彼之繁言雖累千萬猶當賞此〉勾踐不官〈勾踐嘗臣於吳〉二國不定文王不幽〈幽於羑理〉武王不正〈或作武王不執正〉管仲不羞辱名不與大賢功不得與三王鉦面備矣〈案一本得與二字缺〉
備知第十三
天髙而可知地大而可宰萬物安之人情安取伯夷叔齊能無盗而不能使人不意已〈横逆豈可必哉〉申徒狄〈殷之末世枯槁者也〉以為世溷濁不可居故負石自投於河不知水中之亂有逾甚者德之盛山無徑迹澤無橋梁不相徃來舟車不通何者其民猶赤子也〈老子曰含德之厚比於赤子男曰赤子女曰嬰兒〉有知者不以相欺役也有力者不以相臣主也是以鳥鵲之巢可俯而窺也麋鹿羣居可從而係也〈鳥鵲性猜瞿麋鹿性驚決故比主言之〉至世之衰父子相圖兄弟相疑〈夫父子天性也兄弟天倫也恩信素足非自外至故蹍市人之足則辭以脫悞兄則以嫗大親而已矣今德下衰而至於父子相猶兄弟相瘉者豈其性固異於古也哉盖治之之過也〉何者其化薄而出於相以有為也〈此言不能相與於無相與相為於無相為故其𡚁至此郭象曰夫體天地冥變化者雖手足異任五蔵殊管未嘗相與而百節同和斯相與於無相與也未嘗相為而表裏俱濟斯相為於無相為也若乃役其心志以恤手足運其股肱以營五蔵則相營愈篤而内外愈困矣盖知此也〉故為者敗之治者亂之敗則傰〈傰黨也〉亂則阿阿則理廢傰則義不立堯傳舜以天下故好義者以為堯智其好利者以為堯愚湯武放弑利其子好義者以為無道〈此言何謂也若予所學則唯好義者以為有道〉而好利之人以為賢為〈或無為字〉彼世不傳賢故有放君君好傰阿故有弑主夫放弑之所加亡國之所在吾未見便樂〈或作見其便樂〉而安處之者也夫處危以妄安循哀以損樂是故國有無服之喪無軍之兵可以先見也是故箕子逃〈逃逃禍也非謂逃而去之孔子曰微子去之箕子為之奴〉而搏仇牧〈宋世家曰南宫萬殺涽公于䝉澤大夫仇牧聞之以兵造公門萬搏牧牧齒著門死即其事也〉商容拘而蹇叔哭〈蹇叔秦臣也穆公襲鄭蹇叔哭之〉昔之登髙者下人代之㥄〈或作殪㥄怖也〉手足為之汗出〈怖故為之汗濡〉而上人〈或無人字〉乃始搏折枝而趨操木〈言傍觀者為之驚懼而登髙之人雖危莫知焉乃始搏而折枝趨而操木〉止之者僇〈止之使勿爾者覆受僇焉凡此以况處危忘安而諌者䝉辱之義〉是故天下寒心而人主孤立今世之處側者皆亂臣也其智足以使主不達其言足以滑政其朋黨足以相甯於利害昔湯用伊尹
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:39:35-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>