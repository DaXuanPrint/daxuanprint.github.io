<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="上篇,中篇,下篇,薛子道论全文在线阅读,薛子道论全文在线下载,大玄古籍书库">
<meta name="description" content="一卷。旧本题明薛瑄。撰。此书内容,全自。《读书录》中摘出,系为他人所辑,别立书名,以炫俗听。此书反映了明末诡诞之习,凡属古书,多改易其面目以求售,《读书录》虽为习见之书,亦不能免。系薛瑄关于理学思想的零散论述之集录。所言皆为理学之“性”、“理”、“气”、“体要”等核心问题,诸如“天地万物,惟性之一字括尽”、“太极而无极”之类。只是只言片语,未成体系,又且不少言辞与《读书录》重复或相近。为将其与《读书录》等比照,更可见其对理学思想的阐发和严格尊行。该书有《百陵学山》本、《丛书集成初编》本、《景印元明善本丛书">
<title>薛子道论_薛瑄_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">薛子道论</span> <br/>
          作者： <span class="inputVal" id="bkauthor">薛瑄</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,哲学,完结</span> <br/>
          字数： <span class="inputVal" id="bknum">[book_length]6562</span> <br/>
          说明： <span class="inputVal" id="bkdec">一卷。旧本题明薛瑄 撰。此书内容,全自 《读书录》中摘出,系为他人所辑,别立书名,以炫俗听。此书反映了明末诡诞之习,凡属古书,多改易其面目以求售,《读书录》虽为习见之书,亦不能免。系薛瑄关于理学思想的零散论述之集录。所言皆为理学之“性”、“理”、“气”、“体要”等核心问题,诸如“天地万物,惟性之一字括尽”、“太极而无极”之类。只是只言片语,未成体系,又且不少言辞与《读书录》重复或相近。为将其与《读书录》等比照,更可见其对理学思想的阐发和严格尊行。该书有《百陵学山》本、《丛书集成初编》本、《景印元明善本丛书》 十种本等。</span> <br/>
          封面： <span class="inputVal" id="bkimg">Z_5293.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]薛子道论
[book_author]薛瑄
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,哲学,完结
[book_length]6562
[book_dec]一卷。旧本题明薛瑄 撰。此书内容,全自 《读书录》中摘出,系为他人所辑,别立书名,以炫俗听。此书反映了明末诡诞之习,凡属古书,多改易其面目以求售,《读书录》虽为习见之书,亦不能免。系薛瑄关于理学思想的零散论述之集录。所言皆为理学之“性”、“理”、“气”、“体要”等核心问题,诸如“天地万物,惟性之一字括尽”、“太极而无极”之类。只是只言片语,未成体系,又且不少言辞与《读书录》重复或相近。为将其与《读书录》等比照,更可见其对理学思想的阐发和严格尊行。该书有《百陵学山》本、《丛书集成初编》本、《景印元明善本丛书》 十种本等。
[book_img]Z_5293.jpg


[book_title]上篇
人心有一息之怠，便与天地之化不相似。
万物不能碍天地之大，万事不能碍心之虚。
尝默念为此七尺之躯，费却圣贤多少言语，于此而尚不能修期身，可谓自贼之甚。
吾于所为之失，随即知而改之。然未免在萌于心。因谓有不善未尝不知，易；知未尝不行,难。
修德行义之外，当一听于天，若计较利达，日夜思虑万端，而所思者又未必遂，徒自劳扰，只见其不知命也。
万起万灭之私，乱吾心久矣。今当悉皆扫去，以全吾湛然之性。功夫切要，在宿夜饮食，男女衣服，动静语默，应事接物之间，于此事事皆合天则，则道不外是矣。
才舒放即当收敛，才言语便思缄默。
因善而多言，觉志流而志亦为动。
易摇而难定，易昏而难明者，人心也。惟主敬则定而明，主一则作事不差，才二三则动作小事亦差矣，况大事乎?
一念之非即遏之，一动之妄即改之。
读书不体贴向自家身心上作功夫，虽尽读古今天下之书，无益也。
斯须苟且则非敬。
将圣贤言语，作一场话说，学者之同患。
德性之学，需要时时刻刻提撕警省，则天理常存而人欲消熄，苟有一息之间，则人欲长而天理微矣。
水清则见毫毛，心清则见天理。
鸟雀巢茂林，蛇龙潜深渊，圣人洗心退藏于密。
《易》有修辞立诚之训，《书》有惟口出好兴戎之训，《春秋》有食言之讥，《礼》有安辞之训。铜人有三缄之戒，《论语》、《孟子》与凡圣之书，谨言之训尤多，以是知谨言乃修德之切要，所当服膺其训而勿失也。
二十年治一“恕”字，尚未消磨的尽，以是知克己最难。平旦虚明，气象最可观：使一日之间，常如平旦之时，则心无不存矣。
作诗、作文、写字，皆非本领功夫，惟于身心上用力最要，身心之功有余，游焉可也。
万金之富，不以易吾一日读书之乐。
酒色之类，使人志气昏酣荒耗，伤生败德，莫此为甚。俗以为乐，余不知果何乐也。惟心清欲寡，则气平体胖乐可知矣。
大丈夫心事，当如青天白日，使人得而见之可也。斯须省察不致，则妄念发。
人知天下事皆分内事，则不以功能夸人矣。天无不包，地无不载，君子法之。
人有负才能而见于辞貌者，其小也可知矣。
中夜以思，只公字一字，乃见克己之效验。
人之所以有千病万病，只为有己。为有己，故计较万端。惟欲己富，惟欲己贵，惟欲己安，惟欲己乐，惟欲己生，惟欲己寿。而人之贫贱、危苦、死亡，一切不恤。由是生意不属，天理灭绝。虽曰有人之形，其实与禽兽奚以异?若能克去有己之病廓然大公，富贵贫贱，安乐生寿，皆与人共之，则生意贯彻，彼此各得分愿，而天理之感，便是与万物为一体矣。
一息不可不涵养，涵养只在坐作、动静、语默之间。轻当矫之以重，急当矫之以缓，褊当矫之以宽，躁当矫之以静，暴当矫之以和，粗当矫之以细。察其偏者而奚矫之，久则气质变矣。
心一操而群邪退听，一放而群邪并兴。
操心，一则义理昭著而不昧，一则神气凝定而不浮，养德养心，莫过于操心之一法也。
造化翕寂专一，则发育万物有力：人心宁静专一，则穷理做事有力。
言不及行，可耻之甚。非特发于口谓之言，凡著于文词者皆是也。尝观后人肆笔奋词，议论前人之长短，及夷考其平生之所为，不及古人者多矣。吾辈所当深戒也。
切不可随众议论前人长短。要当己有真见方可。
吾性觉疏快，写字有差遗者，即此是敬不属处。谨之。志固难持，气矣难养；主敬可以持志，少欲可以养气。广大虚明气象，无欲则见之。
人只是个心性，静则存，动则应，明白坦直，本无许多劳扰。若私意一起，则枝节横生，而纷纭多事矣。
《书》称舜曰：“濬哲”盖深则哲，浅则否。尝验之于人，其深沉者必有智，浮浅者必无谋也。
气质之偏，自生来便有此矣。若自幼至长，历历曾用变化之功，则亦无不可变之理。若气质既偏，自少至长，所习又偏，一旦骤欲变其所习，非百倍之功不能也。
学不进率由于因循。
学者开口皆能言道理，然尝体诸心，果能实好此道理否?又当体之身，果能实行此道理否?若徒能言之于口，而体诸身心者，皆不能然，是所谓自欺也。
斯须照管不到，则外好有潜勾窃引之私，不可不察。功夫紧贴在身心上作，不可斯须外离。
为学时时处处，是作功夫处，虽至鄙至陋处，皆当有谨畏之心而不可息。且如就枕时，手足不敢妄动，心不敢乱想，这便是睡时作工夫。
英雄甚害事，浑函不露圭角最好。
见得理明，须一一践履过，则事与理相安，而皆有著落处，若见理虽明，而不一一践履过，则理与事不相资，终无依据之地，曾点所以流于狂也。
余每呼此心曰：主人翁在室否?至夕必自省曰：一日所为之事合理否?
看得为学无别法，只是知一字，行一字，知一句，行一句，便有益。圣人大公无我，真天地气象。后人区区小智自私，昼夜图为，无非一身佚欲之计，宜其气象之卑陋矣。
人心皆有所安，有所不安，安者，义理也；不安者，人欲也。然私意胜而不能自克，则以不安者为安矣。
无欲如至清之水，秋毫必见：有欲如至浊之水，虽山岳之大莫能鉴矣。
为善须表里澄彻，方是真实为善：有私毫私意夹杂期间，即非真善。
心如镜，敬如磨镜。镜才磨，则尘垢去而光彩发；心才敬，则人欲消而天理明。
心生于物，物诱也；心死于物，物化也。物化，物诱，其机皆在于目。

[book_title]中篇
千古为学要法，无过于敬。敬则心有主而诸事可为。人当大著眼目，则不为小者所动。如极品之贵，举俗之所歆重，殊不知自有天地，若彼者多矣，吾闻其人亦众矣，是奚动吾念邪?惟仁义道德之君子，虽愿为之执鞭，可也。
凝重之人，德在此，福亦在此。
挺持刚介之志常存，则有以起偷惰而胜人欲。一有颓靡不立之志，则甘为小人，流于卑污之中，而不能振拔矣。
愈收敛，愈充拓；愈细密，愈广大；愈深妙，愈高明。自治之要，宁过于刚。颜子克己之功，非至刚不能。古人衣冠伟博，皆所以庄其外而肃其内。后人服一切简便短窄之衣，起居动静，惟务安适，外无所严，内无所肃，鲜不习而为轻佻浮薄者。
日用间身心切要道理，只是仁义礼智之性发而为恻隐，羞恶，辞让，是非之情，随事随处必体认得了了分明，方为见道，而无行不着、习不察之患矣。
锦衣玉食，古人谓惟辟可以有此，以其功在天下，而分所当然也。世有一介之士，得志一时，即侈用无节，甚至袒衣皆绫绮之类，宜其颠覆之无日。此曾目睹其事，可为贪侈之戒。
戏谑甚则气荡，而心亦为所移；不戏谑，亦存心养气之一端。
珠藏泽自媚，玉韫山含辉，此涵养之至要。
好胜，人之大病。
天不以隆冬寒，而息其生物之机缄；人不以熟寝大寐，而其虚灵之觉。
迷于利欲者，如醉酒之人，人不堪其丑，而己不觉也。夜气如泉源，淆之数，亦不能清矣。君子所以贵乎存息也。
常默可以见道。
庄子曰：“至人之用心若镜，不将不迎，应而不藏。”程子所谓形道体之言，此类是也。
轻言戏谑最害事。盖言不妄发，则言出而人信之：苟轻戏谑，后虽有诚实之言，人亦弗信矣。
人才动即有差，故君子慎动。
为学，要时时提醒此心，勿令昏塞。
要当浑厚中有分辩者在，乃可。
刘立之谓从明道年久，未尝见其有暴历之容，宜观明道之气象。
人为学至要，当欲妄念起处，即遏绝之。予每常用力于此，故书以自励。
凡读书思索之久，觉有倦意，当敛襟正坐，澄定此心，少时再思，则心清而理自见。
从事于主敬者，斯得太极之妙。
明道作字甚敬，曰：非欲字好，只此是学，推之凡是皆然。
元城刘忠定，力行“不妄语”三字，之于七年而后成。力行之难如此，不可不勉。
为学能使理胜气，则可以变化气质之性，而及天地之性，则不能矣。
人之威仪，须臾不可不严整，盖有物有则也。
圣贤成大事业者，从战战兢兢小心来。
色斯举矣，翔而后集，大而出处，小而交接，皆当见几而作也。
为官最宜安重，下所瞻仰，一发言不当，殊愧之。程子书“视民如伤”四字于座侧，余每欲责人，尝念此意而不敢忽。
为政以法律为师，亦名言也，既知律己，又可治人。凡国家礼文，制度，法律，条例之类，皆能熟观而深考之，则有以酬应世务，而不戾乎时宜。
有欲则人得而中之，惟无欲则无自而入。
人之子孙富贵、贫贱，莫不各有一定之命，世之人往往于仕宦中昧冒礼法，取不义之财，欲为子孙计。殊不知子孙诚有富贵之命，今虽无立锥之地以遗之，他日之富贵自至。使其无富贵之命，虽积金如山，亦将荡然不能保矣。况不义而入者，又有悖出之祸乎！如宋之吕蒙正、范文正诸公，咸以寒微致位将相，何尝有赖于先世之遗财乎?
未合者不可强言以钩之。若然则近于谲。
不可承喜而多言，不可乘快而易事。
处人之难处者，正不必历声色，与之辩是非、轿长短，惟谨于自修，愈谦愈约，彼将自服。不服者，妄人也，又何校焉?
需要有包含则有余意，发露太尽则难继。
轻言轻动之人，不可以与深计。易喜易怒者亦然。势到七、八分，即已知张弓然，过满则折。
待吏率辈，公事外不可与交一言。事才入手，便当思其发脱。所见既明当自信，不可因人所说如何，而易吾之自信。
凡语人言，即当思其事之可否，可则诺，不可则无诺。若不思可否而轻诺之，事或不可行，则必不能践厥言矣。有子曰：“信近于义，言可复也。”意盖如此。
不可强语人以不及，非惟不能入，彼将易吾言矣。人未已知，不可急求其知；人未已合，不可急与之合。当官不接异色人最好，不止巫祝，尼媪宜疏绝，至于工艺之人，虽不可缺，亦当用之以时，大不宜久留于家，与己亲狎，皆能变易听闻，簸弄是非。儒士固当礼接，亦有本非儒者，或假文词，或假字画以谋进，以一与款洽，即堕其术中。如房琯为相，因一琴工董庭兰，出入门下，依倚为非，遂为相业之玷。若此之类，能审查疏远，亦清心省事之一助。
心不可有一毫之偏向，有则人必窥而知之。余尝使一走卒，见其颇敏捷，使之精勤，下人即有趣重之意，余遂逐去之。此虽小事，以此知当官者当正大光明，不可有一毫之偏向。
立法之初贵乎参酌事情，必轻重得宜，可行而无弊者，则播告之。既立之后，谨守勿失。信如四时，坚如金石。则民知所谓而不敢犯矣。或立法之初，不能参酌事情，轻重不伦，遽施于下，既而见其有不可行者，复遽废格，则后有良法，人将视为不信之具矣。合何自而行?禁何自而止乎?法者，因天理顺人情，而为之防范禁制也，当以公平正大之心，制其轻重之宜不可因一时之息怒而立法，若然，则不得其平者多矣。
凡取人当含其旧而图其新。自贤人以下，皆不能无过，或早年有过，中年能改：或中年有过，晚年能改。当不追其往而图其新可也，若追答其往日之过，并弃其后来之善。将使人无迁善之门，而世无可用之才也。以是处心，刻亦甚矣。

[book_title]下篇
人有才而露，只是浅，深则不露。
做事切须谨慎仔细，最不可怠忽疏略，先儒谓前辈做事多周详，后辈做事多阔略。余觉有阔略之失，宜瑾之。
做官者，虽愚夫愚妇，皆当敬以临之，不可忽也。大事，小事，皆平平处之，便不至于骇人视听。
处事最当熟思缓处，熟思则得其情，缓处则得其当。天下之事，缓则得，忙则失。先贤谓天下甚事不因忙后错了，此言当熟思。
一字不可轻与人，一言不可轻许人，一笑不可轻假人。伊尹曰“接下思恭，岂惟人君当然哉?”有官君子，于临众处事之际，所当及其恭敬，而不可有一毫傲忽之心。不惟临众处事为然，退食宴息之时，亦当致其严肃，而不可有倾刻亵慢之态。临政持己，内外于一恭敬，则动静无违，人欲消而天理明。世有卖法以求贿者，此诚何以哉?夫法所以治奸顽也，奸顽有犯，执法以治之。则良善获伸矣。若纳贿而纵释奸顽，则良善之冤抑，何自
而伸哉?使良善之冤抑不伸，是不惟不能治奸顽，而又所以长奸顽也。居高位，载显名，秉三尺者，忍为此乎?
治狱有四要：公、慈、明、刚。公则不偏。慈则不刻，明则能照，刚则能断。
圣人取人极宽。如仲叔、圉祝、鮀王、孙贾，皆未必贤，以其才可用，犹皆取之。后之君子好议论者，于人小过，必辩论不臵，而遗其大者，视圣人包含之气象远矣。
张南轩“无所为而为之”之言，其义甚大。盖无所谓而为之者皆天理，有所为而为之者皆人欲。如日月间大事小事，只道我合当如此作，作了心下平平如无事一般，便是无所为而为：若有一毫求知求利之意，虽作得十分中理，十分事业，总是人欲之私，与圣人之心，绝不相似。
常人见贵人则加敬，见敌己者则敬稍衰。于下人则慢之而己。圣人于上下人己之间，皆一诚敬之心。
疾恶之心，固不可无，然当宽心缓思，可去与否，审度时宜而处之，斯无悔，切不可闻恶遽怒，先自棼挠，纵使即能去恶，己亦病矣，况伤于急暴，而有过中失宜之弊乎！
君子以庄敬自持，则小人自不能近。
观圣人之去小人，皆从容自在若无事者，所谓可恕，在彼，已何与焉者也。容有与人计较长短意思，即是渣滓消融未尽。
不观诸阴阳乎，其化皆以渐而不骤，之处事如是。则鲜失矣。余直不妄答一人，前时妄笞人，或终日不乐，或连日不乐。
左右之言，不可轻信，必审其实。
为政，通下情为急。
为吏，不可一事苟且，如文移之类，皆当明白。
便辟侧媚小童，最能顺人志意，使人不觉倾向。几至心不能自持，非明理刚特有守之君子，鲜不为所移者，以是知古比顽童之训，其虑深矣。
接物宜含宏，如行旷野而有展步之地。不然，太狭而无以自容矣。
遇横逆之来，当思古人所处有甚于此者。
圣人言人之过，皆优柔不迫，含蓄不露，此可以观圣人之气象。
勿恃其不攻，恃吾有所不可攻，非特兵法为然，盖可以为防小人之法。
正以立心，廉以律己，忠以侍君，恭以侍长，信以接物，宽以待下，敬以处事，居官之七要也。不欺君，不卖法，不害民，此做官之三要也。
作事快心，必慎其悔，盖消息循环，自然之理，持之有道，则虽亢而非满矣。
士之气节，全在上之人奖激。奖激则气节盛，苟乐软熟之士，而恶刚正之人，则人务容身，而气节消矣。
世之廉者有三，有见理明而不妄取者，有尚名节而不苟取者，有畏法律保禄位而不敢取者。理明而不妄取，无所为而然，上也；尚名节而不苟取，狷介之士，其次也；畏法律保禄位而不敢取者，则勉强而然，斯又其次也。
为政当有张驰，张而不驰，则过于严；驰而不张，则流于废，一张一弛，为政之中道也。固不可假公法以报私仇，亦不可假公法以报私德。为官者切不可厌烦恶事，苟视民之冤抑，一切不理，曰我务省事，则民不得其死者多矣。可不戒哉！
一命之士，苟存心于爱物，必有所济，盖天下事，莫非分所当为，凡事苟可用力者，无不尽心其间，则民之受惠者多矣。
必能忍人不能忍之触忤，斯能为人不能为之事功。为政须通经有学术者。不学无术，虽有小能，不达大体。唐郭子仪皆忠诚以事君，故君心无所疑，以厚德不露圭角处小人，故谗邪莫能害。
圣人最重民力，观《春秋》所书可见。
清心省事，为官切要，且有无限之乐。
圣人凡事皆谨于微，“姤初六，坤，初六”之类可见。切不可听人之言而随和之。
常人才有触，即有不平意，只是量小。
谨言最是难事，只与人相接，轻发一言，而人不从，便是失言，不可不谨。
程明道不用文字，盖诚意既不能动人，文字何补！众阴方长之时，未易胜也。深于《易》者知之。处乡，人智当敬而爱之，虽三尺之。

        </div>
      </div>
    </div>
  </div>
</div>
<!--update:2025-08-30 09:38:54-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>