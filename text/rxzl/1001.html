<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,读春秋编全文在线阅读,读春秋编全文在线下载,大玄古籍书库">
<meta name="description" content="十二卷。陈深撰。陈深字子微，号清全，平江(今属湖南)人，元代经学家、书法家。宋亡，陈深放弃科举，笃志苦学，闭门着书。元文宗天历时，有人以其善书而荐之，陈深潜匿不出。其平生着作，除此外，还有《读易编》、《读诗编》。此书大旨以胡氏为宗，而兼采《左传》。如隐元年“夏五月郑伯克段于鄢”，陈氏云：“传例言‘得俊曰克’，以必诛为期也，《左氏》言‘段奔共’，非也，奔共则不书克矣。盖段之子公孙滑奔卫也，厥后滑假卫之力取廪延，而段无闻焉，见杀无疑矣。”又引《穀梁》“甚郑伯之处心积虑成于杀也”以证，最后引胡氏。“《春秋》推见">
<title>读春秋编_陈深_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">读春秋编</span> <br/>
          作者： <span class="inputVal" id="bkauthor">陈深</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]177845</span> <br/>
          说明： <span class="inputVal" id="bkdec">十二卷。陈深撰。陈深字子微，号清全，平江(今属湖南)人，元代经学家、书法家。宋亡，陈深放弃科举，笃志苦学，闭门着书。元文宗天历时，有人以其善书而荐之，陈深潜匿不出。其平生着作，除此外，还有《读易编》、《读诗编》。此书大旨以胡氏为宗，而兼采《左传》。如隐元年“夏五月郑伯克段于鄢”，陈氏云：“传例言‘得俊曰克’，以必诛为期也，《左氏》言‘段奔共’，非也，奔共则不书克矣。盖段之子公孙滑奔卫也，厥后滑假卫之力取廪延，而段无闻焉，见杀无疑矣。”又引《穀梁》“甚郑伯之处心积虑成于杀也”以证，最后引胡氏。“《春秋》推见至隐，诛郑伯以为首恶，示天下为公，不可以私乱也，垂训之义大矣”为说。实际上，《左传》之“得俊为克”之例虽不可信，然其所述则实。隐公十一年《左传》记郑庄公云“寡人有弟不能和协，而使糊口于四方”，可见此时段尚存。《公羊》、《穀梁》训克为杀实误，胡氏因《公》、《穀》而发义，则又误。现存元泰定二年刻本、清《通志堂经解》本。</span> <br/>
          封面： <span class="inputVal" id="bkimg">Z_5402.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]读春秋编
[book_author]陈深
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]177845
[book_dec]十二卷。陈深撰。陈深字子微，号清全，平江(今属湖南)人，元代经学家、书法家。宋亡，陈深放弃科举，笃志苦学，闭门着书。元文宗天历时，有人以其善书而荐之，陈深潜匿不出。其平生着作，除此外，还有《读易编》、《读诗编》。此书大旨以胡氏为宗，而兼采《左传》。如隐元年“夏五月郑伯克段于鄢”，陈氏云：“传例言‘得俊曰克’，以必诛为期也，《左氏》言‘段奔共’，非也，奔共则不书克矣。盖段之子公孙滑奔卫也，厥后滑假卫之力取廪延，而段无闻焉，见杀无疑矣。”又引《穀梁》“甚郑伯之处心积虑成于杀也”以证，最后引胡氏。“《春秋》推见至隐，诛郑伯以为首恶，示天下为公，不可以私乱也，垂训之义大矣”为说。实际上，《左传》之“得俊为克”之例虽不可信，然其所述则实。隐公十一年《左传》记郑庄公云“寡人有弟不能和协，而使糊口于四方”，可见此时段尚存。《公羊》、《穀梁》训克为杀实误，胡氏因《公》、《穀》而发义，则又误。现存元泰定二年刻本、清《通志堂经解》本。
[book_img]Z_5402.jpg


[book_title]提要
钦定四库全书　　　　　　　　　经部五
读春秋编　　　　　　　　　　春秋类
提要
【臣】等谨按读春秋编十二卷宋陈深撰深字子微平江人尝题所居曰清全斋因以为号朱彜尊经义考载卢态苏州志称深生于宋宋亡笃志古学闭门着书天历间奎章阁臣以能书荐潜匿不出考郑元佑侨吴集有深次子植墓志据其所称植以至正二十二年卒年七十则植生于至元三十年癸巳又自称长於植一年少于深三十余年则深之生当在开庆景定间宋亡之时仅及弱冠故至天历间尚存也所着有读易编读诗编今并未见惟此书仅存其说大抵以胡氏为宗而兼采左氏盖左氏身为鲁史言必有据非公羊谷梁传闻疑似者比自宋人喜以空言说春秋遂并其事实而疑之几于束诸高阁深所推阐虽别无新异之见而独能考据事实不为虚憍恃气废传求经之高论可谓笃实君子未可以平近忽之矣乾隆四十二年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
读春秋编卷一　　　　　　宋　陈深　撰
春秋【杜氏曰春秋者鲁史记之名也史之所记必表年以首事年有四时故错举以为所记之名也　师古传曰春秋之义圣人襃善贬恶之公如天道之春生秋杀也】
隐公【名息姑惠公之庶子母声子姬姓侯爵自伯禽始受封传世二十三而至隐公摄主国事諡法不尸其位曰隐】
元年【己未】春王正月【元年鲁隐公之始年也是为周平王之四十九年书春于王正月之上圣笔也夫子行夏时之志为万世立法也周以十一月为岁首但以其朝会大事?号施令自此月始未尝改月也夏正以寅商更以丑先一月也周以子秦以亥皆先一月也使无夫子行夏时之论一代之更必先一月何有已也周礼天官布治于正月之吉始和正岁十有二月令斩冰可见当时不改月也经传引证甚多别有论辨此不欲殚举左氏以十一月为周正月圣人何故加春之一字十一月谓之春可乎何圣人春冬之不知邪此必无是理也或曰夫子周人也何肯更周正朔而用夏时吁夫子不云乎知我罪我其惟春秋知我者知为立万世百王之大法罪我者以匹夫而擅天子之权也然不曰春正月而曰春王正月示正朔必出於王也其时王政不行诸侯不复知有王礼乐征伐不禀命於天子而正朔之大亦国自为历夫子特书王之一字示正朔必出於王而天下之大不可无所统也所以诛其无君之心也其意深矣远矣】
三月公及邾仪父盟于蔑【公隐公鲁侯爵而称公者臣子之词夫子书他国诸侯侵伐盟会则从其本爵而鲁独书公盖父母之邦先祖之所逮事从臣子所称之爵所以崇敬也及者与也凡盟内为主则称及彼来而及之也邾公羊作邾娄与礼记檀弓同盖齐人语也邾鲁附庸之君不及五十里曰附庸未赐命以为诸侯故不书爵其後仪父事齐桓以奬王室王命以为邾子仪父邾子字也名克公羊曰称字襃之也襃之者岂非以其虽小国而能自立俾大国有所屈而求之哉左氏以为公即位而欲求好於邾故为蔑之盟凡盟礼杀牲歃血告誓神明若有违背欲令神加殃咎使如此牲曲礼曰约信曰誓涖牲曰盟此私盟之始春秋之所恶摄位之初而汲汲以求焉恶隐公之私也邾今袭庆府邹县蔑姑蔑鲁地今兖州瑕邱县有姑蔑城蔑公谷作昧】
夏五月郑伯克段于鄢【鄢於晚反　此兵之始也郑国伯爵也段郑伯弟大叔段也克胜也郑今郑州新郑县鄢今开封府鄢陵县郑伯之於弟大其封以侈其心稔其恶而待其成及逆节已露而遂讨之以力胜为事故书曰郑伯克段克犹克敌然传例言得隽曰克以必诛为期也左氏言段奔共非也奔共则不书克矣盖段之子公孙滑奔卫也厥後滑假卫之力取廪延而段无闻焉段见杀无疑矣谷梁氏曰段弟也弗谓弟公子也而弗谓公子贬之也贱段而甚郑伯也何甚乎郑伯甚郑伯之处心积虑成於杀也胡氏曰春秋推见至隐诛郑伯以为首恶示天下为公不可以私乱也垂训之义大矣】
秋七月天王使宰咺【吁阮反】来归惠公仲子之賵【芳凤反此王室下交诸侯之始也天王周平王也周称王春秋加天於王之上谓王者与天同大王能体乾元刚健之德则典礼命讨岂不能奉而行之此圣笔称天王之义其旨深矣宰周太宰也咺名也宰而名之着其贬也来来鲁也惠公隐公之考仲子宋武公女子宋姓惠公之妾桓公之母也惠公以去年薨仲子卒之年月虽经无明文以其归賵度之亦卒於去年也公羊氏谓惠公仲子兼之也春秋用其窃号书之以志僭乱也丧事有賵賵者盖以马以乘马束帛车马曰賵货财曰赙衣被曰襚天子於诸侯有賵礼所以襃有功德而厚其终也天子诸侯内职备具后夫人亡可以摄治无再娶之礼惠公以庶妾仲子立为夫人是以妾为妻也渎乱甚矣天子賵吊诸侯行人之职而又使太宰亲之是可讥也况兼嬖妾之賵行之乎此春秋之所深恶也故贬其臣则君可知矣吁春秋之初圣笔首书天王以发大义继书使宰咺来賵人之妾则失天王之道但书实事而讥自见此所以为圣人之训也】
九月及宋人盟于宿【此参盟之端也凡盟以国地者国主亦与盟例在僖十九年是宋鲁宿三国共盟也内称及外称人皆微者微者谓士也微者盟会不志於春秋此其志者有宿国之君也左传惠公之季年败宋师於黄公立而求成焉盟于宿始通也周官有司盟盖盟以结信春秋书盟者恶之谓信不由中寻自败之盟蔑盟宿不数年而伐邾伐宋安在乎盟也故春秋恶之宋今梁国睢阳县宿小国东平无盐县也　不书公讥其自贱以敌微者也】
冬十有二月祭伯来【祭食邑伯爵也祭伯为王卿士来来鲁也　左氏曰非王命也圣笔直书祭伯来则私来鲁可知矣此春秋王臣私交之始也祭伯为王卿士非将命不出竟今无故越官而来何耶谷梁谓来者来朝也但书来而不与其朝所以明其罪也】
公子益师卒【益师字衆父衆仲其後也书大夫卒以纪恩也或日或不日因旧史也春秋因旧史有可损而不能益也诸侯之卿必受命于天子当时不复诸命故诸侯之卿皆不书官不与其为卿也称公子以公子故使为卿也惟宋王者後得命官故宋卿书官卿者佐君以治国其卒国之大事故书於此见君臣之义矣】
二年【庚申】春公会戎于潜【胡氏传费誓称淮夷徐戎此盖徐州之戎久居中国在鲁之东郊者杜氏注陈留济南县有戎城潜鲁地　此外交于戎之始也圣笔直书公会戎于潜其贬自见春秋凡书会诸侯皆讥况外交乎戎必其君也不言某戎名号不与其称以外之也然其义在贬公耳春秋於内外之辨尤谨始立教者周公也隐周公之子孙也非惟不能远之亦不知驭之之道反与之修好既会而又盟有愧乃祖矣呜呼夫子谨严之训凛然其可畏乎】
夏五月莒人入向【莒今密州莒县向杜氏注谯国龙亢县有向城汉志向属沛郡寰宇记应天府谷熟县　此入国之始也莒小国也向鲁邑也以莒子而书人夺其爵而贬之也莒恃兵而无所畏忌而遽入人之邑向亦无所备御不能固其邑　左氏传莒子娶于向向姜不安莒而归莒人入向以姜氏还莒以一妇人之故擅兴兵入人之国都王法所当诛也圣笔书此以见当时征伐不自天子出一小国而凌弱暴寡如此天下可知矣】
无骇帅师入极【谷梁骇作侅　无骇鲁司空展无骇也帅师用大衆也极小国鲁之附庸　此大夫专兵之端内入之始也无骇鲁卿非受命於天子为卿故削之凡大夫未爵命於天子则不氏或曰去其族以诛之也义与入向同胡氏曰非王命而入人之国见诸侯之不臣也擅兴师而征伐不加见天王之不君也】
秋八月庚辰公及戎盟于唐【杜氏注高平方与县有武唐亭今之单州鱼台县鲁地也　左氏传戎请盟秋盟于唐复修戎好也　此盟戎之始也春秋书诸侯会盟皆讥况不能御之而畏之乃反致而与之会盟耶隐公方为潜之会固已可罪及秋而又与之盟亦甚矣书曰公及见我之所欲也其辠不亦彰乎】
九月纪裂繻【音须】来逆女【裂繻公谷作履緰程氏胡氏从公谷　纪杜氏注在东莞剧县今属青州夀光县公羊曰女在其国称女在涂称妇入国称夫人　左氏曰卿为君逆也程氏曰来逆非卿则但书归而已　裂繻纪大夫也为纪侯使来鲁逆女不书使则若裂繻自逆何耶公羊氏谓?礼不称主人无主人自求?之理必上有父兄主之者繻之来逆女必礼之不至礼不至而从之故书以讥之以正夫妇之礼也诸儒谓讥不亲迎本公谷也然天子诸侯无委社稷宗庙越竟以逆妇之礼必使上卿逆於其国至於所馆然後亲迎以入周礼不载天子诸侯亲迎之礼独记有所谓冕迎於所馆故曰大?既至冕而迎之是也】冬十月伯姬归于纪【伯姬鲁女裂繻所逆者妇人谓嫁曰归刘氏曰归于诸侯则尊同尊同则志程氏曰内女嫁为诸侯夫人则书逆书归明重事也】
纪子帛莒子盟于密【子帛左氏以为裂繻字也公羊作纪子伯而曰无闻焉耳范氏注以夫子口授後记者有所失也故程氏以为阙文当云纪侯某伯莒子盟于密谓春秋无大夫在诸侯之上者也窃尝考裂繻履緰繻与緰音同义同以裂为履以帛为伯音之譌也左氏以裂繻字子帛名与字称意必有所授岂有凿空附会撰此字耶鲁以莒入向不能无憾而莒亦不自安裂繻为纪逆女往来莒鲁之间而知之纪侯既昬於鲁裂繻於是道为密之盟为莒鲁谋也卒之莒鲁交好终隐及桓三十二年之间未尝加兵接刃子帛之功也字而不名襃之也】
十二月乙卯夫人子氏薨【左氏以子氏为桓母故於元年以子氏未薨而周主賵之以为豫凶事周王在当时其君臣何如此之昬耶岂有未薨而賵之事左氏但见二年有夫人子氏薨便以为桓母故误解经也公羊谓子氏为隐母公欲让位不以夫人礼葬故不书葬亦非也岂有生既称夫人死不以夫人葬之乎谷梁氏以为隐之妻卒而不书葬夫人之义从君者也程氏胡氏张氏并用其说不地夫人薨有常处也薨上坠之声君在而不书葬者盖妇人从夫故君生则葬礼未备待君薨而合祔也】
郑人伐卫【凡师声罪致讨曰伐无名行师曰侵　左氏曰郑共叔段之乱公孙滑出奔卫卫人为之伐郑取廪延郑人伐卫讨公孙滑之乱也　此诸侯专征伐之始征伐天子之权也而郑专之其罪着矣卫都朝歌今濬州黎阳县称人将卑师少也】
三年【辛酉】春王二月己巳日有食之【公羊传曰日食则曷为或日或不日或言朔或不言朔曰某月某日朔日有食之食正朔也何氏曰桓三年秋七月壬辰朔日有食之是也其或日或不日或失之前或失之後失之前者朔在前也何氏曰谓二日食己巳日有食之是也失之後者朔在後也何氏曰谓晦日食庄公十八年春王三月日有食之是也不书朔不食于朔也日有食之固有常度然王者修德行政用贤去邪能使阳盛足以胜隂隂衰不能侵阳则日月之行虽或当食而月常避日故其迟速高下必有参差而不正相合不正相对者所以当食而不食也若国无政不用善使臣子背君父妾妇乘其夫小人陵君子夷狄侵中国则隂盛阳微当食必食虽曰行有常度而实为非常之变矣故日者人君之象日食则天变之大者也君道所大忌春秋屡书所以警戒人君当遇灾而恐惧修省以塞天变也今春二月四阳方盛而食则阳不能强而隂反干阳矣故圣笔直书以为戒】
三月庚戌天王崩【平王也在位五十一年不名至尊也程子曰崩上坠之形四海之内皆当奔赴鲁君不往恶极罪大不可胜诛不书而自见也】
夏四月辛卯尹氏卒【尹左氏作君以为声子非也公羊传尹氏者何天子之大夫也其称尹氏讥世卿世卿非礼也盖古者世禄而不世官也】
秋武氏子来求赙【音附　此天子下求列国之始也武氏子天子大夫之嗣也称武氏见其世官何以不称使古者王崩嗣王当丧谅隂百官緫已以听於冢宰三年以非王命故不称使於以谨天下之通丧而严君臣之义也平王崩鲁君不奔已可罪亦不遣一介之使以供其丧及葬又不往会而桓王乃遣武氏之子来求赙堕体失政取轻天下诸侯不臣天子失道此春秋直书所以交讥之也　乘马曰賵衣衾曰襚贝玉曰含钱财曰赙四者皆吊死助丧之礼也】
八月庚辰宋公和卒【和宋穆公也名之诸侯降于天子也外诸侯卒来告则书范氏曰内称公而称薨所以自尊其君则不得不略外诸侯书卒以自异也胡氏曰诸侯曰薨大夫曰卒此何以书卒诸侯放恣上不请命圣人贬黜之因其告丧特书曰卒不与其为诸侯也　宋宣公舍其子而立其弟穆公又舍其嗣而归其妷宋之乱二世实宣公啓之穆公成之也】
冬十有二月齐侯郑伯盟于石门【齐今青州临淄县齐僖郑庄也春秋特相盟不书必关天下之故而後书齐郑合天下始多故矣石门之盟左氏谓寻卢之盟也卢盟在春秋前卢齐地今济北卢县石门亦齐地也在济南临邑县书石门以志诸侯之合书咸以志诸侯之散以见春秋之终始郑齐为之也春秋之初宋郑为仇国而齐乃郑之与国宋卫为西党齐郑为东党鲁则徘徊於二党之间唯利之从盖初比於宋至艾之盟又从齐附郑此书先齐以主之见出於齐意而郑则从之也盖齐僖不义而盛强郑庄多诈而反覆二国合而列国被其祸故因其来告而特书之以志其本末】
癸未葬宋穆公【穆谷梁作缪　程子曰诸侯告丧鲁往会葬则书春秋之时皆不请而私諡称私諡所以罪其臣子陆氏纂例五等诸侯本国臣子皆称之曰公从而书之以见非礼】
四年【壬戌】春王二月莒人伐杞取牟娄【杞夏之後在周为三恪国在今开封府雍邱县牟娄杞邑赵子曰凡力得之曰取莒东夷敢伐之取之至曲池之盟鲁侯方与之平然牟娄为莒有後牟夷以邑奔鲁又转而归鲁矣　此取国之始也程子曰诸侯土地有所受之莒伐其罪而夺取其土恶又甚焉王法所当诛也谷梁曰言伐言取所甚恶也诸侯相伐取地於是始故谨而志之也】
戊申卫州吁弑其君完【卫庄公娶于齐曰庄姜无子又娶于陈曰厉妫生孝伯早死其娣戴妫生桓公庄姜以为己子公子州吁嬖人之子也有宠而好兵公弗禁石碏谏弗听其子厚与州吁游禁之不可桓公立乃老州吁弑桓公而立程氏曰自古簒弑多公族盖自谓先君子孙可以为君国人亦以为然而奉之春秋於此明大义以示万世故春秋之初弑君君多不称公子公孙盖为大恶自絶於先君矣岂复得为先君子孙也古者公族刑死则无服况弑君乎大义既明于初矣其後弑立者则皆以属称或见其以亲而宠之太过任之太重以至於乱或见天属之亲而反为宼雠立义各不同也春秋大率所书事同则辞同後人因谓之例然有事同而辞异者盖各有其义非可例拘也　呜呼卫之祸始於庄公之昬使妾上僭夫人失位而又宠嬖人之子州吁使之主兵而当国簒弑所由作也所谓前有谗而不见後有贼而不知庄公是也春秋书之以为後世为人君父者之戒】
夏公及宋公遇于清【谷梁八年传曰不期而会曰遇杜氏曰若道路相逢遇也清卫邑济北东阿县有清亭　左氏传公与宋公为会将寻宿之盟未及期卫人来告乱夏公及宋公遇于清　此特相遇之始也周室微弱诸侯放恣会盟纷然又欲从简易以遇礼相见而不行朝会之礼春秋以其非王事而出故特书以讥之也　宋鲁遇清後助宋以谋郑及明年宋围长葛於是郑来渝平六年秋宋取长葛八年郑遂归祊以结鲁矣鲁既归祊於是背宋亲郑故十年会郑伐宋取二邑然则郑所以归祊者志在於求鲁卖宋而已】
宋【殇】公陈【桓】侯蔡【宣】人卫【州吁】人伐郑【庄　列国合党逞兵始此宋郑交仇始此役宋殇立公子冯音凭出奔郑郑欲纳之遂恶郑卫州吁弑君自立将修怨於郑求宠於诸侯以定其位於是约宋伐郑许以陈蔡从以中其所欲宋遂许之四国同伐郑卫弑逆之贼天下所当诛宋殇蔽於欲而与之修好同伐人絶灭天理甚矣宜乎它日祸及其身卫主兵而先书宋诛首恶絶党与也】
秋翬帅师会宋公陈侯蔡人卫人伐郑【此大夫专将会伐之始也　翬羽父公子翬也　左传宋公使来乞师公辞之羽父请以师会之公弗许固请而行故书曰翬帅师疾之也鲁隐之弗许合于义也翬不以公命行其专甚矣蔿氏之祸盖兆於此由公辨之不早也　再序四国同伐以翬帅师而行故重书之圣笔简严非词之复其旨深矣吁列国而偕弑逆之俦以伐人之国春秋所甚恶况大夫恃强专将以助之乎宜其重言而极贬也翬不曰公子去族以诛之也　左氏传会以为再伐非也】九月卫人杀州吁于濮【音卜　濮陈地水名在曹卫之间杀州吁石碏之谋也书卫人衆辞也举国杀之也弑逆之贼明国中人人所得讨也于濮者闵卫国之人着诸侯之罪也州吁弑君自立半载矣不谓之君而名之待以逆乱也然不能即讨者以四国连兵欲定其位石子图之既久然後能讨之则诸侯不讨贼而与贼其罪不可胜诛矣】
冬十有二月卫人立晋【晋卫公子桓公弟也　左传卫人逆公子晋于郉冬十二月宣公即位何名之而不书公子辠其无先君之命又无王命也程氏传书曰卫人立晋卫人立之也卫人以晋公子可以立故立之春秋所不与也虽先君子孙不由天子先君之命不可立也故去其公子泰山孙氏曰诸侯受国乎天子非国人可得而立也　卫人杀州吁而立晋知所好恶矣圣笔书之亦伤夫乱而诛赏不出於天子也】
五年【癸亥】春公观鱼于棠【观公谷并作观左氏作夫　书棠杜氏曰讥远地也公羊曰棠者何济上之邑也今单州鱼台县有鲁侯观鱼台　左氏传公将如棠观鱼者臧僖伯谏不听遂往陈鱼而观之程子曰诸侯非王事民事不远出远出观鱼非道也】
夏四月葬卫桓公【卫乱凡十四月贼讨而後葬是以缓泰山孙氏曰贼讨则书葬　鲁往会故书胡氏曰春秋於邦君薨正以王法而书卒至於葬从其私諡而称公或革或因前以贬不臣顺之诸侯後以罪不忠孝之臣子也諡法辟土服远曰桓桓见弑而加此諡卫侯爵而称公见臣子之私諡也】秋卫师入郕【凡称师将卑师衆郕杜氏曰东平刚父县有郕郷今单州任城县也　左氏传卫之乱也郕人入卫故卫师入郕　卫与郕文王之子康叔封卫叔武封郕皆文之昭也　卫宣因乱而为卫人迎立之後不闻立政立事以慰国人之望首以兴兵修怨入人之国其暴戾甚矣书此所以着其失道也】九月考仲子之宫初献六羽【考成也落而成之也礼无二嫡诸侯无再娶孟子既为夫人祔惠公之庙故隐为桓母仲子别立庙庙成而祭之用乐舞也春秋因来賵而正名之曰仲子之賵因考宫而正名之曰仲子之宫于以定夫人衆妾之分也及改旧而新用之曰初谓旧不如此也盖旧僭八佾因衆仲之对而始用六羽也然衆仲之对曰天子用八诸侯用六大夫四士二亦非周礼也公羊传曰天子八佾诸公六诸侯四是也六羽僭诸公也羽翟羽舞者所执人持一羽凡舞有干舞有羽舞羽以象文德干以象武功妇人无武事故独奏文乐鲁自成王赐天子礼乐祀周公故後世皆用於羣庙今仲子庙舞羽始降以六亦未为得也其後季氏舞八佾三家以雍彻上下俱僭礼矣圣笔因事书此所以定名分正典礼也】邾人郑人伐宋【左氏传宋人取邾田邾人告于郑曰请君释憾于宋释四年再见伐之恨敝邑为道郑人以王师会之王师不书不以告也伐宋入其郛以报东门之役东门役在四年　邾人曰敝邑为道以主兵阙自居也故序在郑上赵氏曰凡侵伐不书胜败杀掠而还也春秋书人谓微者士也宋大国邾小国邾假郑之力郑又会王师以同伐决非微者书曰人盖贬其以小加大不量力而穷兵以逞贱之故也】螟【虫食苗心曰螟书灾以重民事也】
冬十有二月辛巳公子彄【苦侯反】卒【公子彄孝公之子臧僖伯也书日见恩礼也隐公如棠观鱼僖伯谏不听则称疾不从可谓贤矣其卒也公曰叔父有憾於寡人寡人弗敢忘葬之加一等吁生不能用其言没则徒怀其贤亦何益哉】
宋人伐郑围长葛【秋郑与邾尝伐宋甫冬而宋又报郑干戈相寻何有已也　此书围之始也伐国不言围邑书其重也此兼书之以其围之久而志於必取暴师经年而後克所以着其贪暴也长葛郑邑今颍昌府长葛县】
六年【甲子】春郑人来输平【输左氏作渝刘氏曰盖是字误今从输　杜氏曰和而不盟曰平高邮孙氏曰输纳也郑人请和来纳其平泰山孙氏曰输者来输诚於我平四年翬会伐郑之怨也　郑虽怨鲁四年之伐而又恐复与宋人合纵以轧已也是以不惮屈辱而来释前憾而愿平之所以离宋鲁之党也继以纳祊结鲁郑伐宋得郜及防鲁又取其二邑郑以利噉鲁也至十年鲁偕郑伐宋败宋郑之谋遂矣而鲁贪其利卒堕其计中而不悟也胡氏曰平者解怨释仇固可善也输平者以利相结则贬矣得其旨也】夏五月辛酉公会齐侯盟于艾【艾鲁地杜氏曰泰山牟县有艾山今之袭庆府奉符县也　左氏传始平于齐也春秋前鲁与齐不平今方弃怨结好　公与齐会四十一始于艾终于定十二年盟黄　两国会盟始见于此故谨而日之春秋之初宋鲁卫一党也齐郑一党也输平盟艾鲁将折入齐郑矣】
秋七月【杜氏曰虽无事必书首月具四时以成岁他皆放此何氏曰有事不月人道正则天道定矣】冬宋人取长葛【五年冬宋人围长葛至六年冬方取之公羊曰外取邑不书此何以书久也何氏曰古者师出不踰时今宋人更年取邑久暴师苦衆居外故书以疾之　宋围郑邑既久郑庄不能赴诉天子方伯求解危难卒丧其邑是固可罪宋虐民强取则不可胜诛书围於前书取於後宋之恶着矣】七年【乙丑】春王三月叔姬归于纪【叔姬伯姬之媵也伯姬为纪侯夫人叔姬待年於父母之国至六年乃归纪时纪侯去国纪季以酅入于齐复存纪之宗社而叔姬归于酅纪之国侵削殆尽所存者宗社而已叔姬不以国之存亡易其虑唯宗社之是依全竟妇道春秋媵不当书此特变例以书之者以其贤也】
滕侯卒【杜氏注滕国在沛国公邱县东南张氏曰今徐州滕县　礼诸侯不生名死名乃常耳唯天子崩告于诸侯不名诸侯薨赴于诸侯无不名其不名者史阙文也春秋诸侯卒不同盟者凡五十二人九人不书名余并书名　左氏曰凡诸侯同盟故薨则赴以名非也不书葬鲁不往会也鲁为滕之宗国又邻竟也既赴而不往会鲁君以其国小而慢忽之圣笔存其卒阙其葬贬之意自见矣】
夏城中丘【中邱杜氏注在琅邪临沂县东北今沂州临沂县　左氏曰书不时也　此书城之始也春秋书城三十六皆讥也为政以民力为重故春秋凡有兴作必书者圣人爱民力而惩僭忒也书城者完旧也书筑者创始也】
齐侯使其弟年来聘【赵子曰以礼通好曰聘　左氏曰齐侯使夷仲年来聘结艾之盟也此外臣来聘之始终於昭二十一年晋士鞅不书公子而书其弟着齐僖宠爱之私也齐僖爱其弟聘鲁致】
【女交政邻国一一使之爱之之过遂致乱适庶之辨以啓年之子无知簒弑之祸圣笔特书其弟以贬年而着後日之祸始于僖公也】
秋公伐邾【公距宋而与郑平欲以郑为援今秋宋及郑平七月庚申盟于宿故公惧而伐邾以说宋也然则邾何罪声而伐之蔑之盟未久而渝擅兴兵为人而伐人非义之甚也】
冬天王使凡伯来聘【此周聘鲁之始也凡国伯爵天子之大夫也杜氏注汲郡共县有凡城今濬州黎阳之境鲁隐自即位以来不修臣职未尝朝聘天子而乃遣使聘之失王体也】
戎伐凡伯于楚丘以归【言伐见其以衆杜氏注戎鸣钟鼓以伐天子之使足见其强虣不书凡伯败者单使无衆非战阵也但言以归非执也书楚邱责地主不能卫书以归恶凡伯不能死位初戎朝于周?币于公卿凡伯弗宾及凡伯聘鲁而还戎伐于楚邱以归以归者以之归也凡伯必为之屈辱隐然见於言外自王纲不举君弱臣强乃致敢于卑侮王室辱天子之使而上不敢加之罪方伯坐视而不问其政刑可知矣楚丘杜氏以为卫地张氏以为今拱州之楚邱县汉为梁国已氏县非卫之楚邱也】八年【丙寅】春宋【殇】公卫【宣】侯遇于垂【左氏传齐侯将平宋卫有会期宋公以币请於卫请先相见故遇于犬邱犬邱即垂也杜注垂卫地济隂句阳县东北有垂亭遇盖简礼相见以谋事也特相遇不书此书宋卫将以为参盟也宋卫本无隙而与郑为仇今欲求成於齐故相见以谋之耳此二君素相与者而瓦屋之盟齐方与焉则平齐可知也非齐将平宋卫於郑也私交以植党与亦春秋之所恶也】三月郑伯使宛来归祊【杜氏注宛郑大夫不书氏未赐族也师氏曰去其官族罪宛所以罪郑伯也　祊郑祀泰山之邑在琅邪费县东南天子有事於泰山诸侯皆从泰山之下郑宣王母弟故赐此汤沐之邑其余则否邑近鲁郑前此来输平以言请之矣未入地至是来归祊成王赐周公许田以为朝宿之邑地近郑郑庄以天子不廵狩鲁亦不朝欲以祊易许各取其近故先归祊未言易也郑伯恐鲁以周公别庙为疑故云请释泰山之祀而祀周公皆逊辞以求鲁郑庄不惮委弃先祖所受王邑与鲁将以合党缔交卒使鲁隐闲宋於齐成败宋入许之计又终得许田郑庄之桀黠不可胜诛也　书曰郑伯使宛来归祊见非鲁求而郑自归之也鄓来归而鲁受之其罪均也】
庚寅我入祊【师氏曰称入者犹入人之国非所当入矣程氏传入者内弗受也义不可而强入之也刘氏曰未有言我入者其曰我入何祊非我有也何言祊非我有王者制诸侯之地有常郑不得以与人鲁不得以取诸人】
夏六月己亥蔡侯考父卒【蔡宣公卒蔡桓侯封人立春秋於诸侯之卒悉以名书亦所以谨终辨实使邦君之名諡可考而不至於混淆尔诸侯告终则必称嗣以赴自其告先君之终则已纪録於列国之史矣非特同盟朝会聘告之有证也】
辛亥宿男卒【不名史失之也鲁虽同盟以其微国不往会故不书葬】
秋七月庚午宋【殇】公齐【僖】侯卫【宣】侯盟于瓦屋【瓦屋周地齐侯尊宋故序齐上　此诸侯参盟之始也故谨而日之有参盟然後有主盟矣春宋卫垂之遇谋求成于齐也齐从其请而今之与盟三国既质于神以示明信当息民讲好以图安明年齐鲁防之会鲁受郑之赂闲宋于齐又明年鲁齐郑遂伐宋其视盟誓为何物人心世变至此盟岂足恃也圣笔直书其事不待贬而自见矣】八月葬蔡宣公【杜氏曰三月而葬速　卒书侯而葬书公卒从正葬从其臣子之私諡也】九月辛卯公及莒人盟于浮来【浮公谷并作包　浮来杜氏注纪邑或曰莒地二年及宋人盟于宿不书公内之微者与宋之微者盟也此书公及公与莒之微者盟也谷梁皆以及者内为志有汲汲之意公以国君之尊屈体而与下国之大夫盟特书公及言非莒人之敢敌诸侯盖公自欲之所以讥公之失礼也　莒尝入向与鲁有隙後纪与鲁婚令其大夫与莒子盟于密以平鲁莒至是七年矣公先及而与之盟莒固可罪鲁能无媿乎】
螟【螟虫害稼书以纪灾也】
冬十有二月无骇卒【公羊传何以不氏疾始灭也故终其身不氏谷梁传无骇之名未有闻也或曰隐不爵大夫也若挟卒是或说曰故贬之也若无骇帅师入极是　春秋非诸侯卿大夫不书卒无骇大夫也卒固当书而名之者以其首及乱阶帅师入极其罪不可胜诛故去族以贬之耳　杜氏以未赐族故名胡氏从之以未赐族书名近古岂若後来世官之滥耶】
九年【丁卯】春天王【桓】使南季来聘【南季天子大夫也南氏季字也刘氏传曷为字下大夫也　周礼天子时聘以结诸侯之好间问以谕诸侯之志所以抚怀之也诸侯於天子朝聘有时自王纲不振诸侯不修朝觐之礼而上不之问乃反数数聘之又不见答失为君威福之柄甚矣鲁隐立十年宰咺凡伯南季三至於鲁而鲁隐蔑视王室不行朝觐奔赴之礼不臣之罪何可胜诛春秋屡书王使之来鲁鲁未尝遣使如周细读之不特讥天王之失政而隐之罪自见矣】
三月癸酉大雨震电庚辰大雨【雨去声】雪【左氏传春三月癸酉大雨霖以震书始也始始雨日久雨谓之淫淫雨谓之霖庚辰大雨雪亦如之故皆为时失凡雨自三日以往为霖平地尺为大雪　震雷阳气之奋?而有声也电阳气之欲发而有光也言雨大则非霡霂如膏之润言雷大则非春雷殷殷之声三月而有此变异则阳未当极而遽?之太暴失其节也何氏所谓犹隐久居位而不反於桓失其宜也至于八日而大雨雪以阳极而?泄之暴遂至隂盛之极而大雨雪非其时矣何氏以为盛隂之气大怒桓将怒而寪氏之难兆矣春秋遇灾异必书虽不言事应而其应具存明天人之际者则可考而见矣】挟卒【挟公谷作侠　谷梁传挟者所挟也范氏曰侠名也所其氏挟虽於经无所见其卒也书之必卿大夫之有罪者故去族以示贬与无骇卒同】
夏城郎【郎鲁近邑　左氏曰书不时也　郎近於宋城之以备宋也明年遂伐宋鲁侯志在伐国无爱民之心妄兴大役失其时制书以贬之也】
秋七月【重言凡十七义见隐公六年注】
冬公会齐侯于防【杜氏注防鲁地在琅邪华县东南今密州诸城县有防城　左传宋公不王郑伯为王左卿士以王命讨之伐宋秋郑人以王命来告伐宋冬会于防谋伐宋也　春秋凡书会皆讥也谓非王事相会聚尔公会诸侯凡四十一始于防终于黄池　鲁尝会诸侯伐郑郑畏鲁之党盛故屈体来输平言归祊田而鲁遂亲郑八年祊田入九年公乃会齐谋伐宋十年遂败宋取二邑皆郑志也郑假名义以动齐心俾齐背瓦屋之盟而不疑左氏不察其实称之以正不知郑庄假此以诳齐耳何足尚哉】
十年【戊辰】春王二月【谷梁传隐十年无正隐不自正也无正谓不书正月元年有正所以正隐也明隐宜立】公会齐侯郑伯于中丘【左氏传既会而盟于邓为师期也寻九年会防谋伐宋也】
夏翬帅师会齐人郑人伐宋【左氏传羽父先会齐侯郑伯伐宋杜氏注言先会非公本期　四年会宋以伐郑翬固请而行今会郑以伐宋先期而往可见无君之心也齐郑称人非卿也遣将以会伐也翬不称公子其贬与四年同】
六月壬戌公败宋师于菅【菅宋地齐郑後期故公独败宋师书败宋未陈也凡师皆陈曰战诈战曰败程氏传不言战而言败败者为主彼与战而此败之也　公盖不待齐郑二国谲以败宋也】辛未取郜辛巳取防【左传庚午郑师入郜辛未归于我庚辰郑师入防卒巳归于我郑庄以齐之背宋从已鲁之力也故得二邑而俾鲁取之孟子曰非其有而取之盗也曷不隐乎公羊传春秋録外而略内於外大恶书小恶不书於内大恶讳小恶书明取邑为小恶中甚者尔取邑书日见甫十日而再取亦所以甚之也圣笔於伐败取相次而书之亦着鲁之恶也】
秋宋人卫人入郑【郑不能为自保之计劳民务外故二国乘虚入之　宋量力未能报齐鲁故偕卫先报郑郑不暇御之故入之易也】
宋人蔡人卫人伐戴【公谷戴作载杜氏注戴国今陈留外黄县东南有戴城音再字林作载云故国　左传宋人卫人入郑蔡人从之伐戴从宋卫伐戴也八月壬戌郑伯围戴癸亥克之取三师焉三国之军在戴故郑伯合围之宋卫既入郑而以伐戴召蔡人蔡怒故不和而败言郑取之易也程氏传戴郑与也故三国伐之郑戴合攻尽取三国之衆其残民甚矣】
冬十月壬午齐人郑人入郕【左氏传讨违王命也程氏传讨不会伐宋也宋以公子冯在郑故二国交恶左氏云宋公不王郑伯以王命讨之於春秋不见其为王讨也王臣不行王师不出矫假以逞私忿耳胡氏曰若讨违王命则不书入矣入者不顺之辞也】
十一年【己巳】春滕侯薛侯来朝【左传郜雍曹滕文之昭也滕今徐州滕县杜氏注薛鲁国薛县薛祖奚仲夏所封来朝谓朝鲁也　王者之制诸侯岁相问殷相聘世相朝也由是诸侯邦交有相朝之礼然当时诸侯於天子未尝朝觐独小国相率以朝大国畏其强尔故齐晋宋卫未尝相朝齐晋强也宋卫敌也来朝者滕薛邾杞不然则鄫郜郯郳而已经书来朝者三十有五皆疾之也非天子不旅见诸侯今滕薛同至当特见旅见非礼也隐公之骄昬自大安知肘腋之祸在旦夕乎】
夏会郑伯于时来【时来公羊作祁黎杜氏注时来郲音来也荥阳县东有厘城郑地也厘音来又力之切今属郑州左氏传谋伐许也】
秋七月壬午公及齐侯郑伯入许【杜氏注许颍川许昌县　左氏传公会齐侯郑伯伐许庚辰附于许壬午遂入许许庄公奔卫齐侯以许让公公曰君谓许不共故从君讨之许既伏其罪矣虽君有命寡人弗敢与闻乃与郑人郑伯使许大夫百里奉许叔以居许东偏使公孙获处许西偏程氏传书及内为主也非内为主则先会伐後书入也泰山孙氏曰公二年之间与齐侯郑伯伐宋败宋取郜取防会时来入许连兵自恣以为无道其恶甚矣　吁隐公昧于事几处阳亢而不知变方且连年穷兵于外战胜攻取无不如意不知恶积而不可揜萧墙之祸将作可不哀与】
冬十有一月壬辰公薨【翬请杀桓公公不许反谮公于桓公请弑之公祭锺巫馆于寪氏翬使贼弑公于寪氏立桓公而讨寪氏有死者寪人君终于路寝见卿大夫而终乃正终也薨不书地见死非其所盖弑也所以不没其实也实弑书薨圣笔所定言臣子哀君之死当隐讳之也春秋君弑贼不讨则不书葬以为无臣子也】
读春秋编卷一

[book_title]卷二
钦定四库全书
读春秋编卷二　　　　　　宋　陈深　撰
桓公【名轨惠公之子隐公之弟母仲子史记亦名允弑兄自立諡法辟土服远曰桓】
元年【庚午】春王正月公即位【圣笔直书此九字其意盖曰天道之春王之正月而令弑逆者即位读之显然意不在言外程子所谓以天道王法正其罪也桓虽不天无王而天理未尝亡故元年春书王言弑君者能免於王法之诛乎二年复书王犹有望於王诛而讨贼也三年以後俱不书王见天下之不复有王也至十年则又书王十者数之极示天道当还也十一年复不书王见王道之絶也十八年书王者桓公之终也见王法虽不诛而天道之报终不可免呜呼圣人书王之旨深矣谷梁传元年有王所以治桓也公羊传其言即位何如其意也桓欲得位之急惟恐隐公忘逊位故甘心为弑逆之恶春秋从其事实而书即位所以着其恶也谷梁传继故不言即位正也故谓弑也继故不言即位之为正何也曰先君不以其道终则子弟不忍即位继故而言即位则与闻乎弑也范氏曰与弑尚然况亲弑也胡氏曰书即位着其弑隐自立之罪深絶之也】
三月公会郑伯于垂【会者郑之志谓由彼以致我也郑以祊求易许祊入而未与许也郑闻桓簒立遂乘此机以求许田公内惧诸侯之讨亦欲修好故从郑之请而为垂之会郑庄志在易地而首与弑逆者会故书公会郑伯言由郑之志所以贬郑也杜氏注垂犬邱卫地】
郑伯以璧假许田【谷梁传非假而曰假讳易地也二国之地皆先王所锡先祖所受不得私相贸易言假者讳国恶礼也郑恐鲁为未足而又加之以璧经书假言若暂借不敢言得之也】
夏四月丁未公及郑伯盟于越【杜氏注越近垂地名左氏传结祊成也郑终易二田然後结盟谷梁传及者内为志焉尔程氏传弑君之人凡民罔不怼而郑与之盟以定之其罪大矣　郑贪而未中所谋乘机欲得许田以满其志故首为垂之会桓簒而方惧于中倾心欲结郑好以固其援故勇为越之盟】
秋大水【大非常也杜氏注书灾也传例曰凡平原出水曰大水谷梁传高下有水灾曰大水　天降隂沴鲁桓恶逆之气所召也】
冬十月【谷梁传无事焉何以书不遗时也春秋编年四时具而後为年】
二年【辛未】春王正月戊申宋督弑其君与夷及其大夫孔父【桓无王元年书王以正其罪二年复书王犹望王诛讨之也亦因以正华督之罪　初宋宣公舍己子与夷而立弟穆公和和疾召大司马孔父而属与夷使公子冯出居于郑穆公卒而立与夷与夷以冯居郑在位十年凡十一战郑宋屡相侵伐以贻兵祸遂致簒逆皆宣穆自为之也华督盖冯之党将弑与夷而惮孔父故先攻杀孔父而弑殇公遂召冯而立焉　先杀孔父而後弑君盖孔父正色而立於朝为贼所忌而先翦之是君累及之也故圣笔先书弑君而及其大夫不失其官是春秋之所贤也】
滕子来朝【桓公之世诸侯朝者七始于此滕侯爵也首朝弑逆之人故降称子是灭天理废人伦故贬之也此春秋正典刑之大旨】
三月公会齐侯陈侯郑伯于稷以成宋乱【鲁桓弑隐未久内惧诸侯之讨方结郑以自固而宋有华督之祸鲁桓自蹈其罪同其大恶固不敢正人之罪乃因而为会三国相与受赂使三国悦已遂立公子冯而使督相之以成宋乱吁人心至此唯利是趋天理絶灭殆尽不复知有人伦矣成者始卒不亏之辞始焉弑逆者怀诛讨之惧终焉诸侯受赂立之而还所以成宋乱也自此弑逆之徒得以肆其志亦何所惮而不为乎王者天讨有罪之刑絶矣此天理所不容圣人所深恶故春秋直书成乱以贬四国】
夏四月取郜大【音泰下同】鼎于宋戊申纳于大庙【此圣笔直书鲁受宋赂章其罪也继之曰纳于大庙章亦甚焉郜鼎杜氏注郜国所造器也济隂城武县东南有北郜城　郜大鼎宋致赂也不谓之受而谓之取春秋之法凡言取非所当取也取非其有盗也传例曰纳者内不受也大庙周公之庙也纳此成乱之赂器于大庙周公其享之乎故书纳纳者弗受而强致也】
秋七月纪侯来朝【纪公谷作纪左氏作杞程氏传凡纪称侯者皆当为纪杞爵非侯文误也及纪侯大去其国之後杞不复称侯矣胡氏曰纪侯来朝何独无贬乎当是时齐欲灭纪纪侯求鲁为之主非为桓立而朝之也　或曰杞夏王之後本公爵今降称侯与滕本侯而书子同意】
蔡【桓】侯郑【庄】伯会于邓　九月入杞【外会而公不与故先书二国君而後言会于某地与书公会某侯某伯不同也邓小国不称地而举国以书夫以三国之君为此会似乎讲礼以通好无何而遂入杞入人之国王法所当诛罪之大者书此以着三国之恶详圣人所书之文辞相属而意不断三国之会为谋杞也故九月入杞左氏以会于邓始惧楚也以是年楚始僭王故附会其说以九月入杞为鲁讨杞是微者不书主名何不详所书之旨连上不容赘故不书主名也】
公及戎盟于唐　公至自唐【隐公元年尝与戎盟及是又与之盟修旧好也桓弑逆而惧人之讨汲汲乎与戎盟以自固书之以示贬也元年会郑盟郑二年与郑齐陈会】
【皆不书至今盟戎而还书至危之也　十二公之中君行一百七十有六而书至八十二不书】
【至者九十有四】
三年【壬申】春正月公会齐侯于嬴【桓弑君而立三年矣经是年始不书王桓之弑已久方伯若罔闻知天子不加之罪鲁之臣子事雠而不知耻俾弑逆者得以自恣天理灭矣自此以後不书王至十年见鲁桓无王天王之失政刑也　左传会于嬴始书成昬于齐也杜氏曰公不由媒介自与齐侯会而成昬非礼也嬴齐邑今泰山嬴县所谓嬴博之间盖齐之东南邑齐致公而往会之是会之意出於齐既会而及秋遂使公子翬如齐逆女乃知嬴之会谋昬也鲁桓弑逆而齐与之会而为昬圣笔书此以贬齐也】夏齐侯卫侯胥命于蒲【杜氏注蒲卫地在陈留长垣县西南公羊传胥命相命也古者不盟结言而退谷梁传相命而信谕谨言而退以是为近古也范氏曰申约言以相达不歃血而誓盟也荀卿曰春秋善胥命而诗非屡盟然不请命而私相命亦非正也　已上本三传而释之也愚尝反覆圣师之旨二侯相期于蒲不言盟会而书曰胥命未必不关天下之故而特书之盖当是时周室既微荆楚僭王齐卫为列国之望齐太公之後东州之侯也卫康叔之後北州之侯也遂起而图伯欲收天下之权归已乃为蒲之会而私相命故春秋谨而书之以志二国擅命谋伯之始也】
六月公会纪侯于郕【左氏谷梁作杞今从公羊作纪见二年注郕杜氏注东平刚父县有郕乡今单州任城县也纪与鲁亲而畏齐郑之强故二年来朝结援于鲁至是公与之会也】
秋七月壬辰朔日有食之既【既尽也何氏曰光明灭尽也程氏传食尽为异大也胡氏传日者衆阳之宗人君之象而有食之既则其为变大矣张氏曰先儒以为是後荆楚僭号郑伯拒王师射王中肩故太阳之食既】
公子翬如齐逆女【为君逆也翬为桓弑隐桓信任之使之逆女故称公子见桓之党也於隐之世则去公子称名以其隐之贼也诸侯使卿逆夫人至所馆则亲迎礼也翬虽尊属当官而行亦无嫌也】九月齐侯送姜氏于讙　公会齐侯于讙【礼送女父不下堂母不出祭门诸父兄不出阙门齐僖爱其女乃越竟而送之非礼也鲁桓不为亲迎而出闻齐侯在讙特往会之僖之送桓之会皆非所以重大昬而正人伦之始也故春秋书以讥之】
夫人姜氏至自齐【程氏传告于庙也张氏曰不言翬之以夫人至者公已受姜氏于讙也受之齐侯则姜氏既得见乎公矣孙氏曰公受姜氏于讙不以讙至也不与受姜氏于讙也故曰夫人姜氏至自齐以正其义春秋书之见?姻之际一违於礼则始之不正而终无以正身而正家也】
冬齐侯使其弟年来聘【左氏传致夫人也杜氏曰古者女出嫁随加聘问存谦敬序殷勤也在鲁而出则曰致女在他国而来则揔曰聘故传以致夫人释之　称弟义见隐七年　齐侯聘鲁使其弟来与隐七年来聘辞同而意不同盖姜氏至鲁之後其季父以齐侯之意来致聘问之好而存问姜氏既近人情而於礼无违此所以明七年之非礼也】
有年【谷梁传五谷皆熟为有年　春秋常事不书书有年纪异也春秋二百四十年而书有年大有年者二而已其一即宣公是也桓宣大恶是行何道而致有年乎桓宣享国十有八年独此二年书有年它年之歉可知也公羊传此其曰有年仅有年也何以书恃有年也何氏曰恃赖也若桓公之行诸侯所当诛百姓所当叛而又元年大水二年减耗人民将去国丧无日赖五谷皆有百姓安土乐业故喜而书之所以见不肖之君为国尤危也】
四年【癸酉】春正月公狩于郎【公羊传狩田狩也冬曰狩何氏曰禽兽多则伤五谷因习兵事又不空设故因捕禽兽以共宗庙示不忘武备因以为田除害范氏曰春而言狩盖用冬狩之礼蒐狩例时而此月者重公失礼也啖氏曰蒐狩合礼者常事不书非时及越礼而为之则示讥也赵氏曰四时之田其事各殊其名亦异春以阅武择材故以蒐称夏以为苗除害故苗为名秋则顺天时以杀物故以猕为义冬则因狩禽兽以习战故以狩为目左氏曰春蒐夏苗秋猕冬狩是也杜氏注郎非国内之狩地狩郎讥非其地也孔氏曰狩之地须有常若郑原圃秦具囿是诸国之常处违其常则犯害民物故书地以讥之鲁狩之常大野是也郎狩耀武也桓公不义得国恐四邻谋已故大阅狩郎即境上邑】
夏天王使宰渠伯纠来聘【天王桓王也宰天子之冢宰也渠氏伯爵也纠名也王朝公卿书爵大夫书字上士中士书名下士书人例也纠位六卿之长而名之以示贬也桓内弑其君外成人之乱簒立四年未尝请命于周其罪不容诛矣天王既不能讨而反使其宰聘之宠逆乱而渎三纲天理灭矣见周王之不王也纠为太宰论刑赏之法以诏王者也乃首承命以聘弑逆之贼见宰之非宰也春秋二百四十年必具四时以成一岁之功今年不书秋冬非阙文也盖示王政之失不能天讨有罪犹天道有春夏之生长无秋冬之肃杀安能成岁功也】
五年【甲戌】春正月甲戌【陆淳曰此下文脱】
己丑陈侯鲍卒【左氏传陈侯鲍卒於是陈乱文公子佗杀大子免音问而代之】
夏齐侯郑伯如纪【外相朝曰如如者朝辞也齐郑大国纪小国大不朝乎小齐郑怀诈谋伪朝于纪实欲袭之纪人觉之其计遂阻吁齐僖郑庄之心抑何险耶春秋不正其为诈使若诚朝然疾之也外相如不书此何以书纪与鲁亲恃鲁为援故来告其事鲁史书之於策夫子存之以着二国之罪此後齐迁纪三邑使纪侯大去其国至於灭纪而後已鲁与纪虽亲莫敢主之原齐之濳怀不义盖萌於如纪之日春秋书之诛其意也】
天王使仍叔之子来聘【仍国叔字周大夫也尝作云汉之诗美宣王大雅之旧人也仍叔之子者必幼弱而未冠也古之仕者有世禄无世官周衰官人以世故卿大夫之子以幼弱任事故仍叔之子受命来聘是可讥也天王连年洊聘簒立之鲁桓何也其失甚矣书之所以交讥之也】
葬陈桓公　城祝丘【泰山孙氏曰祝邱鲁地杜氏曰齐郑将袭纪故范氏曰讥公不修德政恃城以安民　齐郑有窥纪之心鲁与纪亲故城祝邱为之备非时役民以妨农书之以示贬也】秋蔡人卫人陈人从王伐郑【王夺郑伯政郑伯不朝王以蔡人卫人陈人伐郑书称人以见微者尔夫以万乘亲临矢石之闲三国偃然不以身从安知不畏郑不得已而遣微者将兵以备数耳及其战也郑一鼔而蔡卫陈皆奔以致王卒之乱郑师合而攻之王卒大败以是知三国之兵非精锐而使疲弱者行故不战而奔三国不能无罪不书王以蔡人卫人陈人伐郑而书蔡人卫人陈人从王伐郑盖讥王之失亦以着三国之罪王不称天谓非天讨也当时诸侯不朝王者何独郑国而王以小忿而亲伐之诸侯三不朝则六师移之盖命将以讨之未尝亲行也今以三国不得已而行之兵轻举以致大败自此王命不行於天下东周之不竞有以也夫公羊传曰从王正也啖氏曰不言及臣从君之辞也陈氏曰春秋之法天子在则诸侯称人诸侯在则大夫称人王师不书书伐郑郑不服也郑不服而王命於天下东周不竞郑庄为之也】大雩【雩祈雨之祭也左氏曰龙见而雩杜氏注龙见建已之月苍龙宿之体角亢七宿昬见东方万物始盛故祭天远为百谷祈膏雨　雩岁之常杞不书春秋凡雩二十二未有当建已之月盖勤民之祭未尝先举及旱而始祭乃遍舞山川百神之间故非其时则书讥其慢也公羊所谓旱祭也故雩而雨则书雩以见非礼且志旱也雩而不雨则不书雩而书旱以纪灾也谓之大者雩于上帝用盛乐天子之祀也诸侯雩于境内之山川百神耳鲁大雩非礼也书之所以讥其僭也】
螽【公羊传螽何以书记灾也程氏传螽蝗也既旱又蝗讥不在书也】
冬州公如曹【左氏传淳于公如曹度其国危遂不复杜氏注淳于州国所都城阳淳氏县也孔氏曰称公者或尝为三公之官若虢公之属也曹姬姓武王封弟叔振铎於定陶为曹国汉属济隂县在唐为曹州今兴仁府济隂县谷梁传外相如不书此何以书过我也范氏曰过我六年寔来是也将有其末故先録其本】
六年【乙亥】春寔来【寔时力反　左氏传自曹来朝书曰寔来不复其国也胡氏传寔州公名也程氏传寔不称州亡其国也　泰山孙氏曰阙文也师氏曰挈上文而曰寔来不应踰时隔年而书寔来必阙文也】
夏四月公会纪侯于成【左氏传纪来谘谋齐难也成鲁地在泰山钜县东南　齐窥纪久矣尝与郑如纪纪知之今会公于成结援豫谋以防齐也】
秋八月壬午大阅【阅简练兵车也周制大司马仲冬教大阅非特天子行之而诸侯亦有阅但大阅则不可大阅大蒐天子田也书之讥僭礼也先王寓军政於四时之田简车徒习武事惟农隙可行今此八月妨农践稼失政甚矣书之讥不时也窃详桓之此举与四年狩郎同意】
蔡人杀陈佗【鲁庄二十二年左氏传陈厉公蔡出也故蔡人杀五父而立之五父即佗也簒大子免而立踰年国人不以为君故不书爵蔡桓公欲立厉公跃虽以私杀之而春秋书之同於讨贼之例陆淳曰臣弑其君凡在官者杀无赦子弑其父凡在官者杀无赦蔡虽它国以义杀之亦变之正也故书曰蔡人程氏传书蔡人见杀贼者衆人之公也】
九月丁卯子同生【世子生春秋不书子同生何以书惠公以无嫡子隐桓皆庶子隐长当立隐自以为庶以桓母仲子手文之异欲让桓久不去位桓遂疑而弑今桓之生子特书以记之所以明有嫡而世子之位定矣公羊氏所谓喜有正也其诸以病桓与何氏曰明欲以正见无正疾恶桓也】
冬纪侯来朝【左氏传纪侯来朝请王命以求成于齐杜氏曰纪微弱不能自通于天子欲因公以请王命公告不能　纪既与公会而又来朝惧齐以求援於桓桓自怀惧岂能为尔援失其所主矣宜乎无益而不能保其国也】
七年【丙子】春二月己亥焚咸丘【杜氏曰焚大田也咸邱鲁地高平钜野县南有咸亭讥尽物故书　古者田猎三驱失前禽不竭泽而渔冬月昆虫蛰然後大田去莽翳以逐禽兽今仲春草木萌动昆虫啓蛰鲁桓焚林而田春秋书之讥淫猎也　咸邱邾娄之邑公谷皆以为火攻之也疾其暴虐而不仁也焚邑之罪与焚国同火攻附庸故谨而日之刘氏以为非火田也】
夏谷伯绥来朝邓侯吾离来朝【谷杜氏注在南乡筑阳县北今属襄阳府谷城县邓今之邓州　二国去鲁甚远而特来朝贬而名之何也春秋之法诸侯非失地则不名非死则不名今名之者盖罪其朝乎逆乱而党恶也桓弑而立尤冀有讨之者及王使冢宰下聘絶望於王诛矣故四年不书秋冬见王之不复能用刑也谷邓远朝则诸侯无复可望者矣故七年亦不书秋冬见诸侯不复知有纲常矣程氏传邾葛牟来朝何以书秋冬曰四年与此明其义也三国之来别立义也　同时来朝而特书之特见之也】八年【丁丑】春正月己卯烝【春曰祠夏曰礿秋曰尝冬曰烝此常祀也春秋不书周官大司马烝以仲冬冬月万物咸备之时烝聚以荐于宗庙礼所宜然也今春正月而烝书之以讥非时也故谷梁氏曰烝冬事也春兴之志不时也】
天王使家父来聘【鲁桓簒立天王不讨其罪而反数数使人聘之失政刑矣始聘书宰渠伯纠贬而名之也再聘不书名以仍叔之子童穉亦贬之也至此而又不名着其愈不知耻而不足讥矣胡氏谓名其宰於前其余无责焉尔　家父杜氏注天子大夫家氏父字孔氏曰此年及十五年上距幽王之卒七十五岁而诗节南山及家父刺幽王古人字或累世同之云汉诗序仍叔美宣王桓五年仍叔之子来聘仍氏亦世字如赵氏世称孟智氏世称伯也】
夏五月丁丑烝【谷梁传烝冬事也春夏兴之黩祀也志不敬也　礼记曰祭不欲疏疏则怠不欲数数则烦己卯之烝怠也丁丑之烝烦也其怠也不时其烦也非礼】
秋伐邾【伐邾盖微者故不言公吕氏曰不书名微者也其事不可得详也然则何以书曰天子在上诸侯擅相侵伐君子以为无王也师氏曰春火攻邾邑咸丘今秋又伐邾已甚也】
冬十月雨雪【十月冬之初霜讯始肃寒气犹薄而未至栗烈故十月为阳月何遽雨雪见隂之暴也书之以纪异也　若以十月为周正则夏之八月此时安得有雪此亦夏正之明验也】
祭公来遂逆王后于纪【祭国名采地也公爵也祭公天子之三公也谷梁传其不言使焉何也不正以宗庙大事即谋于我故弗与使也　遂者始终相继之辞其来谋於鲁则一事其如纪则一事合而言之则逆后尔盖始终相继一事而已　?礼不称主人天子娶后当使同姓诸侯主其事祭公来谋昬于鲁俾鲁主之礼也但不明以王命来故不书使若私来也当时想以鲁伯姬适纪而有女鲁必知其甥之贤否故不复命于王而遂如纪逆后曾不行?姻之五礼见王者不重妃匹逆天下之母若逆婢妾何以为天地宗庙社稷之主哉夫既以同姓诸侯主其事谋既定当复命于上然後天子使卿逆之父母之国诸卿逆之至於京师舍而止天子乃亲迎以入始合乎礼也公羊曰女在国称女此其称王后何王者无外其辞成矣谷梁曰王者无外王命之则成矣】
九年【戊寅】春纪季姜归于京师【杜氏注季姜桓王后也季字姜姓也师氏曰逆曰王后臣子尊之之称也归曰季姜未见王但存其所自出不敢忘父母也　祭公来鲁不书天王使故此亦不书祭公逆王后纪季姜归于京师而但书姓字若纪季之自行见礼之不备也　京大师衆也天子之居也】夏四月【无事书时也凡书十三】　秋七月【凡书十七】
冬曹伯使其世子射【音亦又音夜】姑来朝【左氏传曹大子来朝宾之以上卿杜氏注诸侯之适子未誓於天子而摄其君则皮帛继子男故宾之以上卿当其国之上卿　曹伯有疾使其子代已行朝礼於鲁曹伯何汲汲於朝桓邪世子为国之本君病而使伉诸侯之礼而来朝以啓奸邪之窥伺曹伯之非也从曹伯之命世子之非也书以交讥之也春秋多从同同之例射姑之朝桓当以滕子谷绥邓离吾之例推之则知其父子之悖人伦忘大计也】
十年【己卯】春王正月【桓自三年无王至十年而复书数已极而理当复其常天道人事未有久而不变者也】
庚申曹伯终生卒【旧史以其来告书之夫子因存而不去也】
夏五月葬曹桓公【鲁以曹伯虽病而特使其子来朝未几来赴故往会葬】
秋公会卫侯于桃丘弗遇【杜氏注卫侯与公为会期中背公更与齐郑故公独往而不相遇也桃邱卫地济北东阿县东南有桃城谷梁传弗者内辞也范氏曰倡会者卫鲁至桃邱而卫不来故书弗遇以杀耻　卫与鲁期而中变盖为齐郑所挟至冬而齐郑偕卫来战宜其背信而不至也】冬十有二月丙午齐侯卫侯郑伯来战于郎【左氏传齐卫郑来战于郎我有辞也初北戎病齐在六年诸侯救之郑公子忽有功焉齐人饩诸侯使鲁为其班鲁以周班後郑郑人怒请师於齐齐人以卫师助之故不称侵伐杜氏曰不称侵伐而以战为文明鲁直诸侯由故言我有辞刘氏曰来战于郎外为志乎战也　孟子曰善战者服上刑夫战者仁人之所恶有不得已而应者矣未有得已而先之者也特书曰来战以甚彼之恶也鲁桓之簒逆三国不能奉天讨而反与之会盟今因小故以无辞伐有辞则罪在三国矣】
十有一年【庚辰】春正月齐人卫人郑人盟于恶曹【杜氏注恶曹地阙　齐卫郑三国去冬兴师无名为郎之战已可罪也今又盟以修前好是过而不改为恶不悛故夺爵而人之以正其罪】
夏五月癸未郑伯寤生卒【郑庄始不能制其弟之恶至於相残又不能定忽之位而公子至於五争外虽倚齐之强不见翦灭於诸侯而内制於权臣之手卒贻後祸】
秋七月葬郑庄公【诸侯五月而葬三月而葬速】
九月宋人执郑祭仲【左氏传郑昭公之败北戎也齐人将妻之昭公辞祭仲曰必取之君多内宠子无大援将不立三公子皆君也子突子壹子仪之母皆有宠弗从夏郑庄公卒初祭封人仲足有宠於庄公庄公使为卿为公娶邓曼生昭公故祭仲立之宋雍氏宋大夫女於郑庄公曰雍姞生厉公雍氏宗有宠於宋庄公故诱祭仲而执之曰不立突将死亦执厉公求赂焉祭仲与宋人盟以厉公归而立之九月丁亥昭公奔卫己亥厉公立　祭仲郑之相当国君新立而轻出为宋所执胁而与之盟以突归郑此宋之不道徇私好利以乱郑也故贬而人之突以庶子借势挟权以夺嫡卒祸其宗突之不仁甚矣名之者以其本非有国由胁祭仲而立也是皆春秋之所深恶也仲之畏死不能立节隐忍与宋盟而归大臣言不必信惟义所在背之何伤也又畏宋之伐而不敢遂使忽疑惧而奔及旬日而立突仲之不忠既不能负一国之重徒窃一时之权至於逐君而立庶以稔大祸焉用彼相也祭仲命大夫也字之非贤之也乃尊王命贵正卿待之厚所以责之深甚仲之罪也吁郑庄之用心奸险矣春秋之初与齐为党啓兵之端天下始多故伐人之国民不堪命及御王师射王中肩其罪大矣身没未几庶孽夺嫡兄弟相残其祸?甚曾子曰出乎尔者反乎尔孟子曰杀人之子者人亦杀其子是皆郑庄自杀之也恶积之报可不畏乎】
突归于郑　郑忽出奔卫【突为宋所纳故曰归谷梁传归易辞也　程氏曰突不称公子不可以有国也忽国氏正也不能有其位故不称爵　忽果能君祭仲何敢冒然挟突而归忽初闻仲之被宋执也已知突之在宋使忽有才略即与贤臣图事内操兵柄易置仲之私人外交大国为援仲与突亦安敢归之易若此纵容之归亦安能为唯其不能君故仲蔑视之突则恃仲以无恐反俾忽疑惧而自奔也春秋凡未踰年之君出奔皆名之盖以其未能为君也】
柔会宋公陈侯蔡叔盟于折【之设反又市列反　杜氏注折地阙东海曰鲁地柔鲁大夫未赐族蔡叔蔡大夫叔名也　内大夫会诸侯出盟自此始柔以未命之大夫外盟诸侯其专若此故贬之礼乐自大夫出希不失矣东海曰诸侯母弟未命为大夫蔡叔许叔纪季是也】
公会宋公于夫【音扶】锺【杜氏注夫锺郕地】
冬十有二月公会宋公于阚【杜氏注阚鲁地在东平须昌县东南鲁大夫柔与宋陈蔡盟未久公又屡与宋会屡盟而背数会而离亦何益焉书以讥之也】
十有二年【辛巳】春正月
夏六月壬寅公会杞侯莒子于曲池【杞公谷并作纪曲池公羊作殴虵杜氏注曲池鲁地鲁国汶阳县北有曲水亭左氏传盟于曲池平杞莒也　隐四年莒伐杞取牟娄自是遂不平至曲池之会鲁为平之方释其憾】
秋七月丁亥公会宋公燕人盟于谷丘【杜氏注燕人南燕大夫高邮孙氏日北燕伯欵出奔齐又称北燕则燕有二燕矣言北燕则亦有南燕也北燕限于山戎庄二十八年齐桓伐山戎之後始通于中国於此犹未通杜氏以燕为南燕是也】
八月壬辰陈侯跃卒【陈厉公也不书葬者陈乱而不来告诸侯莫往会葬】
公会宋公于虚【公羊作郯杜氏注虚宋地】
冬十有一月公会宋公于龟【杜氏注龟宋地　宋以立郑厉公故多责赂於郑郑人不堪故不平公欲平之踰年而六会会而盟者二宋贪郑赂而卒辞不与郑平凡此屡盟数会皆不足以讲信修睦徒尔纷乱卒致激怒用兵是可厌也故特屡书以讥之】
丙戌公会郑伯盟于武父【音甫　杜氏注武父郑地陈留济阳县东北有武父城鲁欲平宋郑屡与宋会宋辞平遂激公之怒会郑盟于武父以谋宋也至十二月乃伐宋焉　鲁桓宋庄郑厉皆簒国而立屡盟数会惟利是图以肆其志志不得则兴兵以交乱书之以纪其罪也】
丙戌卫侯晋卒【师氏曰前武父之会既日矣而继此书卫侯卒又日之一日而两书盖不如是不足以明卫侯之卒日也武父之会而卒日不相关不可承上文故也】
冬十有二月及郑师伐宋丁未战于宋【及谓公也及郑师我先及之也不书公去爵以贬之也书郑师不言郑伯亦贬其不道而劳民也宋责赂於郑鲁为平之屡与之盟而复背故鲁郑声其罪以伐之故书伐战于宋者鲁郑与宋战于宋之城下也交兵而胜负未分故但书曰战】十有三年【壬午】春二月公会纪侯郑伯己巳及齐侯宋公卫侯燕人战齐师宋师卫师燕师败绩【会者纪为主主在纪侯故先书纪　纪弱而齐窥之久矣纪又鲁之亲宋去年为鲁伐齐知宋欲修怨故挟宋而又与卫燕同伐之期於必胜而取之纪依鲁欲图自存故求鲁援而郑又鲁之与国郑方怒宋责赂亦畏其修怨故三国合谋以御之春秋於战无不书地今不书地在纪近故也赵氏曰内兵以纪为主外兵以齐为主齐与三国之师伐纪欲灭之公与郑救之而胜也春秋首书公会公及罪之也四国之师衆若可胜也而皆败绩见衆之不可恃也凡诸侯在丧而有境外之事以丧行者称子以吉行者称爵卫宣未葬朔乃即戎己为失礼不称子以吉服从金革之事其为恶大矣圣笔直书而恶自见】
三月葬卫宣公【鲁方与卫战何为往会其葬刘氏曰葬自内録也君子怨不弃义怒不废礼恶不忘亲胡氏曰怨不弃义怒不废礼是知古人以葬为重也】
夏大水【桓方十三年而大水一再隂盛之灾也详见元年】
秋七月【凡十七说见隐六年】
冬十月【凡十二说见桓元年】
十有四年【癸未】春正月公会郑【厉】伯于曹【庄杜氏曰修十二年武父之好也以曹地曹与会左氏曰曹人致饩礼也　郑伯得公之助以伐宋又尝败宋师以快其愤今讲会而报公以德故公往会之】
无冰【谷梁传无冰时燠也盖冬温无冰至正月无冰可藏也豳风二之日凿冰冲冲谓十二月取冰也三之日纳于淩隂谓正月藏冰于冰室也今冬温故至正月无冰可藏因书以纪异也周礼淩人掌冰正岁十二月令斩冰与豳风同若以为周正则十二月乃夏之孟冬十月水始冻冰可藏乎今此春正月若周正则十一月时燠无冰尚有十二月隆寒则必有厚冰未可遽以无冰书之也以天时人事推之此盖夏正月也】夏五【杜氏曰不书月阙文泰山孙氏曰不书月後人传之脱漏耳】
郑伯使其弟语来盟【今春鲁郑已会于曹至此又使其弟语来盟以申固前约也左氏为子人即语也其後为子人氏谷梁曰不日前定之盟也胡氏曰诸侯之弟兄例以字通而书名者罪其有宠爱之私非友于之义也　来盟者彼来欲之也与外为志同义苏氏曰凡外大夫来盟于鲁内大夫涖盟於他国皆盟其君也】
秋八月壬申御廪灾【杜氏曰御廪藏公所亲耕以奉粢盛之仓也天火曰灾书之以记灾也】
乙亥尝【八月而尝秋祭也此岂非夏时乎尝常祭也何以书御廪灾方四日遇灾略不知惧而遽有事於祖考特书之以志其不敬也】
冬十有二月丁巳齐侯禄父卒【隐六年盟于艾僖公卒襄公立】
宋人以齐人蔡人卫人陈人伐郑【左氏传宋人以诸侯伐郑报宋之战也在十二年焚渠门郑城门入及大逵伐东郊郑郊取牛首郑邑以大宫郑祖庙之椽归为卢门宋城门之椽杜氏曰凡师能左右之曰以公羊传以者何行其意也以己从人曰行言四国行宋意也宋用四国之师而左右死生唯宋人之为听比於平日诸侯各率其师以伐人者又不同故书以以别之　征伐自天子出宋诸侯而可专用之乎擅以四国之师伐郑焚毁残破以逞其愤皆王法所当诛甚於搂诸侯以伐诸侯者故圣笔特书曰以而皆人之并着四国之罪也】
十有五年【甲申】春二月天王使家父来求车【车服乃上之所以赐下故诸侯不贡车服诸侯有常职贡故天子不求私财自周室衰微号令不行贡赋不入国家无以充费故求赙求金已为不可况求车乎上越礼以求之取轻天下春秋书之于以见天王失为君之体着诸侯不臣之罪交讥之也】
三月乙未天王崩　夏四月己巳葬齐僖公【天王桓王也王崩而庄王立至鲁庄一十八年崩经不书　於天王崩之後不见公奔赴亦未尝遣使供丧葬亦不会於齐僖卒而书卒书葬见其尽礼是知有诸侯不知有天子尤为可诛也】
五月郑伯突出奔蔡【左氏传祭仲专郑伯患之使其壻雍纠杀之将享诸郊雍姬知之遂告祭仲祭仲杀雍纠尸诸周氏之汪汪池也夏厉公出奔蔡　突既欲杀祭仲而不克故畏仲而出奔也书郑伯着其已簒立而郑之臣子尝君之也诸侯不生名郑伯奔而名之讥其以庶夺正不可以有国初比于权臣而簒位又复谋於小臣为反覆盗贼之计故名以絶之又以自奔为文罪之也】
郑世子忽复归于郑【程氏曰称世子本当立者不能保其位故不爵苏氏曰忽尝为君矣其出也称郑忽其复归也称世子何也於其出言不能君也於其复归言其所以得反国者唯世子也舍是无足以归矣　忽自十一年五月庄公卒而立至九月祭仲与突归忽疑而出奔卫五年于外今乃复归不从卫侯朔衎之例称爵乃称世子者忽之所以得归者以尝为世子也不称郑伯者以其不能君也　郑自庄公卒迄鲁庄十四年厉公复立国难方定四公子之乱相寻而作二十余年忽一出而一归突再出而再归子亹子仪皆以国人而见杀不终其位诗人闵郑之乱曰公子五争兵革不息谓厉公两立忽子亹子仪皆一立凡五也】
许叔入于许【许太岳之胤许叔许庄公之弟隐十一年鲁与齐郑伐许遂入许许庄公奔卫齐以许让鲁鲁辞以与郑郑不敢居以许东偏奉许叔使其大夫公孙获处西偏许无君者十五年许叔不敢入许以居正也郑庄卒突与忽争郑乱故许叔乘此隙始入于许昔为三国所伐未闻可灭之罪今其入也亦许人之所愿有意於旧君之弟也故书字以襃之着其当有国善其兴复也书入者难词也以其不能申大义请于天王告于大国以复先君之宗庙社稷乃窃入焉故不书归而书入志非其正也】
公会齐侯于艾【艾公羊作鄗谷梁作蒿　左氏传谋定许也　郑庄昔置许东偏许不敢擅居正郑庄卒国内乱齐鲁遂为之谋以定许叔之位许得以复存也】
邾人牟人葛人来朝【杜氏注牟国今泰山牟县葛国在梁国宁陵县东北　三国皆附庸小国不当旅见于簒逆故贬而人之夷狄之也非天子不旅见三国行之桓受之其罪惟均圣笔直书之而恶自见矣】
秋九月郑伯突入于栎【杜氏注栎郑别都也今河南阳翟音狄县　左氏传郑伯因栎人杀檀伯而遂居栎郑突使栎人杀其守栎之大夫檀伯即曼伯也十七年高渠弥弑昭公而立公子亹十八年齐人杀子亹祭仲逆郑子昭公弟子仪也于陈而立之庄十四年傅瑕杀郑子及其二子而纳厉公厉公入昭十一年申无宇对楚子?曰郑庄公城栎而置子元焉使昭公不立由是观之则害于国末大必折尾大不掉君所知也　突乱郑忽出而复归正也故书之突出而继书入于栎其後不书复国以见栎耦国强大入之则郑无如之何矣又以见突之簒夺国非其国故略之春秋谨严忽亹仪之为君末矣故其事皆不足纪但书入栎以见乱之根自郑庄啓之于以为来世之鉴也】
冬十有一月公会宋公卫侯陈侯于袲伐郑【袲公羊作侈　杜氏注袲宋地在沛国相县西南　左氏传会于袲谋伐郑将纳厉公也弗克而还谷梁曰地而後伐疑辞也非其疑也地而後伐止此与岂元棐林　胡氏曰非其疑於为义果於为不义相与连兵动衆以纳簒国之公子故详书其会地而言伐以讥之也　郑突善结诸侯故皆为伐郑忽而欲纳之也当时诸侯唯赂是好不顾是非夺正与邪故忽日以微以至于弑突日以强而遂得复立义安在也】
十有六年【乙酉】春正月公会宋【庄】公蔡【桓】侯卫【惠】侯于曹【左氏传会于曹谋伐郑也杜氏曰前年冬谋纳厉公不克故复更谋　此又挟蔡与谋其势益盛果於连兵为恶而不知惧蔑有王法矣】
夏四月公会宋公卫侯陈【庄】侯蔡侯伐郑【郑乱未己公会诸侯于曹谋郑也至夏而伐之　春会而蔡居卫上夏伐而蔡居最下杜氏以为蔡後至吕氏曰当时诸侯皆以强弱利害为先後不复用周班也】
秋七月公至自伐郑【凡至危之也此书至伐之始桓之出二十五而至其甚者二会戎此二也助簒伐正踰时而返书自伐至亦讥之也】
冬城向【此书冬继以十一月则知城向在十月此正夏时也十月农事毕可以兴役凡土功水昬正而栽音在今冬水星将正故城向也卫诗定之方中作于楚宫定北方之宿营室星也朱子曰此星昬正中夏正十月也左氏谓书时是也既云书时於此谓周正可乎若以为周正改月下既有十一月则此冬乃夏时之八月其时禾未获可兴土功用民力乎此夏时十月之明证也】
十有一月卫侯朔出奔齐【左氏传初卫宣公烝於夷姜宣公之庶母上淫曰烝生急子急诗作汲属诸右公子为之娶於齐而美公取之生夀及朔属夀於左公子夷姜缢失宠自经死　宣姜与公子朔构急子公使诸齐使盗待诸莘将杀之夀子告之使行不可曰弃父之命恶用子矣有无父之国则可也及行饮以酒夀子载其旌以先盗杀之急子至曰我之求也彼何罪请杀我乎又杀之二公子故怨惠公十一月左公子泄右公子职立公子黔牟惠公奔齐杜氏曰朔谗构取国故不言二公子逐罪之也公羊传卫侯何以名絶曷为絶之得罪于天子也谷梁传天子召而不往也　朔时已立五年二公子见其得罪於王室将欲讨之故因而逐之以立黔牟又安知诸侯受赂以抗王命反欲纳之乎】
十有七年【丙戌】春正月丙辰公会齐侯纪侯盟于黄【杜氏注黄齐地左氏传平齐纪且谋卫故也　盟于黄齐志也公往会之齐初与郑如纪欲图之纪觉而有备遂止纪于是怀惧求援于鲁谋保其国後会鲁郑及齐战而败之齐襄憾之隂为诡计约鲁纪会为黄之盟以安纪之心而弛其备二年後遂迁纪之三邑又三年纪侯大去其国吁齐襄之用心亦险矣盟之所以图之也朔庶孽既立而出奔且得罪於周室鲁谋欲纳之连诸侯以抗王命何邪盖利其赂耳】
二月丙午公及邾仪父盟于趡【左氏作会公谷作及是也趡翠轨切又取水切杜氏注趡鲁地字之之义与隐元年盟蔑同及内为志邾附庸之君非敢盟君公欲与之盟耳当以及字为】
【定十五年邾朝桓则人之今此盟则字之朝可罪而盟可襃也】
五月丙午及齐师战于奚【杜氏注奚鲁地左氏传及齐师战于奚疆事也於是齐人侵鲁疆疆吏来告曰疆场之事慎守其一而备其不虞事至而战又何谒焉　今年春鲁方与齐盟于黄至夏乃及之战盟可恃乎圣笔列书其实事盟未几而战以见当时诸侯惟利是图信义絶灭矣】
六月丁丑蔡侯封人卒秋八月蔡季自陈归于蔡【蔡侯封人无子蔡季当立封人欲立弟献舞而疾害季季辟之陈封人卒季奔丧献舞立矣季不有其国故贤而字之刘氏敞曰蔡季何以称字贤也何贤尔其去也以道其反也以礼公子不去国何贤乎季之去权也若季者道足以与权而不乱力足以得国而不居远而不擕迩而不偪者也其言自陈陈有力焉尔　归易辞也内则国人望之外则陈有力可助其归也无难让而不有其国可谓贤乎哉故字而嘉之也】
癸巳葬蔡桓侯【史记蔡之诸君皆諡为侯经则皆称公者以其私諡与僭同也唯蔡桓称侯盖其弟蔡季之贤而请諡於王也故特书之以明得礼人亦有多爱其君者莫能爱君以礼而蔡季行之此贤者所以异於人也】
及宋人卫人伐邾【左氏传宋志也杜氏注邾宋争疆鲁从宋志背趡之盟　今春正月鲁与齐盟夏五月与之战二月鲁与邾盟秋八月伐之何盟之易寒也案左氏推鲁从宋志此书及则亦鲁之志也】冬十月朔日有食之【左氏传不书日官失之也予谓书朔则日可知矣甲乙历之所纪已定可推而得之也】
十有八年【丁亥】春王正月【范氏曰此年书王以王法终治桓之事　自桓元年书王或不书王咸有意义已见元年并本年下此十八年桓之终乃复书王胡氏谓是时诸侯簒弑者已列於会则不复致讨春秋於是年复书王者明弑君之贼虽身已没而王法不得赦也已列於会则不致讨可乎故曰春秋成而乱臣贼子惧】
公会齐侯于泺【卢笃切一音洛说文匹沃切】公与夫人姜氏遂如齐【杜氏注泺水在济南历城县西北入济公本与夫人俱行至泺公与齐侯行会礼故先书会泺既会而相随至齐故曰遂左氏传公会齐侯于泺遂及文姜如齐齐侯通焉公谪之以告　初齐约公会于泺公与夫人同行申繻谏不听是会夫人必与二国君行会礼夫人固不必书也此行公遇弑原其祸之所始则不可不书夫人也】
夏四月丙子公薨于齐【左氏传夏四月丙子享公使公子彭生乘公公薨于车鲁人告于齐曰寡君畏君之威不敢宁居来修旧好礼成而不反无所归咎恶於诸侯请以彭生除之齐人杀彭生公羊传夫人谮公于齐侯齐侯怒与之饮酒於其出也使公子彭生送之於其乘焉搚干而杀之何氏曰搚折声也扶上车以手搚折其干而杀之杜氏曰彭生多力拉公干而杀之杜氏曰不言戕讳之也　齐襄实弑公而书薨则以不地又死非以疾但书薨于齐见其弑於齐也明矣】
丁酉公之丧至自齐【杜氏曰告庙也丁酉五月一日有日而无月石氏曰公内不能正室外取祸於齐也　呜呼锺巫之惨桓忍为之虽幸免王法之诛终不能逃天道之报也】
秋七月
冬十有二月己丑葬我君桓公【九月乃葬何缓也既是鲁史所书鲁君之葬称我君而後举諡见臣子之敬辞也春秋之法君弑而贼不讨则不书葬而此书者以齐强鲁弱不可立得报故君子量力且假使书葬於可复雠而不复乃责之也】
读春秋编卷二

[book_title]卷三
钦定四库全书
读春秋编卷三　　　　　　宋　陈深　撰
庄公【名同桓公之子母文姜庄王四年立諡去胜敌克乱曰庄】
元年【戊子】春王正月【庄公父见弑於齐不及立子是上无所承也为世子必誓於王庄未尝誓今其立也又不请命於王擅有其国故春秋绌之不书即位】
二月夫人孙【音逊】于齐【文姜与闻乎桓之弑鲁人责之夫人畏忌不安故出奔书孙于齐者若孙避而去嗣君夫人之子故书孙使若不为人子所逐孙避而去所以全恩也去其姜氏去族以罪之也左氏谓絶不为亲礼也】
夏单【音善】伯逆王姬【逆左传作送非也鲁於秋方筑馆今夏岂得先送王姬而至当从公谷作逆　单伯鲁大夫命於天子者故不名单采地伯爵也王姬嫁于齐礼天子不自主昬必使同姓诸侯主之今周使鲁主昬王姬必先至于鲁然後往成礼于齐故鲁大夫往逆于周也鲁庄於齐有不共戴天之雠岂可为之主昬周虽有命鲁当辞之况正居苦块岂可主嘉礼鲁弱而畏齐之强而不敢却乃隐忍就之忘亲释怨此所以不振也春秋书其实事以示贬】
秋筑王姬之馆于外【筑馆所以待王姬之至而齐侯逆之也筑于外者鲁畏齐怒既不敢辞周之命又不敢谓齐为雠但以丧制之故筑馆于外君臣之间谋为两不相妨之计知其不可又必为之委曲回护不知良心顿回则不可御忘君亲之雠以媚齐见鲁之君臣无足道者三纲至此冺矣圣笔特书以志鲁之媿而罪之也】
冬十月乙亥陈侯林卒【陈庄公卒子宣公杵臼立】
王使荣叔来锡桓公命【荣叔周大夫荣氏叔字锡赐也周以鲁主?姻之故亲鲁而宠嘉其父赐之策命而襃称其德也窃原其意何以欻然有此命也盖齐以桓之弑鲁必衔之今反为之主?周与齐既有?姻之好故为齐盖其过而释鲁之怨将以谀死而媚生也安知非齐为之乎　此锡命之始桓弑君兄自立不请命於王而王不讨既没而王追锡命故王不称天以示贬言悖天道宠簒弑以凟三纲也】王姬归于齐【初圣笔但书逆王姬又书筑王姬之馆不言其为何也至是书归于齐以实之而後鲁庄为雠主?之罪始着矣鲁之愧彰矣岂筑馆于外所可得而掩乎】
齐师迁纪郱【音萍】鄑【音兹】郚【音吾　此迁邑之始也齐窥纪久矣前二年齐尝盟纪以弛其备至是以师徙其三邑之民而取其地实以齐之民也不称侯而称师者见齐挟衆廹逐而迁之也迁之即取之也纪何力以复之乎春秋兴灭国继絶世书其迁人之邑则罪可知矣杜氏注郱在东筦临朐音衢县郚在朱虚县东南北海都昌县西有訾音兹城】
二年【己丑】春王二月葬陈庄公
夏公子庆父帅师伐於余丘【杜氏注於余邱国名也庄公时年十五则庆父庄公庶兄吕氏曰於余邱或曰邑或曰国也或曰附庸国或曰夷国也以为夷国似是也於?语辞若曰於越然庄公幼年即位庆父庄公之庶兄挟长以专兵柄率师以伐夷国书之以见庆父专权而莫制异日子般闵公之祸兆於此矣】
秋七月齐王姬卒【鲁初主?今齐以丧来赴比之内女而书卒礼记檀弓曰齐告王姬之丧鲁庄公为之大功为之服娣妹之服也鲁忘不共戴天之雠既主其嫁又主其卒春秋屡书之所以昭示其贬也胡氏曰此谓不能三年之丧而缌小功之察也】
冬十有二月夫人姜氏会齐侯于禚【禚音灼齐地　左氏传书奸也　夫人初去鲁之齐谓之孙其辞隐至禚之会姜氏齐襄之恶着矣吁姜氏稔此大祸方新鲁之臣子哀痛未已而姜氏淫纵之性曾不少悔公然踰竟至齐地与齐侯会其视鲁之诸公子旧臣略无忌惮其桀黠而莫之制盖可知矣则庄公之幼弱岂能防闲之哉圣笔显然直书以贬其恶也】
乙酉宋公冯卒【宋庄公卒子闵公捷立】
三年【庚寅】春王正月溺会齐师伐卫【谷梁传此公子溺也其不称公子贬也与无骇挟同左传曰疾之也任氏曰卫侯朔得罪于天子出奔于齐齐侯当执以归于京师受而为逋逃主固己有罪今乃又为之兴师以纳之鲁忘父雠使溺往会不书官氏疾之也　卫同姓也齐仇国也溺为公子忘父之雠会仇国以伐同姓其专尤可罪故贬而名之】
夏四月葬宋庄公　五月葬桓王【左氏传缓也以鲁桓十五年三月崩至是七年乃葬　先书葬宋庄公合五月而葬之义後书葬桓王有乖七月而葬之义至於七年之久见诸侯葬不失时而天子之葬若此之缓则周之王臣与诸侯无君之罪自见於言外】
秋纪季以酅【音携】入于齐【纪季纪侯之弟酅纪之邑也杜氏注在齐国东安平县入于齐以酅事齐也齐欲灭纪己迁其三邑纪侯力不能抗欲去其国故使纪季以酅入齐请後五庙是时王政不行诸侯以强陵弱纪侯以道事齐恐不得免不忍鬬其民以邑入齐谋存宗祀亦不得已而为之也故春秋不书季之名不书出奔於季无讥焉然书入者难辞也入者内不受也齐受人之邑灭人之国於义不可受也】冬公次于滑【滑乎八切公谷作即　杜氏注滑郑地在陈留襄邑县西北　左氏传将会郑伯谋纪故也郑伯辞以难凡师一宿为舍再宿为信过信为次谷梁传次止也有畏也欲救纪而不能也　此书次之始也纪小齐大纪为齐廹以鲁姻亲之故必求援於鲁公为往郑与谋而郑辞之公畏齐而不敢救坐视其亡而已次于滑谓其翺翔三宿而去竟何为耶书以讥之也】
四年【辛卯】春王二月夫人姜氏享齐侯于祝丘【享公谷作飨　享者两君相见之盛礼岂妇人所宜行二年冬禚之会出於齐侯禚齐地故也今祝邱鲁地盖夫人期齐侯以享之也齐侯远而至此纵淫乐以燕享曾无忌惮视鲁无人也鲁庄听其母陷於大恶而不悛何涂其耳目茅塞其心而不媿於人乎春秋直书其事见鲁之臣子皆无足道者所以着夫人齐侯之罪而贬庄公也】三月纪伯姬卒【伯姬鲁女而归于纪隐二年裂繻所逆者谷梁传外夫人不卒此言卒何也吾女也适诸侯则尊同以吾为之变卒之也内女不必皆书此为纪侯去国齐侯葬伯姬起】
夏齐侯陈侯郑伯遇于垂【齐襄公陈厉公郑伯突也苏子由谓郑伯为子仪非也郑伯实厉公终始能君故不没其实非与之也春秋于世子忽犹不书爵况子仪之微者乎　三国之会不以礼若邂逅相遇然此出齐侯之意也齐迁纪三邑纪危惧而使纪季以酅邑入齐伯姬已卒於是齐侯约陈郑遇于垂廹之使畏俾纪侯疑为师期而出奔也】
纪侯大去其国【纪为齐所廹未尝不谋保其国或会盟或会战来朝於鲁结?於周其用心至矣其如鲁虽亲不能为之援周虽尊不能为之保齐襄吞噬之志未已既迁纪之三邑纪侯又使其季以邑入齐为附庸以存宗祀而齐侯方且遇陈郑以谋于垂纪侯知其力不能抗又不能下齐故大去其国以避齐难大去者离其民社之守而不反之辞也圣人以其无所失道廹於强暴不争而去异乎失地之君而不名特书大去而不曰出奔亦闵寡弱抑强大之意也】
六月乙丑齐侯葬纪伯姬【圣笔书齐侯葬纪伯姬盖有深意纪国之夫人何为齐侯葬之见齐廹纪纪侯去国夫人在殡而不及葬齐侯取其国遂窃哀死之名而葬之特书之正所以贬之也伯姬鲁女也齐侯葬之示亲於鲁而恩之将以释怨也吁杀人之父而哀其属并人之国而葬其妻义安在也先儒所谓豺狼之行而为妇人之仁加刃於人而以手抚之也】
秋七月　冬公及齐人狩于禚【禚公谷作郜　冬而狩此亦不改夏时之明证也以为周改夏时则秋也秋未获可狩乎谷梁传齐人齐侯也其曰人何也卑公之敌所以卑公也何为卑公也不复雠则怨不释刺释怨也公羊传公曷为与微者狩齐侯也齐侯则其称人何讳与雠狩也前此者有事矣後此者有事矣则曷为独於此焉讥於雠者将壹讥而已故择其重者而讥焉莫重乎其与雠狩也於雠则曷为将壹讥而已雠者无时焉可与通通则为大讥不可胜讥故将壹讥而已其余从同同】
五年【壬辰】春王正月　夏夫人姜氏如齐师【杜氏曰书奸王氏曰言齐师则齐侯在焉　用军行师之地岂妇人所宜往况师之次舍亦无定止姜氏迹而如之曾无羞恶之心荡然莫之制矣此齐诗有载驱之刺也】
秋郳犂来来朝【郳公羊作倪犂公谷作黎　杜氏注附庸国也东海昌虑县东北有郳城犂来名其後数从齐桓以尊周室王命以为小邾子】
冬公会齐人宋人陈人蔡人伐卫【桓十六年卫侯朔奔齐书其名以得罪於王絶之今诸侯伐卫将纳朔是党有罪抗王命故皆贬而人之谷梁传是齐侯宋公也其曰人何也人诸侯所以人公也其人公何也逆天王之命也程氏曰贬诸侯则鲁在其中矣】
六年【癸巳】春王正月王人子突救卫【书救始此凡二十三王人子突救卫将以拒朔而诸侯连兵乃欲纳朔子突以王命至而五国之师抗之卒不能救朔入而放黔牟杀左右二公子自是而後王命不行於天下　五国犯义而强欲纳朔者无他以赂故也当时诸侯蔑视三纲惟知有利不知有义此春秋所以作也刘氏曰由子突见一正焉故春秋善救卫王人虽微亦字而贵之也】
夏六月卫侯朔入卫【朔构兄簒立卫人恶之天讨加之诸侯强欲纳之拒王命甘心罪同於逆何耶盖嗜朔之赂也公羊传朔何以名絶曷为絶之犯命也其言入何簒辞也称入者内不受而强入也】秋公至自伐卫【此与桓十六年公至自伐郑之意同亦志其伐卫之罪也去冬伐今秋归逆命纳簒故书自伐至讥之也谷梁所谓见公恶事之成也】
螟【纪灾也】
冬齐人来归卫俘【三传皆以为卫宝胡氏曰案商书称遂伐三朡俘厥宝玉则俘者正文也宝者释辞也　左氏传齐人来归卫宝文姜请之也杜氏注公亲与齐伐卫事毕而还文姜淫於齐侯求其所获珍宝使以归鲁欲说鲁以谢慙　文姜如齐师宣淫以求赂於齐侯为辞以自解齐侯以文姜请而归之卫俘卫朔所赂诸侯之货宝朔奔齐齐首恶主之入国故主受卫之赂而分於党恶之国胡氏曰齐归卫宝春秋书之结正诸侯之罪也夫朔构兄簒立逆王命齐侯何强欲入之盖朔以货赂动其心故果於为恶而不顾反视朔为奇货以鼓动诸国正所谓元恶大憝圣笔特书不隐鲁受卫俘交诛之也】
七年【甲午】春夫人姜氏会齐侯于防【杜氏注防鲁地远至鲁地齐侯之志也师氏曰凡夫人与齐侯会享一一书之而不遗所以着其已甚也　去冬齐归卫宝以悦文姜至春即期而自远来会曾无忌惮庄公立七年矣既长非幼何不以为丑而思所以制之哉】
夏四月辛卯夜恒星不见夜中星陨如雨【夜谷梁作昔陨公羊作霣左氏传恒星不见夜明也杜氏注恒常也谓常见之星辛卯四月五日月光尚微盖时无云日光不以昬没】
【谷梁传恒星经星也　经常也谓常列宿夜中夜半陨落也如雨衆多不可为数也　星精也物之精气浮于上而成象夜忽不见精气衰黯无光采宜乎至夜中而陨落如雨之多也此天象之变也证之於人列星诸侯之象不见者诸侯昬蒙而弃礼义法度也陨者象诸侯陨坠失其所也襄陵许氏曰王运将终而覇统方起之祥也胡氏曰汉成帝永始中亦星陨而五侯擅权贼莽居摄天之示人显矣】
秋大水【谷梁传高下有水灾曰大水高邮孙氏曰大者非常之辞而为灾故书也】
无麦苗【眉山家氏曰传者谓周七月为夏五月故以无麦苗为灾非也中原之地种麦最早故月令七月劝种麦今曰无或失时是岁以大水之故种麦失时故田无麦苗非谓已熟之麦而言也此春秋灾变合於夏时者也　愚谓秋既大水麦不可种秋苖亦漂荡故无麦苖以纪灾也】
冬夫人姜氏会齐侯于谷【杜氏注谷齐地济北谷城县今属郓州东阿县　初夫人与齐侯会于泺稔此大祸及孙于齐复归连年会于禚享于祝邱如齐师今又一岁而再会春秋直书不为鲁讳皆详书于策以贬其恶明年豕啼之变其祸淫之报乎】
八年【乙未】春王正月师次于郎以俟陈【宣】人蔡【哀】人【次止也郎鲁境上邑杜氏注期共伐郕陈蔡不至故驻师于郎以待之　公妄兴师无名久次于外期会不至书次书俟以贬之也陈蔡失期故皆人之】
甲午治兵【师久次于外俟与国不至训齐其衆也胡氏曰其志非善之也讥黩武也】
夏师及齐师围郕郕降于齐师【期三国不至师及齐师围郕而郕已降於齐鲁师之出亲仇雠伐同姓劳民力与国不信伐国不服春秋特书以贬之也】
秋师还【历三时之久全师无功而还也左传庆父请伐齐庄公不可是公亲将也然其次其及其还皆不称公何耶妄加兵於同姓暴露既久劳民毒衆甚矣故略之而不欲言也】
冬十有一月癸未齐无知弑其君诸儿【齐侯使连称去声管至父戌葵丘瓜时而往曰及爪而代期音基戌公问不至请代弗许故谋作乱僖公之母弟夷仲年生公孙无知有宠於僖公衣服礼秩如适襄公绌之二人谓连管因之以作乱冬十二月齐侯田于贝丘反徒人费遇贼于门伏公而出鬬死于门中石之纷如死于阶下遂入杀孟阳于牀曰非君也不类见公之足于户下遂弑之而立无知齐襄之弑其祸本于僖公宠其弟夷仲年之子无知襄公之肆行不道淫恣无度连年征伐无不如志恶积】
【贯盈一旦萧墙之变戕身贼手春秋特书以示戒也】
九年【丙申】春齐人杀无知【左氏传初无知虐于雍廪齐大夫春雍廪杀无知刘氏曰雍廪杀之则其称人以杀之何讨贼之辞也盖弑君之贼人人所得讨也无知虽立而齐人不以为君故不称爵位仍去族罪在所当诛也】
公及大夫盟于蔇【蔇其器切公谷作暨　杜氏注蔇鲁地琅邪缯县有蔇亭今沂州承县公与其大夫盟欲纳子纠也是时齐乱无君故大夫得敌公大夫必齐卿之任事者特表异之故不名及者内为志也公忘父之怨而为立嗣继絶施德於仇雠大义灭矣】
夏公伐齐纳纠齐小白入于齐【左氏传初齐襄公立无常鲍叔牙曰君使民慢乱将作矣奉公子小白出奔莒乱作管夷吾召忽奉公子纠来奔桓公自莒先入杜氏注二公子各有党故虽盟而迎子纠当须伐乃得入又出在小白之後　小白与纠皆以僖公庶子出奔而纠弟也春秋书纠不书子明纠不当立以小白繋齐明小白宜者齐也然称入者难辞也以无王命也庄公忘父之雠纳纠又所奉者不正春秋特书之以罪之也】
秋七月丁酉葬齐襄公【齐人已杀无知可葬矣】
八月庚申及齐师战于乾【音干】时我师败绩【左氏传秋师及齐师战于乾时我师败绩公丧我路传乘乘他车而归秦子梁子公之御及戎右也以公旗辟于下道是以皆止杜氏注小白既定而公犹不退师历时而战战遂大败不称公战公败讳之乾时齐地时水在乐安界岐流旱则竭涸故曰乾时陆氏繤例赵子曰内败不书此书者纳雠丧师以恶内也　言及者出鲁意也庄公欲纳子纠而不克忿而与齐战战而大败惜乎此举不为复雠而战复雠则虽败亦荣矣故春秋恶其忘雠纳不正以取败故没公以重贬之也】
九月齐人取子纠杀之【左氏传鲍叔帅师来言曰子纠亲也请君讨之管召雠也请受而甘心焉乃杀子纠于生窦生窦鲁地鲁为齐杀之召忽死之管仲请囚鲍叔受之归言於公而以为相　取者非所当取也杀弟当目君而罪齐人何也始庄公与齐大夫欲立纠大夫谋不审於初而盟之已可罪及小白得国不念同气而从议亲之辟贷其争立之罪而必杀之故春秋首书齐人加子於纠又书取书杀并罪其君臣也纠已越在他国齐私一国为己有以为絶祸根乱本忍加刃於同气不仁亦甚矣】
冬浚洙【杜氏注洙水在鲁城北合泗浚深之为齐备鲁虽为齐杀子纠犹畏齐师之至故浚洙为之备　固国不在险在乎明政刑结人心而已春秋书浚洙见其徒劳民力惟务守险而不知本也】十年【丁酉】春王正月公败齐师于长勺【勺音灼杜氏注长勺鲁地传例皆阵曰战未阵曰败今不先书战而书败恶诈战也盖及其未阵以计胜之败齐师者侥幸耳】
二月公侵宋【左氏传凡师有钟鼓曰伐无曰侵轻曰袭陆氏纂例凡师称罪致讨曰伐无名行师曰侵凡书侵伐不书胜败掠而还也　鲁幸於胜齐遂潜师以掠宋境构怨二国以召郎之师故春秋书侵以恶之也】
三月宋人迁宿【杜氏注宋强迁之而取其地故文异於邢迁谷梁曰迁亡辞也其不地宿不复见也迁者犹未失其国家以往者也　此迁国之始宋廹宿而困之宿不得已求迁遂攘夺其地故迁取与灭国同辠书之而恶自见也】
夏六月齐师宋师次于郎公败宋师于乘【去声】丘【杜氏注乘邱鲁地今兴仁府乘氏县　左氏传齐师宋师次于郎公子偃鲁大夫曰宋师不整可败也宋败齐必还自雩门窃出蒙辠比而先犯之公从之太败宋师于乘邱齐师乃还临江刘氏曰二国驻师而欲阀利乘便鲁不能推忠信奉文告以止齐宋之师而出奇计以覆灭其军次者不以义胜者不以道交讥之也　齐宋合谋会兵直入鲁境将以复怨以二大国之兵势必盛鲁人宁不忧惧宋师初至不整为鲁大夫窥破乘其未定以计胜之卒如其料破宋而齐师还盖二国以强而骄骄则轻敌故败鲁以弱而惧惧则用谋故胜窃料二国之师既合不用奇谋御之则不能制胜其来也志欲吞鲁不败则不退岂区区文告所能止之哉然圣笔书败盖因其实而讥其非用师之正侥幸於一胜也】
秋九月荆败蔡师于萃以蔡侯献舞归【杜氏注荆楚本号後改为楚楚祝融之後周成王初封熊绎於丹阳今江陵枝江县桓二年楚武王始僭号称王六年侵随楚始大九年败邓鄾十一年败郧十三年伐罗败於罗庄四年楚武王卒文王立六年伐申至十年败蔡始见於经浸为中国患矣故荆书自此始而以吴终焉　左氏传蔡哀侯娶于陈息侯亦娶焉息嬀将归过蔡蔡侯曰吾姨也止而见之弗宾息侯闻之怒使谓楚文王曰伐我吾求救於蔡而伐之秋九月楚败蔡师于莘以蔡侯献舞归　不曰荆子何也外之也书败蔡师见荆非以战胜蔡出蔡不意以诡计败蔡师莘蔡地书以蔡侯归言楚之易献舞蔡侯名诸侯不生名服为臣虏故名之不书获不书执不与荆人陵同盟也】
冬十月齐师灭谭【徒南切】谭子奔莒【杜氏注谭国在济南平陵县西南　左氏传齐侯之出也奔莒时过谭谭不礼焉及其入也诸侯皆贺谭又不至冬齐师灭谭　此灭国之始也齐侯去年入齐今年灭谭恤民之政未见而灭国其恶着矣自此至僖四年而後服楚谭小国齐大国以大陵小以衆覆寡宜乎谭子不能支也不名之盖无罪不可责也奔不言出国已灭矣不可复入也】
十有一年【戊戌】春王正月
夏五月戊寅公败宋师于鄑【音兹　左氏传宋为乘丘之役故侵我公御之宋师未陈而薄之败诸鄑凡师未陈曰败某师皆陈曰战大崩曰败绩得隽曰克覆而败之曰取某师京师败曰王师败绩于某杜氏注鄑鲁地考之庄元年齐迁纪三邑鄑其一也齐灭纪则鄑为齐地非鲁地也宋师在齐地而公再败之母乃黩武之甚乎】
秋宋大水【外灾不书此何以书宋来告而鲁吊之也左氏传宋大水公使吊焉曰天作淫雨害于粢盛若之何不吊对曰孤实不敬天降之灾又以为君忧拜命之辱　大水隂盛之徵明年秋南宫万之祸兆于此天以灾谴告宋而不知悟观春秋存灾异不徒忘也】
冬王姬归于齐【左传齐侯来逆共姬所谓齐桓之夫人三共姬其一也春秋恶公忘父雠而再主齐?而不辞故齐侯来逆而不书但择其重者书之以示贬也】
十有二年【己亥】春王三月纪叔姬归于酅【叔姬纪侯媵也伯姬卒纪侯去国又卒纪侯以酅邑入齐为五庙後纪亡仅有此邑至此叔姬归酅以奉其祀不以国亡变易其志故春秋贤而録之　公羊传其归于酅何隐之也何隐尔其国亡矣徒归于叔尔师氏探公羊说以为未详而谓纪侯既卒叔姬归于父母之国可也嫂叔不通问况可归于叔乎以归为妇人初嫁之辞今叔姬于酅亦言之其义微而显矣盖讥之也东海亦以失妇人以礼自防之义是说固通然春秋於叔姬当隐六年归于纪虽媵亦特书之以其贤也至此已三十四年纪国已亡归酅奉祀以终其身非其妇节可重圣笔何故书卒又书葬恩礼有加以为妇道之劝以是观之三子之说不然也】
夏四月
秋八月甲午宋万弑其君捷及其大夫仇牧【十年乘丘之役公以金仆姑射音石南宫长张上声万公右颛音遄孙生抟之宋人请之反为大夫与闵公博妇人在侧万曰甚矣鲁君之淑且美天下诸侯宜为君者唯鲁侯尔闵公矜此妇人顾曰此虏也尔虏焉故鲁侯之美恶乎至万怒抟闵公絶其脰仇牧闻君弑趋而至遇之於门手劒而叱之万臂摋苏割切侧手击也仇牧碎其首齿着于阖遇大宰督于东宫之西又杀之　南宫长万多力自恣有无君之心久矣故因博戏而怒遂弑君仇牧死於难可谓不畏强御矣圣笔牵联书及见春秋重死节之士当时卿大夫岂无操国柄任事者皆缩首畏懦坐视逆贼弑君立君而莫敢图之见宋之无人也惜手仇牧勇於义而寡於谋不克执贼而死春秋亦与之也宋督以弑逆之罪身?大恶故削而不书也】
冬十月宋万出奔陈【宋万弑君而立子游羣公子奔萧公子御说奔亳南宫牛猛获帅师围亳冬十月萧叔大心及戴武宣穆庄之族宋五公子之子孙以曹师伐之杀南宫牛于师杀子游于宋立桓公御说猛获奔卫南宫万奔陈宋人请猛获于卫卫人归之亦请南宫于陈以赂宋人皆醢之　春秋不曰宋人杀万而书宋万出奔陈归恶于陈也陈纳之又受宋赂而後归之党恶之罪不可掩矣　或曰经书宋万出奔陈不书宋人杀万疑左氏诬为醢经又不书葬闵公贼已讨可葬矣何为不书疑万之奔逸也】十有三年【庚子】春齐侯宋人陈人蔡人邾人会于北杏【杜氏注北杏齐地左传会于北杏以平宋乱　齐桓倡伯自北杏始衣裳之会第一自此凡十有一会无特相会者矣　齐桓将率诸侯以尊王室使其臣来会告以平宋乱又不惮亲屈其尊先会微者欲以卑下诸侯遂成霸功也】
夏六月齐人灭遂【遂国舜之後杜氏注在济北虵音移丘县　左氏传北杏之会遂人不至夏齐人灭遂而戍之　齐桓灭小国盖先其易者为之以示威而胁大国与灭谭同一轨辙盖伯者行事以力而不以德也春秋书之而恶自着】
秋七月　冬公会齐侯盟于柯【柯今东平府东柯县左传始及齐平也　鲁庄自纳纠不克忿而与齐桓战败而後尝再胜矣然终畏其强齐襄之雠当其身鲁庄尚不致怨而与齐故春秋屡贬之推庄公之心亦何尝以父仇为急盖因忿而不行其志故与齐絶况今已易世矣齐桓图伯而诸侯毕会气焰甚盛故柯之盟鲁与之平可也书公会者出齐侯之意鲁安敢怒邻而召兵乎公谷载曹刿手劒劫取汶田之事经既不书未可尽信也】
十有四年【辛丑】春齐人陈人曹人伐宋【左氏传宋人背北杏之会春诸侯伐宋程子曰春秋之法将尊师衆曰某帅师将卑师衆曰某师将卑师少曰某人将尊师少曰某伐某齐自管仲为政庄十一年而後未尝兴大衆也其赋於诸侯亦寡矣终管仲之身四十年息养天下厚矣惟救邢称师讥其次也至於秦晋使之不竞而不强致也是以功卑而易成胡氏传其称人者将卑师少也或以为贬齐称人误矣】
夏单伯会伐宋【单伯鲁大夫之贵者见元年逆王姬泰山孙氏曰此公使单伯会伐宋也桓公请诸侯伐宋本不期鲁鲁使单伯会伐既伐而单伯乃至故曰会伐刘氏曰鲁单伯鲁本不与谋及闻乃遣大夫会之其与陈侯如会同】
秋七月荆入蔡【左氏传蔡哀侯为莘故绳誉也息妫以语楚子楚子如息以食音字入享遂灭息以息妫归生堵敖及成王焉未言楚子问之对曰吾一妇人而事二夫纵弗能死其又奚言楚子以蔡侯灭息遂伐蔡秋七月楚入蔡　灭息入蔡皆蔡哀侯自作孽也以妇人之故始为楚虏而不悔又复怨於息息灭而蔡亦灭楚熊赀为悦妇人轻用兵而灭人之国其罪着矣是时齐桓伯业未成楚方强盛未易轻伐故虽闻之亦置之不问俟养其威力既久然後服楚此齐桓之伯术也】
冬单伯会齐侯宋【桓】公陈【宣】侯卫【惠】侯郑【厉】伯于鄄【鄄音绢一音真杜氏注卫地今之濮州鄄城县左氏传宋服故也　此衣裳之会第二齐既服宋宋与鲁卿诸侯会而齐覇将定矣是年郑子仪弑厉公入】
十有五年【壬寅】春齐侯宋公陈侯卫侯郑伯会于鄄【此衣裳之会第三　左氏传齐始覇也盖言覇之渐是时诸侯虽向齐而犹闲有不服者鲁虽独与之盟尚未尽信今春方会宋郑至秋郑复侵宋秋伐郳明年夏伐郑宋主兵皆序在齐上齐犹未主诸侯至十六年九国盟于幽齐方定覇诸侯莫有先之者矣】
夏夫人姜氏如齐【自齐襄没文姜久不如齐至是复往文姜於齐桓为娣妹文姜之恶稔闻之矣今其复归岂不欲拒之以方求好於鲁以图覇业欲自近以及远姑受之以隆亲亲然亦为桓累夫人一出遂再如莒而奸恶复甚矣齐鲁能无?乎】
秋宋人齐人邾人伐郳【左氏传诸侯为宋伐郳郳附庸属宋而叛故齐桓为之伐郳杜氏注宋主兵故序在齐上时齐犹未成乎伯也】
郑人侵宋【郑已再与鄄之会背而侵宋其反覆若此犹未诚服於齐也】
十有六年【癸卯】春王正月
夏宋人齐人卫人伐郑【宋主兵故序在齐上与伐郳同伐郑齐率卫报侵宋也齐始覇而郑不服则诸侯之心未一也】
秋荆伐郑【左氏传郑伯自栎入缓告于楚秋楚伐郑及栎为不礼也　楚为郑患始此是时齐未全覇楚浸猾夏矣齐不之问者慎轻用其兵蓄威以待也】
冬十有二月会齐侯宋公陈侯卫侯郑伯许男滑伯滕子同盟于幽【杜氏注幽宋地滑国河南缑氏县或曰今滑州也左氏传郑成也程子曰齐桓始覇仗义以盟而鲁首叛盟故讳不称公恶失信也其曰同盟何程子曰上无明王下无方伯桓公始覇天下与之故书同志同欲也　此衣裳之会第四不以兵车九合诸侯之始也春秋鲁史也首书会鲁会也不书公公不往而令微者会也齐桓方用覇术而求好于鲁故不之问及其威行信立存亡继絶讋服强楚至召陵葵邱则天下莫不服焉春秋书幽之盟所以辠鲁而与齐也】
邾子克卒【克仪父名齐桓请王命以为诸侯故称子　克卒子琐立】
十有七年【甲辰】春齐人执郑詹【詹公羊作瞻　左氏传齐人执郑詹郑不朝也杜氏注齐桓始覇郑既伐宋又不朝齐詹郑执政大臣诣齐见执胡氏曰齐人执郑詹恶齐之辞也　郑不服齐不务德以来之而执其大夫安能使之诚服也故称人以贬之詹郑之卑者卑者不志以其厥後逃来故志之因先録其本也公谷皆以詹为郑之佞人盖逢郑伯之恶者岂齐侯知而执之欤】
夏齐人殱于遂【十三年夏齐人灭遂置戍守之至是已四年遂之四族因氏颌庵入声氏工娄氏须遂氏飨齐戌醉而杀之齐人殱焉杜氏注殱尽津忍切也　遂既灭矣其族服属已久一旦而殱齐戌必齐戍恃大国强暴以虐其民故忿怨而尽杀其衆春秋不曰遂人殱齐戍而曰齐人殱于遂言齐人自取其殱也襄陵许氏曰灭谭谭子奔莒着其君不诎也齐人灭遂齐人殱于遂着其民不归也孟子以谓覇者以力服人非心服也力不赡也观桓之兴如此则所谓以力服人者非耶荀子曰桓诈邾袭莒并国三十五如卿之言所灭不尽书书灭谭灭遂上下一见之也】
秋郑詹自齐逃来【苏氏曰詹之义当以身任齐责以纾国患而逃遁自兔故不书来奔而书逃来贱之也　齐执列国之大夫已踰三时不令其服罪而去防闲弛慢以致亡逸齐之失也鲁与齐盟为逋逃主受之亏信义矣宜乎以来齐之伐春秋书之以罪鲁也】
冬多麋【杜氏注麋多害五稼故以灾书孔氏疏麋泽兽鲁所常有多则为灾故以多书高邮孙氏曰春秋之法以有为灾则书有是也以无为异则书无冰是也至於麋者常有之物虽无不足以为异惟其多而害五谷则书之矣　麋鹿之大者山隂陆氏以为隂盛所感恶气之应盖记异也或曰麋鹿也犹小人然当窜伏荒远不应迭处朝右麋多是其应也】
十有八年【乙巳】春王三月日有食之【不书日与朔史俱失之也】
夏公追戎于济西【泰山孙氏曰此不言侵伐止言追者明不觉其来已去而追之也书者讥内无备也】
秋有【谷梁传一有一亡曰有射人者也孔氏疏短狐也一名射景如鼈三足在江淮水中人在岸上景见水投人景则杀之或谓含沙射人入皮肤其疮如疥五行传淫妬惑乱之所生也左氏传为灾也苏氏传生於南方鲁之所无凡称有皆所无也山隂陆佃曰隂物麋亦隂物也是时庄公上不能防闲其母下不正其身阳淑消而隂慝长矣此恶气之应也张主一曰麋者迷也者惑也是时文姜为乱闺门之内其遗毒余患至於哀姜卒再成簒弑之祸物类之感天之示人显矣】
冬十月
十有九年【丙午】春王正月　夏四月
秋公子结媵陈人之妇于鄄遂及齐侯宋公盟【公羊传媵不书此何以书为其有遂事书大夫无遂事程子曰鄄之巨室嫁女于陈人结以其庶女媵之因与齐宋盟挈之以往结好大国所以安国息民乃以私事之小取怒大国故深罪之书其为媵而往盟为遂事杜氏注结在鄄闻齐宋有会权事之宜去其本职遂与二君为盟故备书之本非鲁公意而又失媵陈之好故各来伐刘氏权衡曰陈人陈大夫也　结以媵事行及鄄闻齐宋盟有谋伐鲁之意遂假公命往盟自以为解事殊不知媵虽小事礼不专则失其好会盟国之大事必先期约然後赴盟况区区一大夫微者安可敌二大国哉胥失之矣宜乎贻怒召兵甫至冬而齐陈来伐结之挟私擅命致讨是大可罪庄公亦不之责无政刑可知矣春秋书之以示贬也】
夫人姜氏如莒【杜氏注非父母国而往书奸】
冬齐人宋人陈人伐我西鄙【三国称人将卑师少也鲁之事齐内怀向背而不尽信盟鄄盟幽未尝亲往又受郑詹而齐未讨及结以媵事而遂盟盟岂可固也然卒来伐而问不恭之罪以取服焉鲁盖无辞於讨矣襄陵许氏曰齐桓於鲁盖养之以恩而收之以威此鲁所以怀服而不贰欤左传是年五大夫作乱伐王惠王卫师燕师伐周立子颓庄王庶子】
二十年【丁未】春王二月夫人姜氏如莒【去秋如莒至是再往见鲁之君臣不知礼义之大防任其出入自恣而至此极耶春秋屡书其恶以贬鲁也】
夏齐大灾【常山刘氏曰人火曰火天火曰灾为害者亦曰灾　言大者志以甚也齐来告鲁往吊之故书刘氏曰吊人者哀其祸而救其乏】
秋七月　冬齐人伐戎【戎谷梁作我　齐桓既覇七年诸侯略定至是始伐戎戎在徐州之域齐鲁最近故先治之也左传是年王居郑】
二十有一年【戊申】春王正月　夏五月辛酉郑伯突卒【突以庶夺嫡乱郑出而复入卒取郑国虽簒而实君虽君而实簒不没其实也郑忽亹仪之在位皆不书谓其不能君也突簒而春秋君之又志其卒非与之也于以见王政不行簒逆者得以肆志而终其位也　厉公卒子文公捷立】
秋七月戊戌夫人姜氏薨【文姜之恶之罪不可胜诛而以国君之母得保令终哀荣备至因其侥幸厥後哀姜踵之以稔大恶卒蹈其祸宜也】
冬十有二月葬郑厉公
【左传是年郑虢杀王子颓纳惠王】二十有二年【己酉】春王正月肆大眚【书曰眚灾肆赦蔡氏注眚谓过误灾谓不幸肆纵也谓过误遇灾二者入于刑则纵而赦之也兹所谓大眚者谓大罪极恶无不赦之是惠奸轨贼良民也春秋书肆大眚讥失刑也】
癸丑葬我小君文姜【文姜之恶甚矣而薨葬尽礼不得不然也既归为国母送终之礼臣子所当尽也其恶则姑为隐之则直在其中矣不待贬而自着也】
陈人杀其公子御宼【公子御宼陈之世子也未誓於天子则称公子重王命也春秋之义非天子不得专杀此书陈人杀其公子御宼讥专杀也古者诸侯之大夫皆命于天子诸侯不得专命也大夫有罪则请于天子诸侯不得专杀也况世子母弟乎杀世子不称君而称陈人陈乱无政衆人擅杀之也御宼为国之世子人得而杀之必有失其道者矣】
夏五月【春秋未有书夏五月首时者此五月之下疑有脱事尔】
秋七月丙申及高傒盟于防【公羊传高傒者何贵大夫也曷为就吾微者而盟公也公则曷为不言公讳与大夫盟也程氏曰高傒上卿鲁无使微者与盟之理盖讳公盟始与仇为昬恶之大也】
冬公如齐纳币【谷梁传纳币大夫之事公亲纳币非礼也案昬礼有六曰纳采问名纳吉纳徵即纳币也请期亲迎即逆女也者秋书纳币逆女盖纳币乃事之成而亲迎事之终也庄公於桓六年九月生十四岁即位又二十四年如齐逆女已三十七岁始得成昬於齐者文姜制之不得以时而?耳故其母丧未终如齐纳币图?之速也何休曰庄公实以淫泆大恶不可吉因其纳币以无亷耻为讥不讥丧娶者举淫为重也】
二十有三年【庚戌】春公至自齐【公他时往齐不书至此特书至盖显示自齐何为而至耶忘父雠而娶其女冒母丧而住纳币故表而出之以示讥也与下观杜书至一同】
祭叔来聘【谷梁传其不言使何也天子之内臣也不正其外交故不与使也杜氏曰谷梁以祭叔为祭公来聘鲁天子内臣不得外交故不言使不与其得使聘　祭邑也叔字也天子之下大夫也下大夫视附庸天子之大夫非上有使命不宜出竟来聘于鲁非礼也春秋书之讥来与受者皆非也】
夏公如齐观社【公羊传何以书讥何讥尔诸侯越竟观社非礼也谷梁曰以是为尸女也尸主也主为女往尔以观杜为辞　程氏曰昬议尚疑故公以观社为名再往请议後一年方逆盖齐难之】公至自齐
荆人来聘【荆自桓二年僭号称王浸以强大六年侵随经皆不书至庄十年败蔡始书於经十四年入蔡十六年伐郑皆止书荆之本号恶其猾夏外之也至是来聘于鲁嘉其始能聘故称人以进之也杜氏注不书荆子使某来聘君臣同辞者盖楚之始通未成其礼纂例啖子曰凡外裔朝聘皆称人君臣同辞　荆人远来聘鲁非鲁有德以怀来之也盖荆用远交近攻之术其亦有志覇者之事欤】
公及齐侯遇于谷【公及者内志也谷齐地简礼而会之曰遇为昬而齐难之故行遇礼以要结其姻好也】
萧叔朝公【萧今徐州萧县杜氏注萧附庸国叔名就谷朝公故不言来凡在外朝则礼不得具嘉礼不野合　萧叔朝公为礼非其处犹非其礼也】
丹桓宫楹【谷梁传礼天子黝垩黑色大夫仓士黈黄色丹楹非礼也何氏注楹柱也丹之者为将娶齐女欲以夸大示之】
冬十有一月曹伯射姑卒【射音石又音亦　曹庄公卒子僖公夷立】
十有二月甲寅公会齐侯盟于扈【杜氏注扈郑地为要结姻好也公至是年过三十六矣而始娶齐人疑之以孟任故遇谷盟扈皆要结之也】
二十有四年【辛亥】春三月刻桓宫桷【杜氏注刻镂也桷椽也将逆夫人故为盛饰谷梁传礼天子之桷斲之砻之加密石焉以细石磨之　诸侯之桷斲之砻之大夫斲之士斲本刻桷非正也夫人所以崇宗庙也取非礼与非正而加之宗庙以饰夫人非正也刻桓宫桷丹桓宫楹斥言桓宫以恶庄也不言新宫而谓之桓宫以桓见杀于齐而饰宗庙以荣雠国之女恶庄不子　丹楹刻桷虽小事春秋因志其非礼以示後世人君当谨礼於微以正心术而防奢靡之易流也】
葬曹庄公
夏公如齐逆女【诸侯娶他国当亲迎於所馆越竟逆女非礼也况又之仇国乎春秋书如齐以示贬为後世戒鲁庄木石肺肠亦何足责也】
秋公至自齐【谷梁传迎者行见诸舍见诸先至非正也公羊传夫人与公约然後入约远媵妾也杜氏云盖以孟任故泰山孙氏曰公亲迎于齐不俟夫人而至失夫之道也妇人从夫者也夫人不从公而入失妇之道也夫不夫妇不妇何以为国】
八月丁丑夫人姜氏入【公既亲迎而遄不书曰公以夫人至自齐而特异於他夫人至之例变文书曰入者不顺之辞也谷梁曰入者内弗受也娶仇人子女以荐舍於前其义不可受也　夏逆女秋公至自齐又书八月丁丑入见夫人後公而至之日多也昬义以正始为先始之不正终必致乱故其祸至于淫二叔弑二君几亡鲁国变书入者亦志其祸之始也】
戊寅大夫宗妇觌用币【宗妇同姓大夫之妇觌见也杜氏注礼小君至大夫执贽以见明臣子之道庄公欲奢夸夫人故使大夫宗妇同贽俱见　左氏传哀姜至公使宗妇觌用币非礼也御孙曰男贽大者玉帛小者禽鸟以章物也女贽不过榛栗枣修以告?也今男女同贽是无别也男女之别国之大节也而由夫人乱之无乃不可乎胡氏曰男女无别公子牙庆父之乱兆矣春秋详书正始之道也】大水【阴气盛故明年复大水夫人入而灾异洊见天之示人彰矣】
冬戎侵曹曹羁出奔陈赤归于曹【羁曹庄公世子既葬踰年而不书爵弱不能君也戎侵曹将以纳赤也赤曹之庶子也故不繋国不书公子为戎所纳故曰归归易辞也其力足以主之也曹羁与郑忽赤与郑伯突其事相类故春秋书法亦同羁忽皆以嫡而出赤突皆以庶夺位突恃宋赤恃戎故其归亦易尔是时戎以强凌弱赤以庶攘嫡齐桓称覇方尊周室为盟主而不能治何耶桓之志在服大国故置而不问抑强扶弱兴灭继絶之义果安在也】
郭公【杜氏注盖经阙误也　公字近亡字是郭亡也与梁亡之义类也书郭亡言郭自取其亡也刘向载齐桓出游见郭氏之墟问野人野人谓郭氏善善不能用恶恶不能去此其所以亡也刘氏谓考其时与事谓之郭亡理或然也】
二十有五年【壬子】春陈侯使女【音汝】叔来聘【杜氏注女叔陈卿女氏叔字不名者天子之命大夫也　鲁自十九年公子结因媵而失陈之好遂与齐宋来伐今乃来聘以结好杜氏谓季友相鲁原仲相陈二人有旧故女叔来聘季友冬亦报聘高邮孙氏曰诸侯之大夫天子赐之邑使之归国则书氏书字郑祭仲鲁单伯陈女叔是也】
夏五月癸丑卫侯朔卒【惠公卒子懿公赤立惠公在位三十一年鲁不会故不书葬】六月朔日有食之鼓用牲于社【礼日食天子鼓于社诸侯鼓于朝今鼓于社僭也凡天灾有币无牲用牲非礼也春秋书之讥其失也此虽礼文之末亦不可不谨人君观天变又当恐惧修省思务德以正其本也】
伯姬归于杞【杜氏注伯姬庄公女不书逆不使卿逆之道微止书归志礼之失也】
秋大水鼓用牲于社于门【杜氏注门国门也左氏传亦非常也失常礼凡天灾有币无牲天灾日月食大水祈请而已不用牲非日月之眚不鼓日月食皆有鼔所以充其阳也程氏日月不受日光故食不受日光者日月正相当隂盛亢阳也】
冬公子友如陈【杜氏注报女叔之聘诸鲁出朝聘皆书如不果如彼国必成其礼故不称朝聘春秋之常也公子友庄公之母弟】
二十有六年【癸丑】春公伐戎夏公至自伐戎【自隐桓之世屡与戎会盟春秋辠之以其不能自强尔戎之侵暴久矣非会诸侯未易敌也近齐桓尝伐之公恃齐之亲且强可以为援然不与之图毅然出师以伐之鲁之内政不治而事修怨为不知务也劳师在外踰时而反危之也】曹杀其大夫【曹伯赤杀之也春秋书之以正其擅杀之罪孙明复以为不书名脱之也与宋杀其大夫同纂例曰称国以杀杀无罪也称人以杀杀有罪也称君以杀杀世子母弟甚之也三者虽有轻重之殊亦专杀而已苏氏曰称国以杀而大夫不名杀无罪也然陈杀其大夫泄冶冶以强谏诛果有罪而名之乎又曰杀大夫不名者为杀无罪吁大夫之生也以无罪诛没又不载其名于史後世孰为?潜德昭遗恨也公羊传大夫之不名衆也晋杀其大夫却錡却犫却至三人亦衆而尚名之是皆非也春秋杀大夫凡四十七圣笔录之以正其无王专杀之罪或名或不名不没其实也其轻重则称国称人称君三者而已】
秋会宋人齐人伐徐【公谷作公会古本左氏无公字当以左氏为正　杜氏注宋序齐上主兵　齐既覇而宋主兵序其上失方伯之体可以伐徐为小事而损其大乎徐近齐鲁今泗州临淮县今春公伐戎秋又会二国伐徐恐其与戎合而为齐鲁患也宋齐称人将卑师少也二国皆微者虽亲会伐不称公不书至者二国同会役不淹时无危殆之忧矣】
冬十有二月癸亥朔日有食之
二十有七年【甲寅】公会杞伯姬于洮【洮徒刀切　杜氏注鲁地洮沟在济州今济南府伯姬庄公女　左氏传非事也天子非展义不廵守诸侯非民事不举卿非君命不越竟　二十五年夏庄公以伯姬归杞至是始期会杞侯伯姬以叙亲好然非礼也故春秋特书参讥之也】
夏六月公会齐侯宋公陈侯郑伯同盟于幽【此衣裳之会第五九合第三会也　左氏传陈郑服也二十五年陈乱而齐纳敬仲二十五年郑文公之四年获成于楚皆有二心于齐今始服也十六年齐会诸侯同盟于幽至是十年乃再举之所以一诸侯之心以成覇功鲁宋陈偕至而卫独不来故明年伐卫】
秋公子友如陈葬原仲【原仲陈大夫也原氏仲字礼臣既卒不名故称字卒不书而葬书者国君无赴他国大夫丧之礼故不书卒书葬者为公子友如陈设也书曰公子友如陈此常使文也无所贬季子受命而行非自行也刘氏曰君不行使于大夫君行使于大夫内失正也大夫不交诸侯大夫而交乎诸侯原氏失正也内失正原氏失正季友可以已矣则是从命也皆参讥之也　季友与原仲交契之旧其卒也固宜会葬其如陈则非礼也】
冬杞伯姬来【左传归寜也纂例合礼者悉常事不书岂有二百四十二年内女唯两度归寜乎益知非礼而来故书云尔礼父母在岁一归寜归而合礼则常事不书伯姬今春方会于洮冬又归鲁故知不当来也书之以志其往来之数以示贬也】
莒庆来逆叔姬【莒庆莒大夫也叔姬庄公女也逆者莒大夫自为已逆女也大夫非君命不越竟越竟逆女非礼也诸侯嫁女於大夫不书此书者以公自主之自主之则敌敌则书矣当主大夫与之自主之非礼矣春秋特书以示讥焉】
杞伯来朝【杞夏之後为三恪於桓世书侯今书伯自伯而于浸以微矣杜氏谓称伯为时王所黜非也盖自其一时之隆杀而书焉圣人非有心於降等也】
公会齐侯于城濮【杜氏注城濮卫地　幽之盟卫不至齐将讨卫会鲁以共伐之也】二十有八年【乙卯】春王三月甲寅齐人伐卫卫人及齐人战卫人败绩【书甲寅战之日也不地战于卫也齐称人将卑师少也?左氏王使召伯廖音聊赐齐侯命且请伐卫以其立子颓立子颓在十九年也前年齐与诸侯同盟于幽而卫不至已尝受盟而败之今又以王命声卫立子颓之罪以致讨卫不服罪乃以齐来伐之日即因其至而急击之卒不能敌齐人节制之师而败春秋举战之日加於伐之上着卫上逆王命下拒方伯之师而不知罪方以是日至而卫直以是日与之战所以深疾之也】
夏四月丁未邾子琐卒【邾公羊作邾娄文公蘧蒢立】
秋荆伐郑公会齐人宋人救郑【左氏传楚令尹子元以车六百乘伐郑入于桔音拽柣音迭之门郑远郊之门衆车及自纯门外郭门入逵市郭内道上市县音玄门不?县门施於内城门郑示楚以闲暇故不闭城门楚言而出出兵效楚言子元曰郑有人焉诸侯救郑楚师夜遁　荆州举之狄之也齐宋称人将卑师少也楚文王卒成王幼子元因夫人之言而伐郑师出无名郑人示以闲暇而不敢入闻诸侯救至而速遁故春秋书救郑善之也善齐桓得救急恤邻之义也】
冬筑郿【杜氏注郿鲁下邑公羊传造邑也左氏传凡邑有宗庙先君之主曰都无曰邑邑曰筑都曰城冬虽使民之时而下书大无麦禾则岁歉可知而轻用民力作邑得已而不已无恤民之心甚矣】
大无麦禾臧孙辰告籴于齐【不言水旱而书大无麦禾者当冬之时五谷毕入有司会计岁入之多寡虚实然後知仓廪之竭也故为国者何可无所蓄以备旱潦之灾三年畊余一年之食九年畊余三年之食今庄公享国二十八年当有九年之积而虚竭如此何以为国皆以不务农节用以至此也臧孙辰鲁大夫臧文仲也告籴者冬饥臧孙辰往请籴于邻国以备国用也刘敞曰言如齐则其辞缓告籴】
【于齐则其情急书之者责其事至而忧徒事其末而不知务本也】
二十有九年【丙辰】春新延廏【延廏马廏也新者因其故而新之也　左氏传新作延廏书不时也凡马日中而出日中而入日中者日之长短与夜中分谓春分秋分也凡马春分百草始繁则牧于垌野故日中而出秋分农功始藏水寒草枯则马还廏故日中而入作延廏则当因马向入而为之今春春作故曰不时去冬大无麦禾告籴邻国则民饥矣延廏虽弊缓之可也去冬筑郿今春新延廏不念民力若此书以讥之也】
夏郑人侵许【左氏传无钟鼔曰侵胡氏曰潜师入竟曰侵　自齐桓之覇许未常来与会盟故郑人侵之或齐之命与自是许始从中国】
秋有蜚【蜚扶味切　左氏传为灾也不为灾不书隐元年传书有蜚而经不书注蜚负蠜也公羊传记异也何氏曰臭恶之虫南粤所生非中国所有书有言本无也】
冬十有二月纪叔姬卒【叔姬十二年归于酅至是乃卒杜氏注纪国虽灭叔姬执节守义故系之纪贤而録之】
城诸及防【诸防皆鲁邑诸今密州诸城县又有故防城言及者别二邑也左氏传书时也】三十年【丁巳】春王正月　夏师次于成【左氏无师字今从公谷成鲁地今泰山钜平县东南　鲁盖欲会齐围鄣至成待命闻鄣已降不复行耳鄣音章】
秋七月齐人降鄣【齐以兵威胁而降之不书鄣降而曰降鄣以齐之强故罪之深以鄣之微故责之薄也春秋之义抑强扶弱而已杜氏注鄣纪附庸国东平无盐县东北有鄣城】
八月癸亥葬纪叔姬【纪侯大去其国叔姬从焉纪侯卒叔姬归于酅妇人从人者也从不失节以是为贤也故鲁书其卒又往葬之皆以正夫人之礼书之所以明妇行以示後世之法也】九月庚午朔日有食之鼓用牲于社【说见二十五年】
冬公及齐侯遇于鲁济【杜氏注济水历齐鲁界在齐界为齐济在鲁界为鲁济盖鲁地左氏传谋山戎也以其病燕故也燕为召公之遗封职贡不至以山戎隔之齐伐戎所以通燕也故简礼与】
【鲁遇以议军事谋山戎也】
齐人伐山戎【杜氏注山戎北狄也谷梁传齐人者齐侯也胡氏曰何以知其非将卑师少以齐侯来献戎捷则知之矣之戎远地齐桓为燕而伐之圣人则贬而人之以为後世戒劳中国事外裔困吾民之力以争不毛之地非强本治内柔远人之道也】
三十有一年【戊午】春筑台于郎【古者筑台于以观农稼民风纪云物故天子有灵台诸侯有时台初非以观览为乐也文王为台而民自乐与之经营故不日而成也鲁庄当连年荒歉民力雕瘵之余春夏秋及三时皆农月筑三台于远地以为游观之所其厉民也甚矣故书以讥之】
夏薛伯卒【薛始称伯盖降班而告终也】
筑台于薛【杜氏注薛鲁地】
六月齐侯来献戎捷【左氏传非礼也凡诸侯有四夷之功则献于王王以警于夷中国则否诸侯不相遗俘　献者下奉上之辞齐侯伐山戎得捷志气骄溢不顾失礼躬来夸示于鲁圣笔书来献者盖抑之也】
秋筑台于秦【杜氏注东平范县西北有秦亭案范县今属濮州亭尚存谷梁传不正罢民三时虞山林薮泽之利且财尽则怨力尽则怼君子危之故谨而志之也】
冬不雨【公羊传何以书记异也一岁三筑台明年春又城小谷劳民不恤若此至冬不雨鲁庄安有闵雨之心哉洪范曰僭恒阳若经时不雨僭之咎徵当时诸侯僭天子大夫僭诸侯故其应必至也】三十有二年【己未】春城小谷【小谷鲁地或曰齐地　左氏曰为管仲也杜氏注为管仲城私邑也泰山孙氏曰曲阜西北有小谷城胡氏曰孙鲁人也而终身学春秋其考此事必详矣】夏宋公齐侯遇于梁丘【梁邱在济州昌邑县　左氏传齐侯为楚伐郑之故请会于诸侯楚伐郑在二十八年谋为郑报楚宋公请先见于齐侯夏遇于梁邱刘氏曰其先宋何宋主齐也齐远而宋近也诸侯之事重主轻大主小近主远贵主贱】
秋七月癸巳公子牙卒【桓公三子曰庆父曰叔牙曰季友所谓三桓也庄公生三十七年矣始娶于齐卒无正嫡初筑台临党音掌氏见孟任生子般及其病自以嗣位不定问後於牙牙曰庆父材又召季子至季氏曰般也存君何忧焉公又言牙谓我庆父也存是公欲立般卒无定见故惑而召乱也牙党庆父俄而牙弑械成牙欲弑君兵械已成季子以君命酖之公子牙今将尔辞曷为与亲弑同君亲无将将而诛焉曷为不言刺为季子讳杀也缘季子之心而为之讳季子杀母兄何善尔诛不得避兄君臣之义然则曷为不直诛而酖之行诛乎兄隐而逃之使托若以疾死然亲亲之道也陆氏微旨季子爱义俱立变而得中故夫子书其自卒以示无讥意林曰杀也而卒之杀之当其罪故遂其隐之之意也使季子谋不缘君诛不当罪则春秋犹将探其专诛之恶以示後世矣圣人原情议狱以季子之为忠於国而适於权听而与之所谓大夫强而君杀之义也自三桓始乃此之谓也然则大夫非强虽有罪可杀君不得杀也】
八月癸亥公薨于路寝【谷梁传路寝正寝也寝疾居正寝正也男子不絶於妇人之手以齐终也杜氏注公薨皆书其所详凶变　左氏传子般即位次于党氏纂例赵子曰庄公正终而嗣祸分位不明而闺帏不饬也】
冬十月己未子般【音班】卒【子般庄公子见上注　左氏传初雩祭也讲肄也于梁氏女公子观之子般妹圉人荦自墙外与之戏子般怒使鞭之公曰不如杀之是不可鞭荦有力能投盖于稷门稷门鲁南城门言荦能自投接其屋之桷反覆门上八月公薨子般即位次于党氏即丧位次舍也冬十月己未共仲使圉人荦贼子般于党氏成季奔陈立闵公公羊传子卒云子卒此其称子般卒何君存称世子君薨称子某既葬称子踰年称公子般卒何以不书葬未踰年之君也有子则庙庙则书葬无子不庙不庙则不书葬子般见弑而书卒讳之也臣子之深情痛而不忍言之尔已立而书卒不书薨未成庄公葬礼则不君之此春秋之常法也子般孟任之所出始之不正故羣公子心不服季子以死奉般而立之正也然季子不酖叔牙以遏其恶则公不得正终般不得继立既立矣其如哀姜妬悍不乐孟任之子得立而庆父久通哀姜志欲取国哀姜力为图之则子般安得保其位故立二月庆父使圉人荦贼公于党氏此皆庄公内治之失稔成其祸仅免其身卒弑二嗣有国者可以鉴矣】
公子庆父如齐【庆父已弑子般未能便取其国者以季子之党未顺而鲁俗秉礼人心亦未尽从故利闵公之幼立焉因如齐以告覇主且为自托之计其书如齐者见其久专兵柄肆行弑逆而出入自如曾无忌惮鲁之臣子亦莫敢谁何也其使圉人荦弑般为谋必甚秘事方新而未彰故齐桓虽疑之而迹未着故容其来使使之复归以姑俟之尔後年庆父再弑闵公欲立而不遂盖亦畏齐伐之其出奔也不之齐而之莒知齐已察其恶故不敢往也齐为方伯况与鲁亲且邻坐视而不正其罪徒使仲孙省难见其有乘乱取鲁之私心无恤邻讨贼之实意也】
狄伐邢【杜氏注郉国在广平襄国县今之郉州龙冈县】
读春秋编卷三

[book_title]卷四
钦定四库全书
读春秋编卷四　　　　　　宋　陈深　撰
闵公【名啓方庄公庶子母叔姜史记名开諡法在国遭难曰闵】
元年【庚申】春王正月【案左氏去冬立闵公杜氏注於是年八岁母叔姜哀姜之姊亦齐女故哀姜与庆父利其幼而立焉不书即位内不承国於先君上不请命於天子故不书即位正人道之大伦也】齐人救郉【谷梁传善救郉也胡氏曰凡书救未有不善之也　左氏传狄伐邢管仲请桓公救邢於是兴救邢之师故春秋特书以与之其称人将卑师少也】
夏六月辛酉葬我君庄公【左氏传乱故是以缓凡十一月乃葬】
秋八月公及齐侯盟于落姑【落姑齐地　左氏传请复季友也齐侯许之使召诸陈公次于郎以待之　时闵公幼弱国人思得季子以靖难也】
季子来归【公羊传其称季子何贤也其言来归何喜之也陆氏微旨曰季友之出不书何也庆父之难季子力不能正违而去之权也君立见召而来义故也圣人善其归不讥其去以明变而得力进退不违道也　季子之贤内得於国人外闻於诸侯当时鲁国大臣能奉闵公盟覇主请复季子不为无所见借重於齐则庆父有所惮而不敢图之季子亦有所倚而可以归矣】
冬齐仲孙来【赵伯循曰非致成命也故不言使非专命故但曰来　左氏传齐仲孙湫子小切仲孙名来省难盖仲孙智谋之士使之来觇鲁之虚实而以省难为辞其志盖有在也非盟非聘故但书曰来而已字之者命大夫也齐桓坐视鲁乱不修覇主之义以讨簒弑之贼仲孙之来何补於鲁致使庆父觊望非分之心不已而又再弑鲁君何取其能覇也】
二年【辛酉】春王正月齐人迁阳【阳国名汉志东海郡阳都县　盖齐人偪徙之移其国於国中而为附庸齐桓为盟主将以治诸侯之不守王法者而乃以强力陵暴小国刼而迁之何以令诸侯哉故书人以贬之也】
夏五月乙酉吉禘于庄公【赵伯循曰禘王者之大祭也王者既立始祖之庙又推始祖所自出之帝祀之於始祖之庙而以始祖配之也成王以周公有大勲劳赐鲁重祭故得禘於周公之庙以文王为所自出之帝而周公配之然非礼矣孔子曰鲁之郊禘非礼也周公其衰矣故禘虽先王之所赐而止可用於周公之庙不可施於羣公禘言吉者丧礼二十五月而祥又两月而禫然後以吉祭易丧祭今庄公之薨至此才二十二月丧未三年主未迁祔而以吉礼盛乐行之何太早也于庄公者方杞于寝非宫庙也尤为非礼圣笔特书吉禘二字见僭礼之中又重失礼焉其贬之也至矣】
秋八月辛丑公薨【左氏传初公傅夺卜齮音蚁鲁大夫田公弗禁共仲使卜齮贼公于武闱宫中小门成季以僖公适邾实弑而书薨讳之也书薨以示臣子之至情不地以存见弑之实凡君终必书其所独至於见弑则没而无所其情厚矣其事亦白矣非圣人能修之乎继此书夫人姜氏孙于邾公子庆父出奔莒则庆父弑夫人与焉明矣杜氏所谓微而显者是也】
九月夫人姜氏孙于邾【文姜杀其夫哀姜杀其子罪有轻重故文不得一称孙者与闻乎故也】
公子庆父出奔莒【左氏传成季以僖公闵公庶兄适邾共仲奔莒乃入立之成季以僖公入鲁立之以赂求共仲于莒莒人归之及密使公子鱼奚斯也请不许哭而往共仲曰奚斯之声也乃缢　庆父与哀姜谋弑闵公欲自立而不遂盖国人不与疾之者衆又闻齐桓使高子将南阳之甲将至於是夫人与庆父怀惧而出奔季子既立僖公缓追逸贼既而以赂求庆父于莒莒人归之庆父彷徨无所自容不许其入盖庆父之罪虽重季子以亲亲之恩故听其自裁卒不能致辟於甸人以致其两弑其君之讨仍存孟氏之族与叔牙同无复轻重之别岂非邦宪之失故经不书讨贼而闵不书葬也】
冬齐高子来盟【高子齐大夫高徯也公羊传不名喜之也何喜尔正我也鲁比三君死旷年无君桓公使高子将南阳之甲立僖公而城鲁或曰自鹿门鲁南城东门也至争门者是也或曰自争门至吏门者是也鲁人至今以为美谈曰犹望高子也久濶思相见引此为喻　齐侯使高子来视鲁而未定盟高子至则平鲁难定僖公盟以安鲁之心所谓宁鲁而亲之者春秋予其奉使知权故特称高子以美之不称使者高子之来有取鲁平鲁之命初无一定继絶之计在高子为之故不曰齐侯使之也】
十有二月狄入卫【卫自宣公上烝夷姜下纳宣姜惠公庶兄公子顽又烝宣姜生齐子戴公文公宋桓夫人许穆夫人淫乱之极人类无以异于禽兽天理灭矣至懿公失政狄入卫懿公及狄人战于荧泽而败死焉此淫乱之祸必至灭亡也宋桓公迎卫之遗民渡河西南立戴公申于漕是年卒立其弟毁是为文公於是齐桓合诸侯以城楚丘而迁卫焉齐虽使卫之忘亡而不能为之救患于危急之际圣笔书之亦所以罪卫而病齐也】
郑弃其师【狄入卫卫在河北郑在河南恐其渡河侵郑故郑文公使高克将兵於河上御之然文公本恶高克而不能远使之将兵御狄久而不召衆散而归高克奔陈故公子素以为危国亡师之本作清人诗以刺之经书郑弃其师言郑自弃之尔所以罪郑伯也】
读春秋编卷四
<经部,春秋类,读春秋编>

[book_title]卷五
钦定四库全书
读春秋编卷五　　　　　　宋　陈深　撰
僖公【名申庄公庶子闵公兄母成风諡法小心畏忌曰僖】
元年【壬戌】春王正月【僖公内不承国于先君上不请命于天王不书即位正王法也　公羊传继弑君子不言即位此非子也其称子何臣子一例也注礼诸侯臣诸父兄弟以臣之继君犹子之继父也其服皆斩衰敌传称臣子一例】
齐师宋师曹师次于聂北救郉【狄伐郉齐桓率诸侯之师以救之次于聂北者杜氏谓按兵观衅以待事也盖齐桓惧狄而持重视其便利不遽决於一战春秋书次讥其缓也礼救患当急齐与诸国俱称师必兵力之衆可救而不速进故郉溃出奔师然经书次不书缓以其终有救郉之功也聂北杜氏注邢地】
夏六月郉迁于夷仪【公羊作陈仪　夷仪杜氏注郉地舆地广记河北郉州龙冈县北有夷仪岭　左氏传诸侯救郉郉人溃出奔师师遂逐狄人具郉器用而迁之师无私焉闵二年传郉迁如归见齐侯委任得人用兵齐整书郉迁谓其意欲迁而迁以定之也与逼迁而强取者不同】
齐师宋师曹师城郉【郉畏狄而自迁于夷仪齐与诸侯城之救灾患也所以美齐桓之功也虽不以王命兴师是时中国衰微灭亡相继天子不能正诸侯能救而存之则圣人亦兴之也故胡氏曰以王命兴师者正能救而兴之者权】
秋七月戊辰夫人姜氏薨于夷齐人以归【左氏传闵二年哀姜孙于邾齐人取而杀之于夷以其尸归僖公请而葬之夫人在内薨有常处故止书薨在外则书地不言齐人杀讳之也哀姜淫乱而杀二君齐为鲁讨其辠而以丧归盖自文姜弑夫逃辟而啓之也齐桓仗义而伯故哀姜庆父皆不能免使後之奸恶有所畏而不敢为也】
楚人伐郑【左氏传楚人伐郑郑即齐故也　荆始以州举今改号曰楚经书楚书人以其自此浸强矣然犹君臣同辞终齐桓之世而不得与中国之会盟者齐桓能制其强也至僖十七年齐桓没而宋襄覇楚始列于会盟不特书人乃以爵书亦由渐而至也】
八月公会齐侯宋公郑伯曹伯邾人于柽【柽音赬杜氏注宋地陈国陈县西北有柽域今宛丘县也　左氏传盟于荦音洛谋救郑也荦即柽也地有二名此衣裳之会第六九合第四会也是时楚伐郑其势方强齐会诸侯合谋救之慎重而不轻举也】
九月公败邾师于偃【杜氏注偃邾地　八月公方与邾会于柽甫一月乃诈败邾师左氏以虚丘之戍将归者也盖邾人送哀姜还齐齐杀之公求诸齐齐送姜氏之丧邾惧乃归公要而败之不言邾侵我伐我又不言战而遽书败邾师以诈败之幸胜也故书以讥之鲁僖恃齐之亲亦不畏齐之伯政遂败与会之邾齐不之罪者以公亲至柽邾以人会也僖之意莫非哀姜孙于彼故迁怒以败其师然则邾何罪耶】冬十月壬午公子友帅师败莒师于郦获莒挐【女居反郦音梨鲁地　莒人来求归庆父之赂而不与乃以兵至季友以偏师败之获莒侯之弟挐胡氏曰不能喻以辞命使知不直以抑止之又用诈谋擒其主将故以友为主而书败获责之备也】
十有二月丁巳夫人氏之丧至自齐【齐为覇主以哀姜与弑二君正其辠杀之于夷义已絶而死不以正不可复入宗庙矣僖公请而葬之告庙而书至非义也死书姜氏丧至则去姜姓以恶之也而仍氏者不同乎文姜也文姜弑夫虽臣子得絶之矣哀姜杀子终不可以子故雠母唯覇主得行焉】
二年【癸亥】春王正月城楚丘【楚丘卫邑卫为狄所灭野处漕邑齐桓率诸侯城其邑俾之立国德莫大焉木瓜之诗美之夫子盖尝録之矣然春秋书城楚丘齐与诸侯略而不言若鲁自城其邑又不言为卫何邪诸儒谓诸侯不得专封春秋不与之故不书吕氏曰非也专封者以此地封此人也诸侯有相灭亡其时天子不能令方伯不能救力能救而复之可也以是为专封是嫂溺援之以手而以为罪也陆氏谓鲁城之非正也曷为无讥焉曰王政不行列国相残齐桓为覇主存亡继絶鲁从其令亦所以自安也故通其变以示不失正也不书齐命为桓讳也不系于卫示无所讥也若言城卫楚丘则彼我俱非也】
夏五月辛巳葬我小君哀姜【僖公请之故纯用小君礼而书葬也哀姜庄公之夫人哀姜夫人之諡諡所以旌德夫人之所为如此而不得其死诚可哀也已】
虞师晋师灭下阳【晋欲伐虢以屈产之乘垂棘之璧假道於虞虞公许之宫之奇谏不聼虞贪宝而忘唇亡齿寒之势乃起师为之向导故书虞师为戎首在晋师之上下阳虢邑也非国而曰灭重下阳也盖下阳虞虢之塞邑其地险要失下阳则虞虢亡矣故书灭而其後不书灭虢　晋与虞虢同姓之邻国晋大而虞虢小晋图虢恐虞虢之相救故以货啗虞而间其交虞不悟虢亡则虞亦亡因贪赂而迷焉春秋书之所以示虞之自取灭亡着晋献凌小国灭同姓之罪也】
秋九月齐侯宋公江人黄人盟于贯【公羊作贯泽江国在汝南安阳县今蔡州新息县之地黄嬴姓国在汝南弋阳县今光州定城县也贯宋地今兴仁府济隂县有贯城　左氏传盟于贯服江黄也　此衣裳之会第七九合第五会也江黄楚与国始来服齐但约宋与盟不烦诸侯也齐桓欲服楚先服此二国以孤楚之势以渐而致楚之来其虑事也远矣此其所以成霸功也】
冬十月不雨【谷梁传不雨者勤雨也言不雨是欲得雨之心勤也明君之恤民】
楚人侵郑【左氏传楚伐郑鬭章囚郑聃伯　楚自元年称人不狄之比之小国也】
三年【甲子】春王正月不雨夏四月不雨【谷梁传不雨者勤雨也一时言不雨者闵雨也经一时辄言不雨忧民之至闵忧也闵雨者有志乎民者也　去冬及今年春夏之不雨阳亢也圣笔屡书之着其君忧民之忧也若夫文公历三时不雨而并书之故自十有二月不雨至于秋七月而书自正月不雨至于秋七月而书见其不以民为忧而弃民事所以着其慢也】
徐人取舒【杜氏注徐国在下邳僮县东南舒国今庐江舒城县　舒附庸之国服属於楚徐人取之盖隂附齐而为齐取也不然宁不畏楚之强况徐与舒相去甚远非封境相接而欲广其土地越竟而取其国必有所恃而有所为也书取而不书灭不絶其祀也】
六月雨【谷梁传雨云者喜雨也喜雨有志乎民者也不雨而屡书见忧民之忧喜雨而特书见乐民之乐故惧灾恤民之意春秋书之以示训也】
秋齐侯宋公江人黄人会于阳谷【阳谷齐地今东平府须昌县北　此衣裳之会第八九合第六会也　江黄去年来盟今岁再会定伐楚之约也及四年齐会诸侯侵蔡伐楚而江黄不从行但守其境不动何耶此盖齐桓令其自为犄角之势以制胜克敌此桓之善为谋也】
冬公子友如齐涖盟【左氏传齐侯为阳谷之会来寻盟杜氏曰公时不会阳谷故齐侯自阳谷遣人诣鲁求寻盟鲁使上卿诣齐受盟涖临也就盟于齐临涖之耳犹庄以涖之之涖也】
楚人伐郑【左氏传楚人伐郑郑伯欲成孔叔不可曰齐方勤我勤恤郑难弃德不祥　齐之恤郑至矣郑以囚聃伯之故欲从楚郑臣怀之谏以不可忘德楚至此凡五侵伐郑矣是以齐侯明年大举以伐之】四年【乙丑】春王正月公会齐侯宋公陈侯卫侯郑伯许男曹伯侵蔡蔡溃遂伐楚次于陉【蔡自北杏一会明年为楚入是时楚方强故齐桓养其威力不肯轻出师以救之自是之後蔡党于楚今齐会八国之师先事侵蔡蔡溃先披楚之党也潜师掠境曰侵用奇兵也声罪致讨曰伐用正兵也遂以诸侯溃蔡之师伐楚威震而兵强楚於是大惧何敢婴其锋乎齐与诸侯之师乃次于陉陉楚地次止也止而不速进也恐速进则多伤士卒盖欲临之以威绥之以德楚子使屈完如师来求盟因而许之虽有诸侯而不用盖霸者之师求以服人而已桓之此举不战而服楚是可纪其功也所惜者齐桓与管仲不知请命于天子擅合诸侯规模狭隘非天吏讨辠之法也圣笔书遂者讥其专也书次于陉者着其师有节制能慑楚以定中国也】
夏许男新臣卒【传言卒于师陆淳以为非盖召陵地属颍川颍川今之顺昌府长社县去许密迩故许男疾而归也故经不书卒于师而但书卒也】
楚屈完来盟于师盟于召陵【屈完楚大夫之名氏通之者嘉其服义而进之也来而不书使不与其同於盟会以严中外之分而重方伯之体屈完旣至而桓公退师以礼楚与盟而不遂也於此见齐师虽强桓公能以律用之而不暴楚人已服桓公能以礼下之而不骄虽不足以尽王者之事夫子所谓一匡天下民到于今受赐实二百四十年甚盛之举不得不序其绩也】
齐人执陈袁涛涂【袁左氏作辕今从公谷　袁涛涂陈大夫也齐帅诸侯自陈而南至楚其还师也陈恐齐亦由此道复有供给之费故令袁涛涂说桓公滨海而东服东夷且归桓公於是还师滨海而东大?于沛泽之中顾而执涛涂齐侯以涛涂误军故执之胡氏曰陈大夫一谋不协其身见执其国见伐见侵桓公失在於量浅而器不宏也春秋称人以执罪齐侯也】
秋及江人黄人伐陈【程子曰齐命也谷梁传不言其人及之何内师也鲁之师也　左氏传伐陈讨不忠也　涛涂之事左氏与公羊传不同如左氏则齐师仍由陈还但怒涛涂之言几误军事耳若果由陈郑而归则何必鲁及江黄伐陈又再勤七国之师乎以此考之则公羊大?沛泽之说可信不然何齐桓怒陈之甚旣伐而又侵之也】
八月公至自伐楚【师出三时之久故必告而书至也】
葬许穆公
冬十有二月公孙兹帅师会齐人宋人卫人郑人许人曹人侵陈【公孙兹叔牙子叔孙戴伯也　左氏传叔孙戴伯帅师会诸侯之师侵陈陈成归辕涛涂春秋书侵陈极贬之也齐桓服楚受盟而志顿骄陈袁涛涂误军非惟辠其臣伐其君而又会七国侵之待】
【其服而後已】
五年【丙寅】春晋侯杀其世子申生【谷梁传目晋侯斥杀恶晋侯也公羊传杀世子母弟直称君者甚之也初晋献公以世子申生为冢嗣後嬖骊姬姬欲立其子奚齐谮申生申生不辨被谗自缢陆淳曰申生有爱父之心而?父於不义使谗人得志国以大乱谚所谓小仁大仁之贼也春秋罪献公正其本也献公宠骊姬嬖庶孽迷於欲而忘反蔽谗贼而不知轻世适之重以自祸其家国中生死未几而公卒奚齐卓子亦被杀晋乱二十余年董子所谓为人父而蒙首恶之名者圣笔专罪晋侯以为有国者之鉴也】杞伯姬来朝其子【伯姬来宁成风也其子十岁随母以来朝公也杞伯在其子幼而令行朝礼失正也春秋书以参讥之也】
夏公孙兹如牟【左氏传公孙兹如牟娶焉兹叔牙子】
公及齐侯宋公陈侯卫侯郑伯许男曹伯会王世子于首止【首止公谷作首戴杜氏注陈留襄邑有首乡襄邑今属拱州　此衣裳之会第九九合第七会也王世子惠王之太子郑也惠后死继后生叔带欲立之齐桓以王废长立幼溺爱不可以谏遂率诸侯会王世子于首止示天下戴之以为天王之贰所以尊国本絶乱阶也於是世子之位定而周以宁故春秋善之是时王室衰微诸侯不贡觐齐桓率诸侯以尊世子是即尊天子也天子闻之宁不乐诸侯之推戴其子而不易其位君臣父子之道得矣故汉之四皓从太子而惠帝之位定周之诸侯会世子而襄王之位定皆纳约自牖之义窃疑子房用齐桓之遗意也　春秋书及以会若王子在是诸侯咸往会焉特殊其会所以尊君而抑臣也】秋八月诸侯盟于首止【公羊传诸侯何以不序一事而再见者前目而後凡也谷梁传无中事而复举诸侯何也尊王世子而不敢与盟也尊则其不敢与盟何也盟者不相信也故谨信也不敢以所不信而加之尊者桓诸侯也不能朝天子是不臣也王世子子也块然受诸侯之尊已而立乎其位是不子也桓不臣王世子不子则其所善焉何也是则变之正也虽非礼之正而合当时之宜天子微诸侯不享觐桓控大国扶小国统诸侯不能以朝天子亦不敢致天王尊王世子于首戴乃所以尊天王之命也世子含王命会齐桓亦所以尊天王之命也世子受之可乎是亦变之正也天子微诸侯不享觐世子受诸侯之尊已而天王尊矣世子受之可也　此盟盖会世子之礼已毕约诸侯以同戴世子谓自今盟後不可违盟而反助惠王废世子也世子天下之本本一揺则乱谋于未乱所以宁周此春秋之义举也】
郑伯逃归不盟【惠后欲易世子惠王徇其意故闻齐桓此举反不以为悦　左氏传王使周公宰孔也召郑伯曰吾抚汝以从楚辅之以晋可以少安王恨齐桓定大子位故召郑伯使叛齐也晋楚不服于齐故以镇安郑郑伯喜於王命而惧其不朝于齐也故逃归不盟孔叔止之曰国君不可以轻轻则失亲失亲患必至病而乞盟所丧多矣君必悔之弗听迅其师而归　传例曰逃义曰逃逃者匹夫之事郑伯内牵私命外欲与楚故不盟而逃春秋书之极致其贬桓公不师诸侯以讨郑则天下无心于尊周则不知所惩矣】楚人灭弦弦子奔黄【杜氏注弦国在弋阳軑县东南地谱光州光山县　左氏传楚鬬谷於菟灭弦弦奔黄於是江黄道栢方睦於齐皆弦姻也弦子恃之不事楚又不设备故亡泰山孙氏曰此言楚人灭弦者恶齐桓之不能救也故弦子不名十年狄灭温十二年楚人灭黄同此　黄弦同壤黄受弦子之奔故十二年楚灭黄原於齐桓不能救弦遂启其围许郑之纷纷有凭陵诸夏之意春秋书灭弦辠桓也】九月戊申朔日有食之
冬晋人执虞公【左氏传晋侯复假道於虞以伐虢宫之奇谏曰虢虞之表也虢亡虞必从之晋不可啓宼不可翫一之谓甚其可再乎谚所谓辅车相依唇亡齿寒
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:39:21-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>