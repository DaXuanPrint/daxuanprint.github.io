<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="叙,卷一,卷二,卷三,卷四,卷五,卷六,卷七,卷八,卷九,卷十,春秋公羊经何氏释例全文在线阅读,春秋公羊经何氏释例全文在线下载,大玄古籍书库">
<meta name="description" content="十卷。清刘逢禄撰。刘逢禄是清代著名今文经学家庄存与的外孙。庄存与治《公羊春秋》，著有《春秋正辞》，兼采众家，而以《公羊传》为主。刘逢禄受庄存与的影响，精通《春秋公羊传》，撰成《春秋公羊经何氏释例》三十篇，分为十卷。内容包括“张三世例”、“通三统例”、“内外例”、“时月日例”、“名例”、“褒例”、“讥例”、“贬例”、“诛绝例”、“律意轻重例”、“王鲁例”、“建始例”、“不书例”、“讳例”、“朝聘会盟例”等等，专门阐明公羊学的大义，对何休学说不太明晰之处，如“张三世”、“通三统”、“黜周王鲁”、“受命改制”等">
<title>春秋公羊经何氏释例_刘逢禄_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">春秋公羊经何氏释例</span> <br/>
          作者： <span class="inputVal" id="bkauthor">刘逢禄</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]116661</span> <br/>
          说明： <span class="inputVal" id="bkdec">十卷。清刘逢禄撰。刘逢禄是清代著名今文经学家庄存与的外孙。庄存与治《公羊春秋》，著有《春秋正辞》，兼采众家，而以《公羊传》为主。刘逢禄受庄存与的影响，精通《春秋公羊传》，撰成《春秋公羊经何氏释例》三十篇，分为十卷。内容包括“张三世例”、“通三统例”、“内外例”、“时月日例”、“名例”、“褒例”、“讥例”、“贬例”、“诛绝例”、“律意轻重例”、“王鲁例”、“建始例”、“不书例”、“讳例”、“朝聘会盟例”等等，专门阐明公羊学的大义，对何休学说不太明晰之处，如“张三世”、“通三统”、“黜周王鲁”、“受命改制”等义一一加以阐发，有独特的见解。对其他各家之说，也有所采用。梁启超在《清代学术概论》中认为，此书采用科学归纳研究法，有条贯，有断制，是清人著作中最有价值的创作。该书是研究《春秋公羊传》的重要著作，有《皇清经解》本。</span> <br/>
          封面： <span class="inputVal" id="bkimg">Z_4955.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]春秋公羊经何氏释例
[book_author]刘逢禄
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]116661
[book_dec]十卷。清刘逢禄撰。刘逢禄是清代著名今文经学家庄存与的外孙。庄存与治《公羊春秋》，著有《春秋正辞》，兼采众家，而以《公羊传》为主。刘逢禄受庄存与的影响，精通《春秋公羊传》，撰成《春秋公羊经何氏释例》三十篇，分为十卷。内容包括“张三世例”、“通三统例”、“内外例”、“时月日例”、“名例”、“褒例”、“讥例”、“贬例”、“诛绝例”、“律意轻重例”、“王鲁例”、“建始例”、“不书例”、“讳例”、“朝聘会盟例”等等，专门阐明公羊学的大义，对何休学说不太明晰之处，如“张三世”、“通三统”、“黜周王鲁”、“受命改制”等义一一加以阐发，有独特的见解。对其他各家之说，也有所采用。梁启超在《清代学术概论》中认为，此书采用科学归纳研究法，有条贯，有断制，是清人著作中最有价值的创作。该书是研究《春秋公羊传》的重要著作，有《皇清经解》本。
[book_img]Z_4955.jpg


[book_title]叙
叙曰：昔孔子有言，吾志在《春秋》。又曰：知我者其惟《春秋》乎？罪我者其惟《春秋》乎？盖孟子所谓行天子之事，继王者之迹也。传《春秋》者，言人人殊，惟公羊氏五传，当汉景时，乃与弟子胡毋子都等记于竹帛。是时大儒董生，下帷三年讲明而达其用，而学大兴。故其对武帝曰：非六艺之科，孔子之术，皆绝之，弗使复进。汉之吏治经术，彬彬乎近古者，董生治《春秋》倡之也。胡毋生虽著条例，而弟子遂者绝少，故其名不及董生，而其书之显，亦不及《繁露》。绵延迄于东汉之季，郑众、贾逵之徒，曲学阿世，扇中垒之毒焰，鼓图谶之妖氛，几使羲辔重昏，昆仑绝纽，赖有任城何邵公氏，修学卓识，审决白黑，而定寻董、胡之绪，补庄、颜之缺，断陈元、范升之讼，针明赤之疾，研精覃思，十有七年，密若禽、墨之守御，义胜桓、文之节制，五经之师，罕能及之。天不祐汉，晋戎乱德，儒风不振，异学争鸣。杜预、范宁，吹死灰，期复然，溉朽壤，使树艺。时无戴宏，莫与辨惑。唐统中外，并立学官。自时厥后，陆淳、啖助之流，或以弃置师法，燕说郢书，开无知之妄；或以和合传义，断根取节，生歧出之途，支窒错迕，千喙一沸；而圣人之微言大义，盖尽晦矣！大清之有天下百年，开献书之路，招文学之士，以表章六经为首。于是人耻乡壁虚造，竞守汉师家法。若元和惠栋氏之于《易》，歙金榜氏之于《礼》，其善学者也。〔禄〕束发受经，善董生、何氏之书若合符节，则尝以为学者莫不求知圣人，圣人之道，备乎五经，而《春秋》者，五经之管钥也。先汉师儒，略皆亡阙，惟《诗》毛氏，《礼》郑氏，《易》虞氏，有义例可说，而拨乱反正，莫近《春秋》董何之言，受命如向。然则求观圣人之志，七十子之所传，舍是奚适焉？故寻其条贯，正其统纪，为《释例》三十篇；又析其凝滞，强其守卫，为《笺》一卷、《答难》二卷；又博征诸史刑礼之不中者，为《礼议》、《决狱》二卷，又推原左氏、穀梁氏之失，为《申何》、《难郑》五卷。用冀持世之志，觕有折衷。若乃经宜权变，损益制作，则聪明圣知达天德之事，概乎其未之闻也已。
嘉庆十季六月兰陵刘逢禄撰于东鲁讲舍

[book_title]卷一
张三世例第一
隐元年，注：所传闻之世，外小恶不书。书者，来接内也。
传：所见异辞，所闻异辞，所传闻异辞。注：所见者，谓昭、定、哀，己与父时事也。所闻者，谓文、宣、成、襄，王父时事也。所传闻者，谓隐、桓、庄、闵、僖，高祖曾祖时事也。异辞者，见恩有厚薄，义有深浅。时恩衰义缺，将以理人伦，序人类，因制治乱之法，故于所见之世，恩己与父之臣尤深；大夫卒，有罪无罪，皆日录之。“丙申季孙隐如卒”，是也。所闻之世，王父之臣恩少杀；大夫卒，无罪者日录，有罪者不日，略之。“叔孙得臣卒”，是也。所传闻之世，高祖曾祖之臣恩浅；大夫卒，有罪无罪，皆不日，略之也。公子益师、无骇卒，是也。于所传闻之世，见治起于衰乱之中，用心尚粗觕，故内其国而外诸夏，先详内而后治外，录大略小，内小恶书，外小恶不书；大国有大夫，小国略称人；内离会书，外离会不书；是也。于所闻之世，见治升平，内诸夏而外夷狄，书外离会，小国有大夫；宣十一年，“秋，晋侯会狄于欑函”，襄二十三年“邾娄鼻我来奔”，是也。至所见之世，著治太平，夷狄进至于爵，天下远近大小若一，用心尤深而详，故崇仁义、讥二名，晋魏曼多、仲孙何忌，是也。所以三世者，礼，为父母三年，为祖父母期，为曾祖父母齐衰三月，立爱自亲始。故《春秋》据哀录隐，上治祖祢。所以二百四十二年者，取法十二公，天数备，足著治法式，又因周道始坏绝于惠隐之际。
二年：公会戎于潜。注：所传闻之世，外离会不书，书内离会者，《春秋》王鲁，明当先自详正，躬自厚而薄责于人，故略外也。
桓二年，传：所见异辞，所闻异辞，所传闻异辞。注：复发传者，益师以臣见恩，此以君见恩嫌义异也。所见之世，臣子恩其君父尤厚，故多微词，是也。所闻之世，恩王父少杀，故立炀宫不日，武宫日，是也。所传闻之世，恩高祖曾祖又少杀，故子赤卒不日，子般卒日，是也。〔按：哀十四年传注并同。〕
五年：齐侯郑伯如纪。传：外相如不书；书，离不言会也。注：《春秋》始录内小恶，书内离会，略外小恶，不书外离会。至所闻世，著治升平，内诸夏而详录之，乃书外离会；嫌外离会常书，故变文见意，以别嫌明疑。
僖二十六年：楚人灭隗，以隗子归。注：不名者，所传闻世，见治始起，责小国略，但绝，不诛之。
宣十一年：晋侯会狄于欑函。注：离不言会；言会者，见所闻世，治近升平，内诸夏而详录之，殊夷狄也。下发传于吴者，方具说其义，故从外内悉举者明言之。
成十五年：冬十有一月，叔孙侨如会晋士燮、齐高无咎、宋华元、卫孙林父、郑公子、邾娄人，会吴于钟离。传：殊会吴，外吴也。《春秋》内其国而外诸夏，内诸夏而外夷狄；言自近者始也。注：不殊楚者，楚始见所传闻世，尚外诸夏，未得殊也；至于所闻世，可得殊，又卓然有君子之行。吴似夷狄差醇，而适见于可殊之时，故独殊吴。
襄二十三年：邾娄鼻我来奔。传：邾娄无大夫，以近书也。注：所传闻世，见治始起，外诸夏，录大略小，大国有大夫，小国略称人。所闻之世，内诸夏，治小如大，廪廪近升平，故小国有大夫，治之渐也。见于邾娄者，自近始也。独举一国者，时乱，实未有大夫，治乱不失其实，故取足张法而已。
昭三年：北燕伯款出奔齐。注：名者，所见世，著治太平，责小国详，录出奔当诛。
六年：春王正月，杞伯益姑卒。注：不日者，行微弱，故略之入所见世，责小国详，始录内行也。诸侯内行，小失不可胜书，故于终略责之见其义。
十六年：楚子诱戎曼子，杀之。注：戎曼称子者，入昭公，见王道太平，百蛮贡职，夷狄皆进至其爵。
三十年：冬，十有二月，吴灭徐；徐子章禹奔楚。注：至此乃月者，所见世始录夷狄灭小国也；不从上州来巢见义者，因有出奔可责。
定元年：立炀宫。注：不日者，所见之世，讳深，使若比武宫恶愈，故不日。
六年：季孙斯、仲孙忌帅师围运。传：此仲孙何忌也，讥二名。注：定哀之间，文致太平，欲见王者治。定无所复为讥，唯有二名，故讥之。此《春秋》之制也。
哀三年：冬，十月，癸卯，秦伯卒。注：哀公著治太平之终，小国卒葬，极于哀公，皆卒日葬月。
十有四年：春，西狩获麟。传：《春秋》何以始乎？隐祖之所逮闻也。所见异辞，所闻异辞，所传闻异辞。何以终乎哀十四年？曰：备矣。注：人道浃，王道备，欲见拨乱功成于麟，犹尧舜之隆凤皇来仪，故麟于周为异。《春秋》托以为瑞，明太平以瑞应为效也。
释曰：传曰：亲亲之杀，尊贤之等，礼所生也。《春秋》缘礼义以致太平，用坤乾之义，以述殷道；用夏时之等，以观夏道。等之不著，义将安放？故分十二世，以为三等，有见三世，有闻四世，有传闻五世。于所见，微其词。于所闻，痛其祸。于所传闻，杀其恩。由是辨内外之治，明王化之渐，施详略之文。鲁愈微，而《春秋》之化益广，内诸夏，不言鄙疆，是也。〔《董子观德篇》云稻之会先内卫；《奉本篇》云诸侯伐哀者，皆言我。俱胜何氏注义。〕世愈乱，而《春秋》之文益治，讥二名，西狩获麟，是也。昔者夫子正雅南，以先公之教，系之召公；著王道之始基，而《驺虞》为之应，以文王之风，系之周公；著王道之太平，而《麟趾》为之应。《小雅》，文武为牧伯之事也，诸侯歌之；其衰也，至于四夷交，中国微。《大雅》，文武为天子之事也，天子歌之；其衰也，至于西土亡，王迹熄，鸣鸟不闻，河图不出，天乃以麟告“文王既没，文不在兹乎”，愀然以身任万世之权，灼然以二百四十二年著万世之治，且曰“其或继周者，虽百世可知也”。古之造文者，三画而连其中，谓之王。《易》之六爻，夏时之三等，《春秋》之三科，是也。《易》一阴一阳，乾变坤化，归于乾元用九而天下治，要其终于《未济》，志商亡也。《诗》、《书》一正一变，极于周亡而一终《秦誓》一终《商颂》。《秦誓》伤周之不可复也，《商颂》示周之可兴也。夏时察大正以修王政，修王政以正小正，德化至于鸣隼，而推原终始之运，本其兴曰正月启蛰，戒其亡曰十有二月陨，麋角。《春秋》起衰乱以近升平，由升平以极太平，尊亲至于凡有血气，而推原终始之运，正其端曰元年，春王正月，公即位，著其成曰西狩获麟，故曰治不可恃，鸣隼犹获麟也，而商正于是建矣；乱不可久，孛于东方，螽于十二月，灾于戒社，京师于吴楚犹匪风下泉也，而夏正于是建矣。无平不陂，无往不复，圣人以此见天地之心也。
通三统例第二
隐元年：春王正月。注：王者受命，必徙居处，改正朔，易服色，殊徽号，变牺牲，异器械，明受之于天，不受之于人。夏以斗建寅之月为正，平旦为朔，法物见，色尚黑。殷以斗建丑之月为正，鸡鸣为朔，法物牙，色尚白。周以斗建子之月为正，夜半为朔，法物萌，色尚赤。又注：礼，适夫人无子，立右媵；右媵无子，立左媵；左媵无子，立嫡侄娣；嫡侄娣无子，立右媵侄娣；右胜侄娣无子，立左媵侄娣。质家亲亲，先立娣；文家尊尊，先立侄。嫡子有孙而死，质家亲亲，先立弟；文家尊尊，先立孙。其双生也，质家据见，立先生；文家据本意，立后生；皆所以防爱争。
天王使宰咺来归惠公仲子之賵。传：賵者，盖以马以乘马束帛。〔注：此道周制也。〕车马曰賵，货财曰赙，衣被曰襚。〔注：此者《春秋》制也。〕
二年：纪履緰来逆女。注：礼，所以必亲迎者，所以示男先女也，于庙告本也，夏后氏逆于庭，殷人逆于堂，周人逆于户。〔案：注凡详三代异制，多本《礼记》，不悉载。〕
三年：春王二月。注：二月三月皆有王者，二月，殷之正月也；三月，夏之正月也。王者存二王之后，使统其正朔，服其服色，行其礼乐，所以尊先圣，通三统。师法之义，恭让之礼，于是可得而观之。
宋公和卒。注：宋称公者，殷后也。王者封二王后，地方百里，爵称公，客待之而不臣也。
七年：齐侯使其弟年来聘。传：母弟称弟，母兄称兄。注：分别同母者，《春秋》变周之文，从殷之质。质家亲亲，明当亲厚异于群公子也。
十一年：滕侯薛侯来朝。注：滕序上者，《春秋》变周之文，从殷之质。质家亲亲，先封同姓。
公薨。传：《春秋》，君弑，贼不讨不书葬，以为无臣子也。注：道《春秋》通例，与文武异。
桓三年：春正月。注：无王者，见桓公无王而行也。二月非周之正月，所以复去之者，明《春秋》之道，亦通于三王，非主假周以为汉制而已。〔案：在汉言汉，即传所云制《春秋》之义，以俟后圣也。〕
四年：春正月，公狩于郎。传：春曰苗，秋曰鸊，冬曰狩。注：不以夏田者，《春秋》制也，以为飞鸟未去于巢，走兽未离于穴，恐伤害于幼稚，故于苑囿中取之。
十一年：郑忽出奔卫。传：忽何以名？《春秋》伯子男一也，辞无所贬。注：《春秋》改周之文，从殷之质，合伯子男为一。一辞无所贬，皆从子，夷狄进爵称子是也。忽称子，则与诸侯改伯称子辞同于成君，故名也。名者，缘君薨有降，既葬，名，义也。此非罪贬也。君子不夺人之亲，故使不离子行也。王者起，所以必改质文者，为承衰乱，救人之失也。天道本下，亲亲而质省。地道敬上，尊尊而文烦。故王者始起，先本天道，以治天下，质而亲亲。及其衰敝，其失也亲亲而不尊。故后王起，法地道以治天下，文而尊尊。及其衰敝，其失也尊尊而不亲，故复反之于质也。质家爵三等者，法天之有三光也。文家爵五等者，法地之有五行也。合三从子者，制由中也。
庄二十二年：公如齐纳币。注：礼言纳徵，《春秋》言纳币者，《春秋》质也。
二十七年：杞伯来朝。注：杞，夏后，不称公者，《春秋》黜杞，新周而故宋，以《春秋》当新王。黜而不称侯者，方以子贬。起伯为黜，说在僖二十三年。
僖二十三年注：始见称伯，卒称子者，微弱为徐莒所胁，不能死位。《春秋》伯子男一也，辞无所贬，贬称子者，《春秋》黜杞不明，故以其一等贬之，明本非伯，乃公也；又因以见圣人子孙有诛无绝，故贬不失爵也。
二十八年：晋侯入曹，执曹伯畀宋人。注：时天王居于郑。晋文欲讨楚师，以宋王者之后，法度所存，故因假使治之。宋称人者，明听讼必师断，与其众共之。
文十三年：世室屋坏。传：周公用白牲，鲁公用騂刚。注：殷牲也。周公死，有王礼，谦不敢与文武同也。不以夏黑牡者，嫌改周之文，当以夏辟嫌也。騂刚，周牲。鲁公以诸侯不嫌，故从周制。
宣十六年：成周宣榭灾。传：外灾书，新周也。注：新周，故分别，有灾不与宋同也。孔子以《春秋》当新王，上黜杞，下新周而故宋，因天灾中兴之乐器，示周不复兴，故系宣榭于成周，使若国文黜而新之，从为王者后，记灾也。
成十五年：仲婴齐卒。传：叔仲惠伯。注：叔仲者，叔彭生氏也。文家字积于叔，叔仲有长幼，故连言之。经云仲者，明《春秋》质家，当积于仲。
十七年：九月辛丑，用郊。传：郊用正月上辛。注：言正月者，因见百王正所当用也。三王之郊，一用夏正，言正月者《春秋》之制也。〔案：传所谓正月即夏正。〕
定六年：仲孙忌。传：讥二名。注：为其难讳也。一字为名，令难言而易讳，所以长臣子之敬，不逼下也。此《春秋》之制也。
哀十四年：春，西狩获麟。注：河阳。冬言狩。获麟，春言狩者，盖据鲁变周之春，以为冬。去周之正，而行夏之时。〔按：春言狩，下当增“不从桓四年以正月讥者”十字乃明。〕
释曰：昔颜子问为邦，子曰行夏之时，乘殷之辂，服周之冕，终之曰乐则韶舞。盖以王者必通三统，而治道乃无偏。而不举之处，自后儒言之，则曰法后王，自圣人言之，则曰三王之道若循环，终则复始，穷则反本，非仅明天命所授者博，不独一姓也。夫正朔，必三而改。故《春秋》损文而用忠。文质必再而复，故《春秋》变文而从质，受命以奉天地，故首建五始。至于治定功成，凤皇来仪，百兽率舞，而韶乐作焉，则始元终麟之道，举而措之，万世无难矣。曰：然则三正见于《夏书》，而《春秋》继《诗》亡而作，《诗》顾不言，何也？曰《诗》之言三正者多矣，而尤莫著于三颂。夫子既降王为风，而次之邶鄘之后，言商周之既亡，终之以三颂，非新周故宋，以《鲁颂》当夏而为新王之明征乎？夫既以《鲁颂》当新王，而次之周后，复以《商颂》次鲁，而明继夏者殷，非所谓三王之道若循环者乎？故不明《春秋》，不可与言五经。《春秋》者，五经之管钥也。曰：通三统之义，既得闻命矣，子思子之述《春秋》也，则曰祖述尧舜，宪章文武，传亦曰乐道尧舜之道，而其释五始，则曰王者孰谓？谓文王也。不兼举二月三月而通之，何欤？曰：《春秋》之义固上贯二帝三王，而下治万世者也。文王虽受命称王，而于系《易》，犹以庖牺正乾五之位，而谦居三公，晋、明夷、升三卦，言受祖得民而伐罪也。临，商正，言改正朔也。夫文王道未洽于天下，而系《易》以见忧患万世之心，《春秋》象之，故曰文王既没，文不在兹乎！故明《春秋》而后可与言《易》。《易》观会通以行典礼，而示人以易。《春秋》通三代之典礼，而示人以权。经世之志，非二圣，其孰能明之！
内外例第三
隐元年注：所传闻世，外小恶不书，书者来接内也。
祭伯来。传：奔也。注：内外皆书者，重乖离之祸也。
二年注：凡书兵者，正不得也，外内深浅皆举之。
又传：外逆女不书。注：内逆女常书。外但疾始，不常书者，明当先自正，躬自厚而薄责于人，故略外也。
三年传：外大夫不卒。注：原仲不卒。〔案：文三年、定四年，传同。〕
宋公和卒。注：贬外，言卒所以褒内也。
四年传：外取邑不书。注：义与上逆女同。〔案：六年，庄元年、三十年，宣元年，昭二十有五年，哀八年，传同。〕
十年传：《春秋》录内而略外，于外大恶书，小恶不书；于内大恶讳，小恶书。〔入讳例者，不重出。〕
十一年注：内适外言如，外适内言朝聘，所以别外尊内也。
桓五年传：外相如不书。〔案：本年及襄五年，传并同。〕
十年传：内不言战。〔十二年、十三年，同。〕
十三年传：内言战，恃外，故从外也。
十八年注：加我君者，录内，犹君薨地也。
庄元年注：内女归例月，外女不月。
二年传：外夫人不卒。注：内女卒例日，外女不日。
四年传：外夫人不书葬。〔案：庄三十年、襄三十年，传同。〕
九年传：内不言败。
十一年传：外灾不书。〔案：二十年，宣十六年，襄九年，传同。〕
十九年：伐我西鄙。注：鄙者，边垂之辞，荣见远也。〔案：此类皆内辞。〕
二十五年注：内朝聘言如者，尊内也；书者，录内所交接也。
二十七年注：凡公出在外致，在内不致。
僖四年：来盟于师。传：言来，与桓为主也。注：以从内文。
十六年传：外异不书。〔案：文三年，成五年，昭十八年，传同。〕
二十五年注：外小恶正之者，宋以内娶，故公族以弱，妃党以强。疾其末，故正其本。
二十六年传：乞师，卑辞也。外内同若辞，重师也。
二十八年注：内杀大夫例，有罪不日，无罪日。外杀大夫皆时。〔案：见讳例。〕
公朝于王所。注：不书诸侯朝者，外小恶不书，独录内也。不书如，不言天王者，从外正君臣，所以见文公之功。
三十二年：郑伯接卒。注：不书葬者，杀大夫也。就葬别有罪无罪。惟内无贬公之道，不可去葬，故从杀时别之。
宣元年：公子遂如齐逆女。注：有母言如者，缘内讳，无贬公文。
十五年传：外平不书。
成二年：季孙行父、臧孙许、叔孙侨如、公孙婴齐帅师，会晋郤克、卫孙良夫、曹公子手，及齐侯战于鞍。齐师败绩。传：曹无大夫，公子手何以书？忧内也。注：大夫敌君，不贬。随从王者，大夫得敌诸侯也。不从内言败之者，君子不掩人之功，故从外言战也。君获不去师，败绩者辟内败文。
三年注：内不言叛。〔昭元年注同〕
十五年传：殊会吴，外吴也。《春秋》内其国而外诸夏，内诸夏而外夷狄。王者欲一乎天下，曷为以外内之辞言之？言自近者始也。
襄九年传：大者曰灾，小者曰火。内不言火者，甚之也。注：《春秋》以内为天下法，动作当先自克责，故小有火如大有灾。
昭二十三年：戊辰，吴败顿胡沈蔡陈许之师于鸡父。〔见进黜表〕
释曰：昔文王系《易》，著君德于乾二，辞与五同，言以下而升上，以内而及外也。夫子赞之曰，庸言之信，庸行之谨，闲邪存其诚。善世而不伐，德博而化有，旨哉！慎言行，辨邪正，著诚去伪，皆所以自治也。由是以善世则合内外之道也。至于德博而化，而君道成，《春秋》所谓大一统也。夫治乱之道，非可一言而尽。易变动不居，由一阴一阳而穷天地之变，同归于乾元用九以见天，则《春秋》推见至隐，举内包外，以治纤芥之慝，亦归于元始正本以理万事。故平天下在诚意，未闻枉己而能正人者也。《春秋》之化，极于凡有血气之伦，神灵应而嘉祥见，深探其本，皆穷理尽性之所致。为治平者，反身以存诚，强恕以求仁而已矣。

[book_title]卷二
时月日例第四
隐六年传：《春秋》虽无事，首时，过则书。《春秋》编年，四时具然后为年。注：历一时无事则书。其始月也，明王者当奉顺四时之正也。有事不月者，人道正则天道定矣。
十一年传：隐无正月，将让乎桓，故不有其正月也。
定元年：春，王。传：何以无正月？正月者，正即位也。定无正月者，即位后也。
桓四年注：去二时者，桓公无王而行，天子不能诛，反下聘之，故为贬见其罪，明不宜。
七年注：去二时者，桓公以火攻人君，故贬，明大恶。
十七年注：夏，阳也；月，阴也。去夏者，明夫人不系于公也。
冬十月朔。注：去日者，著桓行恶，故深为内惧，其将见杀无日。
庄二十二年注：以五月首时者，讥庄公取仇国女，不可以事先祖，奉四时祭祀，犹五月不宜以首时。
僖二十八年注：不月而日者，自是诸侯不系天子，若日不系于月。
成十年注：去冬者，恶成公怨怼无事天之意，当绝之。
昭十年注：去冬者，盖昭公娶吴孟子之年，故贬之。
定十四年注：去冬者，坐淫，故贬。或说坐受女乐，令圣人去。冬，阴，臣之象也。
成十七年传：非此月日也，以此月日卒，待君命，然后卒大夫。
成十八年注：二月庚申日，上系于正月者，起正月见幽，二月庚申日死也。
昭二十五年：秋七月，上辛大雩，季辛又雩。注：但举日不举辰者，辰不同，不可相为上下。又日为君，辰为臣，去辰则逐季氏意明矣。上不日言上辛者，为下辛张本。不言下辛，言季辛者，起季氏不执下而逐上。
隐元年注：十言有二者，起下复有二，非十中之二。
僖十有六年传：是月者，仅逮是月也，《春秋》不书晦也。
隐二年注：朝聘会盟，例皆时。〔案：朝公会公同盟如会，皆同。〕
庄二十五年注：内朝聘言如者，尊内也。朝京师大国，善有加。录文如楚，有危文。聘无月者，比于朝轻。
僖十年注：书如者，录内所与外交接也。故如京师，善，则月荣之。如齐晋，善，则月安之。如楚，则月危之。明当尊贤慕大，无友不如己者。
隐四年注：遇，例时。
隐元年注：君大夫盟，例日，恶不信也。小信月，大信时。
又注：微者盟，例时。不能专正，故责略之。
桓十一年注：未命大夫，盟会用兵不日。上不及大夫，下重于士，罚疑从轻，故责之略。
桓十四年注：莅盟来盟，例皆时。从丙为王义，明王者当以至信先天下。〔案：来聘而寻旧盟，例日，恶之。又伐而盟者，例日，为将复伐。〕
僖十九年注：会盟不日者，不信己，明无取于日，自其正文也。
庄十三年传：桓之盟，不日，信之也。〔案：鲁桓盟皆日，危之也。〕
补注：平，例时。不易者月。
隐二年注：侵伐围入，例皆时。又注：入，例时。伤害多，则月。〔案：义兵例月。〕
庄二十八年传：伐，不日。
僖二十二年传：偏战者，日。三十三年传：诈战，不日。注：不言败绩，外诈战文也。诈，卒也。齐人语也。
隐六年注：战，例时。偏战，日。诈战，月。
隐二年注：灭，例月。定四年、八年注：定、哀灭，例日。
僖二十八年注：夷狄灭微国，不月，略之。
僖元年注：迁例，大国月，重烦劳也；小国时。
隐十年、文七年传：取邑，不日。
隐四年注：取邑，例时。
宣十年注：凡归邑物，例皆时。
庄三十一年注：献捷，例时。
庄六年注：救，例时。
僖四年注：溃，例月。叛，例时。
庄三年注：次，例时。
庄十八年注：追，例时。
襄五年注：戍，例时。
僖二十六年注：乞师，例时。
哀九年注：诈取师，不月，疾略之。
桓七年注：焚，日者，疾之。
桓十六年注：致，例时。僖四年注：凡公出，满三时，月。危公之久。
补注：天王崩，例日，葬例月，从大国例。
隐二年注：夫人薨，日者，恩录之。公夫人皆同例。
桓十八年注：葬我君，例日，起生者之事也，且明王者当遣使者与诸侯共会之。
桓十八年注：凡公薨外，致日，危痛之。〔案：夫人薨外致，同例。〕
隐八年传：卒日而葬，不日。卒赴而葬，不告。
隐三年传：葬不及时，而日，渴葬也；不日，慢葬也；过时而日，隐之也。不日谓之不能葬也。当时而不日，正也；日，危不得葬也。
隐四年注：卒日葬月，达于《春秋》，为大国例。
桓十年注：小国始卒，当卒月葬时。哀三年注：小国卒，葬极于哀公，皆卒日葬月。
隐元年注：所传闻世，大夫卒，有罪无罪，皆不日，略之也。所闻世，无罪者日录，有罪者不日，略之。所见世，有罪无罪，皆日录之。〔案：内未命大夫，卒例月；外大夫不卒，卒例月；不葬，葬例时。视小国君，次内大夫也。〕
庄二年注：内女卒，例日；外女不日者，实不如鲁女。〔案：内女不葬，葬例月。〕
僖九年注：许嫁卒者，有即贵之渐；日者，恩尤重于未命大夫，故从诸侯夫人例。
宣十六年注：弃归例，有罪时，无罪月。
庄二十七年注：女会来，例皆时。
隐二年注：内女归，例月。庄元年注：外女不月者，实不如鲁女。
成八年注：媵，例时。
桓三年、宣元年注：夫人至，例月。文九年注：奔丧致例月者，妇人危重，从始至例。〔案：夫人出会如他国，月者，讥之。〕
庄二十四年注：觌夫人，例日。
隐四年注：弑，例日。从外赴词，以贼闻例。〔案：诸侯相杀，同例。〕
文元年注：夷狄子弑父，忍，言其日。襄三十年注：中国子弑父，不忍，言其日。
文十八年注：称国以弑，例皆时者，略之。
僖九年注：外弑未逾年，君例月。
隐四年注：讨贼，例时。
僖二十八年注：内杀大夫例，有罪不日，无罪日。外杀大夫，皆时。
〔案：杀世子母弟，同例。〕
文八年注：大夫相杀，例皆时。
定元年注：大夫执，无例。〔疏：诸侯相执例月。案：当例时。〕
桓十一年注：执大夫，例时。
闵二年注：凡公夫人奔，例日。月者，有罪。昭二十九年注：唁，例时。
昭二十一年注：大国奔，例月。成十二年注：不月者，小国也。
闵二年注：内大夫奔例，无罪者日，有罪者月。外大夫奔，例皆时。
〔案：世子奔放大夫，大夫相放，同例。〕
隐四年注：大国篡，例月，小国时。立纳入皆为篡。
襄二十三年注：篡大夫位，例时。
僖二十八年注：复归，例皆时。
定元年传：即位，不日。
定九年注：窃宝，不月，得亦不月。
隐五年、文二年注：失礼鬼神，例日。
庄二十三年注：失礼宗庙，例时。
成十七年注：郊日者，明用辛例。不郊则不日。〔案：卜郊例月。〕
文十三年、定二年注：不务公室，例月。〔案：新作例时。不务者，久不修也。〕
隐七年注：城邑，例时。〔案：外城例月，别于内城。〕
庄元年注：筑，例时。〔案：浚同例。〕
文十六年注：毁，例时。〔案：堕同例。〕
补注：变制，例时。新作南门、初税亩、用田赋，不月，是其例也。
隐五年注：观，例时。
桓四年注：狩，例时。六年注：蒐，例时。
隐二年注：亲迎，例时。不亲迎，例月。
桓六年注：世子生，日者，喜录之。
成八年注：锡命，例月，为鲁，喜录之。
隐元年注：王使归賵，月者，为内恩，录之。诸侯不月，比于王者轻。会葬皆同例。〔疏：诸侯身来，书月。旧解非也。〕
桓十五年注：求，例时。
隐元年注：凡灾异，一日者日，历日者月，历时者加自文为异。〔案：外灾不书，书例时。〕
朝例时
桓二年：秋七月，纪侯来朝。注：月者，明不臣后父，所以广孝敬。
六年：春正月，寔来。注：月者，危录之。无礼之人，不可备责之。〔疏：不备责，故不书日。〕
僖十四年：夏六月，季姬及鄫子遇于防，使鄫子来朝。注：月者，甚恶内也。
内朝加录文例
僖十年：春王正月，公如齐。注：月者，僖公本齐所立。桓公德衰，见叛，独能念恩，朝事之，故善，录之。
十五年：春王正月，公如齐。注：月者，善公既能念恩，尊事齐桓，又合古五年一朝之义，故录之。
二十八年：冬，壬申，公朝于王所。传：其日，录乎内也。注：危录内，再失礼，将为有义者所恶。不月而日者，自是诸侯不系天子，若日不系于月。
三十三年：冬十月，公如齐。注：月者，善公念齐，恩及子孙。宣九年：春王正月，公如齐。注：月者，善宣公事齐，合古礼，卒使齐归济西田。不就十年月者，五年再朝，近得正。
成十三年：春三月，公如京师。注：月者，善公尊天子。
襄八年：春王正月，公如晋。注：月者，鄢之会，郑伯以弑陈侯逃归，公独修礼于大国，得自安之道，故善录之。
二十一年：春王正月，公如晋。注：月者，湨梁之盟，后中国，方乖离，善公独能与大国。
昭二十八年：春王正月，公如晋，次于乾侯。注：月者，闵公内为强臣所逐，外如晋不见答。后不月者，录始可知。
聘例时
襄三十年：春王正月，楚子使抃颇来聘。注：月者，公数如晋。
〔疏：若有作“如楚”字者，误也。案：当作楚。襄、昭皆如楚，楚子不来朝，故云希见答。疏非。〕希见答，今见聘，故喜录之。
会例时
隐十年：春王二月，公会齐侯郑伯于中丘。注：月者，隐前为郑所获，今始与相见，故危录内，明君子当犯而不校也。〔案：十有一年夏五月，同例。〕
桓元年：春三月，公会郑伯于垂。注：桓公会，皆月者，危之也。
僖元年：八月，公会齐侯、宋公、郑伯、曹伯、邾娄人于朾。注：月者，危公会霸者，而与邾娄有辨也。不从有夫人丧出会，恶之者不如危重也。
十六年：冬十有二月，公会齐侯、宋公、陈侯、卫侯、郑伯、许男、邢侯、曹伯于淮。注：月者，危桓公德衰，任竖刁、易牙，堕功灭项，自此始也。
成十五年：冬十有一月，叔孙侨如会晋士燮、齐高无咎、宋华元、卫孙林父、郑公子、邾娄人，会吴于钟离。注：月者，危录之。诸侯既委任大夫，复命交接夷狄。
襄十四年：春王正月，季孙宿、叔老，会晋士掞、齐人、宋人、卫人、郑公孙虿、曹人、莒人、邾娄人、滕人、薛人、杞人、小邾娄人，会吴于向。注：月者，危刺诸侯委任大夫，交会强夷，臣日以强。三年之后，君若赘旒然。
定四年：三月，公会刘子、晋侯、宋公、蔡侯、卫侯、陈子、郑伯、许男、曹伯、莒子、邾娄子、顿子、胡子、滕子、薛伯、杞伯、小邾娄子、齐国夏，于召陵，侵楚。注：月而不举重者，楚以一裘之故，拘蔡昭公数年，然后归之，诸侯杂然侵之，会同最盛，故善录其行义兵也。
君大夫盟例日小信月大信时
桓十一年：柔会宋公、陈侯、蔡叔、盟于折。注：盟不日者，未命大夫盟会用兵，上不及大夫，下重于士，罚疑从轻，故责之略。
庄九年：春，公及齐大夫盟于暨。注：不月者，是时齐以无知之难，小白奔莒，子纠奔鲁，齐迎子纠欲立之，鲁不与而与之盟；齐为是更迎小白，然后乃伐齐。欲纳子纠不能纳，故深讳，使若信者也。
十九年：秋，公子结媵陈人之妇于鄄，遂及齐侯、宋公盟。注：冬，齐人、宋人、陈人伐我西鄙，而盟不日者，起国家后背结之约，非结不信也。
二十二年：秋七月，丙申，及齐高傒盟于防。传：公也。注：以其日，微者不得日，大夫盟当出名氏。
文二年：三月，乙巳，及晋处父盟。传：注日者，起公盟也。〔见讳例〕
夏六月，公孙敖会宋公、陈侯、郑伯、晋士縠，盟于垂敛。注：不日者，欲共盟诛商臣，虽不能诛，犹为疾恶，故褒与信词。
七年：秋八月，公会诸侯晋大夫盟于扈。注：文公内则欲久丧而后不能丧娶逆祀，外则贪利取邑，为诸侯所薄贱，不见序。故深讳，为不可知之词。不日者，顺讳为善文也。
十四年：六月，公会宋公、陈侯、卫侯、郑伯、许男、曹伯、晋赵盾，癸酉同盟于新城。注：盟下日者，刺诸侯微弱，信在赵盾。
成元年：夏，臧孙许及晋侯盟于赤棘。注：时者，谋结鞍战，不相负也。后为晋所执〔谓十六年季孙行父〕，不日者，执在三年外寻旧盟后，非此盟所可保。
十八年：十有二月，仲孙蔑会晋侯、宋公、卫侯、邾娄子、齐崔杼，同盟于虚朾。注：不日者，时欲行义，为宋诛鱼石，故善而为信词。或丧盟，略。
襄三年：六月，公会单子、晋侯、宋公、卫侯、郑伯、莒子、邾娄子、齐世子光，己未同盟于鸡泽。注：盟下日者，信在世子光也。
昭十一年：仲孙貜会邾娄子，盟于侵羊。注：不日者，盖讳丧盟，使若议结善事。
定三年：冬，仲孙何忌及邾娄子，盟于枝。注：后相犯。时者，讳公使大夫盟，又未逾年君薄父子之恩，故为易词，使若议结善事。
隐元年：三月，公及邾娄仪父，盟于昧。注：月者，隐推让以立，邾娄慕义而来相亲信，故为小信辞也。
二年：秋八月，庚辰，公及戎盟于唐。注：后不相犯。日者，为后背隐而善桓，能自复为唐之盟。
桓二年：公及戎盟于唐。注：不日者，〔案：桓盟例皆日，危之也。〕戎怨隐不反国，善桓，能自复，翕然相亲信。
僖十九年：夏六月，宋人、曹人、邾娄人，盟于曹南。鄫子会盟于邾娄。注：没襄公，使若微者盟。不日者，深顺讳文。从微者例，会盟不日者，言会盟不信已明，无取于日，自其正文也。
二十八年：五月，癸丑，公会晋侯、齐侯、宋公、蔡侯、郑伯、卫子、莒子，盟于践土。注：日者，谲也。
文八年：冬十月，壬午，公子遂会晋赵盾，盟于衡雍。乙酉，公子遂会伊雒戎，盟于暴。注：四日不能再出不卒名者，非一事再见也。〔案：僖三十年，公子遂如京师，遂如晋，非公命也；今有公命，故详其月以别之，且起前之非公命。〕
宣十一年：夏，楚子、陈侯、郑伯，盟于辰陵。注：不日者，庄王行霸，约诸侯，明王法，讨徵舒，善其忧中国，故为信辞。
成五年：十有二月，己丑，公会晋侯、齐侯、宋公、卫侯、郑伯、曹伯、邾娄子、杞伯，同盟于虫牢。注：约备强楚。〔案：六年楚伐郑丧，不能救，晋又侵之，故日，责之。〕
九年：公会晋侯、齐侯、宋公、卫侯、郑伯、曹伯、莒子、杞伯，同盟于蒲。注：不日者，已得郑盟，当以备楚，而不以罪执之，旋使离叛。楚缘隙溃莒，不能救。祸由中国无信，故讳为信辞，使若莒溃非盟失信，所以甚中国。与下溃日相起。
襄十九年：春王正月，诸侯盟于祝阿。晋人执邾娄子。注：下有执。不日者，善同伐齐，故褒与信词。
昭二十六年：秋，公会齐侯、莒子、邾娄子、杞伯，盟于鄟陵。注：不月者，时诸侯相与约，欲纳公，故为内喜，为大信词。
定四年：五月，公及诸侯盟于浩油。注：后楚复围蔡，不救。不日者，善诸侯能翕然俱有疾楚之心，会同最盛，故褒与信辞。
微者盟例时
隐元年：九月，及宋人盟于宿。注：月者，隐公贤君，虽使微者，有可采取，故录也。
桓十一年：春正月，齐人、卫人、郑人，盟于恶曹。注：月者，桓公行恶，诸侯所当诛。属上三国来战于郎，今复使微者盟，故为鲁惧，危录之。
僖二十九年：夏六月，玄会王人、晋人、宋人、齐人、陈人、蔡人、秦人，盟于狄泉。注：晋文威信不行，上假王人以会诸侯，年老志衰，不能自致，故诸侯亦使微者会之。月者，恶霸功之废于是。〔案：左氏经文无公字。何氏例及此注，正当没公。盖传写之误。〕
来盟例时
文十五年：三月，宋司马华孙来盟。注：月者，文公微弱，大夫秉政。宋亦蔽于三世之党。三乱结盟，故不与信辞。录华孙者，明恶二国，非以月恶华孙也。
桓之盟不日
庄二十三年：十有二月，甲寅，公会齐侯，盟于扈。传：何以日？危之也，我贰也。
僖九年：夏，公会宰周公、齐侯、宋子、卫侯、郑伯、许男、曹伯，于葵丘。秋九月，戊辰，诸侯盟于葵丘。传：何以日？危之也。桓公震而矜之，叛者九国。
平例时
隐六年：春，郑人来输平。注：不月者，正月也，见隐终无奉正月之意。〔案：十一年传：隐何以无正月？注：据六年输平，不易。〕
宣四年：春王正月，公及齐侯平莒及郯。莒人不肯，公伐莒，取向。注：月者，恶录之。
宣十五年：夏五月，宋人及楚人平。注：月者，专平不易。
昭七年：春王正月，暨齐平。注：月者，刺内。暨，暨也。时鲁方结婚于吴，外慕强楚，故不汲汲于齐。
定十年：春王三月，及齐平。注：月者，颊谷之会，齐侯欲执定公，故不易。
侵例时
庄十年：二月，公侵宋。注：月者，属北败强齐之兵，南侵强宋，南北有难，故危之。
僖四年：春王正月，公会齐侯、宋公、陈侯、卫侯、郑伯、许男、曹伯、侵蔡、蔡溃。注：月者，善义兵也。
冬十有一月，公孙慈帅师会齐人、宋人、卫人、郑人、许人、曹人，侵陈。注：月者，刺桓公不修其师，因见患诳，不内自责，乃复加人以罪。
定四年：三月，公会刘子、晋侯、宋公、蔡侯、卫侯、陈子、郑伯、许男、曹伯、莒子、邾娄子、顿子、胡子、滕子、薛伯、杞伯、小邾娄子、齐国夏，于召陵，侵楚。注：月者，会同最盛，故善录其行义兵也。
〔案：僖四年月为溃出，此月为会出。〕
六年：二月，公侵郑。注：月者，内有强臣之仇不能讨，而外结怨，故危之。
八年：春王正月，公侵齐，公至自侵齐。二月，公侵齐。三月，公至自侵齐。注：出入月者，内有强臣之仇，外犯强齐，再出，尤危于侵郑，故知入亦当蒙上月。
伐例时
桓十五年：冬，十有一月，公会齐侯、宋公、卫侯、陈侯于侈，伐郑。注：月者，善诸侯征突，录义兵也。
庄三年：春，王正月，溺会齐师伐卫。注：月者，卫朔背叛出奔，天子新立卫公子留，齐鲁无惮天子之心而伐之，故明恶重于伐，故月也。
二十八年：春，王三月，甲寅，齐人伐卫。卫人及齐人战，卫人败绩。传：伐不日。此何以日？至之日也。
僖十五年：秋七月，齐师曹师伐厉。注：月者，义兵。葵丘之会，叛天子命者也。
十八年：春，王正月，宋公、曹伯、卫人、邾娄人伐齐。注：月者，与襄公之征齐，善录义兵。
昭四年：秋七月，楚子、蔡侯、陈侯、许男、顿子、胡子、沈子、淮夷伐吴，执齐庆封，杀之，遂灭厉。注：月者，善义兵。〔案：例月当为灭。出夷狄、灭微国，至所见世乃月，始此。又案，昭五年冬，楚子越人伐吴。注：义兵不月者，进越为义兵。明故省文，则此著伯讨义兵益明，何待加月乎？〕
战例时偏战日诈战月
隐六年：春，郑人来输平。传：狐壤之战，隐公获焉。注：不日者，郑诈，不月者，正月也。见隐终无奉正月之意。僖二十二年：冬十有一月，己巳，朔，宋公及楚人战于泓，宋师败绩。传：偏战者日尔，此其言朔何？《春秋》词繁而不杀者，正也。
三十三年：夏四月，辛巳，晋人及姜戎败秦于殽。传：诈战不日，此何以日？尽也。
晋人败狄于箕。注：不月者，略微者与夷狄也。
文十一年：冬十月，甲午，叔孙得臣败狄于咸。传：狄者何？注：嫌夷狄不能结日偏战长狄也。其言败何？注：据败者内战文，非杀一人也，大之也。其日何？大之也。注：如结日大战。
成元年：秋，王师败绩于贸戎。传：不言败之，王者无敌，莫敢当也。注：不日月者，深正之，使若不战。
昭十七年：楚人及吴战于长岸。传：诈战言战，敌也。注：不月者，略两夷。
围例时
襄十二年：春，王三月，莒人伐我东鄙，围台。注：萧鱼之会，服郑最难，不务长和亲，复相贪犯，故讳取而言围以起之。月者，加责之。十五年：夏，齐侯伐我北鄙，围成。注：此不月，十二年月者，疾始可知。
定十二年：十有二月，公围成，公至自围成。注：月又致者，天子不亲征下士，诸侯不亲征叛邑。围成不能服，不能以一国为家，甚危，若从他国来，故危录之。
入例时伤害多则月
隐十年：冬十月，壬午，齐人郑人入盛。注：日者，盛鲁同姓，于隐篇再见。入者，明当忧录之。
十一年：秋七月，壬午，公及齐侯郑伯入许。注：日者，危录隐公也，为弟守国，不尚推让，数行不义，皇天降灾，謟臣进谋，终不觉悟，又复构怨入许。危亡之衅，外内并生，故危录之。
僖二十七年：乙巳，公子遂帅师入杞。注：日者，杞属修礼。朝鲁虽无礼，君子当躬自厚而薄责于人，不当乃入之，故录责之。
二十八年：三月，丙午，晋侯入曹，执曹伯，畀宋人。注：义兵日者，善义兵，得时入。
文十五年：晋郤缺帅师伐蔡，戊申入蔡。传：其日何？至之日也。
宣十一年：冬十月，楚人杀陈夏徵舒，丁亥楚子入陈。注：日者，恶庄王讨贼之后欲利其国也。
襄二十五年：六月，壬子，郑公孙舍之帅师入陈。注：日者，陈郑皆楚之与国。今郑背楚入陈，明中国当忧助郑，以离楚弱陈，故为中国忧录之。
定四年：庚辰，吴入楚。注：日者，恶其无义。
哀七年：秋，公伐邾娄，八月己酉，入邾娄，以邾娄子益来。注：日者，恶鲁侮夺邾娄无已，复入获之。
灭例月
隐十年：宋人、卫人、蔡人伐载。郑伯伐取之。注：不月者，移恶上三国。
僖五年：冬，晋人执虞公。注：不从灭例月者，略之。
十七年：夏灭项。注：不月者，桓公不坐灭略小国。〔案：当是盈讳文，使若非灭。不讳灭者，避内也；不书齐师迁取降者，嫌项邑也；不书大去者，项君死位且无当逐义也。〕
二十五年：春，王正月，丙午，卫侯燬灭邢。传：燬何以名？灭同姓也。注：日者，为鲁忧内，录之。
宣十五年：六月，癸卯，晋师灭赤狄潞氏，以潞子婴儿归。注：日者，痛录之。
襄六年：莒人灭鄫。注：不月者，取后于莒，非兵灭。
十年：夏五月，甲午，遂灭偪阳。注：日者，甚恶诸侯不崇礼义以相安，反遂为不仁开道，强夷灭中国。中国之祸连蔓日及，故疾录之。
昭八年冬十月，壬午，楚师灭陈，执陈公子招，放之于越，杀陈孔瑗，葬陈哀公。注：日者，疾诈谖灭人也。
十一年：冬，十有一月，丁酉，楚师灭蔡，执蔡世子有以归，用之。注：日者，疾谖灭人。
定哀灭例日
哀八年：春，王正月，宋公入曹，以曹伯阳归。传：不言灭，讳同姓之灭，力能救之，而不救也。注：不日者，深讳之。
夷狄灭微国不月
宣十二年：冬，十有二月，戊寅，楚子灭萧。注：日者，属上有王言，今反灭人，故深责之。
昭四年：秋七月，楚子、蔡侯、陈侯、许男、顿子、胡子、沈子、淮夷伐吴，执齐庆封杀之，遂灭厉。注：庄王灭萧日，此不日者，灵王非贤，责之略。
十三年：吴灭州来。注：不日〔旧本作月〕者，略两夷。
三十年：冬，十有二月，吴灭徐，徐子章禹奔楚。注：至此乃月者，所见世始录夷狄灭小国也，不从上州来巢见义者，因有出奔，可责。
迁例大国月小国时
庄十年：三月，宋人迁宿。注：月者，迁取王封，当与灭人同罪。
〔案：闵二年齐人迁阳，同例。〕
僖元年：夏，六月，邢迁于陈仪。注：月者，霸者所助城，故与大国同。
三十一年：狄围卫。十有二月，卫迁于帝丘。注：月者，恶大国迁，至小国城郭坚固，人众，强迁徙畏人，故恶之。
溃例月
成九年：楚公子婴齐帅师伐莒；庚申，莒溃。注：日者，录责中国无信，同盟不能相救，至为夷狄所溃。
取邑例时
隐十年：六月，壬戌，公败宋师于菅；辛未，取郜；辛巳，取防。传：取邑不日，此何以日？一月而再取也，甚之也。
庄三十年：秋，七月，齐人降鄣。传：纪之遗邑也，尽也。注：月者，重于取邑。
文七年：春，公伐邾娄。三月甲戌，取须朐，遂城郚。传：取邑不日，此何以日？内辞也，使若他人然。
宣元年：六月，齐人取济西田。传：为弑子赤之赂也。注：月者，恶内甚于邾娄子益。〔疏：彼为侵夺小国，此为篡适，罪重于彼。〕
四年：春，王正月，公及齐侯平莒及郯，莒人不肯，公伐莒，取向。注：月者，行义为利，恶录之。
昭元年：三月，取运。传：内之邑也。注：月者，为内喜得之。〔辨见笺〕
二十五年：十有二月，齐侯取运。传：为公取之也。注：月者，善录齐侯。
献捷例时
庄三十一年：六月，齐侯来献戎捷。注：月者，刺齐桓骄慢恃盈，非所以就霸功也。
救例时
庄六年：春，王三月，王人子突救卫。注：月者，嫌实微者，故加录之，以起实贵子突。
至例时凡公出满三时月
桓十六年：秋七月，公至自伐郑。注：月者，善其比与善行义，故以致复加月也。
庄六年：秋，公至自伐卫。注：久不月者，不与伐天子也，故不为危录之。
文十三年：冬，公如晋，卫侯会公于沓。十有二月，己丑，公及晋侯盟，还自晋，郑伯会公于斐。十有四年：春，王正月，公至自晋。注：月者，为臣子，喜录上事。
成六年：春，王正月，公至自会。注：月者，前鲁大夫获齐侯，今亲相见，故危之。
十三年：秋七月，公至自伐秦。注：月者，危公幼而远用兵。
十七年：十有一月，公至自伐郑。注：月者，方正下壬申，故月之。
襄二十二年：春，王正月，公至自会。注：月者，危公前疆随漷有邾娄地，又受其叛臣邑，而今与会。不于上会月者，与日食同月，不得复见。
昭二十六年：三月，公至自齐，居于运。注：月者，闵公失国居运。后不复月者，录始可知。
定八年：春，王正月，公侵齐，公至自侵齐，二月，公侵齐；三月，公至自侵齐。〔案：见前侵例时下。〕
天王葬例月
庄三年：五月，葬桓王。传：改葬也。注：改葬服轻，不当月；月者，时无非常之变，荣奢改葬尔，故恶录之。
文九年：二月，叔孙得臣如京师；辛丑葬襄王。注：日者，僖公成风之丧，襄王比加礼，故恩录之，所以甚责内。〔案：昭六年叔鞅如京师葬景王，不日，故云。〕
大国例卒日葬月
隐三年：八月，庚辰，宋公和卒；冬十有二月，癸未，葬宋缪公。传：葬不及时而日，渴葬也；日，慢葬也；过时而日，隐之也；不日，谓之不能葬也；当时而不日，正也；当时而日，危不得葬也。此当时，何危尔？宣公死，缪公立，逐其二子，庄公冯与左师勃致国乎与夷，庄公冯弑与夷，故君子大居正。宋之祸，宣公为之也。注：危之于此者，死乃反国，非至贤，不能不争也。宣公死而让，开争原也。缪公亦死而让，得为功者，反正也。
文七年：夏四月，宋公王臣卒。注：不日者，内娶略。
成十五年：夏六月，宋公固卒。注：不日者，多取三国媵，非礼，故略之。〔右宋〕
僖二十四年：晋侯夷吾卒。注：不日月者，失众身死，子见篡逐，故略之，犹薛伯定也。〔右晋〕
襄十九年：冬，葬齐灵公。注：不月者，抑其父嫌子，可得无过。〔案：谓十九年变伐言围。〕故夺臣子恩，明光代父从政，处诸侯之上，不孝也。
哀五年：闰月，葬齐景公。传：闰不书，此何以书？丧以闰，数略也。注：以月数恩杀，故并闰数。〔右齐〕
桓五年：春，甲戌己丑，陈侯鲍卒。传：曷为以二日卒之？也甲戌之日亡，己丑之日死，而得君子疑焉，故以二日卒之也。
夏葬陈桓公。注：不月者，责臣子也，知君父有疾，当营卫不谨而失之也。传曰：葬，生者之事。
僖二十八年：陈侯瑽卒。注：不日者，贱其歧意于楚。
宣十二年：春，葬陈灵公。注：不月者，独甯仪行父有诉楚功，上已言纳，故从余臣子恩薄，略之。〔案：杀泄冶无罪例，去葬辟，责不讨贼，故书葬不月，终以杀无罪略之。注非也。右陈〕
僖十四年：冬，蔡侯肸卒。注：不月者，贱其背中国而附父仇，故略之甚也。
宣十七年：夏，葬蔡文公。注：不月者，齐桓、晋文没后，先背中国与楚，故略之。与楚在文十年。
昭二十三年：夏六月，蔡侯东国卒于楚。注：不日者，恶背中国而与楚，故略之；月者，比肸附父仇，责之浅也。〔右蔡〕
桓十二年：冬，十有一月，丙戌。丙戌，卫侯晋卒。注：不蒙上日者，《春秋》独晋书立记卒耳，当蒙上日，与不嫌异于篡例，故复出日，明同。
僖二十五年：秋，葬卫文公。注：不月者，灭同姓，故夺臣子恩也。
昭七年：秋八月，戊辰，卫侯恶卒。十有二月，癸亥，葬卫襄公。注：当时而日者，世子辄有恶疾，不早废之，临死乃命臣下废之；自下废上，鲜不为乱，故危录之。〔右卫〕
襄八年：夏，葬郑僖公。传：贼未讨，何以书葬？为中国讳也。注：不月者，本实当去葬责臣子，故不足也。〔右郑〕
小国始卒卒月葬时极于哀公卒日葬月
桓十年：春，王正月，庚申，曹伯终生卒。夏五月，葬曹桓公。注：卒日葬月者，曹伯年老，使世子来朝。《春秋》敬老重恩，故为鲁恩录之尤深。
庄二十三年：冬十有一月，曹伯射姑卒。注：曹达，《春秋》常卒月葬时也。始卒日葬月，嫌与大国同。后卒而不日，入所闻世，可日不复日。
宣十四年：夏五月，庚申，曹伯寿卒。注：日者，公子喜时父也。缘臣子尊荣，莫不欲与君父共之，故加录之，所以养孝子之志。许人子者，必使人父也。〔右曹〕
僖四年：夏，许男新臣卒。注：不月者，为下盟去月，方见大信。
哀十三年：夏，许男戌卒；秋，葬许元公。注：比陈蔡不当复卒，故卒葬略。〔解云陈蔡为大国所复，戌自复，罪恶深，故去日月以见矣。右许〕
成十四年：春，王正月，莒子朱卒。注：莒大于邾娄，至此乃卒者，庶其见杀不得卒，至此始卒，又不得日。
昭十四年：八月，莒子去疾卒。注：入昭公，卒不日不书葬者，本篡故，因不序不葬者，为下未逾年而杀其君之子，不孝尤甚，故重责之。〔右莒〕
庄十六年：冬十有二月，邾娄子克卒。注：小国未尝卒，而卒者为慕伯者有尊天子之心，行进也。不日，始与伯者未如琐。琐卒在二十八年。
二十八年：夏四月，丁未，邾娄子琐卒。注：日者，附从霸者朝天子，行进。〔解外相如例所不书，故无其文，何氏以理知之。〕
文十三年：夏五月，壬午，邾娄子籧篨卒。
襄十七年：春，王二月，庚午，邾娄子騑卒。
昭元年：六月，丁巳，邾娄子华卒；秋，葬邾娄悼公。
定三年：辛卯，邾娄子穿卒；秋，葬邾娄庄公。〔案：隐元年传云仪父称字，惭进也。桓十七年注，云元功之臣，有诛无绝，故入所见世，日卒时葬，比于许也。右邾娄〕
宣九年：八月滕子卒。成十六年：夏四月，辛未，滕子卒。注：滕始卒，于宣公日，于成公不名。邾娄始卒，于文公日，于襄公名，俱葬于昭公，是以知滕小。〔解云庄十六年克卒，二十八年琐卒，以行而得书卒，书日非其常例，故云始卒于文公。案：隐七年书滕侯卒，桓二年退本爵书子，明封同姓亦非常例。〕
昭三年：春，王正月，丁未，滕子泉卒。夏，叔弓如滕。五月，葬滕成公。注：月者，襄公上葬，诸侯莫肯加礼，独滕子来会葬，故恩录之。明公当自行不当，遣大夫失礼，尤重以责内。〔右滕〕
昭三十一年：夏四月，丁巳，薛伯穀卒；秋，葬薛献公。注：始卒便名日书葬者，薛比滕最小迫。后定、寅皆当略。
定十二年：春，薛伯定卒；夏，葬薛襄公。注：不日月者，子无道，当废之，而以为后，未至三年，失众见弑，祸端在定，故略之。
哀十年：夏，薛伯寅卒；秋，葬薛惠公。注：卒葬略者，与杞伯益姑同。〔右薛〕
僖二十三年：冬十有一月，杞子卒。注：卒者，桓公存王者后，功尤美，故为表异卒录之。不名不日不书葬者，从小国例。
襄六年：春，王三月，壬午，杞伯姑容卒；秋，葬杞桓公。注：始卒便名日书葬者，新黜，未忍便略也。
昭六年：春，王正月，杞伯益姑卒；夏，葬杞文公。注：卒不日者，行微弱，故略之。上城杞已贬，复卒略之者，入所见世，责小国详，始录内行也。诸侯内行小失，不可胜书，故于终略责之见其义。
定四年：杞伯戊卒于会。注：不日，与盟同日。〔案：上注盟不日与信辞。右杞〕
襄十八年：十有二月，甲寅，乙未，楚子昭卒。注：乙未与甲寅相去四十二日，盖闰月也。葬以闰数，卒不书。闰者，正取期月，明期三年之丧始死，得以闰数，非死月不得数闰。〔右楚〕
襄十二年：秋九月，吴子乘卒。注：至此卒者，与中国会同，本在楚后，贤季子，因始卒其父，是后亦欲见其迭为君，卒皆不日，吴远于楚。〔右吴〕
文十八年：秦伯絺卒。注：秦穆公也，至此卒，因其贤。〔解，左氏以为康公，穀梁无解。案，说见笺。〕
哀三年：冬十月，癸卯，秦伯卒。四年，春王三月，葬秦惠公。注：哀公著治大平之终，小国卒葬，极于哀公者，皆卒日葬月。〔右秦〕
所见世大夫日卒所闻世无罪日有罪不日所传闻世不日
隐五年：冬十有二月，辛巳，公子彄卒。注：日者，隐公贤君，宜有恩礼于大夫。益师始见法。无骇有罪，据侠又未命也，故独得于此日。
庄三十二年：秋七月，癸巳，公子牙卒。注：日者，录季子遏恶也，行诛亲亲，虽酖之，犹有恩也。
僖十六年：三月，壬申，公子季友卒。夏四月，丙申，鄫季姬卒。秋七月，甲子，公孙慈卒。注：日者，僖公贤君，宜有恩礼于大夫，故皆日也。一年丧骨肉三人，故日，痛之。
文十四年：九月，甲申，公孙敖卒于齐。注：已绝，卒之者，为后齐胁鲁归其丧，有耻，故为内讳，使若尚为大夫。〔案：八年公孙敖如京师不至复，丙戌奔莒，注：日者，嫌敖罪明则起君弱，故讳，使若无罪。然则卒日者，亦盈讳文。〕
宣五年：叔孙得臣卒。注：不日者，知公子遂欲弑君，为人臣知贼而不言，明当诛。
八年：夏六月，公子遂如齐，至黄乃复。辛巳，有事于太庙，仲遂卒于垂。壬午，犹绎万入去籥。传：何以不称公子？贬。曷为贬？注：据叔孙得臣卒不贬，为弑子赤贬。注：加字者，起婴齐所氏，明为归父后，大宗不得绝也。日者，不去乐也。日者〔壬午〕，起明日也。〔案：去公子，罪重于得臣，已明书日讥非礼，为闻大夫丧通例。〕
补注外大夫不卒卒例月不葬葬例时
隐三年：夏四月，辛卯，尹氏卒。传：外大夫不卒，此何以卒？天王崩，诸侯之主也。注：日者，恩录之，明当有恩礼。
文三年：夏五月，王子虎卒。注：尹氏卒日，此不日者，在期外也。〔案：来会葬在二年。〕
定四年：秋七月，刘卷卒。注：不日者，比尹氏以天子丧为主重也，此卷主会轻，故不日。
内女卒例日补注葬例月
庄四年：三月，纪伯姬卒。六月，乙丑，齐侯葬纪伯姬。注：卒不日，葬日者，鲁本宜葬之，故移恩录文于葬。
二十九年：冬十有二月，纪叔姬卒。三十年：八月，癸亥，葬纪叔姬。注：国灭卒者，从夫人行，待之以初也。〔案：叔姬媵也，月卒日葬。纪季葬之例同上。〕
成五年：春，王正月，杞叔姬来归。八年，冬十月，癸卯，杞叔姬卒。注：弃而日卒者，为下胁杞归其丧张本。文使若尚为杞夫人。
内女弃归例有罪时无罪月
文十四年：冬，单伯如齐，齐人执单伯；齐人执子叔姬。十五年：十有二月，齐人来归子叔姬。注：月者，闵录之，从无罪例。〔案：归公孙敖之丧，注不月者不以恩录，与子叔姬异。〕
夫人至例月
庄二十四年：八月，丁丑，夫人姜氏入。传：其言入何？难也。其日何？难也。与公有所约，然后入。
补注夫人出会如外国例月
庄四年：春，王二月，夫人姜氏飨齐侯于祝丘。注：三出不月者，省文，从可知例。
庄十九年：夫人姜氏如莒。二十年：春，王二月，夫人姜氏如莒。注：月者，再出也。不从四年已月者，异国。
弑例日〔案：诸侯相杀同例。〕
僖十年：春，王正月，晋里克弑其君卓子及其大夫荀息。注：不日者，不正遇祸，终始恶明，故略之。
十九年：夏六月，己酉，邾娄人执鄫子用之。注：日者，鲁不能防正其女，以至于此。明当痛其女祸而自责之。
文十四年：齐公子商人弑其君舍。注：从成君不日者，与卓子同。
十六年：冬，十有一月，宋人弑其君处臼。注：不日者，内娶略贱之。
宣十八年：秋七月，邾娄人戕鄫子于鄫。注：小国本不卒，故亦不日。
襄二十九年：阍弑吴子馀祭。〔案：不蒙日卒，本不日也。〕
三十一年：十有一月，莒人弑其君密州。〔案：不日者，卒本不日。〕
昭十三年：夏四月，楚公子比自晋归于楚，弑其君虔于乾谿楚，公子弃疾弑公子比。注：不日者，恶灵王无道。
十有六年：春，楚子诱戎曼子杀之。注：不日者，本不卒。〔案：十六年杀蔡般日者，蔡本日卒。〕
哀六年：齐阳生入于齐，齐陈乞弑其君舍。注：不日者，与卓子同。
世子弑例分内外
文元年：冬十月，丁未，楚世子商臣弑其君髡。注：夷狄子弑父，忍言其日。
襄三十年：夏四月，蔡世子般弑其君固。注：不日者，深为中国隐，痛有子弑父之祸，故不忍言其日。
昭十九年：夏五月，戊辰，许世子止弑其君买。注：日者，加弑尔，非寔弑也。
称国以弑例时
成十八年：春，王正月，庚申，晋弑其君州蒲。注：日者，二月庚申日，上系于正月者，起正月见幽，二月庚申日死也。厉公猥杀四大夫，臣下人人恐见及，以致此祸，故日，起其事，深为有国者戒也。
昭二十七年：夏四月，吴弑其君僚。注：不书阖闾弑，明季子不忍相杀，让国阖闾也。月者，非失众见弑，故不略之。〔案：不日者，卒本不日也。〕
外弑未逾年君例月
庄九年：九月，齐人取子纠杀之。注：月者，从未逾年君例。
僖九年：冬，晋里克弑其君之子奚齐。注：不月者，不正遇祸，终始恶明，故略之。
〔附〕昭二十二年：冬十月，王子猛卒。注：月者，方以得位明事，故从外未逾年君例。
讨贼例时
隐元年：夏五月，郑伯克段于鄢。注：月者，责臣子不以时讨，与杀州吁同例。
四年：九月，卫人杀州吁于濮。注：月者，久之也。
宣十一年：冬十月，楚人杀陈夏徵舒。〔案：月者，责臣子不以时讨，又起下。丁亥，正贬楚子文。〕
内杀大夫有罪不日无罪日
庄三十二年：秋七月，癸巳，公子牙卒。注：日者，行诛亲亲，犹有恩也。〔案：传以叔肸称弟，牙不称弟，注以庄不卒大夫而卒牙，知有罪诛也。〕
诸侯相执例时
僖五年：冬，晋人执虞公。注：不从灭例月者，略之。
十九年：春，王三月，宋人执滕子婴齐。注：月者，深责之。〔案：定元年疏，知诸侯相执例书月者，正以襄十六年三日晋人执莒子邾娄子，十九年三月晋人执邾娄子之属，皆书月故也。案：二条俱不蒙月，晋平非伯，又不在录责之例，故知例时。〕
执大夫例时
桓十一年：九月，宋人执郑祭仲突归于郑，郑忽出奔卫。注：月者，为突归郑夺正，郑伯出奔。〔案：大国篡，例月。〕
成十六年：九月，晋人执季孙行父，舍之于招邱。注：言舍而月之者，痛伤忠臣不得其所。
定元年：春三月，晋人执宋仲几于京师。注：无例，不在常书。又月者，善为天子执之。
大国君奔例月小国例时
庄四年：纪侯大去其国。〔案：不月者，纪本子爵小国。〕
文十二年：春，王正月，盛伯来奔。注：月者，前为鲁所灭，今来见归，犹当加意厚遇之。
成十二年：春，周公出奔晋。注：不月者，小国也。
襄十四年：己未，卫侯衎出奔齐。注：日者，为孙氏甯氏所逐，后甯氏复纳之者同，当相起，故独日也。
昭二十一年：冬，蔡侯朱出奔楚。注：时者，恶背中国而与楚，故略之。
哀十年：春，王二月，邾娄子益来奔。注：月者，鲁前获而归之，今来奔，明当尤加礼厚遇之。
内大夫奔例无罪日有罪月
文八年：公孙敖如京师，不至，复；丙戌，奔莒。注：日者，嫌敖罪明则起君弱，故讳，使若无罪。
宣十八年：归父还自晋，至柽，遂奔齐。注：不日者，伯讨可逐，故从有罪例也。〔案：注：“还”善辞，又宣公同篡，不当逐。〕
外大夫奔例时
庄十二年：冬十月，宋万出奔陈。注：月者，使与大国君奔同例，明强御也。
昭二十年：冬十月，宋华亥、向甯、华定出奔陈。注：月者，危三大夫同时出奔，将为国家患，明当防之。
定十年：宋公之弟辰，暨宋仲佗、石彄出奔陈。注：复出宋者，恶仲佗悉欲帅国人去三大夫，出不月者，举国危亦见矣。
大国篡例月小国时
庄九年：夏，公伐齐，纳纠。注：不月者，非纳篡词。
齐小白入于齐。注：不月者，移恶于鲁。
〔附〕昭二十二年：秋，刘子、单子以王猛入于王城。注：不月者，本无此国，无可与别轻重也。
复归例皆时
桓十一年：秋九月，突归于郑。注：月者，夺正。
襄二十六年：春，王二月，辛卯，卫甯喜弑其君剽，卫孙林父入于戚以叛。甲午，卫侯衎复归于卫。注：日者，起甯氏复纳之，故出入同文也。以归出奔俱日，知出纳之者同。
〔附〕昭二十有六年：冬十月，天王入于成周。传：言入，不嫌也。注：月者，为天下喜录王者反正位。
即位不日
定元年：夏五月，癸亥，公之丧至自乾侯。戊辰，公即位。传：日，录乎内也。注：善得五日变礼，或说危不得以逾年正月即位，故日。
失礼鬼神例日
隐五年：九月，考仲子之宫，初献六羽。注：不日者，嫌独考宫，以非礼书，故从末言初可知。
僖八年：秋七月，禘于大庙，用致夫人。注：不日者，下用失礼明。
失礼宗庙例时
庄二十四年：春，王三月，刻桓宫桷。注：月者，功重于丹楹。
外城例月
僖十四年：春，诸侯城缘陵。注：不月者，文言诸侯，非内城明矣。
变制例时
成元年：三月，作邱甲。注：月者，重录之。
襄十一年：春，王正月，作三军。注：月者，重录之。
昭五年：春，王正月，舍中军。注：月者，善录之。
狩例时
桓四年：春正月，公狩于郎。注：月者，讥不时也。周之正月，夏之十一月，阳气始施，鸟兽怀任，草木萌芽，非所以养微。
哀十四年：春，西狩获麟。注：河阳冬言狩、获麟春言狩者，盖据鲁变周之春以为冬，去周之正而行夏之时。
鸊例时
桓六年：秋八月，壬午，大阅。注：日者，桓既无文德，又忽忘武备，故尤危录。
求例时
桓十五年：春二月，天王使家父来求车。注：月者，桓行恶不能诛，反从求之，故独月。
外灾例时
昭九年：夏四月，陈火。注：月者，闵之。
十八年：夏五月，壬午，宋、卫、陈、郑灾。传：异其同日而俱灾也。
释曰：昔子思之赞《春秋》也，曰上律天时，又曰如四时之错，行日月之代。明是以知圣人之文，天文也。蒙者不知日月，童子不知经纬，以之言天，犹扣槃扪烛也。故深于天文者，不惟知其位次度数而已，又能推其薄蚀围亡之故，本于人事而整齐之。故天不言，以三光四时为言，视言相万也。圣人不辨，以时月日为辨，视辨相万也。详略之以理嫌疑。〔如内杀大夫弃归女，以日月别有罪无罪，又以别内外。又如外城例月，别于内城，而缘陵文言诸侯，则不月之类。〕偏反之以制新义。〔如狩乃常事不书，讳致天王以正冬狩。桓四年以于郎讥远，即以春正月讥不时，则狩制定。复于获麟之春，去正月以改正朔。三者皆以书狩而实非也。又如夷狄子弑父书日，中国子弑父不书日，许止加弑仍书日以别之之类。〕故君子不必亲相与言，以礼乐相示，而感之者意变色动。〔如子游感弥牟之属。〕《春秋》不待褒讥贬绝，以日月相示，而学之者湛思省悟。〔如美泓战书朔、贬内去时日之类，是也。〕故曰经世先王之志，圣人议而勿辨，其言弥微，其旨弥显，使人属辞比事，而辨惑崇德，斯善学矣。不善学者，或欲屠其赘而悉置之，或不得其说而胶执之，〔如穀梁、左氏及晋以后治《春秋》者，皆不免崔子方本例。赵汸属辞尤甚。〕以其身陷于非圣之法，而不之救，是犹童昏而强言围亡薄蚀，与以诏相反若诳之，其不转于沟壑则幸耳，可不谓大哀乎！

[book_title]卷三
名例第五
隐元年：春，王正月。传：王者孰谓？谓文王也。注：文王，周始受命之王，方陈受命制正月，故假以为王法。不言谥者，法其生不法其死，与后王共之。
秋七月，天王使宰咺来归惠公仲子之賵。注：云天王者，时吴楚上僭称王，王者不能正而上自系于天也。《春秋》不正者，因以广是非。
成八年：天子使召伯来锡公命。传：其称天子元年春王正月，正也，其余皆通矣。注：谓不系于元年者，或言王或言天王或言天子，皆相通矣，以见刺讥是非也。天子者，爵称也。圣人受命，皆天所生，故谓之天子。
隐五年：初献六羽。传：讥始僭诸公也。天子三公称公，王者之后称公，其余大国称侯，小国称伯子男。三公，天子之相也。自陕而东者，周公主之；自陕而西者，召公主之。一相处乎内。注：礼，司马主兵，司徒主教，司空主土。
桓八年：祭公来。传：天子之三公也。注：天子置三公九卿二十七大夫八十一元士，凡百二十官，下应十二子。祭者，采也。天子三公，氏采称爵。
僖八年：公会宰周公。传：天子之为政者也。注：与天子参听万机。
隐元年：祭伯来。传：天子之大夫也。注：祭者，采邑也。伯者，字也。天子上大夫字，尊尊之义也。
桓四年：天王使宰渠伯纠来聘。传：下大夫也。注：下大夫系官氏名，且字系官者，卑不得专官事也。称伯，上敬老也。礼，君于臣而不名者有五：诸父兄不名，上大夫不名，盛德之士不名，老臣不名。
定十四年：天王使石尚来归脤。传：天子之士也。注：天子上士以名氏通。
隐元年：天王使宰咺。传：宰；官也，咺，名也；以官氏宰士也。注：上士以名氏通，中士以官录，下士略称人。
襄十五年：刘夏逆王后于齐。传：天子之大夫也，其称刘以邑氏也。注：诸侯入为天子大夫，不得氏国，称本爵，故以所受采邑氏，称子。采者，不得有其土地人民，采取其租税而已。礼曰，三公之田视公侯，卿视伯，大夫视子男，元士视附庸。称子者，参见义，顾为天子大夫，亦可以见诸侯不生名，亦可以见爵，亦可以见大夫称。不称刘子而名者，礼，逆王后当使三公，故贬，明非礼也。
定四年：刘卷卒，葬刘文公。注：诸侯入为天子大夫，更受采地于京师，天子使大夫为治其国有功而卒者，当益封其子。时刘卷以功益封，故不以故国而以采地书葬。
隐三年：辛卯，尹氏卒。〔见讥例〕
僖五年：公及齐侯、宋公、陈侯、卫侯、郑伯、许男、曹伯会王世子于首戴。传：殊会王世子。世子贵也，犹世世子也。注：自王者言之，以屈远世子在三公下。礼丧服，斩衰曰公，上大夫之众臣是也。自诸侯言之，世子尊于三公。此礼之威仪，各有所施。
宣十年：天王使王季子来聘。传：天子之大夫也。其称王季子，贵也，母弟也。注：天子不言子弟，故变文上季，系先王以明之，著其骨肉，贵体亲也。
十五年：王札子杀召伯、毛伯。传：长庶之号也。注：礼，天子庶兄冠而不名，所以尊之。天子不言子弟，故变文上系先王以明之。不称伯仲者，辟同母兄弟。
文元年：天王使叔服来会葬。注：叔服者，王子虎也。服者，字也；叔者，长幼称也。不系王者，不以亲疏录也。不称王子者，时天子诸侯不务求贤而专贵亲亲，故尤其在位子弟，刺其早任以权也。诸侯得言子弟者，一国失贤轻。
隐元年：公及邾娄仪父盟于昧。注：公者，五等之爵最尊。王者探臣子心，欲尊其君，使得称公，故《春秋》以臣子书葬者，皆称公。〔案：十七年葬蔡桓侯，注：夺臣子辞。〕
桓十一年：郑忽出奔卫。传：忽何以名？《春秋》伯子男一也，辞无所贬。注：质家爵三等，法三光。文家爵五等，法五行。合三从子，制由中也。
庄十年：荆败蔡师于莘。传：荆，州名也。州不若国，国不若氏，氏不若人，人不若名，名不若字，字不若子。注：因周本有夺爵称国氏人名字之科，故加州文，备七等以进退之。
定五年：於越入吴。传：於越者，未能以其名通也；越者，能以其名通也。注：越人自名於越，君子名之曰越。治国有状，能与中国通者，以中国之辞言之曰越。治国无状，不能与中国通者，以其俗辞言之，因其俗可以见善恶，故云尔。赤狄以赤进者，狄于北方总名，赤者其别，与越异也。
襄十有一年：作三军。传：三，卿也。古者上卿下卿，上士下士。注：说古制司马官数。古者，诸侯有司徒司空上卿各一，下卿各二。司马事省，上下卿各一。上士相上卿，下士相下卿，足以为治。襄公益司马作中卿，官逾王制。言军者，本以军数置之。
庄元年：单伯逆王姬。传：吾大夫之命乎天子者也。注：以称字也。礼，诸侯三年一贡士于天子，天子命与诸侯辅助为政，所以通贤共治，示不独专，重民之至。大国举三人，次国举二人，小国举一人。
隐九年：侠卒。传：吾大夫之未命者也。注：以无氏。
隐元年：及宋人盟于宿。传：内之微者也。注：谓士也。《春秋》上刺王公，下讥卿大夫，而逮士庶人。
庄二十五年：陈侯使女叔来聘。注：称字，敬老也。礼，七十虽庶人，主孝而礼之。《孝经》曰“昔者明王之以孝治天下也，不敢遗小国之臣”，是也。
二十七年：公子友如陈，葬原仲。注：称字者，葬从主人。
文九年：楚子使椒来聘。传：始有大夫也。〔见三世例〕
襄二十三年：邾娄鼻我来奔。传：以近书也。〔见三世例〕
释曰：昔子路问为政，子曰在正名，名不正则政事不成，礼乐不兴，刑罚不中。然则辨名正分，莫著于《春秋》。《春秋》上刺王公，下讥卿大夫，而逮士庶人，则爵等之数，尤所汲汲矣。传曰德合元者称皇。孔子曰皇象元，逍遥术无文字，德明谥。德合天者称帝，河洛受瑞可放，仁义合者称王，符瑞应天下归往。夫皇象元，则帝象春，〔《易》曰帝出乎震。〕故君子曰，武王其似正月矣。〔《说苑》文王似元年，武王似春王，周公似正月，不及《春秋说》、《董子》为正。武王句见《董子》。〕《董子》云，远者号尊，而地小近者号卑，而地大亲疏之义也。故德侔天地者称皇帝，天祐而子之号称天子，故圣王生则称天子，崩迁则存为三王，绌灭则为五帝，下至附庸，绌为九皇，下极其为民。故虽绝地，庙位祝牲，犹列于郊号，宗于代〔通岱〕宗，故曰声名魂魄施于虚，极寿无疆。此言唯王位在德元，而仪刑万邦也。王官之等，三公一位，上大夫卿一位，下大夫一位，上士一位，中士一位，下士一位，凡六等。其受采，公视大国，上大夫视次国，下大夫视小国，上中下士视附庸。字者方三十里，名者方二十里，人氏者方十五里。〔亦参用《董子》称国州者狄之。〕其命数，三公八命，卿六命，大夫四命，皆阴爵，屈于诸侯也。士则三命、再命、一命，不嫌也。及其出使，虽下士必列诸侯之上，尊天子也。月远日则息，而象疑于日，溯日则消，大臣诸侯之象也。故三公执璧，同于子男。卿以下则禽挚。寰内之爵，同于蕃服。虽大曰子，其义不世伸于诸侯之大夫者，世禄而已。侯国之制，公一位，侯一位，伯子男同一位，凡三等。其受地，公侯皆方百里，伯子男方七十里。如五十里，其臣命卿一位，大夫一位，士一位。其命数，则公九命，侯七命，伯子男五命，公侯之卿三命，大夫再命，士一命。伯子男之卿再命，大夫一命。士不命。入所见世，小国有大夫是也。周公立政之制，曰“任人准夫牧作三事”谓公卿也。由其参听万机，曰任人，亦曰常任。由其纠逖王慝，曰准夫，亦曰准人。由其分陕左右，曰牧，亦曰常伯。三公八命，作牧九命，作伯是也。虎贲、缀衣、趣马，“近臣给事者也设之小尹。左右携仆百司”，宫正以下官也。庶府，常任之属，治京师者；大都，常伯之属，治畿甸者，设之小伯。艺人表臣百司，准人之属，纠察官府都鄙者也。太史上司天事，下掌邦国。官府都鄙之贰，执简记奉讳恶，天子斋戒，受谏者也，设之尹伯。王官之制如此。司徒司马司空，天子之命卿也，亚以置其伍，经所谓未命之大夫也。旅以陈其殷，经所谓微者是也。是谓邦国之制。夷微卢，居九服之四，设之烝；烝，君也。三亳阪，居四方之塞，设之尹；尹，正也，城虎牢以制楚是也。《春秋》之制，略同文王官人，而讥尹氏以绝祸，贬王子虎以任贤，则克知灼见之要也。书王季子、王札子，辨亲疏长幼之节，皆不名，敬长也，亲亲也。祭伯、凡伯不名，贵贵也。伯纠、女叔不名，贵老也。孔父、叔肸不名，贵德也。不纯臣诸侯，治统所寄也。二王之后以客礼，师法所存也。夫是以天子向明，诸侯自为，正礼乐行于上，刑罚措于下，则正名之道得也。
夏五月，辛亥，郊。传：三卜之运也。
哀三年：桓宫僖宫灾。传：毁庙也。言灾，复立也。不言复立，《春秋》见者不复见也。
十二年：用田赋。传：讥始用田赋也。注：若今汉家敛民钱，以田为率矣。哀公外慕强吴，空尽国储，故过什一。
隐元年：天王使宰咺来归惠公仲子之賵。传：兼之，非礼也。
三年：尹氏卒。传：其称尹氏何？贬讥世卿。世卿，非礼也。〔案：凡言非礼，皆讥也。〕武氏子来求赙。传：其称武氏子何？讥父卒子未命也。来求赙何以书？讥丧事无求，求赙非礼也。盖通于下。
桓五年：天王使仍叔之子来聘。传：讥父老，子代从政也。
八年：祭公来遂逆王后于纪。注：婚礼成于五，然后亲迎。时王者遣祭公来使鲁为媒可，则因用鲁往迎之，不复成礼。疾王者不重妃匹，逆天下之母，若逆婢妾，将谓海内何哉？故讥之。
十五年：天王使家父来求车。传：讥王者无求。求车，非礼也。
庄元年：王使荣叔来锡桓公命。传：追命也。注：礼，生有善行，死当加善谥，不当复加锡。
三年：葬桓王。传：改葬也。注：荣奢改葬，故恶录之。
僖二十八年：卫侯郑自楚复归于卫。注：言复归者，天子有命归之。名者，刺天子归有罪也。〔案：与曹伯襄同义。〕
文元年：天子使叔服来会葬。注：不称王子者，时天子诸侯不务求贤，而专贵亲亲，故尤其在位子弟，讥其早任以权也。
天王使毛伯来锡公命。注：古者三载考绩。文公新即位，功未足施而锡之，非礼也。
五年：王使荣叔归含且賵。传：兼之，非礼也。注：去天者，含者臣子职，以至尊行至卑事，失尊之义也。〔案：“去天”之义，穀梁文无“天”，得之。〕
王使召伯来会葬。注：去天者，不及事，刺比失丧礼也。
九年：毛伯来求金。传：讥王者无求。求金，非礼也。
成八年：天子使召伯来锡公命。注：此锡命称天子者，为王者长爱幼少之义，当与贤师良傅如父教子，不当赐也。
襄十五年：刘夏逆王后于齐。注：不称刘子而名者，礼，逆王后当使三公。〔案：此注非。桓八年注是也。祭公以遂事见义，故不复贬。〕
三十年：天王杀其弟年夫。注：王者得专杀。书者，恶失亲亲也。未三年不去王者，方恶不思慕而杀弟，不与子行也。不从直称君举重者，莒杀意恢以夫子行录，设但杀弟，不书也。
王子瑕奔晋。注：称王子者，恶天子重失亲亲。
昭二十二年：王室乱。传：言不及外也。注：刺周室之微，故变京师言王室。不言成周言王室者，正王以责诸侯也。
二十三年：天王居于狄泉。传：未三年称天王，著有天子也。注：明天下当救其难而事之。
隐二年：纪履緰来逆女。传：讥始不亲迎也。
桓三年：齐侯送姜氏于讙。传：讥诸侯越竟送女，非礼也。
九年：曹伯使其世子射姑来朝。传：讥父老，子代从政。
庄二十七年：莒庆来逆叔姬。传：讥大夫越竟逆女，非礼也。
僖元年：邢迁于陈仪。注：讥之也。王者封诸侯必居土中，所以教化者平贡赋者，均在德不在险，其后为卫所灭是也。
十五年：公会齐侯、宋公、陈侯、卫侯、郑伯、许男、曹伯，盟于牡邱，遂次于匡。公孙敖帅师及诸侯之大夫救徐。注：言次者，刺诸侯缓于人恩。
二十五年：宋杀其大夫。传：何以不名？宋三世无大夫，三世内娶也。〔案：文七年八年十五年传同。〕
二十八年：陈侯如会。传：后会也。注：刺诸侯不慕霸者，反歧意于楚，失信后会。陈歧意于楚，在二十七年。
文三年：晋阳处父帅师伐楚救江。传：为谖也。
九年：秦人来归僖公成风之襚。传：兼之，非礼也。
宣元年：晋放其大夫胥甲父于卫。传：近正也。古者大夫已去，三年待放。君放之，非也。大夫待放，正也。
五年：齐高固及子叔姬来。注：礼，大夫妻岁一归宗，双行匹至，似于鸟兽。
十年：齐崔氏出奔卫。传：贬讥世卿。世卿，非礼也。注：复见讥者，嫌诸侯大夫任轻可世，因齐大国祸著，故就可以为法戒。
襄五年：戍陈。传：不言诸侯，离至不可得而序。注：刺中国之无信。
七年：陈侯逃归。注：刺中国之无义。加逃者，抑陈侯也。
十年，戍郑虎牢。传：离至不可得而序。注：刺诸侯既取以为蕃蔽，不能同心安附之。
十六年：戊寅，大夫盟。传：遍刺天下之大夫也。君若赘旒然。注：不言诸侯之大夫者，明所刺非但会上大夫。
昭十九年：许世子止弑其君买，葬许悼公。传：贼未讨书葬，不成于弑也。止进药而药杀，讥子道之不尽也。
二十年：盗杀卫侯之兄辄。传：母兄称兄，何以不立？有恶疾也。注：书者，恶营卫不固，失亲亲也。
定五年：归粟于蔡。传：不言诸侯，离至不可得而序。注：与戍陈同义。
十四年：邾娄子来会公。注：非邾娄子会人于都也。言公者，不受于庙。
十五年：邾娄子来奔丧。传：非礼也。注：礼，天子崩，诸侯奔丧会葬；诸侯薨，有服者奔丧，无服者会葬。
哀十三年：晋魏多帅师侵卫。传：此晋魏曼多也。讥二名非礼也。
右讥内小恶九十，天王二十，诸侯二十三，凡乙百三十三条。
释曰：司马迁述董生之言，曰《春秋》者，礼义之大宗也，主于辨是非，故长于治人，拨乱世反之正，非唯禁暴讨贼而已。乱之所生，唯礼可以已之。礼之失也，王侯降为徒隶，荆吴交主中国，所谓《小雅》尽废，其祸如此。夫《大雅》多刺厉王，而《小雅》尽刺幽王，何哉？曰，序不云乎？厉王无道，天下荡荡无纲纪文章，而《瞻卬》、《召旻》二篇，独言刺幽王大坏。以是知文武之大经大法，皆厉变更之，而大灭之者幽也。其细节数目，幽复悉去之，而阶之祸者，宣也。是谓三代之亡。《诗》亡然后《春秋》作，以继三代而治万世者也。夫先立乎其大者，而小者可以尽复。先正乎内之治，而诸夏可以尽同。董子云，悖乱之微细，恶不绝之所致。故《春秋》纪纤芥之失，反之王道。传曰内小恶书外小恶不书，言自近者始也。是以讥观鱼，贪也；取郜鼎卫宝，甚焉；狩于郎，远也；筑三台，甚焉；毁泉台，亦非也，君道失也。观社纳币，淫也。国君淫，宜绝，故仅以非礼书也。觌用币，女用男，挚也。会杞伯姬于洮，来朝其子，大夫妻未及岁归宗，失教戒也。夫人姜氏言入，失教戒亦志淫也。逆妇姜，贱也。以妾为妻，僭也，婚礼之失也。文二年公子遂如齐纳币，宣元年公子遂如齐逆女，丧娶也。宣之过甚于文，而书之尤著，犹桓之不讳成宋乱也。忌省杀，哀也；吉禘速，吉也。作僖公主，欲久丧而不能，犹吉禘也，丧礼之失也。跻僖公，乱昭穆也。仲婴齐不称仲孙，亦乱昭穆也。献六羽，僭礼于宗庙也。丹楹刻桷，奢也。世室屋坏，怠也。立武炀桓僖庙，禘也。春夏烝，亟也。御廪灾而犹尝，慢也。无正朔而朝庙，不奉天也。郊禘之僭，不可言也，不郊犹三望犹朝庙也。四月五月九月，郊不时也。鼷鼠食郊牛，或食其角，伤其口，视不谨也。用牲于门，非应变也，祭礼之失也。鸊阅以罕书，弛武备也以亟书，不恤民也。取郜取防，贪而慢畺界也。受叛臣邑犹是也，来归侵地取运围成，不矢文德也。次郎次合伐齐纳纠，无勇也。楚蔡次厥貉，齐卫次五氏，畏人也。齐侯来献捷，畏也。楚使来献捷，畏而受恶人物也。会伐宋，缓也。初税亩，用田赋，作丘甲，作三军，变制不恤民也。聘问帅师不举重，空国也，军礼之失也。朝王所，非所朝也。来归脤，不助祭也。不会葬天子，慢上也。不会葬同姓，不亲亲也。襄久于楚，畏楚也。昭没于乾侯，不容于晋，又不事齐也，宾礼之失也。公子遂以疾复卒而犹绎，君臣交失也。公子友葬原仲，失贤也。郑詹逃来，纳佞也。驭臣之失也。告籴，不制国用也。筑微〔见讳例〕，新延厩，不急荒政也。城邑怠而劳民也。筑三囿三台楚宫，劳民以事游畋也，驭民之失也。新作南门，变常也。新作雉门，及两观久不修，又逾制也。筑王姬之馆于外，通仇又慢王事也。狩郜，通仇也，臣子之道废也。传曰不可胜讥者，壹讥而已，此通例也。注曰所传闻之世外小恶不书，书者来接内也。《春秋》以鲁为天下化首，被王化者在可备责之域，故从内小恶举也。然则详于王而略于侯国，正王以率侯也。详大国而略小国，正大以率小也。详诸夏而不及夷狄，正内以率外也。故讥求赙求车求金，而王心正；讥祭公刘夏逆后，而体本正〔纪履緰同义〕；讥王世子、宰周公会诸侯，而储贰宰辅之体正；讥尹氏、武氏子，仍叔之子，而世卿之祸正〔齐崔氏同义〕；讥叔服，而用贤之义正；讥宰渠伯纠、祭叔、荣叔聘锡小人，而九伐之法正；讥毛伯锡文公命，而考绩之典正；讥召伯锡成公命，而教胄之经正；讥加礼妾母，而尊卑之分正；讥一使兼賵〔秦人归襚同例〕、一使含賵，而下交之礼正〔此姑从传注，辨见笺。〕；讥归卫侯郑、曹伯襄，而建侯之权正；讥杀年夫，奔王子瑕，而亲亲之伦正〔盗杀卫侯兄辄同义〕。所谓正王以率侯也。书王室乱、王居狄泉，而众著于勤王矣；讥次匡、救徐、戍陈郑、归粟于蔡，而众著于恤邻矣；讥伐楚救江，而众著于恶诈矣；讥郑伯不盟乞盟、陈侯如会逃归，而众著于亲中国矣；讥大夫盟，而众著于慎名器矣；讥晋放大夫，而众著于礼去臣矣；讥宋内娶，而众著于敬宗庙矣；讥齐送女，而众著于谨侯度矣。所谓正大以率小也。讥邢迁，而众著于固国不在险矣；讥萧叔邾娄子，而众著于朝会之礼矣；讥邾娄子奔丧，而众著于亲疏之节矣；讥曹、许世子，而众著于事父之道矣；讥莒庆高固，而众著于事君之义矣。凡皆所谓正内以率外也。是以子思子述《春秋》之化，曰声名洋溢乎中国，施及蛮貊，凡有血气，莫不尊亲，故曰配天。言乎大者如三辰之建四时，小者如列宿之错峙，而各有职也。
褒例第六
隐元年：公及邾娄仪父盟于眜。传：称字，褒之也。
七年：滕侯卒。
八年：辛亥，宿男卒。
十一年：滕侯、薛侯来朝。
桓二年：秋七月，纪侯来朝。注：称侯者，天子将娶于纪，与之奉宗庙，传之无穷，重莫大焉，故封之百里，明当尊而不臣，所以广孝敬。盖以为天子得娶庶人女，以其得专封也。
庄十三年：齐侯、宋人、陈人、蔡人、邾娄人，会于北杏。注：齐桓行霸，约束诸侯，尊天子，故为此会也。时未为诸侯所信向，故使微者会。桓公不辞微者，欲以卑下诸侯，遂成霸功。
冬，公会齐侯，盟于柯。传：桓之盟，不日，其会不致信之也。桓公之信，著乎天下，自柯之盟始焉。注：诸侯由是翕然信乡，复从再会于鄄，同盟于幽，遂成霸功。
十六年：邾娄子克卒。〔见进黜表〕
二十八年：丁未，邾娄子琐卒。〔同上〕
闵二年：齐高子来盟。传：不称使，我无君也；不名，喜之也。桓公使高子将南阳之甲，立僖公而城鲁。
僖元年：齐师、宋师、曹师次于聂，北救邢。传：救言次，不及事也。盖狄灭之。不言狄灭，为桓公讳也。上无天子，下无方伯，天下诸侯有相灭亡者，桓公不能救，则桓公耻之。
夏六月：邢迁于陈仪，齐师、宋师、曹师城邢。
二年：正月，城楚丘。传：城卫也，盖狄灭之。注：不书迁与救次者，使若始时尚仓卒有所救，其后晏然无干戈之患，所以重其任而厚责之。
齐侯、宋公、江人、黄人，盟于贯泽。传：大国言齐宋，远国言江黄，则以其余为莫敢不至也。注：不进江黄者，为遍至之词。
三年：齐侯、宋公、江人、黄人，会于阳穀。传：此大会也，曷为末言耳？〔注：贯泽言盟。〕桓公曰：无障谷，无贮粟，无易树子，无以妾为妻。注：时桓公功德隆盛，诸侯咸曰无敢不从，曷为用盟哉！故告誓而已。〔案：十三年注：自此会后，不复举小国者，从一法之后，小国言从令行，大国惟曹许以上乃会。〕
四年：春正月，公会齐侯、宋公、陈侯、卫侯、郑伯、许男、曹伯侵蔡，蔡溃，遂伐楚，次于陉。传：俟屈完也。注：楚强大，卒暴征之，则多伤士众。桓公先犯其与国，临蔡，蔡溃，兵精威行，乃推以伐楚。楚惧，然后使屈完来受盟，修臣子之职，不顿兵血刃，以文德优柔服之，故详录其止次待之，善其重爱民命，生事有渐，故敏则有功。
夏，许男新臣卒。注：不言于师者，桓公师无危；不月者，为下盟去月方见大信。
楚屈完来盟于师，盟于召陵。传：不称使，尊屈完以当桓公也；再言盟，喜服楚也。桓公救中国而攘夷狄，卒帖荆，以此为王者之事也。其言来，与桓为主，序绩也。
十四年：诸侯城缘陵。传：城杞也。盖徐莒胁之。注：桓公德衰，待诸侯然后乃能存之。
十七年：灭项。传：君子之恶恶也疾始，善善也乐终。桓公尝有继绝存亡之功，故君子为之讳也。注：不言服楚，独举继绝存亡者，明足以除杀子纠灭谭，遂项覆终身之恶。服楚功在覆篡恶之表，所以封桓公，名当如其事也。
十八年：宋公、曹伯、卫人、邾娄人伐齐。五月，戊寅，宋师及齐师战于甗，齐师败绩。〔见伐例〕
十九年：宋人执滕子婴齐。夏六月，宋人、曹人、邾娄人盟于曹南；鄫子会盟于邾娄。己酉，邾娄人执鄫子用之。〔见讳例〕
二十二年：十有一月，己巳，朔，宋公及楚人战于泓，宋师败绩。传：偏战者日尔，此其言朔《春秋》辞繁而不杀者，正也。君子大其不鼓不成列，临大事而不忘大礼，有君而无臣。以为虽文王之战，亦不过此也。注：言朔亦所以起其有君而无臣。襄公所行，帝王之兵也。有帝王之君，宜有帝王之臣；有帝王之臣，宜有帝王之民。未能醇粹而守其礼，所以败也。陆战当举地。举水者，大其不以水厄人也。
二十三年：庚寅，宋公慈父卒。〔见讳例〕
二十八年：四月，己巳，晋侯、齐师、宋师、秦师及楚人战于城濮，楚师败绩。注：齐桓先朝天子，晋文先讨夷狄者，晋文之时，楚与争强，所遭遇异。
五月，癸丑，公会晋侯、齐侯、宋公、蔡侯、郑伯、卫子、莒子，盟于践土。注：不致者，安信，与晋文也。盟日者，谲也。
公朝于王所。注：不书如、不言天子者，从外正君臣，所以见文公之功。〔余详讳例〕
桓二年：戊申，宋督弑其君与夷，及其大夫孔父。传：及者，累也。何以书？贤也。孔父可谓义形于色矣。注：父者，字也。礼，臣死君字之。以君得字之，知先君死。言及者，使上及其君，若附大国以名通，明当封为附庸，不绝其祀，所以重社稷之臣也。
庄十二年：宋万弑其君接，及其大夫仇牧。传：贤也。仇牧可谓不畏强御矣。注：犹乳犬攫虎，伏鸡搏狸，精诚之至也。
僖十年：晋里克弑其君卓子，及其大夫荀息。传：贤也。荀息可谓不食其言矣。注：起时莫不背死向生，去败与成。荀息一受君命，终身死之，故言及，与孔父同义。
桓十一年：宋人执郑祭仲。传：郑相也。不名，贤也，以为知权也。涂出于宋，宋人执之，谓之曰：为我出忽而立突。祭仲不从其言，则君必死，国必亡；从其言，则君可以生易死，国可以存易亡；少辽缓之，则突可故出，而忽可故反，是不可得则病，然后有郑国。古人之有权者，祭仲之权是也。
突归于郑，郑忽出奔卫。传：突名，挈乎祭仲也，言归顺祭仲也。
十五年：郑伯突出奔蔡。传：名，夺正也。
郑世子忽复归于郑。传：复正也。
郑伯突入于栎。传：不言入于郑，末言尔，祭仲亡矣。不言忽之出奔，言忽为君之微也，祭仲存则存矣，祭仲亡则亡矣。注：皆所以终祭仲之言，辟不虚设危险之嫌。
庄元年：齐师迁纪鄑郚。
三年：纪季以酅入于齐。传：纪侯之弟。不名，贤也，服罪也。鲁子曰：请后五庙，以存姑姊妹。注：纪与齐为仇，不直齐。大纪小季，知必亡，故以存先祖之功，除出奔之罪，明其知权。言入者，难辞贤，季有难去兄入齐之心。
四年：纪伯姬卒。纪侯大去其国。六月，乙丑，齐侯葬纪伯姬。
十二年：三月，纪叔姬归于酅。
二十九年：十有二月，纪叔姬卒。
三十年：秋七月，齐人降鄣。八月，癸亥，葬纪叔姬。
庄二十七年：公子友如陈，葬原仲。传：通乎季子之私行也，辟内难也。〔详见公终始例〕
闵元年：季子来归。
僖十六年：三月，壬申，公子季友卒。传：贤也。注：闵公不书葬，故复于卒贤之。明季子当蒙讨庆父之功，遏牙存国，终当录也。
桓十七年：六月，丁丑，蔡侯封人卒。秋八月，蔡季自陈归于蔡。注：称字者，封人无子，季次当立。封人欲立献舞，而疾害季，季辟之陈。封人死，归反奔丧，思慕三年，卒无怨心，故贤而字之。出奔不书者，方以起季奔丧归，故使若非出奔，归不称弟者，见季不受父兄之尊，起宜为天子大夫。天子大夫不得与诸侯亲通，故鲁季子、纪季皆去其氏。唯卒以恩录亲，季友、叔肸卒是也。
癸巳，葬蔡桓侯。注：称侯者，亦夺臣子辞也。有贤弟而不能任用，反疾害之，而立献舞，国几并于蛮荆，故贤季，抑桓称侯，以起其事。
僖二十八年：晋人执卫侯，归之于京师。传：归之于者，罪已定矣。卫侯之罪何？杀叔武也。不书，为叔武讳也。《春秋》为贤者讳让国也。〔详贬诛绝例讳例〕
襄二十九年：吴子使札来聘。传：吴无君无大夫，此有君有大夫，贤季子也，让国也。《春秋》贤者不名，此何以名？许夷狄者，不壹而足也。季子所贤也不足乎？季子许人臣者必使臣，许人子者必使子也。注：季子让在杀僚后，豫于此贤之者，移讳于阖闾，不可以见让，故复因聘起其事。
昭二十七年：夏四月，吴弑其君僚。注：不书阖闾，为季子讳，明季子不忍父子兄弟自相杀，让国，阖闾欲其享之，故为没其罪。月者，非失众见弑，故不略之。
成十三年：曹伯庐卒于师。
十五年：晋侯执曹伯，归之于京师。注：为篡喜时。
十六年：曹伯归自京师。传：执而归者，名。曹伯不名，而不言复归，易也。公子喜时在内也。喜时者，仁人也，内平其国而待之外，治诸京师而免之自京师，言甚易也，舍是无难矣。注：与内臣子致公同，文欲言甚易执。归书者，贤喜时为兄所篡，终无怨心，而复深推精诚，忧免其难，非至仁莫能行之，故书起其功。
昭二十年：曹公孙会自摐出奔宋。传：奔，言自畔也。不言畔，为公子喜时之后讳也。《春秋》为贤者讳让国也。君子之善善也长，恶恶也短。恶恶止其身，善善及子孙。贤者子孙，故君子为之讳也。注：以喜时之让，除会之叛。不通摐为国，如通滥者，喜时本正，当立，有明王兴，当还国。明叔术功恶相除，裁足通滥也。
昭三十一年：黑弓以滥来奔。传：文何以无邾娄？通滥也。贤者子孙，宜有地也。贤者孰谓？谓叔术也，让国也。绝之则为叔术，不欲绝。不绝，则世大夫也。大夫之义，不得世。故于是推而通之也。注：如不□（此处原文为方框字），系邾娄，文言滥，黑弓来奔，则为叔术贤，心不欲自绝于国，又触天下，实有滥，无以起新通之文。如□（此处原文为方框字）不绝邾娄，文言邾娄滥黑弓来奔，则嫌氏邑，起本邾娄世大夫。因就大夫窃邑奔文通之，则大夫不世，叔术贤心不欲自绝，两明矣。主书者，在《春秋》前，见王者起，当追有功，显有德，兴灭国，继绝世。
宣十七年：壬午，公弟叔肸卒。注：称字者，贤之。宣公篡立，叔肸不仕其朝，不食其禄，终身于贫贱。礼，盛德之士不名，天子上大夫不名。《春秋》，公子不为大夫者不卒，卒而字者，起其宜为天子上大夫也。孔子曰：兴灭国，继绝世，举逸民，天下之民归心焉。〔案：其因一事见贤者，如齐襄、伍员之复仇，公子结、士掞、郤缺之制命，子反、华元之专平，国佐之不辱命，曹蒨之去君，行父之代执，婴齐之待命，归父之复命，曼姑之守义，鲁庄之追戎，公子手之忧内，随文张义，非特褒不悉载列。〕
释曰：昔者孔子论列春秋列国卿大夫之贤如卫宁俞、齐晏婴、郑公孙侨之伦，详矣。顾于《春秋》绝少概见，何哉？盖《春秋》垂法万世，不屑屑于一人一事，而诸贤又无殊尤绝异之行，可以为世立教，故别录于诸弟子之记，其慎也如此。是以论王政，则曰谨权量，审法度，修废官，又曰兴灭国，继绝世，举逸民。六者行，而王政立矣。《春秋》讥税亩、田赋，谨权量也；改制质文，审法度也；详官制，修废官也；嘉死位，兴灭国也；明氏族，继绝世也；褒贤良，举逸民也。故王者之治，将欲养民兴学，莫先建侯。进邾、宿，封滕、薛，明元功也；崇纪子，广孝也；详桓、文，重牧伯也；宋襄功未逮而有志焉，贵志也；楚庄、秦穆虽贤，仅使之长帅族类，相与亲诸华渐王化，中国之政，罔或干焉，辨内外也。将欲兴灭继绝，又莫先辨贤。义动天地，忠贯日月，诚沮金石，贪生恶死之世，未之或尚也，为表三人焉，曰孔父、仇牧、荀息。苞桑社稷，柱石国家，权轻重之义，别尊亲之伦，容悦事君之朝，莫之或究也，为表三人焉，曰祭仲、纪季、季友。修明仁义，敝屣千乘，忘身以纾难，显功以救过，顽懦鄙薄之俗，赖以不亡也，为表五人焉，曰蔡季、吴札、卫叔武、曹喜时、邾叔术。贪夫高张，廉贞不名，举世混浊，清士乃见，不滑于物，不撄其宁，其志可则，其行可尊，古之逸民，今未见其匹也，为表一人焉，曰公弟叔肸。呜呼！智名勇功，后世所以开国承家者，其秉礼度义，则相与诟病，以为不祥，而《春秋》所贵乎持世，乃在此不在彼，为上可以知取人，为下可以知勉学矣。今小民有罪，则能以法治之，有善则不能赏，而爵禄所及，未必非有文无行之士，是以贤不肖混淆，而无所惩劝。是宜修《春秋》举贤之制，而唐宋以来试士之法以次渐废，则朝廷多伏节死义之臣，而闾巷多砥行立名之士。斯结人心，厚风俗，存纪纲之要道也。
讥例第七〔以时月日见者入彼例〕
隐五年：公观鱼于棠。传：讥远也。曷为远而观鱼？登来之也，美大之之辞也。
初献六羽。传：讥始僭诸公也。
桓二年：取郜大鼎于宋；戊申，纳于太庙。传：讥遂乱。受赂纳于太庙，非礼也。
四年：春正月，公狩于郎。传：讥远也。注：月者，讥不时也。
六年：大阅。传：盖以昤宁也。〔案：此讥废礼，馀仿此。〕
八年：春正月，己卯，烝。传：讥亟也。
夏五月，丁丑，烝。传：讥亟也。
十四年：秋八月，壬申，御廪灾；乙亥，尝。传：讥尝也。注：当废一时祭，自责以奉天灾也。
庄元年：筑王姬之馆于外。传：讥筑之礼也，于外非礼也。主王姬者必为之改筑。
三年：公次于郎。传：刺欲救纪，而后不能也。
四年：公及齐人狩于郜。传：于仇者将壹讥而已。莫重乎其与仇狩也。
六年：齐人来归卫宝。注：恶鲁犯命，复贪利也。不为大恶者，纳朔本不以赂，行事毕而见谢耳。
九年：夏，公伐齐，纳纠。齐小白入于齐。传：伐而言纳者，犹不能纳也。〔案：大国篡例月，注：不月者，非纳，篡辞。小白篡不月，移恶于鲁。凡书纳者，诸侯不得专废置君，以上无天子除之，为小恶。纠非篡，则又存亡继绝之功也。故反讥其不能纳，为小恶，与纳卫朔异。下杀纠，乃为大恶，入讳例。〕
十四年：单伯会伐宋。传：后会也。注：刺其不信。
十七年：郑瞻自齐逃来。传：书甚佞也。注：痛鲁知而受之。
二十二年：肆大省。传：讥始忌省也。注：哭不辟子卯日，所以专孝子之思也。
公如齐纳币。传：讥亲纳币，非礼也。〔案：公一陈佗诛绝之罪，外淫大恶讳，故传反不讥丧娶，若仅以非礼讥，深讳文。〕
二十三年：公如齐观社。传：讥诸侯越竟观社，非礼也。注：与亲纳币同义。
萧叔朝公。传：公在外也。注：恶公不受于庙。
丹桓宫楹。传：讥非礼也。
二十四年：刻桓宫桷。传：讥非礼也。
八月，丁丑，夫人姜氏入。传：言入言日，难也。与公有所约，然后入。注：要公不为大恶者，妻事夫有四义，不可纯以君臣之义责之。
大夫宗妇觌用币。传：用者，不宜用也，非礼也。
二十五年：秋，大水，鼓用牲于社于门。传：于社，礼也；于门，非礼也。
二十七年：公会杞伯姬于洮。注：恶公教内女以非礼也。伯姬不卒，盖无服。
杞伯姬来。〔案：讥失教戒也。〕
公子友如陈，葬原仲。传：辟内难也。注：恶庄公不能任用。
二十八年：臧孙辰告籴于齐。传：不称使，以为臧孙辰之私行也。一年不熟，告籴，讥也。
二十九年：新延厩。传：讥凶年不修。
三十一年：筑台于郎。传：讥临民之所漱浣也。注：礼，天子外屏诸侯，内屏大夫，帷士帘，所以防泄慢之渐也。
筑台于薛。传：讥远也。注：礼，诸侯之观不过郊。
齐侯来献戎捷。传：威我也。注：不书威我者，耻见轻侮也。〔案：书威，鲁当如州公如曹寔来之例，而变其文曰齐侯来。〕
筑台于秦。传：讥临国也。
闵二年：吉禘于庄公。传：讥始不三年也。
僖五年：杞伯姬来朝其子。传：内辞也，与其子俱来朝也。注：礼，外孙初冠，有朝外祖之道，故使若来朝其子，以杀直来之耻，所以避教戒之不明也。
八年：禘于太庙，用致夫人。传：用者，不宜用也；致者，不宜致也。禘用致夫人，非礼也。不称姜氏，讥以妾为妻也。
二十年：新作南门。传：讥，门有古常也。注：恶奢泰，不奉古制常法。
二十一年：楚人使宜申来献捷。注：归捷书者，刺鲁受恶人物也。
二十八年：公朝于王所。传：不言如京师，天子在是也；不言天子在是，不与致天子也。注：不书诸侯朝者，外小恶不书，独录内也。
壬申，公朝于王所。传：其日，录乎内也。注：危录内。再失礼，将为有义者所恶。
三十一年：夏四月，四卜郊，不从，乃免牲，犹三望。传：三卜，礼也；四卜，非礼也。求吉之道，三卜郊，非礼也。鲁郊，非礼也。免牲，礼也；免牛，非礼也。伤者曰：牛犹者何？通可以已也，讥不郊而望祭也。注：讥尊者不食，卑者独食，恶失礼也。
文元年：公孙敖如齐。注：书者，讥丧娶，吉凶不相干。〔案：此盖纳采之属，然无变文，从纳币讥之。〕
二年：作僖公主。传：讥不时也。欲久丧，而后不能也。
大事于太庙，跻僖公。传：讥逆祀也。先祢而后祖也。
公子遂如齐纳币。传：讥丧娶也。三年之内不图婚。
四年：逆妇姜于齐。传：高子曰娶乎大夫者，略之也。注：贱非所以奉宗庙，故略之。
六年：公子遂如晋，葬晋襄公。注：书遂者，刺公生时数如晋，葬不自行，非礼也。礼，诸侯薨，使大夫吊，自会葬。
闰月，不告月，犹朝于庙。传：犹者何？通可以已也。
九年：叔孙得臣如京师。辛丑，葬襄王。注：恶文公不自往。
十年：楚子、蔡侯次于厥貉。注：鲁恐，故书，刺微弱也。
十三年：世室屋坏。传：讥久不修也。
十六年：毁泉台。传：未成为郎台，既成为泉台。筑之讥，毁之讥，先祖为之已毁之，不如勿居而已矣。注：暴扬先祖之恶也。
十八年：公子遂、叔孙得臣如齐。注：不举重者，讥鲁猥使二大夫出，虚国家，废政事，重录内也。
宣元年：公子遂如齐逆女。注：讥丧娶，复书不亲迎者，嫌触讳不成其文也。〔案：八年注：遂卒乃贬者，元年逆女，嫌为丧娶贬也。〕
遂以夫人妇姜至自齐。传：不称姜氏，贬，讥丧娶也。夫人与公一体也。
三年：郊牛之口伤，改卜牛；牛死，乃不郊，犹三望。注：书者，讥宣公养牲不谨，敬不洁清而灾。
八年：公子遂如齐，至黄，乃复。传：有疾也。讥大夫以君命出，闻丧，徐行，而不反。注：以丧喻疾。
辛巳，有事于太庙，仲遂卒于垂。壬午，犹绎，万入，去籥。传：犹者，通可以已也。
十五年：初税亩。传：讥始履亩而税也。注：时宣公无恩信于民，民不肯尽力于公田，故择其善亩谷最好者，税取之。
成元年：作丘甲。传：讥始丘使也。注：四邑为丘，使丘民作铠也。古者四民不相兼，然后财用足。
二年：季孙行父、臧孙许、叔孙侨如、公孙婴齐，帅师。注：鲁举四大夫，恶内多虚国家，悉出用兵。
六年：立武宫。传：立者，不宜立也，非礼也。
十五年：仲婴齐卒。传：公孙婴齐也，谓之仲婴齐，为兄归父后也。为人后者，为之子也。注：更为公孙之子，故不得复氏公孙。其称仲何？孙以王父字为氏也。注：弟无后兄之义，为乱昭穆之序，失父子之亲，故不言仲孙，明不与子为父孙。
十七年：九月，辛丑，用郊。传：用者，不宜用也。九月非所用郊也，郊用正月上辛。注：三王之郊，一用夏正。言正月者，《春秋》之制也。〔案：传：正月亦谓夏正。〕
十八年：筑鹿囿。传：讥有囿矣，又为也。注：刺奢泰，妨民。〔案：昭九年郎囿，定十三年蛇渊囿，同例。〕
襄元年：仲孙蔑会齐崔杼、曹人、邾娄人、杞人，次于合。注：刺欲救宋，而后不能也。知非救郑者，郑背中国，不能救不得刺。
十一年：作三军。传：讥古者上卿、下卿、上士、下士。注：逾王制故讥之。
二十一年：邾娄庶其以漆闾丘来奔。传：邾娄无大夫。书，重地也。注：恶受叛臣邑。
二十三年：叔孙豹帅师救晋，次于雍渝。传：先言救，而后言次，先通君命也。注：恶其不遂君命，而专止次，故先通君命，言救。
二十九年：春，王正月，公在楚。传：正月，以存君也。注：成十一年，在晋不书、在楚书者，恶襄公久在夷狄，为臣子危录之。
三十一年：公薨于楚宫。注：公朝楚，好其宫，归而作之，故名之。作不书者，见者不复见。
昭元年：取运。注：不言叛者，为内讳。不先以文德来之，而便以兵取之，当与外取邑同罪。
叔弓帅师疆运田。传：与莒为竟也。帅师而往，畏莒也。注：刺鲁微弱失操，烦扰百姓。
五年：莒牟夷以牟娄及防兹来奔。传：莒无大夫，重地也。〔案：与漆闾丘同义。〕
八年：鸊于红。传：以罕书也。
十一年：大鸊于比蒲。传：以罕书也。
二十六年：公围成。注：书者，恶公失国，幸而得运，复扰其民。
三十年：春，王正月，公在乾侯。注：明臣子当忧纳之。
定元年：公之丧至自乾侯。注：非公事齐不专，中去之晋，竟不见容，死于乾侯。
立炀宫。传：立者，不宜立也，非礼也。
二年：新作雉门及两观。传：修大也，讥不务公室也。注：不务公室亦可施于久，不修亦可施于不务，如公室之礼，微辞也。
六年：季孙斯、仲孙忌帅师围运。传：此仲孙何忌也，讥二名非礼也。注：为其难讳也。
九年：齐侯、卫侯次于五氏。注：善鲁却难早。〔案：当与厥帑同义。〕
十年：齐人来归运讙龟阴田。注：归济西不言来，此言来者，已绝不应复得，故从外来常文。
十四年：天王使石尚来归脤。注：时鲁不助祭，而归之，故书以讥之。
大鸊于比蒲。注：讥亟也。〔案：与十三年大鸊于比蒲为亟。〕
十五年：鼷鼠食郊牛，牛死，改卜牛。传：不言所食，漫也。注：灾，不敬也。

[book_title]卷四
贬例第八
隐二年：无骇帅师入极。传：不氏，贬，疾始灭也。
三年：尹氏卒。传：贬，讥世卿。注：不官，不名。
四年：翬帅师。传：不称公子，贬，与弑公也。
八年：无骇卒。传：疾始灭也，故终其身不氏。注：嫌上贬起入为灭，故复为终身贬之，足见上贬为疾始。
十年：翬帅师。传：隐之罪人也，故终隐之篇贬也。注：嫌上一贬，可移于他事。
桓四年：天王使宰渠伯纠来聘。〔案：注每以去时为贬，传所谓不贬绝，以见罪恶也。详时月日例。又案：传无以王不称天为贬之义，故庄元年、文五年经注，详讥例。〕
十有一年：柔会宋公、陈侯、蔡叔，盟于折。注：蔡侯称叔者，以不能防正其姑姊妹，使淫于陈佗，故贬。在字例。
庄元年：夫人孙于齐。传：不称姜氏，贬，与弑公也。注：贬者，见王法所当诛。
十七年：齐人执郑詹。传：此郑之微者，言齐人执之，书甚佞也。注：不得为伯讨者，罪未成，伯当远之而已。
三十年：齐人伐山戎。齐侯来献戎捷。传：齐，侯也，其称人，贬。子司马子曰：盖以操之为已蹙矣。
僖元年：齐师、宋师、曹师，次于聂北，救邢。传：先言次，后言救，君也。其称师，诸侯之义，不得专封也。注：道太平制。〔案：二年臧楚丘，十四年城缘陵，不言桓公，同义。〕
夫人氏之丧至自齐。传：不称姜氏，贬，与弑公也。不于其弑焉贬，贬必于重者，莫重乎其以丧至也。
四年：齐人执陈袁涛涂。传：不修其师而执涛涂，古人之讨则不然也。〔案：二十八年注，无罪而执人，当贬称人。〕
八年：禘于太庙，用致夫人。传：不称姜氏，贬，讥以妾为妻也。
十有九年：宋人执滕子婴齐。注：名者，叛天子命者也，不得为伯讨者，妄执之著有罪者，为襄公杀耻。
二十有一年：楚人使宜申来献捷。传：楚子也，〔注：据称使。〕贬，为执宋公贬。注：诈劫诸侯，求其国，当绝，故贬。
二十有七年：楚人、陈侯、蔡侯、郑伯、许男，围宋。传：为执宋公贬，故终僖之篇贬也。
二十八年：晋侯、齐师、宋师、秦师，及楚人战于城濮。楚师败绩，楚杀其大夫得臣。传：其称人，贬，大夫不敌君也。注：臣无敌君战之义。又注：不氏者，子玉得臣，楚之骄蹇臣，数道其君侵中国，故贬，明当与君俱治也。
晋人执卫侯，归之于京师。传：归之于者，罪已定矣；归于者，罪未定也。卫侯之罪，杀叔武也。此晋侯也，其称人，贬。文公逐卫侯而立叔武，使人兄弟相疑，放乎杀母弟者，文公为之也。注：逐之文不见，故贬。
三十三年：晋人及姜戎败秦于殽。传：襄公亲之，称人，贬。君在乎殡而用师，危不得葬也。
文七年：晋人及秦人战于令狐，晋先昧奔秦。传：先昧也，称人，贬，以师外也。
十四年：晋人纳接菑于邾娄，弗克纳。传：此晋郤缺也，贬，不与大夫专废置君也。
宣元年：遂以夫人妇姜至自齐。传：不称姜氏，贬，讥丧娶也。丧娶者，公也，曷为贬夫人？内无贬于公之道，夫人与公一体也。
晋赵盾帅师救陈。宋公、陈侯、卫侯、曹伯，会晋师于斐林，伐郑。传：不言赵盾之师，君不会大夫之辞也。注：诸侯为盾所会，不与卑致尊。〔案：与得臣同义。〕
七〔八〕年：仲遂卒于垂。传：公子遂也，不称公子，贬，为弑子赤。曷为不于其弑焉贬？于文则无罪，于子则无年。
十年：齐崔氏出奔卫。传：贬，讥世卿。
十一年：楚人杀陈夏徵舒；丁亥，楚子入陈。传：其称人，贬，不与外讨也。虽内讨，亦不与也。诸侯之义，不得专讨也。
十五年：宋人及楚人平。传：大其平乎已也！此皆大夫也，其称人，贬，平者在下也。注：讥二子在君侧，不先以便宜反报，归美于君，而生事专平，故贬称人。
成二年：公会楚公子婴齐于蜀；丙申，公及楚人、秦人、宋人、陈人、卫人、郑人、齐人、曹人、邾娄人、薛人、鄫人，盟于蜀。传：此楚公子婴齐也。其称人，得一贬焉尔。
成四年：郑伯伐许。注：未逾年，君称伯者，时乐成君位，亲自伐许，故如其意，以著其恶。〔案：夺其子称。〕
襄二十六年：晋人执卫甯喜。传：执有罪，不得为伯讨，不以其罪执之也。
襄三十年：晋人、齐人、宋人、卫人、郑人、曹人、莒人、邾娄人、滕人、薛人、杞人、小邾娄人，会于澶渊，宋灾故。传：此大事也，曷为使微者？卿也，其称人，贬。卿不得忧诸侯也。注：时虽各诸侯使之，恩实从卿发，故贬，起其事，明大夫之义，得忧内不得忧外，所以抑臣道也。宋忧内，并贬者，非救危亡，禁作福也。〔辨见笺〕
昭元年：叔孙豹会晋赵武、楚公子围、齐国酌、宋向戌、卫石恶、陈公子招、蔡公孙归生、郑轩虎、许人、曹人，于漷。传：此陈侯之弟招也。不称弟，为杀世子偃师，贬。不于弑焉贬，以亲者弑，然后其罪恶甚。《春秋》不待贬绝而罪恶见者，不贬绝以见罪恶也；贬绝然后罪恶见者，贬绝以见罪恶也。招之罪已重矣，曷为复贬乎此？言楚之托乎讨招以灭陈也。
定元年：晋人执宋仲几于京师。传：其言于京师，伯讨也。其称人，贬。大夫之义，不得专执也。注：辟诸侯也。不言归者，诸侯当决于天子，犯之恶甚，故录所归大夫，当决主狱尔。犯之罪，从外，小恶不复别也。
四年：楚人围蔡。注：囊瓦称人者，楚为无道，拘蔡昭公数年，而复怒蔡归有言，伐之，故贬。明罪重于围。
诛绝例第九
隐四年：戊申，卫州吁弑其君完。传：以国氏当国也。注：与段同义。
九月，卫人杀州吁于濮。传：称人，讨贼之辞也。注：明国中人人得讨之，所以广忠孝之路。
冬十有二月，卫人立晋。传：立者，不宜立也。称人，众立之之辞也。注：明下无废上之义，听众立之，篡也。立、纳、入，皆为篡。
桓二年：戊申，宋督弑其君与夷，及其大夫孔父。注：督不氏者，起冯当国。
十一年：宋人执郑祭仲。注：不称公者，胁郑立篡，首恶当诛，非伯执也。〔案：非伯讨者，不尽入诛例，当案罪状。〕
突归于郑。传：突何以名？挈乎祭仲也，言归顺祭仲也。
郑忽出奔卫。传：忽何以名？《春秋》伯子男一也，辞无所贬。
十五年：郑伯突出奔蔡。传：名，夺正也。注：明祭仲得出之，不以失众录也。
郑世子忽复归于郑。传：复归者，出恶，归无恶。复入者，出无恶，入有恶。入者，出入恶。归者，出入无恶。称世子，复正也。
许叔入于许。注：称叔者，《春秋》前失爵，在字例也。入者，出入恶，明当诛也。
郑伯突入于栎。传：不言入于郑，祭仲亡矣。不言忽之出奔，言忽为君之微也，祭仲存则存矣，祭仲亡则亡矣。
十六年：卫侯朔出奔齐。传：名，绝之，得罪于天子也。注：卫侯出奔楚，不名。
庄六年：卫侯朔入于卫。传：名，绝之，犯命也。注：据卫侯入于陈仪不名，其言入，篡辞也。注：上辟王不得言纳，故复书入，不直言篡，事各有本也。杀而立者，不以当国之词言之。非杀而立者，以当国之词言之。国人立之，曰立。他国曰纳。从外曰入。有属托力，加自文也。
九年：公伐齐，纳纠。齐小白入于齐。齐人取子纠杀之。传：胁我，使我杀之也。称子纠，宜为君者也。注：鲁为齐杀之，皆当坐弑君，因解上纳纠不为篡，所以理嫌疑也。
十一年：甲午，宋万弑其君接，及其大夫仇牧。注：争抟弑君，而以当国言之者，重录强御之贼，祸不可测。明当防其重者，急诛之。
宋万出奔陈。注：弑君复见，重录强御之贼，明当急诛之。
二十五年：卫侯朔卒。注：《春秋》篡明者，当书葬，朔不〔案：不字宜衍。〕书葬，嫌与篡同例，身绝国不绝，故去葬，明犯天子命，重不得书葬，与盗国同。〔案：盗国者，并绝国。〕
僖九年：晋里克弑其君之子奚齐。传：杀未逾年君之号也。
十年：晋里克弑其君卓子，及其大夫荀息。
晋杀其大夫里克。传：里克弑二君，不以讨贼之辞言之，惠公之大夫也。孰立惠公？里克也。不言惠公之入踊，为文公讳也。
二十四年：晋侯夷吾卒。注：篡，故不书葬，明当绝也。
楚人围陈，纳顿子于顿。注：前出奔，当绝；还入为盗国，当诛。楚纳之，与之同罪也。
文元年：丁未，楚世子商臣弑其君髡。注：楚无大夫。言世子者，甚恶世子弑父之祸。君之于世子，有父之亲，有君之尊。又责臣子当讨贼也。
十四年：齐侯潘卒。注：不书葬者，立储嗣不明，使临葬更相篡弑，故绝其身，明当更立其先君之后。
齐公子商人弑其君舍。传：未逾年之君。言弑其君舍，己立之，己杀之，成死者而贱生者也。
十六年：宋人弑其君处臼。传：大夫弑君称名氏，贱者穷诸人。大夫相杀称人，贱者穷诸盗。注：降大夫使称人，降士使称盗者，所以别死刑有重轻也。
十八年：齐人弑其君商人。注：商人弑君贼，复见者，与大夫异。齐人已君事之，杀之，且当坐弑君。
莒弑其君庶其。传：称国以弑者，众弑君之辞。注：举国，以明失众，当坐绝也。
宣二年：晋赵盾弑其君夷嗥。
六年：晋赵盾、卫孙免，侵陈。传：赵盾弑君，复见何？亲弑君者，赵穿也，加之赵盾，不讨贼也。注：君虽不君，臣不可以不臣。
襄十四年：卫侯衎出奔齐。注：不书孙甯逐君者，举君出为重。
二十五年：卫侯入于陈仪。传：不言入于卫，谖君以弑也。注：未得国，言入，起诈篡从此始。
二十六年：卫甯喜弑其君剽。卫孙林父入于戚以叛。甲午，卫侯衎复归于卫。传：此谖君以弑，其言复归，恶剽也。不言剽之立，以恶卫侯也。注：不举衎，弑谖成于喜。孙林父本逐衎，衎得诛之。衎名者，起盗国。盗国明，则复归为恶，剽出见矣。
二十九年：阍弑吴子馀祭。传：门人也，刑人也。近刑人，轻死之道也。注：不言其君者，公家不畜，士庶不友，故不系国。
三十一年：莒人弑其君密州。注：莒子纳去疾。及展立，莒子废之。展因国人攻莒子，杀之，去疾奔齐。称人以弑者，莒无大夫。密州恶，民所贱，故称国以弑之。
昭元年：莒去疾自齐入于莒，莒展出奔吴。注：主书去疾者，重篡也。莒无大夫，书展者，起与去疾争篡当国。言自齐者，当坐有力也。皆不氏者，当国不从。莒无大夫，去氏者，莒杀意恢，称公子，篡重，不嫌本不当氏。
八年：陈侯之弟招，杀陈世子偃师。注：变其言陈者，起招致楚灭陈自此始。〔案：元年传云大夫相杀称人。此其称名氏以弑言，将自是弑君也。君亲无将，将而诛焉。〕
楚师灭陈，执陈公子招，放之于越，杀陈孔瑗，葬陈哀公。注：不举灭为重，复书三事，言执者疾谖托义，故列见之。托义不先书者，本怀灭心。
十二年：齐高偃帅师纳北燕伯于阳。注：恶纳篡也。不书所篡出奔者，微国，虽未逾年君，犹不录。
十三年：楚公子比自晋归于楚，弑其君虔于乾谿。传：其言归，无恶于弑立也。灵王无道，作乾谿之台，三年不成。楚公子弃疾胁比而立之，然后令于乾谿之役曰：比已立矣，后归者不得复其田里。众罢而去之，灵王经而死。
楚公子弃疾弑公子比。传：比已立矣，称公子，其意不当也，曷为加弑比之义，宜乎？效死不立，大夫相杀，称人。其称名氏以弑，言将自是为君也。
十九年：许世子止弑其君买，葬许悼公。传：贼未讨，书葬，不成乎弑也。止进药，而药杀也，加弑，讥子道之不尽也。曰许世子止弑其君买，是君子之听止也。葬许悼公，是君子之赦止也。注：明止但得免罪，不得继父后，许男斯代立，无恶文是也。二十一年：冬，蔡侯朱出奔楚。注：为东国所篡。〔见日月例〕
二十三年：蔡侯东国卒于楚。注：不书葬，篡也。不书篡者，以恶朱失众见篡。
二十二年，刘子、单子以王猛居于皇。传：称王猛，〔注：已葬当称子。〕当国也。注：不举猛为重者，时猛尚幼，以二子为计势，故加以二子，不举重，尊同权等。
刘子单子以王猛入于王城。传：言入，篡辞也。
冬十月：王子猛卒。传：此未逾年之君，其言王子猛卒何？〔注：子卒不名。外未逾年君，不卒。〕不与当父死子继、兄死弟及之辞也。
二十三年：尹氏立王子朝。注：王子朝不贬者，年未满十岁，未知欲富贵，不当坐。明罪在尹氏。
二十六年：天王入于成周，尹氏、召伯、毛伯以王子朝奔楚。注：本在尹氏，当先诛渠率，后治其党，犹楚婴齐。
二十七年：夏四月，吴弑其君僚。注：不举专诸，起阖闾当国。不书阖庐，为季子讳。
定十四年：卫世子蒯聩出奔宋。注：主书者，子虽见逐，无去父之义。
哀二年：晋赵鞅帅师纳卫世子蒯聩于戚。传：不言入于卫，父有子，子不得有父也。注：父得有子而废之，子不得有父之所有，故夺其国。文不贬蒯聩者，嫌曼姑可为辄诛之。辄出奔不书者，不责拒父。主书者，与顿子同。
三年：齐国夏、卫石曼姑，帅师围戚。传：伯讨也。曼姑受命乎灵公，而立辄。以曼姑之义，为固可以拒之也。注：义不可为子诛父，故但得拒之。
四年：盗杀蔡侯申。传：称盗，贱乎贱者也，谓罪人也。注：不言其君，与刑人义同。
葬蔡昭公。注：贼已讨，故书葬也。不书讨贼者，明诸侯得专讨士以下也。
六年：齐阳生入于齐。齐陈乞弑其君舍。传：弑而立者，不以当国之辞言之。〔注：据公子商人。〕此以当国之辞言之，为谖也。注：不举阳生弑者，谖成于乞。
右篡弑
隐元年：郑伯克段于鄢。传：杀之也。谓之克，大郑伯之恶也。母欲立之，己杀之，如勿与而已矣。段不称弟，当国也，其地当国也。注：不当自己行诛杀，使执政大夫诛之。
庄二十二年：陈人杀其公子御寇。注：书者，杀君之子，重也。〔案：不言大夫者，未为大夫。不言世子者，未为命嗣。盖疑于命嗣而相杀也。〕
二十六年：曹杀其大夫。传：不名，众也，不死于曹君者也。注：曹无大夫。书杀者，起当诛也。
僖五年：晋侯杀其世子申生。传：杀世子、母弟。直称君者，甚之也。
九年，晋侯诡诸卒。注：不书葬者，杀世子。〔案：襄二十六年，宋公杀其世子痤。注：痤有罪，故平公书葬。〕
七年：郑杀其大夫申侯。传：称国以杀，君杀大夫之辞也。
三十年：卫杀其大夫元咺及公子瑕，卫侯郑归于卫。传：卫侯未至，其称国以杀，道杀也。注：坐与至国同。
三十二年：郑伯捷卒。注：不书葬者，杀大夫申侯也。君杀大夫，皆就葬别有罪无罪。惟内不可去葬，故就杀时别之。
文六年：晋杀其大夫阳处父。晋狐射姑出奔狄。传：射姑杀也，其称国，君漏言也。
宣十五年：王札子杀召伯、毛伯。注：恶天子不以礼尊之，而任以权，至令杀尊卿。大夫相杀不称人者正之。诸侯大夫顾弑君重，故降称人。王者至尊，不得顾。
成十五年：宋华元出奔晋。宋华元自晋归于宋。宋杀其大夫山。宋鱼石出奔楚。注：复出宋华元者，以忧国，为山所谮，出奔。晋人理其罪，宋人反之，而诛山，故繁文大之。归者，出入无恶。山不氏，嫌直自见杀，故贬之，明以谮华元。鱼石与山有亲，恐见及也。后言复入者，出无恶，知非君漏言，鱼石不杀山。
十八年：楚子、郑伯伐宋。宋鱼石复入于彭城。注：不书叛者，本受于楚，非得于宋。系宋言复入者，不与楚专封，故从犯君录之。
襄元年：仲孙蔑会晋栾黡、宋华元、卫甯殖、曹人、莒人、邾娄人、滕人、薛人，围宋彭城。传：为宋诛也，鱼石走之，楚为之伐宋，取彭城以封鱼石。鱼石之罪奈何？以入，是为罪也。楚已取之矣，系之宋，不与诸侯专封也。
二十三年：陈杀其大夫庆虎及庆寅。陈侯之弟光，自楚归于陈。注：宋大夫山谮华元，贬，此不贬者，杀二庆而光归，谮光可知。
晋栾盈复入于晋，入于曲沃。传：入晋不纳，由乎曲沃而入也。注：曲沃大夫当坐。
晋人杀栾盈。传：不言杀其大夫，非其大夫也。注：大其除乱。
二十七年：卫杀其大夫甯喜。卫侯之弟鋖出奔晋。传：喜欲纳公，公使鱄约之。注：献公无信。鱄，兄，为强臣所逐，既不能救，又移心事剽，背为奸约。献公虽复因喜得反，诛之小负，未为大恶，而深以自绝，所谓守小信而忘大义，徇小介而失大忠。
三十年：天王杀其弟年夫。注：王者得专杀。书者，恶失亲亲也。未三年不去王者，方恶不思慕而杀弟，不与子行也。莒杀意恢以失子行，录。设但杀弟，不书也。不为讳者，年夫有罪。
昭十四年：莒杀其公子意恢。注：莒无大夫。书杀公子者，未逾年而杀其君之子，不孝尤甚。
右杀大夫〔世子母弟附、大夫相杀附〕
昭七年：楚子、蔡侯、陈侯、许男、顿子、胡子、沈子、淮夷伐吴，执齐庆封杀之。传：为齐诛也。庆封走之吴，吴封之于防。不言伐防，不与诸侯专封也。庆封之罪何？胁齐君而乱齐国也。
右伯讨
桓六年：蔡人杀陈佗。传：陈君也。谓之陈佗，绝也。〔注：国当绝。〕曷为绝之？淫乎蔡，蔡人杀之。注：从讨贼辞，去爵者，起其见卑贱，犹律文立子奸母，见乃得杀之也。
十二年：陈侯跃卒。注：不书葬者，佗子也。佗不称侯者，嫌贬，在名例，不当绝，故复去跃葬也。〔案：庄二十三年祭叔来聘。注：不称使者，公一陈佗，故绝，使若我无君，因不与天子下聘小人。〕
僖十九年：邾娄人执鄫子，用之。传：盖叩其鼻以血社也。注：恶无道也。不言社者，本无用人之道，言用之已重矣，故绝其所用处也。
宣十八年：邾娄人戕鄫子于鄫。传：残贼而杀之也。注：支解节断之，故变杀言戕，恶无道也。言于鄫者，刺无守备。
昭十一年：楚子虔诱蔡侯般，杀之于申。传：虔何以名？绝之，为其诱讨也。怀恶而讨不义，君子不与也。注：内怀利国之心，而外托讨贼，故不予其讨贼，而责其诱诈也。
楚师灭蔡，执蔡世子有以归，用之。传：此未逾年之君，称世子何？不君灵公，不成其子也。诛君之子，不立，非怒也，无继也。注：父诛子，当绝。
十三年：葬蔡灵公。注：经不与楚讨，嫌本可责复仇，故书葬，明当从诛君论之，不得责臣子。
十六年：楚子诱戎曼子杀之。传：楚子何以不名？夷狄相诱，君子不疾也。若不疾，乃疾之也。注：顾以无知薄责之。
右诸侯相杀
僖二十四年：天王出居于郑。传：王者无外，其言出，不能乎母也。注：罪莫大于不孝，故言出，绝之也。下无废上之义，得绝之者，明母得废之。臣下得从母命。
隐元年，祭伯来。传：奔也。注：去奔，明王者以天下为家，无绝义。〔案：此谓天子之臣，与侯国臣异，无自绝之义。若其出奔，则与寓公同义，不继世绝也。凡书奔，皆绝，例仿此。〕
成十有二年周公出奔晋。传：其言出，自其私土而出也。注：此起诸侯入为三公也。明当并绝其国。
僖二十八年：卫侯出奔楚。注：晋文逐之。不书逐之者，以王事逐之，择立其次，无绝卫之心，恶不如出奔重。
卫侯郑自楚复归于卫。注：言复归者，天子有命归之。名者，刺天子归有罪也。言自楚，为天子讳。
卫元咺出奔晋。〇晋人执卫侯归之于京师。〇卫元咺自晋复归于卫。传：自者，有力焉者也，为叔武争也。注：臣无讼君之义，故著言自。明不当有力于恶人也。言复归者，深为霸者耻之，使若无罪。〔案：当是移恶于卫侯郑。〕
卫杀其大夫元咺及公子瑕。传：卫侯未至，称国以杀，道杀也。注：坐与至国同。
三十年：卫侯郑归于卫。传：其言归，归恶乎元咺也。注：元咺有出入罪，卫侯得杀之，所以专臣事君之义。
宣十八年：公孙归父如晋。归父还自晋，至笙，遂奔齐。传：还，善辞也。闻君薨，家遣皞帷，哭君成踊，反命乎介，自是走之齐。注：言遂者，不待报罪也。遂弑君，本当绝，小善录者，本宣公同篡之人，父不当逐。不日者，伯讨可逐，故从有罪例。
昭元年：秦伯之弟针出奔晋。传：仕诸晋也。有千乘之国，而不能容其母弟，故君子谓之出奔也。注：与逐之无异。
十有五年：蔡朝吴，奔郑。注：不言出者，始封。名言归，嫌与天子归有罪同，故夺其国辞。明专封。
二十年：曹公孙会自摐出奔宋。传：畔也。〔入讳例〕
冬十月：宋华亥、向甯、华定，出奔陈。〔见日月例〕
二十一年：宋华亥、向甯、华定，自陈入于宋南里以叛。传：宋南里者，若曰因诸者然。注：因诸者，齐刑人之地，以齐喻也。叛臣从刑人，于国家尤危，故重举国。
二十二年：宋华亥、向甯、华定，自宋南里出奔楚。注：前出奔，已绝。贱复录者，以故大夫专势入南里，犯君而出，当诛也。定十年：宋乐世心出奔曹。宋公子池出奔陈。宋公之弟辰暨宋仲佗、石筭，出奔陈。
十一年：宋公之弟辰及仲佗、石彄、公子池，自陈入于萧以叛。
宋乐世心自曹入于萧。注：不言叛者，从叛臣可知。
十三年：秋，晋赵鞅入于晋阳以叛。冬，晋荀寅及士吉射入于朝歌以叛。晋赵鞅归于晋。传：叛言归以地，正国也。以叛言之，无君命也。注：君子诛意不诛事。〔辨见笺〕
右王侯大夫奔叛
闵二年：郑弃其师。传：郑伯恶高克，使之将，逐而不纳，弃师之道也。注：不书逐高克，举弃师为重。
文七年：晋人及秦人战于令狐，晋先昧奔秦。传：不言师败绩，敌也；不言出，遂在外也。注：本所以怀持二心者，其咎亦由晋侯，要以无功当诛也。
宣元年：晋放其大夫胥甲父于卫。传：君放之，非也；大夫待放，正也。
哀三年：蔡人放其大夫公孙猎于吴。注：称人者，恶大夫骄蹇作威相放，当诛，故贬。
右逐大夫
宣十一年：楚子入陈，纳公孙甯、仪行父于陈。传：此大夫也。言纳，纳公党与也。注：据纳，谓已绝也。
右纳大夫
僖三十年：公子遂如京师，遂如晋。传：大夫无遂事。其言遂，公不得为政尔。注：当绝。
宣八年：公子遂如齐，至黄，乃复。注：言乃，不言有疾。有疾犹不得反也。敖不言乃者，明无所难为重，敖当诛，遂当绝。〔案：敖入讳例。〕
仲遂卒于垂。注：贬。加字者，起婴齐所氏，明为归父后，大宗不得绝也。〔见贬例〕
襄十二年：季孙宿帅师救台，遂入郓。传：其言遂，公不得为政耳。
右大夫专命
隐二年：无骇帅师入极。传：此灭也，言入，内大恶讳也。
十年：宋人、蔡人、卫人伐载，郑伯伐取之。传：其言伐取之，易也，因宋人、蔡人、卫人之力也。
庄十年：宋人迁宿。传：以地还之也。注：宋当坐灭人，宿不能死社稷，当绝也。
齐师灭谭，谭子奔莒。传：不言出，国已灭，无所出也。注：恶不死位。
僖二年：虞师晋师灭下阳。传：虞，微国也，序乎大国之上，使虞首恶也。虞受赂假灭国者道，以取亡焉。
三年：徐人取舒。传：其言取，易也。注：犹无守御之备。
五年：晋人执虞公。传：虞已灭矣，其言执，不与灭也。灭者，亡国之善辞也，上下之同力者也。注：不但去灭，复去以归，言执者，明虞公灭人以自亡，当绝，不得责不死位也。晋称人者，本灭而执之。不以王法执治之。虞称公者，夺正爵，起从灭也。
二十五年：卫侯毁灭邢。传：名，绝之，灭同姓也。注：绝先祖支体，尤重。
二十六年：楚人灭隗，以隗子归。注：不言获者，举灭为重。书以归者，恶不死位。不名者，所传闻世，见治始起，责小国略，但绝，不诛之。
宣十五年：晋师灭赤狄潞氏，以潞子婴儿归。注：录以归者，因可责而责之；责而加，进之者〔谓称子〕，明不当绝，当复其祀。
襄六年：莒人灭鄫。注：莒称人者，莒公子，鄫外孙，称人者，从莒无大夫也。言灭者，以异姓为后，莒人当坐灭也。
齐侯灭莱。传：不言莱君出奔，国灭君死之，正也。注：明国当存。不书杀莱君者，举灭国为重。〔案：相杀者诛，灭人者绝。〕
定四年：蔡公孙归姓帅师灭沈，以沈子嘉归，杀之。注：不举灭为重，书以归杀之者，责不死位也。
十四年：楚公子结、陈公子佗人帅师灭顿，以顿子牄归。注：不别以归何国者，明楚陈以灭人为重，顿子以不死位为重。
哀七年：公伐邾娄；八月，己酉，入邾娄，以邾娄子益来。传：名，绝之，获也。
八年：宋公入曹，以曹伯阳归。传：名，绝之，灭也。
庄十年：荆败蔡师于莘，以蔡侯献舞归。传：名，绝之，获也。不言获，不与夷狄之获中国也。
僖十五年：晋侯及秦伯战于韩，获晋侯。传：偏战，不言师败绩，君获不言师败绩也。注：见获及获人君者，皆当绝也。
成二年：季孙行父、臧孙许、叔孙侨如、公孙婴齐帅师，会晋郤克、卫孙良夫、曹公子手，及齐侯战于鞍。齐师败绩。秋七月，齐侯使国佐如师。传：君不使乎大夫，此其行使乎大夫。〔注：晋郤克为主。〕佚获也。注：已获而逃亡也，当绝，贱。
宣二年：宋华元帅师，及郑公子归生帅师，战于大棘。宋师败绩，获宋华元。注：复出宋者，非独恶华元，明耻辱及宋国。
襄八年：郑人侵蔡，获蔡公子燮。传：侵而言获者，适得之也。注：将兵御难，不明候伺，虽不战斗，当坐获。
昭二十三年：戊辰，吴败顿、胡、沈、蔡、陈、许之师于鸡父。胡子髡、沈子逞灭，获陈夏啮。传：偏战也，以诈战之辞言之，不与夷狄之主中国也。不使中国主之，中国亦新夷狄也。君死乎位曰灭，生得曰获。大夫生死皆曰获。不与夷狄之主中国，言获何？吴少进也。注：能结日偏战，行少进。
右灭获
僖四年：蔡溃。传：下叛上也。国曰溃，邑曰叛。
十四年：蔡侯肸卒。注：不书葬，溃，当绝也。肸立不书者，父献舞见获，留卒于楚。肸次立，非篡也。
十九年：梁亡。传：自亡也。注：明百姓得去之，君当绝者。
右溃亡
桓七年：穀伯绥来朝。邓侯吾离来朝。传：名，失地之名也。注：见不世也。独妻得配夫，托衣食于公家，子孙当受田而耕，故云尔。
庄二十四年：赤归于曹郭公。传：曹无赤者，盖郭公也，失地之君也。
僖二十年：郜子来朝。传：失地之君也。不名兄弟，辞也。注：不忍言其绝贱，明当尊遇之，异于邓穀。
右失地君
昭十三年：蔡侯庐归于蔡，陈侯吴归于陈。传：此灭国也。言归，不与诸
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:37:32-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>