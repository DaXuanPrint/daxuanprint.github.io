<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,尚书疑义原序,尚书疑义卷一,尚书疑义卷二,尚书疑义卷三,尚书疑义卷四,尚书疑义卷五,尚书疑义卷六,尚书疑义全文在线阅读,尚书疑义全文在线下载,大玄古籍书库">
<meta name="description" content="六卷。明马明衡(生卒年不详)撰。明衡字子萃，福建莆田人。明代经学家。正德间登进士第，官至监察御史。以论救邓继曾及争慈寿太后诞辰免朝之事获罪，终身废弃。明衡初受学于王守仁，闽中有王氏学，自明衡始。此书博采众说，不专主一家，自序称“凡于所明而无疑者，从蔡氏；其有所疑于心而不敢苟从者，辄录为篇。”其驳正蔡沈《书集传》，见解时有精当者，然偏颇之处，亦在所难免。明人解经，多失之于冗滥，而此书尚能研求古义，直陈己见而不肯苟从前人，其学风亦属可贵。该书版本除四库采浙江范懋注家天一阁藏本之外，未见他本。_尚书疑义_全文在线阅读_尚书疑义_全文在线下载_大玄古籍书库">
<title>尚书疑义_马明衡_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">尚书疑义</span> <br/>
          作者： <span class="inputVal" id="bkauthor">马明衡</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]72522</span> <br/>
          说明： <span class="inputVal" id="bkdec">六卷。明马明衡(生卒年不详)撰。明衡字子萃，福建莆田人。明代经学家。正德间登进士第，官至监察御史。以论救邓继曾及争慈寿太后诞辰免朝之事获罪，终身废弃。明衡初受学于王守仁，闽中有王氏学，自明衡始。此书博采众说，不专主一家，自序称“凡于所明而无疑者，从蔡氏；其有所疑于心而不敢苟从者，辄录为篇。”其驳正蔡沈《书集传》，见解时有精当者，然偏颇之处，亦在所难免。明人解经，多失之于冗滥，而此书尚能研求古义，直陈己见而不肯苟从前人，其学风亦属可贵。该书版本除四库采浙江范懋注家天一阁藏本之外，未见他本。</span> <br/>
          封面： <span class="inputVal" id="bkimg">Z_4819.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]尚书疑义
[book_author]马明衡
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]72522
[book_dec]六卷。明马明衡(生卒年不详)撰。明衡字子萃，福建莆田人。明代经学家。正德间登进士第，官至监察御史。以论救邓继曾及争慈寿太后诞辰免朝之事获罪，终身废弃。明衡初受学于王守仁，闽中有王氏学，自明衡始。此书博采众说，不专主一家，自序称“凡于所明而无疑者，从蔡氏；其有所疑于心而不敢苟从者，辄录为篇。”其驳正蔡沈《书集传》，见解时有精当者，然偏颇之处，亦在所难免。明人解经，多失之于冗滥，而此书尚能研求古义，直陈己见而不肯苟从前人，其学风亦属可贵。该书版本除四库采浙江范懋注家天一阁藏本之外，未见他本。
[book_img]Z_4819.jpg


[book_title]提要
【臣】等谨案尚书疑义六卷明马明衡撰明衡字子萃莆田人正徳丁丑进士官至监察御史事迹附见明史朱淛传是编成于嘉靖壬寅前有自序云凡于所明而无疑者从蔡氏其有所疑于心而不敢苟从者輙録为篇书中如六宗从祭法辑五瑞谓是朝觐之常非为更新立异治梁及岐谓为蔡传胜孔氏洪范日月之行取沈括之説于金縢颇有疑辞皆能叅酌众説不主一家非有心与蔡氏立异者惟三江必欲连震泽而于所其无逸之所字亦不从蔡传则未免意见之偏又往往防入时事亦稍失解经体例葢不免醇驳互存然明人经解冗滥居多明衡是编尚能研究于古义固不以瑕掩瑜也史称闽中学者率以蔡清为宗至明衡独受业于王守仁闽中有王氏学自明衡始考明衡当嘉靖三年世宗尊所生而薄所后于兴国太后诞节诏命妇入贺于慈夀皇太后诞辰乃诏免朝时盈庭附和新局而明衡惓惓故君与朱淛力争皆构祸几殆坐是终身废弃可谓不愧于经术更不必以门户之见论是书之醇疵矣乾隆四十六年十月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]尚书疑义原序
尚书载二帝三王之绩歴世自唐虞讫于成周上下千有余年圣人不可作矣由今可以见其行事之实者独頼是书焉耳先儒谓书以道政事夫书言政事固矣要其至而言之岂道政事而已哉古者圣人穷而在下则以其道立言训后世如吾夫子之所述是也逹而在上则以其道立政淑当时如二帝三王是也立政者其常也立言者其变也故二帝三王之书皆圣人逹而在上见于行事之实与孔孟之言一揆古今斯道之贞元防焉然世有升降之不同事亦推移之遂异同一其任也而趋舍判焉同一其圣也而作用殊焉兼之记载或淆沿习失真故自后世观圣人之事必得圣人之心不得圣人之心而徒于迹焉求之是犹盲者观天地日月风雷之变不惑而失常者未之有也夫事者之所趋而至焉者也心者理之所极而安焉者也之所趋而至则有万其无穷理之所极而安则至一而不变由其不变以逹其无穷然后可以得圣人之心观圣人之事而圣人之道始克有于我矣自汉以来孔安国始为之传唐頴逹复疏其义用意虽勤其于大道概未有闻宋蔡氏仲黙承文公之训义理大有发明嘉惠学者甚溥然以愚之懵也从而求之谓其悉可以得圣人之心而逹圣人之道则不敢以自诡也故凡于所明而无疑者从蔡氏其所有疑于心而不敢苟从者輙録为篇以求是正凡若干言呜呼圣人之行事非细故也万古至大之公案余何人哉谓足以辨之顾先儒或未有论者余特发其疑以引其端将来君子其无以为妄与僭而不之正则余今日之心诚为幸矣嘉靖壬寅十有一月朔后学马明衡敬题

[book_title]尚书疑义卷一
明　马明衡　撰
虞书
尧典
朱子谓书难读难解诚然今只是习训已熟似乎无难不知当初是何等生澁今只以尧典言之所谓安安所谓南讹所谓敬致南交言敬致不言明都朔方言幽都不言敬致此皆难通又言方鸠僝功象恭滔天又如师锡帝之类若皆以字义生意解之亦有何难但终不是当时本意则失之远矣如师锡帝解作属上句亦得若谓明明侧陋有徳者则众共与之以帝位也然后四岳举舜曰有鳏在下【云　云】亦何不可但亦不知果是当时如此否盖去古既远又经秦火在伏生者出于记忆之余在屋壁者出于磨灭之后歴代传习推测必求其字字句句之通无是理也不如只观大防为庶可以得圣人之心如尧之治天下便是克明俊徳便是敬授人时便是咨访贤才任以为治便是治洪水为民除害至七十载老矣便是求为天下得人此皆明白可见如舜之治天下便是齐七政朝觐巡守敷言试功恤刑去罪便是明目逹聪便是咨四岳九官十二牧咸命二十二人以亮天工亦不过任贤以为治也如此虽远在千万世之下皆显然可见圣人之心若同堂合席皆以天下为一家中国为一人合之万世而无弊通之百代而可行是非有怪异高远不可晓之事也学者若能以是为心随其力量见诸行事是即尧舜也若得时遇主则以是道赞其君是即致君于尧舜也圣贤千言万语教人只是如此舍此不务而孜孜于字句之本不可晓者必为之説以此为能读古人之书则亦何益于我哉
先儒谓读尚书无许大心胸难读为其合下便大如克明俊徳至于变时雍是多少大又谓分命四时成岁便见心中包一个三百六十五度四分度之一底方见得恁地此语恐亦尚就躯殻上看尧舜非见道之言也
蔡注钦明文思安安言徳性允恭克让言行实被四表格上下言放勲恐亦太分析盖至圣盛徳自难以言语形容如夫子亦只言大哉尧之为君惟天为大惟尧则之荡荡乎民无能名盖浑浑无迹不可得而形容也此亦总赞其髙明广大深远盛徳之至下文亲九族以下则其化之可见者也
先儒云凡看论语须要识得圣贤气象今将放勲至格于上下数言静中体贴融防之其气象为何如真所谓荡荡难名惟天为大惟尧则之也盖不必言徳性而徳性在其中不必言行实而行实在其中徳性行实皆不足以形容之也学者于此体防而有得焉则平时私小之心粗鄙之气已去一半矣
于变变字恐非变恶而为善尧之民何以恶言窃意民渐化之深天机变动日敏徳而不能自已雍者和之至也曰睦曰昭明曰时雍气象亦可想矣夫子谓君子笃恭而天下平舜之恭已南面古圣人之治大抵如此是乃所谓以道化天下也道极盛则化极隆皆不见其有为之迹后世此义湮废而法制百出何能转移毫末号令日烦此老氏庄生所以有过激之论也
命羲和者总其事也命仲叔者分其目也后世命官有总有分亦是如此然厯象测之法盖自古以来未必至尧始有羲和世掌其事者尧以是为民事之大故特命整理之耳
南交蔡以为南方交趾之地恐未必然孔注言夏与春交举一隅以见之亦是强为之説
尧典记事是上下百年之事不可认作后世文字必上下语脉相承乃命羲和乃字蔡传云乃者继事之辞似亦不必如此古词言乃字甚多此总命羲氏和氏主厯象授时之事下文分主各方者即中间考测证验以求其合之节度或此是羲伯和伯下是仲叔皆不可知但自然有总有分或专主于内或考验于外事理自然如此何必如诸家许多议论羲和是重黎之后世掌天地四时之官故主之分之皆不能外二氏而他有所命也
先儒谓事之最大在治厯明时王氏谓少昊氏命官鳯鸟氏司厯鸟氏司分伯赵氏司至青鸟氏司啓丹鸟氏司闭位五鸠五雉九扈之上古圣人重厯数如此愚因是而推之而知圣人重厯数之意盖有在也盖圣人即天天不能言假圣人以言之其道理皆纯偹圣人之身圣人之身即混然一天而已其心思在主之微精神感应之妙无一不与天合特其运行之度数气候之早晚升降消长之不齐凡此之类虽圣人亦必考而后知于此若不重加精究或致疎虞则民事未能一与天合则亦不可谓纯乎天矣故命官测候如是之详专以二分二至考中星为凖其法甚简明然后天之情状可识而人事不违由是言之圣人何往而非天耶其大本大原与天合者不可得而名言矣其可见于事以为甚重者惟此而已故曰圣人重厯数之意盖有在也自尧舜禹而下如汤武之誓师凡诸臣之告其君以至周公之训诰多方多士无一不称天者后世视天为远圣人除天之外更无一步可行故夫子赞易曰先天而天不违后天而奉天时与天地合徳日月合明四时合序鬼神合吉凶无往而非天也
蔡注以乃命羲和为专治厯以分命以下四节为厯既成而颁布且考验之恐其推步之或差则是两段事愚以为总命分命皆一时事也夫详于测候者正欲以治厯也考验不精厯何由治古昔圣人作事何等周详岂有厯书既成而后分官以考验耶且作厯非始于尧厯书非自尧始成也颛顼命南正重司天以属神北正黎司地以属民黄帝始作甲子制厯象圣人代天以化其道其法未始有异则厯法自尧以前盖已有之矣然尧以前皆大神圣其法当已备至尧乃命官测候若尧之始作者何也窃以为天之道亦难知虽圣人亦有所不能尽也惟圣人知其不能尽而见其难知此其所以为知天之道也盖天积气耳亘古亘今大体虽有常运然其气机之往来消息盈虚自然有迟有速有长有短其精微之变至于不可胜穷安能以一法齐一使分寸而不违长执而不变哉且天之体亦何尝有度数只是人以测候所见立为此法以地之十二辰为天之方位十二次又认出二十八星为宿东升西没经天而转以见天之运行又见日与天行一日差一度凡三百六十五度四分度之一而防为日三百六十五日四分日之一而成一岁又见月与日行一日差十三度十九分度之七凡二十九日九百四十日之四百九十九而一防而为一月岁备二十四气而为春夏秋冬月因日之离合有初一十五初八二十三而为晦朔望是日数常盈月数常不足所谓气盈朔虚而必置闰以齐之此所谓常运不变者也至其精微之变岂可得而齐哉可得而齐则天是死块不可以言天矣且今自中国之地所见如此若更往西北或昆仑之顶观之又不同矣故我朝太宗北征北斗已向南看所见不同则度数亦异况其精微之变哉今即人事而论之三网五常之大体常运而不变者也若其间纎悉变化岂可胜穷岂能以一法齐哉大道理自是如此较然甚明故上古圣人虽有立法而其时常测以求合乎天者自不可缺先圣后圣其揆一也尧以前岂不命官以测候然简编无所考而其法则犹在也尧既命官测候至舜又复在璿玑玉衡以齐之何尝有一时之放下哉诚以精微之变必须如是节度之始可得其平不能以法齐一之守而不移也后世推厯者歴代有人东晋虞喜立差法以追其变而太过不及亦不能齐一行王朴之厯皆止用之二三年即差文公谓中星自尧至今已差五十度金氏谓尧时冬至日在虚七度昬昴中至月令时该一千九百余年冬至日在斗二十二度昬奎中至元初该一千七百余年冬至日在斗初度昬壁中至延祐间又经四十余年而冬至日在箕八度矣昬亦壁中是古今不同如是有志者咸恨其无一定之法岂古今圣贤哲士不能立法以齐之哉其变动无常有不可得而齐者也斯所谓天道难知虽圣人亦有所不能尽也即是言之惟圣人徳与天合而又加以测之严在圣人之时自无不当若欲执以为一定之法行之后世而使天一定不违亦难矣厯既不定则作乐者所谓元声元气亦何自而求之哉朱子谓古之厯书必有一定之法而今亡矣恐所谓一定之法只是大体不变者其细微变动不居者恐不可以立一定之法也只是时常测候以求合此为法耳蔡季通云使我之法能运乎天而不为天之所运以我法之有定而律彼之无常恐亦只是臆度之言耳姑録所见以俟正
命四子必分方与时者欲专其事致其精也宅嵎夷南交宅西昧谷朔方与賔日纳日者皆分方之事平秩东作西成南讹朔易日中宵中日永日短与夫观二分二至之中星皆分时之事帝出乎震万物出乎震故春曰东作説言乎兑兑正秋也万物之所説也故秋曰西成皆通乎天下而言非东作专言东方西成专言西方也南讹朔易皆然賔曰在春未尝不纳日纳日在秋未尝不賔日特以其义各有所属而自互见耳
观中星先定地之方位十二辰在地一定不移然后就午位一直防所谓中也朱子云天无体二十八宿为之体二十八宿之行即是天行故二十八宿为经星者以其随天而不移也然天一昼一夜绕地一周而又过一度今不言一周者而只言过者则是一日夜行一度矣观中星者必以初昬为准盖必当此时然后中星复至其故处若或夜半五更时观之各星分布又不同矣故古人有言兼旦中者旦之中星则非昬之中星矣二十八宿随天而布西转不停四分之则为四象十二分之则为十二辰更析而密之为二十四气盖无时不有中星但不若初昬所见为得七宿中之中星尤为正耳
窃谓气盈者日之用也朔虚者月之体也日必备二十四气而成春夏秋冬二十四气亦因日之所厯而有日北至东井为夏至而暑日南至牵牛为冬至而寒日循黄道之中去南北皆九十二度而东至角西至娄为寒暑平是二十四气皆因日之运行而生者也足三百六十五日九百四十分日之二百三十五而后二十四气始遍气盈非日之用乎月之行度既不及日而以其经行与日相远相近相照相违者为晦为朔为为望故初八上二十三下初三哉生明十六哉生魄皆月之行度有以生之故二十九日九百四十分日之四百九十九为一月不满三十日之数是朔虚非月之体乎日阳也故其数盈月隂也故其数缩一听其盈则愈进而晦朔望皆差不合乎月之体一听其缩则愈退而春夏秋冬皆差不合乎日之用故置闰者以三百六十日为中其外之五日九百四十分日之二百三十五者为气盈又因一月本不足三十日之数遂将逐月余分凑整六大月而为小尽六小月则止三百五十四日又得五日九百四十分日之五百九十二为朔虚内外凡年得日十日九百四十分日之八百二十七十九年通得二百六日余置七闰然后气朔相值同日为一番也是置闰者所以节盈缩之宜而调隂阳之中是皆因其自然而然岂有私意于其间哉
气盈者三百六十日之外六日也朔虚者三百六十日之内六日也外六日实只五日九百四十分日之二百三十五内六日实只五日九百四十分日之五百九十二然二百三十五者以实数计之而有者也其五百九十二者以虚数计之而有者也是亦所以为盈虚之不同者也
畴咨若时登庸以下蔡传以为皆为禅舜张本愚以为亦不必如是之牵合也古史记事简畧只是纪其各事之大纲不必若是粘聮如后世文字此只记尧之切于用贤耳至在位七十载乃始记举舜事
子朱啓明子注家作国子爵似为顺盖方求人任事廷臣举各臣以答如共工与鲧皆连言之未必是尧之嗣子今只以朱字遂以为丹朱耳然子共工鲧三人者皆当时之杰其才想皆可用使在当今之时可以为天下之伟人矣惟圣人取其徳不取其才故毕竟皆无所用呜呼今之世有口道忠信而不争辩者几人乎有不静言庸违而貌恭者几人乎有不悻戾自用败坏善类者几人乎而又且无三子之才欲言效用于世如之何其言古人之治也
余观尧典纪尧事似若简然人君之道于焉备矣其盛徳至治如此厯象授时是体天以爱民又如此求贤以任事又如此知其子之不肖求为天下得人又如此圣人之治天下何有多事但此数事则其可言者而治天下之灋无余蕴矣治之所在道之所在所谓继天立极尽已之性尽人物之性与天地参者万世之上其可见于经者实自尧始则尧典一书非道统之源流欤
圣人只是个天地万物一体之心今细观尧典中所载尧之气象为何如终日孜孜惟是明徳治民代天以化而已何尝视天下可有以为重耶必传于子尧无是心也必传于舜尧亦无是心也惟其足以治天下者而后与之以天下而惟舜足以当之遂以授之舜也是真不作好不作恶纯然天地万物一体之心也许鲁斋论尧以子不肖求贤禅位付以天民此岂常人所能而惟尧能之到事行不得处须看道理顺天命常人便用智力圣人则一顺天命此论甚可爱但只可为贤者守身之灋未可以言大圣人之事尧岂有行不得处然后看道理顺天命以安之也尧舜之事至三代而下已畧不同而况于后世乎传子传贤孟子虽有明训其道理所处固是然要之时节气象岂若尧舜此道理所以至精至粹而无穷而尧舜之所以为大虽禹汤武周不免犹有所憾也是数圣人者其天地万物一体之心何尝有异特其所处之时与力量亦自不同力量不同作用便亦自别矣此孟子所以言必称尧舜也今学者之力量岂敢便拟圣人但当将尧舜事仔细理防尧舜气象常在心目胸中便不私小随其力量皆有所造矣
四岳文公以为只是一人愚窃以为至周有三公六卿此之四岳其即周之三公欤
舜典
梅上孔传尚书既缺舜典故篇首二十八字世所不传而只别出伏生所传尧典慎徽以下为舜典之初至齐姚方兴始得孔传古文舜典遂传篇首二十八字而舜典方全似皆可疑夫以上古之书几更明晦梅所传既有端绪何尚有缺而又直至南齐之时始获唐虞之全书乎今以慎徽五典接帝曰钦哉之下亦自相续且孟子引尧典二十有八载不言舜典是皆不能不致疑者也姑録以俟知者
濬哲文明温恭允塞亦总是形容盛徳之光如是与钦明文思同圣人盛徳之至自难以言语分析形容程子谓凡论圣人者必取其徳之焕发者称之称文王曰徽柔懿恭称孔子曰温良恭俭让亦是此意蔡传以四者为重华之目又是太刻画也
百揆蔡以为揆度庶政之官犹周家之冡宰而以百揆为官名愚谓以百揆为官名则承云百揆时叙亦不通岂可云冡宰时叙耶且舜时既有此官其任又如是之重何下文所询所咨只是四岳不见咨询于百揆也恐百揆所指之官非一当时或令舜一一检校之故云时叙也
纳于大麓如注家云大録万几之政隂阳和风雨时以见其徳之动天亦觉牵强然马郑相传皆以麓为山足自是皆以舜为入山主山虞之事而烈风雷雨弗能迷蔡引易不丧匕鬯之言以为得其説夫以不震惧于风雷之变此常人皆能之以是形容圣人之徳亦是细事似不足以言圣人者而乃特言之何耶此皆是难晓处或者当时偶有是事而并叙之耳非以是为足以尽圣人也若必为之解意当洪水为害之时有大深山之中气候不常风雷骤雨漂荡震溺民苦其害而不能平使舜治之而其害息差为圣人之事耳
正月上日谓正月之朔日也郑以为帝王易代莫不改正尧正建丑舜正建子此时未改尧正故云正月上日即位及改尧正故云月正元日故以异文此自以后世改正朔之事拟议而为之説耳王肃以为惟殷周改正易民视听自夏以上皆以建寅为正二文不同史异词耳此説为是至于文祖之説闗系甚大而説者不一马氏以文祖为天孔氏以为尧文徳之祖庙王炎氏以为尧所从受天下者而蔡氏以为尧始祖之庙但不知所指何人此祖正义之説若是则文祖黄帝以上之人如史迁之説舜亦出于黄帝至桥方与尧分是文祖者亦即舜之祖也文祖去舜虽远尧既立庙在舜祖之亦为有理但史迁世次之説决不可信则所谓尧之始祖者安在其为舜之祖乎舜既受尧居摄之命事莫大焉不告祖庙安在其为舜乎使舜告于祖庙而史畧不纪独纪其告于尧之祖者是以尧之授天下为重故重尧之祖而轻其祖将何以示天下史臣纪録如此又安在其为史乎夫事之变者反诸心説之淆者折以理万古而上有圣人出焉此心同也此理同也万古而下有圣人出焉此心同也此理同也子张问百世可知夫子谓礼必相因其所损益不过制度文为之间耳夫知礼之必相因而不变非以此心此理之根于天而决不可易者乎夫诚知此心此理之根于天而决不可易则可以论文祖之事矣文祖者不知其为文之义愚窃以为舜之祖也舜在侧微岂能无祖庙之尊奉况至此登庸底绩已三载矣则其遡世立庙必已有加舜有大事不告于庙将谁告乎夫不告而娶者舜权其轻重之宜不得已也稍有可告舜岂得而不告哉今受终之事此之娶妻则大小又有间矣告于祖庙则非告则不得娶之伦矣而舜乃独告于尧之祖庙而于已之祖庙寂然无闻是以已受人之大恩而不敢自有其祖也尧听其然而安之是以已与人有大恩而不欲使人有其祖也是岂足以论圣人哉圣人之心至公至大无有人已之间故以天下之大授之而不为徳受之而不为恩当父则父之当祖则祖之当贤则贤之当子则子之何嫌何疑而不行其所当行之事耶故愚决以为文祖者必舜之祖以舜此时决当行其所当行之事莫有大焉者也况由此类上帝禋六宗望山川徧羣神无一不举独于祖不列史氏纪事岂独宜缺或曰子之论则善矣然亦何据曰据诸吾心与理而已万古之迹已不可传诸儒之论已不可稽若又不据吾心与理是又安所折衷乎曰心与理之足稽也如是夫则往昔耳目所不记睹者何其舛也曰此纲常之大者非纷纷琐琐事迹者同也事迹之繁乱无预人心天理之大端非有所据诚亦不能知也若事闗纲常之大则不必待有所据而后能知也故火不待有所据知其必也冰不待有所据知其必寒也今试以身处舜之地不待有所据必告其祖也以身处史臣之任不待有所据必纪其事也子之心即舜之心也子之理即舜之理也求子之心与理得其安则舜之心与理可识矣其又非足据之大者乎曰然则尧之祖庙舜独不告之耶曰舜此是摄政尧尚为天子尧之祖庙固自若也舜尊奉之礼岂得有间即往告之理不可无而史臣之所纪犹当以舜之祖为重也至于二十有八载帝乃殂落之后舜格于文祖是又以即位而告其祖也当其时尧之祖庙想应尊奉不缺但不知当时所处之详何如且尧以诸侯升为天子亦不知当时立庙之制何如追王之礼至周始有唐虞事尚简畧或尧虽为天子而立庙则只尽其尊奉之礼尧崩之后则使尧之子孙尊奉之耳若尧之自庙又自不同朱子以为尧当立庙于丹朱之国谓神不歆非类民不祀非族愚则以为丹朱为尧之子岂得不立尧之庙然舜受尧之天下虽非后世之比亦安得而不祀尧乎盖古者道统即君统道之所在而位属焉位之所在而道存焉其相与授受其来已久自尧以前皆然此固非后世所可得而议拟者故虽有天下立其私亲而于所从受之君亦庙奉之不废不得以非类非族为嫌也曰在古之时既有授受之统而必庙奉其所从受天下之君则所谓文祖者安知其非若人耶曰若如此説却亦有理但祖字未安然道自大胜于以为尧之祖也
或曰文祖以为舜之祖子之论详矣然又是其所从受天下者之説二者又将何所取中乎曰古人事迹既远不可得而知矣所可知者只有大道理在古今而不变者可以据守笃信而不疑也夫天生圣人具聪明睿智之资而任君师之责于是以天下相传者有其统立庙以祀之虽非族属之亲礼不可废以授受大事而告之礼亦所宜此大道理之可知者也宗庙之礼自天子逹于庶人虽有降杀之差然事死如事生有事必告此亦大道理之可知者也若以受人之天下为大恩而遂告其祖既非帝统之大义又非天性之至亲此则道理之不可知者也故若舜之受终文祖虽不可的知其为何人然亦不出此大道理可知者二端而已礼家祭义又谓有虞氏禘黄帝而郊喾祖颛顼而宗尧不知其何所本愚观唐虞之事其与三代已自不同尧舜气象何其宏大观其以天下授受均之以一介与人后来便有辛勤保守基业之意至周弥文追王之典夏商所无况尧舜乎由是观之尧舜时郊禘之礼亦与周时不同其所谓禘黄帝而郊喾祖颛顼而宗尧者盖皆以帝统大义言之而非若后世必由乎私亲也汉儒既不知大统之义而徒以后世私亲之礼胶固牵扯于其间遂以舜告尧之祖而谓与尧同祖大义不明天亲亦远盖两失之矣
受终者终其命也前尧命陟帝位舜让于徳弗嗣其中必更有説话情节但史畧不具如禹则加详矣舜既辞至此乃受其终命也如今亦言乃终命之乃终教之受终之后舜已许尧受天下矣但尧尚在故但摄耳未称帝想亦未履位也至尧崩之后乃称帝
在璿玑玉衡以齐七政玑衡之説注家甚详但厯家以斗魁为玑斗杓为衡其説恐亦不可弃盖斗所建之辰乃岁星与日同次之月则为十有二岁之太岁每月指一辰则为十有二月指两辰之间则为闰日月所防则为辰魁枢机权衡开摇属九州则为星土是皆闗系人事甚重者七政注疏皆云是日月五星今亦依之但冯相掌十有二岁十有二月十有二辰十日二十有八星之位是依常度不动者保章氏掌天星以志日月星辰之变动是察其与常不同以见吉凶者今七政只云五星则二十八星不言矣岂五星与二十八星相为经纬言五星则二十八星与所谓十有二岁之类者皆举之欤
六宗之説自汉以来説者不一当依祭法为得其义辑五瑞者非因舜正始而辑之以验其伪与否也当时尧尚为天子而舜特摄事耳必以正始言之于义未安但舜既摄政诸侯自当来见诸侯执瑞以朝天子执冒四寸以朝诸侯乃常礼也今诸侯既来见则其辑五瑞者亦礼之常耳非谓舜以正始为重凡事更新一畨也下文巡守协时月正日之类亦是巡守之常礼也观大行人七岁属象胥谕言语协辞命九岁属瞽史谕书名听音声十有一岁逹瑞节同度量成牢礼同数器脩灋则之类皆是一定之制
四岳羣牧是东西南北四岳之羣牧也羣后即羣牧之后也上文所咨四岳是必在朝统领四岳之事者或四人或二人其数皆不可知然必不止一人也故遂以四岳名官与此四岳连羣牧言之不同
巡守之礼非舜始创必古有此典但尧既老或不行故舜摄位遂举行之想亦一年而徧文中子谓仪卫少而征求寡大抵唐虞之时君臣之分比后世自不可同日语
艺祖今亦不知何人先儒以为即文祖云艺文同亦是杜撰今当以大道理看想亦即舜之祖但未是文祖耳程子谓艺祖举尊其实皆告则亦以为舜之祖庙耳
五载一巡守羣后四朝注家以四朝为各防朝于方岳之下郑氏以为四季朝京师蔡氏以为巡守之明年则东方诸侯来朝又明年南方来朝又明年西方来朝又明年北方来朝则是以四方分四岁而来朝也考之周礼侯服岁一见甸服二岁一见男服三岁一见采服四岁一见卫服五歳一见要服六岁一见又天子岁徧存三岁徧頫五岁徧省七岁属象胥谕言语协辞命九岁属瞽史谕书名听声音十有一岁逹瑞节同度量成牢礼同数器脩灋则十有二岁王巡守殷国盖皆与此不同计周之时制度亦稍文故巡守之礼亦不能数行如舜之世然其所谓间岁而见者则量其地之远近以为朝之疏数理应不异则如周礼四时分迭而来岁终则徧与此日觐四岳羣牧者亦可参互而知而蔡氏之説恐亦未必然也
象以典刑一节文公先生解説亦明盖五刑即典刑也谓之象者如布灋象魏之象明以示之使人知而不敢犯也既知而犹犯焉则不得已而施刑又以警其后也是圣人虽用刑而其心欲期无刑也然于犯五刑之中或有不幸而入于此如叔向之类则又当宥之盖据其迹虽丽于刑原其心实无为恶如周礼调人使辟之説所以表其不能安居之意而亦以伸孝子悌弟之情所谓流宥五刑也五刑乃肉刑也此外又有所当惩而不可加以肉刑者则有官刑教刑赎刑焉是五刑所以待夫为恶刑之正者也而三刑者则以振作其政事弥缝其教令者也于此可以见圣人之政无一不当其可而又有肆赦贼刑以权之钦恤以主之可谓尽矣盖圣人之心至仁而其流行普徧纎悉精密皆合乎当然之则学者潜心而实体之则可以知内外合一之道矣
金作赎刑文公以为赎鞭朴二刑非赎五刑也愚窃详之或亦未然盖五刑是刑之正故曰典刑流宥虽完其肢体然亦重矣是所以佐夫五刑者至于鞭朴赎三刑者则五刑正刑之外制此三刑所以权其轻重之宜以尽夫事变者也夫事虽当刑心则无过当刑则不能不丽于五刑之条无过则不可遂入于一槩之典即流亦稍重矣故令出金以赎之是圣人之心何等委曲岂贫独死富独生所可同年语哉若以为赎鞭朴二刑则鞭朴乃刑之轻者所以警肃人心岂可若后世令出金以赎而遂至于废弛哉且赎者赎其罪之重而疑而不忍遽加刑者故赎之为言所以行其不忍之心也若眼前鞭朴轻罪方在振作立事之时必是事体肯綮不可放过之际何待有疑从容而论赎哉此吕刑赎刑虽或与圣人少异然亦未可如先儒之説全非之也况在末世犹有恻怛不忍之真耶古注疏亦以赎刑为赎五刑惟宋诸公不然余并论之以俟知者
舜之流共工放驩兜窜三苗殛鲧诸家论説多端或以尧不能去至舜乃能去之是以舜之才乃胜于尧也或以尧能容之舜独不能容是以尧之徳为盛于舜也是皆出于揣量事迹而不得圣人之心圣人之心可容则容之可去则去之何尝有一毫着意于其间哉在尧之时虽知其不才然恶迹未着尧则容之尧何尝有一毫着意而恐人议已不能去也在舜之时亦知其才有可用但必恶迹已着舜则去之舜何尝有一毫着意于其间而惧人议已不能容也使尧之时恶已着尧亦必去之矣尧之不去所以知其恶之未着也使舜之时恶未形舜亦必容之矣舜之不容所以知其恶之已着也或曰若程子之説谓尧之时圣人在上皆以其才任大位而不敢露其不善之心及尧举舜匹夫之中而禅之位则是四人者始怀愤怨之心而显其恶故舜得以因其迹而诛窜之其亦然乎曰此必非程子之言其记语録者自以其意而为之説也程子见道当必识得圣人之心圣人之心不如世俗之心也以舜之盛徳而授位天下之人皆能知之四凶之才而有不知耶天下皆帖然服之四凶其有不服耶特其恃才妄作无能改于其徳才之大则其为害亦大故舜不得不去之耳然舜此时是摄政自然禀尧之命也大抵观圣人之事须要得圣人之心不得其心而徒揣摩其迹虽穷岁月费辞説何自而能明哉今观四凶之事亦不必论其摄政不摄政不必究其怀愤不怀愤不必疑其能去不能去不必揣其才胜与徳优只是有罪则当去未有罪则当容圣人之心鉴空衡平随物应之而已尧固如是舜亦如是虽千万世之心亦如是也如此看书多少光明洁净要于心地亦自有益故曰人皆可以为尧舜
窃以殛鲧之事亦有可疑先儒谓禹贡之书作于尧世若果尔则禹有安天下之大功而不保其父岂所以为子舜亦知其有大功矣而不能遂人爱父之心亦岂善处人父子之间哉瞽瞍杀人臯陶但知有灋舜但知有父鲧之方命圮族未至于明杀人也殛之羽山可谓行其法矣禹乃依依任职而不去至卒受天下而不辞是禹知有天下之为荣而不知有父之为重矣其视舜窃负而逃以得全其天性之真者不亦有间耶而天下后世卒无以议禹者何耶去古已远此等事迹先后皆不可知但禹之心必不异于舜之心也使去天下而可以全其父禹当无异于舜之窃而逃也禹之依依任职不去卒受天下而不辞者必其当时所处自有以不伤孝子之心者而后禹始无愧于为子也今以大畧推之鲧之治水禹当未任职也方命圮族绩既弗成显戮之加天罚所不赦者禹时固不得而窃之迨夫禹既任职之后光昭先徳其勤至于啓呱呱而泣弗子惟荒度土功者禹之心不无有所为也既而功既大成天下怀之禹之孝道已显而元后之陟亦有不得而辞者此时不知鲧尚在否若其尚在则当有荡涤之典若其已死则当有表异之恩夫然后禹始可以无终天之恨而安受元后之陟矣然此今皆不可知惟以事理推之如此姑记以俟正云
舜格于文祖者是告即位也若复以为尧之祖是舜类后世与尧为嗣矣必不得已则以为所从受天下者古人帝统相传立庙而祀之故以即位告之犹胜于以尧之祖为祖而忘其祖也禹之受命神宗其亦若此类也欤大抵由今观千古之上何从而得其为某人是某人只以大段道理观之古今当亦不异如受命告祖理之正也以天下相传而立庙以祀之理之正也受命而告其所从受天下之人之庙亦理之正也史官纪之必纪其重者耳如此观书亦觉简易明白
舜曰咨四岳有能奋庸熙帝之载使宅百揆亮采惠畴愚意以此为命九官之纲领盖言有可用之才使之分治百官之事而顺成之也是舜即位之初即切切求贤以任事与尧畴咨若时登庸畴咨若予采皆是一意圣人之治天下无有急于此故孟子谓尧舜急先务亲贤者以此百揆自孔氏以来皆以为官名是统领百官之任如后世宰相之类愚以为百揆只是百官如下文司空后稷司徒秩宗典乐等皆是盖先总咨四岳以百官之事而下文乃歴命之也禹平水土是百揆之一恐非以司空兼行百揆之任也若果尔则百揆至重矣命之之辞无有及百揆者何其简耶观尧舜之世大事只咨四岳为首则四岳者即若统领百官之任者若果另有百揆之任则何不见有所咨之言耶舜纳于百揆百揆时叙只是歴试诸艰百官之事皆能叙而和之也周官言内有百揆四岳所谓百揆者亦是指舜所命九人之等者也歴世诸儒相承皆以另有百揆之任余考于书又未见其然者故録以俟正禹让于稷契暨臯陶者亦非是以水土之任让之也所谓让亦是言己未贤而更有某人可用之意
百姓不亲五品不逊亲字逊字极好盖人各自行其私意故其忿厉忌嫉之心浮于恻怛慈爱之实于是父子不得其为父子君臣不得其为君臣而兄弟夫妇朋友皆然岂能相亲相爱以归至治故今不逊者使之逊不亲者使之亲则是去其私意而皆真心以相与忿厉忌嫉之私不形而慈爱恻怛之真蔼然周流矣此才是圣人之教然此岂声音笑貌之所能哉敬敷者端其本以先之不敢苟也在寛者和其心以待之不可亟也是亦重责已而畧责人之意教何患有不行耶
畴若予上下草木鸟兽若顺也当去者去当留者留使之各若其性也如兽蹄鸟迹交于中国此便不是若其性周礼有山虞泽虞乃是育养禽兽鱼鼈之官其职比此较轻上古之时洪水之后山林川泽皆未得所益之为虞盖皆平治一番与禹平水土相表里其事甚重故孟子亦与禹并言之
三礼是祀天神享人鬼祭地祗之礼名曰秩宗者盖以宗庙为主则是宗庙之重在唐虞之时固然然则告至告摄告即位安得不以为先耶
命汝典乐教胄子者自天子至卿大夫之适子皆教之以学乐也周礼大司乐掌成均之灋以治建国之学政而合国之子弟使有道有徳者使教焉死则以为乐祖祭于瞽宗又大胥春入学舍采合舞秋颁学合声是古人用公卿大夫之子以作乐重乐且以成其徳也汉制卑者之子不得舞宗庙之酎亦有古意可见故此命防典乐以教胄子是全教胄子以乐直而温四句是使徳性之和乐之本也诗言志四句是使声律之和乐之事也由其本以逹于事则八音克谐无相夺伦而可以和神人矣是乐之大成也窃意古人教人之法无一不具周礼大司乐既教国子矣而地官师氏又以三徳三行教国子保氏又养国子以道教之以六艺六仪则是所以教之者非特大司乐而已唐虞之制虽与周不同然周公仿古立制要亦不至甚远想契之敬敷五教不独专教百姓而于胄子亦必教之以君臣父子夫妇长幼朋友之伦使其徳行道艺皆有所成就而于此又使学乐以荡涤其邪秽消融其渣滓使之和乐鼓舞深入其中与之俱化而不自知也夫五伦之与乐非有二事也见之于事则谓之伦形之于声则谓之乐其理一而已矣然此后防所教则专以乐为主也
舜咨禹平水土以下皆所谓使宅百揆而亮采惠畴者也或咨或不咨不必深滞曽氏之论亦觉锁碎考周礼司徒司空已见于此秩宗即宗伯士即司冦而其名不同若宰司马则未之见而四岳之职周礼亦无之又典礼典乐分命而播百谷虞与共工在周礼皆司空冬官之事今亦各分命而纳言又特命一官圣人因时为治不必其皆同也
二十有二人蔡传以为九官十二牧数之共有二十有一人故以四岳为一人以当二十有二人之数但四岳多以佥曰为答则必不止于一人也愚意二十有二人之数亦有不可知处今必因是以四岳为一人人数虽合而大义未明若必不得已为之説则所谓二十有二人者二十有二等人之职事也则四岳人数虽多而其职事则一而已
舜承尧之后天下大治而即位之始分命庶官以治庶事汲汲不遑若新造未集然此所以兢兢业业而为圣人之心也
大禹谟
禹谟一篇大段是叙舜禅禹之事而及其君臣相儆戒劝勉之辞此今文所无则是梅所上以为古文者也先儒疑其平缓卑弱不类先汉以前之文今亦未见其必然读者仍其旧可也但无怠无荒四夷来王来王字出于商颂莫敢不来王不知唐虞时亦説王字否若六府三事以为九功则亦非后世所能杜撰后世只説五行更不能添一谷字又念兹在兹释兹在兹亦难説平顺
祗承于帝如孔传外布文徳教命内则敬承尧舜亦好人能以克艰为心常持不息则天理精明人欲退听而求贤取善以自助自不能已此圣所以益圣也而尧之稽于众舍己从人不虐无告不废困穷者非其持克艰之心乎故尧舜之道在兢业而已桀纣之道在放肆而已其端系于一念之微而其终治乱存亡由之此岂独为君者之所当戒哉
帝徳广运承惟帝时克之帝言之当以赞尧为正惠迪吉从逆凶惟影响只此三言説得极洁净精神无长语非圣人不能道也所行但顺便吉但逆便凶吉只在顺上生凶只在逆上生更无别様门路亦无别费心思但当常顺不逆可以长吉无凶多少简易明白今人要卜筮前知行其私意所谓吉凶者随其意之所适以为趋避之方既非古人之所谓吉凶而其所谓前知者即知得亦非圣人正意此康节之学所以不同程伊川谓在尧夫便须推测某则不须推测只道起处起一语极妙深得圣人之正意也
古人歌咏之意极好后世作事只是刑驱势迫民不得已而从之非有实意又况能从容不迫入于其中而不自知哉古人教人盖本至诚恻怛之意民自然感动而兴起又皆以人治人如水火金木土谷正徳利用厚生所谓九功者只是教人务生业行善道皆民之所乐从其谁不感动而兴起者迨夫生业既遂善道皆行民自然欢忻悦豫或形诸声音之间皆以鸣其胸中之所自得而动乎天机之不容己如桃夭兎罝罘苢之诗出作入息之咏所谓咏歌也是其声音之和出于道化洋溢之余则以之而被于管弦协诸律吕用之闺门用之邦国使民益鼔舞融化固结而不可解所以为于变时雍四方风动之治此古人之歌诗皆至治之影子故采之足以观其俗歌之足以化天下无至治之实又安得有诗乎故孟子曰诗亡然后春秋作诗之亡者先王道化之息也夫子之作春秋所以继周也文公谓黍离变为国风而雅亡恐亦未得其防也
念兹在兹四句本亦难解先儒皆以通指臯陶而言似亦牵强禹虽言臯陶之徳未必重叠若此亦非立言之体详其意当是已让臯陶又啓舜曰此事至大此责至重帝当念之念之时在此事释之时亦在此事言之时在此事出之时亦在此事如此详审庶可为天下得人而详审之实惟在念功臯陶徳为民懐其不在臯陶耶如此看似觉平稳然禹是时平成功显既让臯陶而又言惟帝念功者不嫌于阳让于人而黙自荐耶盖在当时禹之功固大而臯陶之功亦大虞廷诸臣徳盛而功大者未有出于二人也禹虽有大功然圣人之心何尝自有况承鲧绩用弗成之后其兢业惕励之诚惟恐不能掩父之过而当天下之心况敢轻受天子之位而当为天下得人之责乎此禹之心诚有见夫功之难成而天下之责之不容易塞也其操心之危虑患之深比之他人又自不同故尔力辞下文又曰枚卜功臣则禹之心可见矣惟舜深知之故卒不听其让而授之位也
人心即人欲道心即天理人欲易肆故危天理难持故微所以易危而难存者惟人怠惰气荒而戒惧之意不立故时常昏昧私意任其横流故必戒惧之意常存精明不昧不使一毫私意得以萌动容留其间而又终始如一无有间断不惑他岐则此心纯乎理之发而无往非中矣谓之允执者诚心以固守之而天下莫有违焉夫子一以贯之不过此理此数言者实为万世道学之祖而尊徳性道问学博约知行格致诚正后儒纷纷之説愈多愈惑则以词説为之蔽也若实用其力反而求之吾心如何而为精如何而为一亦何难明大抵学要求其自得不自得而较量于文字言语之间无怪乎其辨之愈多而愈惑也唐虞之时君臣相与当至治之极若疾痛在身每事必咨问无时不儆戒所谓兢兢业业一日二日万几者是其惕励之意曷尝敢有一毫之或肆此便是惟精日用之间只是一个道理一个功夫万事只是一事万心只是一心更无他事更无他心此便是惟一学者能即诸心而求之则尧舜何远哉
正月朔旦受命于神宗孔氏以为文祖之宗庙而蔡氏以为尧庙也但文祖者孔氏亦以为尧文徳之祖庙大段皆主尧而言至宋诸儒又祖承礼书禘黄帝之言则以尧舜同祖故以神宗必为尧庙也大抵文祖神宗皆不可考以后世祖宗之义论之宜皆是自家祖宗之庙但或以古人道统相传以天下相授受则必皆为立庙受天下者必告于其庙亦自相应此则继天立极之大义本自光明又不必更牵滞尧舜同祖为言也
帝初于歴山舜既称帝矣而瞽瞍犹只称瞽瞍则未尝有尊异之言是虽尊为天子之父而不敢以天下私其亲盖以天下为公器也
臯陶谟
臯陶谟以稽古发之与二典禹谟同而允迪厥徳谟明弼谐则遂以为臯陶之言与上放勲重华文命赞其功徳者不同是皆不可晓者也先儒吴氏谓大禹谟首十七字与此曰若稽古之言皆是后人模仿二典所増者文公亦谓近之而苏氏又以禹曰俞上当有阙文则是以允迪厥徳二句亦为赞臯陶之徳而禹曰俞上当有所承故以为阙文也二者之疑必有一得吴氏之説或为长耳若蔡传以禹受舜天下非尽臯陶比例立言有轻重者则恐失之凿矣
何忧乎驩兜何迁乎有苗何畏乎巧言令色孔壬蔡注以迁释窜是谓能哲而惠虽此等之人在朝同居不足忧畏也窃意天下无君子小人同处之理君子固能包容小人而小人得志未有不害君子者然则为君者岂可恃以已之哲惠而好为包容之美以卒至于祸败而贻患国家至其身亦不能免也宋建中之事不可鉴乎书意谓能哲而惠则小人无所不容不足以惑吾之聪明而乱吾政当去则去之当远则远之亦何以不去不远为能哉迁犹言惑迷乱失其常度也
亦行有九徳亦言其人有徳乃言曰载采采象山谓必先言其人之有是德然后乃言其人之有是事盖徳则根乎其中逹诸其气不可伪为若事则有才智之小人可伪为之此意极是盖从本原上发出根本之论也人勉强一时行出好事若不由中总是无益毕竟亦不能久若所谓九徳者皆是天性自然根于其心既有是徳然后出行好事则是实事而于人亦有所济矣圣人之世论治事须是如此后世依稀声音笑貌之间偶行一善事輙以夸于人岂可同日而语哉
寛而栗柔而立愿而恭乱而敬扰而毅直而温简而亷刚而塞彊而义是九者皆以气质之美而济以学问之成也虽在上古之时人不能皆全才虽有美质亦未有不由学以成之而后可以成徳观之唐虞君臣交相警戒兢兢业业天理不敢一日而不存人欲不敢一毫之或肆学问之功比之常人更切则其在下之人交相勉于学以成其美质者不待言矣故曰寛曰柔曰愿曰乱曰扰曰直曰简曰刚曰彊皆美质也而未能纯乎中正以之立事则必有偏故寛而能栗则寛不偏矣柔而能立则柔不偏矣愿而能恭则愿不偏矣乱而能敬则乱不偏矣扰而能毅则扰不偏矣直而能温则直不偏矣简而能亷则简不偏矣刚而能塞则刚不偏矣彊而能义则彊不偏矣是皆所以济其气质之未纯而归一于义理之正然后可以为成徳也朱子谓九徳十八种每两件鬬合将来蔡子所谓皆指其成徳之自然非以彼济此之谓是以上古之人另作一等异人皆不由学问而成者其实上古之人此心此理皆同天下岂有专气质而不由学问者有好气质必知学问能自力于学问者亦自好气质中来故愚于此断以为有美质而能自至其中以成徳者可以见古人之学问矣若言两下鬬合而成是可言栗而寛立而柔乎盖圣人更不须言寛言柔言愿等名目是皆圣人以下有此九等举此九等则尽乎天地间之人矣故能彰显而用之则亦尽用天下之才矣此下文所谓九徳咸事也彰厥有常吉哉注孔氏説谓明九徳之常以择人而官之则政之善亦是
日宣三徳夙夜浚明有家日严祗敬六徳亮采有邦言三徳六徳者九徳之中有其三有其六三徳可以为大夫六徳可以为诸侯孔氏与蔡氏之説皆然愚窃以为不通夫九徳之中有其三有其六者岂有一人寛而立而又柔而立乎又岂有愿而恭而又乱而敬乎岂有柔而立而又彊而义乎以一人而兼数徳此甚不可通者也且必有三徳为大夫六徳为诸侯蔡氏谓以徳之多寡为职之大小若使今有一人徳性寛而栗者是不可以使之在位耶是皆不可通之甚者也而古今无一人疑之何耶或曰然则所谓三徳有家六徳有邦者柰何曰日宣三徳日严祗敬六徳是九徳之人各自致力于学问而不怠者之谓也浚明亮采则任之以治庶政明庶事之谓也有家有邦谓任三徳可以有其家任六徳可以有其邦至翕受敷施九徳咸事则是尽用天下之才可以治天下矣故曰抚于五辰庶绩其凝三徳六徳亦只大约言之耳犹言人才少用可以小治多用可以大治也
一日二日万几几者动之微善恶之所由分也天子以一人而应天下之务一日之间其几微萌动之间所以为他日治乱之闗者盖有万其多也是岂可以不时时戒惧以正其本端其源耶由是观之虞廷之上何往而非学耶逸欲者兢业之反人心才逸乐便放肆才兢业便精明放肆者乱之几也精明者治之几也
兢业万几者所以勅已无旷庶官者所以勅庶官也上下交脩安得不治
典礼徳刑皆天理之自然人君所以治天下者惟此而已所谓万几之兢业天工之人代亦宁有出此之外哉
同寅协恭谓五品之人皆同其寅畏而不敢肆合其恭敬而不敢慢中心乖戾不作欢然有恩以相接所谓和衷也
益稷
予思日孜孜禹安民之心未尝一日忘也洪水滔天以下非是自陈其功盖安民之事未可如是而但已也虽曰粗有成绪然中间尚更有多少可为之事此禹之所以日孜孜者持敬惧之心欲使无一夫不得其所而已矣故臯陶曰俞师汝昌言
予决九川距四海九川蔡氏以为九州之川盖本下文九川涤源之言然一州恰好一川亦是大约言之也观之导水自弱水至洛凡九州非九川乎川者大水之总名也由是知古人之言亦不可以文义执一而泥之也
帝慎乃在位者古人终日拳拳只是敬慎不敢放肆所以天理常存人心不死大圣如尧舜不过如此非有他道也后世怠惰放肆而以为常所以为小人而无忌惮也
安汝止惟几惟康止者心之纯一处安者贞固于是而不动摇也和乐于是而无勉强也盖人心本体与天为一惟为物欲所牵故憧憧往来摇摇靡定圣人之心纯是天理精明纯一更无所杂而何有于不安禹亦以是勉之者交相警戒之义徳愈盛而警戒愈严益以见圣人之心日益精明日以纯一也几者心之初发动处人心常精明纯一则于心之发动处必审皆由乎天理之正而无有蹈乎人欲之危所谓惟几惟康也详观虞廷警戒一则曰一日二日万几二则曰惟几惟康其所以孜孜不怠惟在致审其几而已后世慎独之训实原于此盖作圣希天之功其道莫有外焉外此则为空言为异端之学矣或曰文公之説以存养省察二者两轮并行一以存未发之中一以逹已发之和今单指慎独是审几功夫则是直言省察而欠存养也是但知逹已发之和何以存未发之中耶曰省察存养非有两个功夫但今学者相縁以两偶相对又以两配中和将心体道理界断作二物此最害道盖由未尝实体诸心而多就文字上分疏故支离若此是虽文公之言亦后人不善观之过也夫专言存养则省察在其中矣言省察者又非所以为存养耶故存养是统体省察省察是细密存养如养鱼养树爱防保持无一时或忘欲其生生不已省察则是察其荣憔观其得所与不得所而时其灌溉沃以清泠使日以畅逹自得无非所以尽爱防保持之意非有二其心者也且中和亦岂有二物耶以未发而言谓之中以发而言谓之和中即和和即中也亦非有二其心者也况中和者皆圣人之心体故有未发之中乃有已发之和今人发皆不和又安得有未发之中今人日间万死万灭至夜间睡梦亦不得宁虽或夜气清明之时暂然一觉亦不可谓之未发之中故必戒惧慎独之功久而无间然后此心复其本体所谓中和者可得而言矣盖圣人平时只是戒惧而其心精明纯一其几自明而安学者平时亦只是戒惧而于心之发动之微要必致敬不使一毫放过则所谓慎独之功与此如出一辙
安汝止惟几惟康其自治可谓严矣犹曰其弼直圣人警戒取善于人何有穷已今学者自脩之功虽在于我然无朋友交脩之益亦不可以有成也
臣哉邻哉邻哉臣哉相依相亲比莫如邻君必依臣以辅弼犹人必依邻以相亲也盖深叹辅弼不可少甚近甚切之意则其虚心从善之勇为何如哉
作服汝明者非但明其采色而已是一工之事也盖服以彰有徳审其徳以施其服以不失天命之当然所谓汝明也明与听其义甚大非但观色察声而已臣邻而下皆广谕羣臣非但以命禹也
虞廷之治人皆君子而舜眷眷以庶顽谗説为言上既命龙作纳言矣而此复以命禹盖圣人以天下为一体元气虽已周流而癣疥之微亦欲其尽去然后为快故委曲含容教导欲其化于善而后已也
工以纳言以出纳惟允之言时而飏之使入于耳感于心庶几其能改过而迁善蔡氏云以其所纳之言时而飏之夫飏之者欲其兴起而动其天机必善言始可讽咏也若谗慝所纳之言其何足飏以使人而有兴也耶
禹曰俞哉蔡氏依苏氏説谓口然而心不然此语亦未莹帝光天之下虽是禹广帝舜之意然舜之言自是禹岂有心不然之意耶盖辨别淑慝而教训化诱之勤者臣道之当然合光大而运转枢机于上者君道之当然舜之命禹欲其举为臣之职禹之告舜欲其尽为君之道各有攸当非舜之言有不足而禹复以是广之也帝不时敷同日奏罔功愚意谓敷字为句谓不敷布是道也
用殄厥世蔡氏与孔注皆以为尧以天下与舜不与朱为殄世予意殄世是丹朱在封国之时复朋淫无度故至殄世若以不传天下为殄世则是尧之殄世矣
州十有二师注疏以二千五百人为师谓计人工之多寡蔡传以每州立十二诸侯以为之师使之相牧以纠羣后愚意注疏人工之説与咸建五长不类固不可依但蔡传之言亦不知其何所本或自以已意顺文而释之也周礼八命作牧九命作伯作牧者谓侯伯有贤者加命为一州之长作伯则上公有功徳者加命为二伯是又尊矣又建其牧立其监则监者监一国者也牧则加命作州长即八命作牧者也周礼周之制或与唐虞不同然皆未有师之名若今以师为诸侯之长是即周之牧为州长者也既云州长则是一州之长统率一州内之侯伯而云每州立十有二人则太多矣夫以为州长则一州十二为太多以为州内之侯伯则一州十二又为太少是皆未得其説也舜典摄位巡狩之后肇十有二州意者每州立一人为诸侯长谓之州十有二师乎若是则与周制亦不异特其名不同耳但説者以禹贡九州在尧时已定至舜摄位二年之后以冀青二州境界太远始置十二州此禹所述治水之时犹是九州故不得以十二师应十二州也予谓九州十二州沿革先后今亦难知禹之禹贡作于肇十有二州之前与后亦不可知今大畧即书观之咨洪水虽是尧然意亦是尧之末年之事唐孔氏谓计尧即位至洪水六十余年亦或有理盖允厘百工庶绩咸熙此时未有水患至末年忽有水患故汲汲求贤以治之鲧九载绩用弗成禹作十三载乃同中间又岂无空年以是推之则治水当亦是舜摄位初年之事矣孟子谓尧独忧之举舜使治舜使益掌火及禹疏九河等皆是尧忧而舜行之也由是推之或舜初为十二州而禹治水功毕作书定贡复并为九亦不可知也大抵唐虞之事迹既远文字不详先后之期安能尽考而知只可观其大义而所谓十有二师者亦无大闗系特因所疑遂歴陈之以偹一説云尔
弼成五服如蔡説亦太生意义弼犹辅也周书洛诰言四辅后世言畿辅盖甸侯绥要荒一服辅一服而成五服也
啓呱呱而泣予弗子孟子谓三过其门而不入亦是极言其治水之急如此而或又疑家有父母岂可不入朱子又谓量缓急若只泛泛底水须见父母若是甚急不见父母亦不妨愚观此説太觉支离盖所谓一事各求一理也夫弗子与过门不入之言亦须防意以得之岂可执滞以求之哉若家有父母便是治水甚急岂有过门不入一见之理而治水又是远大持久规模非若存亡在于呼吸之间者过门一见岂便废事况过门不入亦是当时相沿传説如此孟子取其意以辟并耕之説亦或非真有是事也禹亦只言弗子而已何尝言不入门一视之耶大抵道理自在人心此等细琐事迹不必刻画为之説为国忘家固有是事然亦只可言入门见父母
臯陶方祗厥叙方施象刑惟明如注家之説以为是史臣赞臯陶之言与下文防言皆是逐事记之亦是
虞賔在位羣后徳让舜之徳化可谓神矣然以尧之神圣不能化之何耶曰尧之时亦不闻丹朱肆于为恶想在圣帝陶镕之下安知其不能以善自治但欲付以天下则不可孟子所谓不肖者不能承继其父耳故尧举舜而授之及至为賔于虞则其感创思慕又更二圣之久阅歴益深则或益进于前矣故能与羣后徳让而非以尧不能化舜独能化之
防言乐二段史臣记之以见舜盛徳之至治化之极故曰惟天下至诚为能化
禹于帝前自叙其治水之功屡屡不已自后世观之便有嫌疑之意而禹之心初不以为然者盖禹之治水其功实难将天地重整顿一番禹之力竭于是矣又承鲧之后其忧勤惕励之诚日操不已诚念功之成败系于一念敬肆之防故歴歴言之如人家祖父训饬子孙昼夜言其所以辛勤立家之故岂必要功于子孙其属意之勤虑患之周所以为爱子孙之至与禹爱君之心一也

[book_title]尚书疑义卷二
明　马明衡　撰
夏书
禹贡
禹贡一书是纪禹治水制贡赋之事当尧之前岂无贡赋之法至禹乃制之耶盖洪水为灾増损不一禹之治水将天下整顿一畨然大畧亦必皆因其旧灋而折中之耳非禹一自创为新灋也
随山刋木奠髙山大川是一篇之纲领当浩浩怀山襄陵之时山不得为峙川不得为流而九州茫茫亦莫之辨治水之后若下文导山导水则山川各若其性而九州疆界亦因以辨所谓奠也然必随山刋木者想上古之时民居宫室不至若是之繁斧斤稀少又经水患林木蓊薉拥遏水道水窒不行故必随其水所经之山刋除其木然后水道通流不至于泛滥矣孟子所谓益烈山泽而焚之益佐禹即刋木之事也
或疑古今同此天地同此山川何独尧舜之世乃有洪水之灾尧舜以前不可得而知矣即尧舜以后亦不闻有怀山襄陵之事何耶曰政有亦不可晓处或所谓怀山襄陵所谓滔天亦大畧言之耳只是坏民种作民乃艰食圣人忧民之深惟恐一物不得其所岂忍视于艰食故汲汲思治朝夕不遑安而言之特切耳至其水患或亦如后世之河决当龙门未凿之时河自积石北行不知亦如今南转自龙门而过只是石峡窄故禹凿使开濶令水不拥遏耶抑或自禹以前河从北去山后入海至尧舜禹时始徙来出龙门亦未可知也但自后世观之河之徙凡防变至今则由淮以入海一淮水独受黄河之流则其变益远矣以皇极经世之説推之今与禹同是午防歴世方六七千年则禹已前当有寅夘辰巳四防其歴世又何其远耶然则水道之改易又安必其无耶若果如此则当夫龙门未辟奔悍四出为患何可胜言河水既新来则其他水道为河所冲决皆失其旧是以一槩泛滥禹既脩治则并他水皆治之使各若其性然意惟治河用功为多也若如文公谓洪荒之世生民害多圣人迭兴渐次除治至此尚未尽平则是以开辟以来如此意窃有疑姑録以俟正云
朱子谓禹贡记地里治水曲折多不能晓如説始于壶口龙门不敢深信盖谓当自下流始自下流则当自碣石九河始此意固是然余窃以为自下流始者此治水之大势然上流亦有壅遏之甚者则亦必先达之此治水之权宜也况冀州帝都所在吕梁河之所急安得不先治之凡后世观古人之事只当见其大纲至于因时从宜则去古益远不可执一论也
冀州梁岐注家以为雍州之梁岐蔡氏以为即吕梁狐岐之山皆冀州山也方以帝都为急故先治冀州然大势当自下流始不应即往雍州则蔡説为得大抵观禹贡在得其大体奠髙山大川此大体也欲奠其山川则必知天下山之始止知天下大川之源流然后顺其性而治之乃能各止其所而无不定矣今天下山川大畧论之有三条南海与江夹一条是为南条山也江与河夹一条是为中条山也河北自为一条是为北条山也江河水最大夹来山最长其中若济若淮若汉若渭水皆短是其中山之分支处支既大故其水亦不小然则济虽贯河自致于海其实是河北山之分支至河而尽也汉沔沧浪则中条向南之分支至大别而尽故其水亦至大别而入江也淮亦是中条南边分支盖分自桐柏山故其水出是山至海而尽故其水亦入海也涧洛皆入于伊伊入于河是中条向北之分支至河而尽故其水亦入河也至若渭水则亦是中条向北之分支至河而尽故其水入河若泾沮漆则又是其间小分支至渭而尽故其水入渭耳若北条之山皆自北敌地面来其水不可得而详然河之北更有混同江是河与混同江夹一条而混同江之北自为一条则亦是有四条矣凡此皆是大纲处圣人固未尝如后世之论风水以求山脉然亦未有不知山之来歴而能治水者故于此等去处先要识得自然知有下手缓急自然因时制宜自中机防不必册中寻求一字之间以拟其数千百年施工之次第是亦难矣故余谓山名古今不同歴世考究已勤知其所可知而阙其所可疑可也
夹石碣石入于河碣石之地古今论説已多然皆求之不得蔡氏祖郦道元韦昭诸儒之説以为今海中有山而多碣石者尚去岸五百里遂以九河之地沦入于海愚窃疑之夫以古今山川少有变动或不能无然岂有五百里之地俱沦入于海之理今因求碣石九河而不得遂以桑田变海之説通之是不若姑阙其疑之为愈也盖黄河自周定王以来日渐徙而东南已非禹之故道则其初分为支流与贯入于河者悉皆易位矣又岂有遗迹独存至今耶夫九河者以北播为九河之义推之则是黄河末梢之支流也既为末梢支流想亦不甚浩大漫然以大河之分故名为九耳黄河既改支流必枯变为平地理所必有今不信枯河之能为平地而独信五百里平地之能为沧海是不信其变之小而信其变之大不信其理之所有而信其理之所无也此愚所以不能无疑也夫行海者有山可见则望山为准无山可见则望星为凖意碣石是河之入海自海达河所望以为凖者是固无妨于五百里之远岂必逼近肱腋之下然后谓之右转屈之间耶若是则入海中之山固可谓之竭石矣然下文导山至于碣石入于海则似碣石又在近岸之山是又有不可晓者岂禹之碣石尚在近岸古今名称不同后人求之不得遂以海中之山当之耶抑或所谓至于者亦只望以为凖以志其入海之处耶然九河自汉以来求之甚详虽不能悉得其处当亦得其二三其湮为平地者不可得而知而必亦求以足九河之数是则惑矣若其流为他河者则犹存其旧名或易为他名者汉得其三唐得其六宋欧阳氏得其一虽未必尽然要亦有的是者今不必通得其九若但真得其一亦可以证九河之非湮没于海矣若此等类在理之大体固当缺之今亦録之以俟知者
夹右碣石注疏以为循碣石之右郑氏云山西曰右如此説亦觉稳帖
朱文公谓冀都是天地中间好风水盖以山脉自北而来前面三河环绕今观冀都大势固好然黄河既徙而南入淮则环绕之情亦异于昔矣若论天下之中当以豫州为正而形势之雄固则犹在闗中
九河意凿杀河势者盖河至末梢众水所凑而又大陆四平无名山以为之限若不以分疏数道而行必是冲决无常为民之害故云北播为九河播者亦是人力分疏之义也同为逆河者至海则不患其冲决矣既是人力所凿则非若天地生成者古今长存而不变也况大河既徙则此等之河必致湮塞千万世而下必欲求其一定之迹而必足九者之数其亦未达于道之儒乎
徐州浮于淮泗逹于河以淮逹泗泗逹济济逹河也郦道元谓禹塞淫水于荥阳下引河东南以通淮泗济水分河东南流则是自禹时已分一与淮泗通矣
三江其説多不同今恐只作松江分流者为是盖震泽之底定由三江之既入也三江不由正道而入于海则其漫流泛溢震泽何以能定耶况味其文灋如彭蠡既猪则阳鸟攸居大野既猪则东原底平也是皆不可説太远以岷山之江为中江嶓冡之江为北江豫章之江为南江则与震泽何干耶
有贡有篚又有包者皆贡也但其物有可以直贡者有可以篚贡者有可以包贡者又必其地之所有则贡非其地之产则不贡故梁雍不言篚自荆之外不言包也
荥波既猪郑康成谓荥今塞为平地在禹之时政必不然盖禹之治水不过顺其天地自然之性而已大段地之峙者为山平者为原水之流者为川猪者为泽禹则山还其峙原还其平川还其流泽还其猪而已今观九州所叙不出四者此禹贡之大纲领也故曰四隩既宅九山刋旅九川涤源九泽既陂若夲是泽塞为平地岂禹所谓顺水之性哉
导山之説先儒论之不一或以味别地脉为疑愚意世论地脉者为求葬地逆天理规福利与圣人万物一体之意不同若味别则尤无谓然治水不求地脉如何治得夫两山夹一水两水夹一山此理之不可易者故水必因山而比山必随水而行今观导山之意禹之所谓行其所无事者正在于此盖皆因山川自然之势而为之导耳当洪水浩浩怀山襄陵之时山脉实不可知凿于智者不求山脉之自然自作聪明随意开凿人力所施几何此处虽凿得低彼处又髙水终流不去于是或决此水合彼水或妄为堤防以障塞容受不得依旧泛溢是皆不得山水大情之所致也鲧之九载绩用弗成未必不由于此禹之胸中先洞见天地自然之脉络而必求山川自然之势以治之髙者还其为髙低者还其为低流者还其为流止者还其为止禹未尝自作聪明而有所矫揉也故夫偶有阻塞水窒不行或林木以为之障或土石以为之梗而其自然之势固在也故随山随水去其阻塞而自然之势自见水安得不通流耶然其所导之山皆举沿河一带不专在脊脉上经行盖大脊虽如是而行自大脊上分至河又有小支支间又有小水也故所在沿河一带之山而其大脊即在矣导山导水亦是一齐事非先导山毕而后导水决无是理但形诸文字不得不分山水而各自为导也且亦以见山止水之源流也
岍岐荆山在河之东实为河以南之山壶口雷首大岳底柱析城王屋大行恒山则皆是逾河以北之山也禹之治水固随其山脉之自然然亦必河之所经或其山之水入于河者则随而导之若其山至此而尽旷为平野而余支又往他处非大河所经而其支之水不入河者亦不之及今观至于荆山乃逾于河则是岍岐一带至荆山而尽而河北壶口以下诸山皆自北地生来如蔡氏传注之説而其龙门石峡逼窄则是两边山脚相至交牙今山间两山之脚交牙生石者往往有之如是则岍岐荆山自为一条而逾河壶口雷首诸山又自为一条也蔡氏谓一支为壶口大岳一支南出为析城王屋而又西折以为雷首又一支为大行一支为恒山其间各隔泌潞诸川其説固是然总而言之皆河北一大同榦异枝也但禹所施工在于沿河一带故只举沿河一带之山以至于海不在大脊上言也此以河界断言之然山脉之生亦不可知所谓石骨过山河者往往而有之又安知非荆山之脉连接壶口而河流穿破其间耶此皆不可得而详也而荆山之脉至此而尽则河北诸山后面当有分脊处当如蔡氏之説脊以西之水西流入龙门西河之上流脊以东之水东流而为桑干幽冀以入于海矣是两水夹一山也然如李复之説禹凿龙门起于唐张仁愿所筑东受降城之东自北而南至同州安国岭而尽两岸石壁峭立大河盘束于石峡间千数百里不应山脚交牙如是之远则又疑为石脉相连而为大河穿破又疑为大禹以前河从东北道而此为新徙亦未可知也凡此皆难以证据姑以意度理防用偹一説以俟参订云岍岐荆山大槩在渭之西北河之东南是渭与河夹出一支也蔡氏通以岍岐荆山为大河北境之山非是
西倾朱圉鸟鼠至于太华熊耳外方桐栢至于陪尾此河南江汉之北一条大山河与江汉两水夹一山也河之南又有渭渭源短汉源亦短惟江河源长故总其大纲则以江对河而夹之洛水伊水涧之水皆是大华一条逦迤而东其山麓分而中夹小水也又逦迤而东南至桐栢又分淮南淮北一条正起为泰山而分出汶水北流入济沂泗南流入淮皆是江河中条一大支末稍分处若论山脉尽处此中条当尽于太山而北止于陪尾者以治水所经止于此也
导嶓冡至于荆山内方至于大别此为江北汉南之山一条短支盖南是江北是汉两水夹一山至大别而尽也其山之原当与终南太华同榦异枝疑皆是西倾朱圉而分也何以知之盖终南大华以南山麓之水入汉沔嶓冡荆山以北山麓之水亦入汉沔汉沔之源出于嶓冡山则山亦于是而分也此是河以南江以北中条一大支分为二支也蔡氏通以为江汉北境之山恐未是谓江之北则可谓汉之北则不可但地图荆山内方在汉南大别则汉北此必是误当再考史记正义云大别山今沙州在汉上汉水经其左若在汉北则不得云经其左矣又左传吴与楚战济汉而陈自小别至于大别则大别亦当在汉南矣
岷山之阳至于衡山过九江至于敷浅原此是南条江以南之山江与南边海两水夹一山也其间分支擘甚多而又有小水出于其间衡山与敷浅原虽如蔡氏之説然总而言之同榦异枝也蔡氏以此为南条江汉北境之山者非是
弱水西流黒水入南海西流则亦南海矣大抵山自西北生来为中国诸山积石西倾岷山皆自西畨里面而分是皆同榦异枝也河源之所始河南北之山所由分也而江源之所始江南北之山所由分也其未分时则皆共一冈脊而已蔡氏所谓冈脊以东北之水既入于河汉岷江其冈脊西南之水则皆入于南海此最为得之然则弱水黒水皆未分岷山榦上向南山麓之水也此其水想不甚为中国害但禹既治水将天下经理一畨弱水黒水皆九州封域所至故亦书之朱子所谓只是分遣官属去理或相视其地归来具规条以复由是言之九州山水截然整齐者亦记载文字不得不然耳
按元史世祖至元十七年遣使穷河源招讨使都实受命行四阅月始至其地大抵言河出吐蕃朶甘斯西鄙有泉百余方可七八十里沮洳散涣不可逼视登高望之如列星然名鄂端诺尔即华言星宿海也羣流奔辏近五七里汇为二巨泽名鄂楞诺尔自西而东连属成川号齐必勒河又合伊尔齐呼兰伊拉齐三河其流寖大始名黄河又岐为八九股行二十日至大雪山名腾格哩哈达即昆仑也由昆仑南至库济及克特二地始相属又经哈喇伯勒齐尔之地合细黄河及克埒穆尔齐二水北行复折而西流过昆仑北又转而东北行约二十余日至积石始入中国约自河发源至中国计及万里云由是观之世言黄河发源昆仑非也盖宋以前不能及远至元来诸国皆属使节始通所穷当得其实自河源二十日至昆仑自昆仑二十日方至积石是昆仑亦黄河所经之山然其经行之远众流合凑其源非一不知纪极然云由昆仑南复折而西流过昆仑北又转而东北则是昆仑者亦河北之山而西倾岷山又非昆仑之矣世言中国之山皆生自昆仑者又不然矣然此皆荒远难穷畧之可也
导河积石至于龙门自南行转而东自东行转而北以入于海则是禹时河自北入海未尝东南流也然徐州之贡浮于淮泗达于河则淮泗与河通矣水道既通河安得不因之而东南注乎蔡氏引许慎之説谓汳水受陈留浚仪隂沟至蒙为灉水东入于泗又谓泗受泲水东入淮盖以灉水自河出而泲亦可以通河故浮于淮泗可以达于河如是则自禹之时河已分入淮矣而导河之文又畧无所见分入淮之意何耶岂灉与泲水虽可以达于河然地有髙下河未尝因之东南流耶所谓入于河溢为荥者犹是济水而未尝以为河之支流也郦道元复谓禹塞淫水于荥阳下引河东南以通淮泗济水分河东南流亦不知其何所考也方氏囬谓建绍后黄河决入钜野溢于泗以入于淮者谓之南清河由汶合济至沧州以入于海者谓之北清河是时淮仅受河之半金之亡也河自开封北卫州决而入涡河以入淮一淮独受大黄河之全以输之海此则今之河也
东汇泽为彭蠡文公之辨不一而足以为彭蠡之泽无所仰于江汉之滙而后成其説甚长文公仕官南康军身所经歴之地自是实事但愚窃详之中江北江之説则有难通若东滙泽为彭蠡亦自无害何可遂以为衍语耶盖文公于东字滙字为字看得太重故以其言滙为彭蠡若必仰于江汉而后成者为不通也其论説之富排辟之严至于如此若今平平读之则若云再过东去滙彭蠡之泽以入于海亦未尝有不通也汉虽江北然视彭蠡则为西彭蠡虽江南然视汉则诚为东耳相去七百余里而云东滙是岂有不通耶夫汉去彭蠡虽远而彭蠡之泽诚不可谓自汉而防者然已云南入于江则其滙者江之水也且番阳合诸州之水虽众然较之大江之水所从合而凑积者其大小盛衰气势相去远甚江水大则亦必入彭蠡及其大江入海势迅则彭蠡之水始出而与江水同趋于海矣然则所谓滙者又何尝有不通耶又凡所谓泽者以水之钟而得名也泽之所由钟者必有资于闗栏壅遏而后成也今彭蠡之水虽不仰于大江然非有大江之水闗栏壅遏于外则必亦直出决迅而去安能回顾汪洋灌注弥漫以成数十百里之巨浸乎是亦未尝不仰于大江而其所谓为者又无有不通者矣或曰文公固云湖口横渡之处但见舟北为大江之浊流舟南为彭蠡之清涨则是江水固未尝入湖也予曰此特以一时所见而言之耳夫水之相入相防当看水势之大小为盛衰若今南方溪海相防若溪大海小则溪囓海咸水不能入虽潮汐拥上而溪流自囬环而为江若溪小海大则海吞溪而溪水皆变为咸水矣此必然之势也今大江之与彭蠡其大小之势不待智者而知顾大江东去直流为平缓而彭蠡南来横冲为迅急缓急之势江水让焉浊流清涨固有时而分也然雨旱各以其方或彭蠡所仰于诸州者雨旱不时又乌能与大江敌乎况冬月水涸彭蠡之涨抑何所资乎由是言之则大江入彭蠡者十七而彭蠡入大江者十三也浊流清涨何足以限之耶且经所谓东滙东为中江北江者亦只言自西之东耳而何尝于入江之后又特分别一半为汉水一半为江水一先一后而入彭蠡而其出也又一为北江一为中江以入海耶是虽甚愚者不为是见而谓圣经有是耶是皆牵泥文义之过也惟中江北江之説今诚无之不知禹时水道入海竟何如哉或中北字必有阙误今亦不敢强为之説也
文公云荆阳地偏水急不待疏凿当时只是分遣官属去未尝亲往以此致误但禹防诸侯于防稽则已渡江而南矣中江北江之説是岂有不知耶此又是不可晓处
禹之五服只五千里周倍之为万里而汉亦约以万里先儒皆疑禹服之狭而周汉地广愚窃以为周之九畿自蛮服而下已是五服之外周朝觐之制止于五服所谓六年五服一朝是也九州之制止于蛮服而文教之行亦止于蛮服所谓六服羣辟罔不承徳是也若夷镇藩三服总号蕃国大行人所谓九州之外谓之藩国世壹见是也大段周之制以五服为正所谓蛮者縻也亦是縻之而已又王制西不尽流沙南不尽衡山东不尽东海北不尽恒山是周之九畿虽逺而其疆理之地亦与禹服相同禹之五服虽近而其东渐西被声教所及亦与周不异盖圣人君理天下务在安民不在广土圣人之心未尝以天下为己私有而欲富天下也兢兢业业惟恐不足以称作民父母之责而天下之民不得其所故已之所治者既安而其声教之覃敷远者亦自然向化如天之赋物各止其所斯已矣曷尝欲使荒远之地皆为吾有而富天下哉尧舜三王皆是心也后世秦皇汉武始以拓土开疆为事而其心与圣人公私顿异盖不可同年而语也卒使兵革不休疲民以逞所得不足补其所失秦遂以亡汉亦虚耗亦何益哉而蔡氏以周与汉皆尽其地之所至而疆画之窃恐未然我朝近岁用言者欲征交趾郡县其他好事者奋勇争先而殊无折冲之具止之者宴安自便又不闻其有安民之图愚以此説示诸人皆笑以为迂濶此无他学废不明皆不能得圣人之心故也呜乎心之公私毫厘千里今人谁复辨之卒而耗费一畨竟亦无补然则谋国者舍尧舜其君之心亦何以事君而治天下哉
甘誓
观甘誓之言可以见啓能敬承继禹之道矣説者以为啓虽承禹传道之后而干戈行阵之事亦曽从学家素讲明来又以为禹固不以天下为无事而不训以兵啓亦不以天下为无事而不习于兵此皆不知本原之论也倡平居习兵之説为害不小圣人岂如是哉盖圣人之治天下固自有体观周礼大司马春搜夏苗秋狝冬狩之法皆非无事习兵而习兵之法未尝不在此有国之大体也啓既能敬承继禹之道大体岂有不知岂待拳拳于家庭而专以讲习兵革为事哉此説愚惧其失而贻害也故为论之
三正蔡依马説子丑寅三正故以为夏前三正迭用今详五行三正皆是切于民事者而有扈全不着意且有牋害民无所措手足故征之如是则三正只依孔注作天地人之正道亦是皆金木水火土民生之所急天地人之正道则民不可一日离也
五子之歌
征
甘誓五子之歌征夫子録之者啓能纉承父道大康虽尸位犹頼有厥弟少康之贤盖以见圣人之业幸有所托而诸人者亦能不坠厥绪为世道生民之幸为万世人君之大监也圣人之意渊矣然少康能复禹之绩季杼亦能戡定寒氏之乱意当时告戒辞命当必有可録者而今不复见安知非在百篇之中而亡之耶

[book_title]尚书疑义卷三
明　马明衡　撰
商书
汤誓
征伐之事汤以前未始有行之者行之自成汤始盖当时夏桀曓虐汤有圣徳其责在已不容有辞使汤避放君之名而坐视其民之罹其毒即是私意故曰余弗顺天厥罪惟钧所谓天者亦只道理之当然无所私意之谓也当时天下之人虽皆信之非富天下然民可使由不可使知况道理心术之防亦安能一一皆晓此誓告之所不能已也一则曰天命二则曰上帝以见己无一毫私意而事之不可以已而又反覆曲譬务尽人情汤之至诚恻怛之真蔼然于言外矣商民狃于一已之安便是私意圣人以天下之心为心故其责不容逭也
汤武誓师皆称王曰孔传以为汤称王则比桀于一夫是以伐桀之时即称王矣蔡注以为王曰者史臣追述之言也然武成有道曽孙周王发亦以为追述之言则不通矣夫以为追述之言者盖嫌于后世故主未灭輙自称帝之説圣人固不若是之汲汲也然后世规取天下者徒以力为胜负胜负未可知而輙袭尊号幸而成不幸而败其心曰非如是不足以取富贵也是其所谓尊号者以为富天下之枢机固在此耳呜呼此岂可以语圣人哉而亦何足以为汤武之嫌疑哉夫名者实之标也实者名之本也既有其实何嫌乎其名既有其名由于有其实汤武之以作民父母为己任夫既有其实矣而又欲避其名乎善乎张子之言曰当日未絶则为君臣当日既絶则为独夫桀纣既已为独夫矣则汤武之称王又何疑焉且今既称兵以伐之矣而犹逡巡不敢当其名称则所谓伐之者抑何义乎兵可举也则名可称也名不可称则兵亦不可举矣此于天命人心之际间不容发之防圣人体防断制何等明白而又岂为含糊委曲如后世不由道理只是较量于事势之间是则反为私意而已矣是故同此放伐也在汤武则为应天顺人在后世则为欲富天下同此称号也在汤武则为顺承天命之公在后世则为压服人心之私广而言之同此去也在防子则为存宗祀在后世则为忘君事讐同此禅授也在尧舜则为公在唐宋以下则为私天下之事无有不然者而何于此独疑之乎故窃以为汤武称王或未举兵之前而已称之乎或称之而后以举兵乎皆不可得而知但于天命人心之际已审已决而非若后世侥幸于成败之间者也
仲虺之诰
成汤放桀于南巢惟有慙徳窃意汤之伐桀见之既明行之既遂矣而乃有慙徳是不安于心也理既当行何不安之有有所不安孰如勿为之为愈乎然则成汤于所谓慙徳者岂犹有未的然之见不自信之心耶蔡氏谓承尧舜禹授受之后于心终有所不安是犹似以迹论也夫惟道理断之于心则迹异而心同圣人岂暇形迹之计哉汤之慙徳汤既自言之矣曰予恐来世以台为口实此则汤之意也盖天聪明圣智之资既生不能不任天下之责此固无俟于言矣然幸而当其盛时如舜之于尧禹之于舜责任之副既足以满天下之心而揖逊之容又有以起清风于百世不幸而遇其变欲辞其责既所不可欲任其责未免以征伐而有之此则圣人之不幸也成汤于是将有所不得而逃矣汤非不能如禹之受舜然禹之所遇者舜也汤之所遇者桀也汤之惭徳其亦自伤其所遇之不幸耶其为后世虑至深远也周公之诛管蔡周公岂乐为之亦所遇之不幸周公亦有所不得而逃矣孔子作春秋乃自谓罪我孔子亦岂乐有是哉盖皆所遇之变夫子将安所免于人之罪已哉故惟圣人而后有大过惟圣人而后有大忧汤之惭徳周公之有过孔子之罪我皆所不能无也此惟知学者方能识之
汤之所谓慙徳者盖反之于心有不安于是耳不安于是而犹为之何耶曰不得不为时日曷防予及汝偕亡汤可一日安耶不为不安为之又不安此汤所处之时是至变者圣人之不幸耳夫道理至大无有终穷故虽圣人有所不尽者能如汤武之放代周公之管蔡孔子之春秋皆是也夫尧舜为天下得人此道理之正也亦尧舜之能尽也然尧舜当天地中和之防故有尧舜之圣亦惟有尧舜之时至禹之传子时已不同而圣人因时而处之各异汤之时又不同矣况望其处之如尧舜乎不能故不免伐夏救民其为天下得人之意则同而其迹则以臣逐君恐啓后世奸雄之心揆诸道理亦未能尽不可不以为过也孟子曰周公之过不亦宜乎圣人特权轻重而行之而其心亦岂安于是乎故克尽道理如尧舜者汤之所愿也不得尧舜之时不能如尧舜者汤之甚不得已也故愚于汤之慙徳盖有以见汤之圣徳有得于尧舜之大而非武之所及也伐桀慙徳各有攸当而説者以为汤伐桀之时顔忸怩而心不宁已久者岂足以知成汤之心哉
古人动以天为言盖古人终日钦钦对越上帝视天真如临之在上而心之所安即与天合心所未安即与天违不敢少肆自誓诰之言未有不称天者仲虺释汤之慙表明天意尤自明白天以乂民为主一则勇智一则昏徳伐夏救民非汤而何是虽释汤之慙非以为汤也所以告天下与来世使不得借为口实也仲虺之意其亦远矣
以义制事事之所行无一而非义也以礼制心心之所存无一而非礼也只是此心时时纯乎天理之中而见诸行政事之间莫非此理自然存诸心而言谓之以礼自其见诸事而言谓之以义一以贯之而已非制心制事有两様工夫也先儒陈氏栎谓以义制事即义以方外以礼制心即敬以直内亦是
汤诰
天降衷于下民而皆顺其自然之常性如父之慈子之孝兄之友弟之恭不待学而能不待虑而知所谓恒性也作之君师以治教之而后能循其常性而安行于父子兄弟之间所谓克绥厥猷惟后也汤之诰武王之誓同是一意于以见圣人之治天下真是代天以行事而为民之主决少不得此汤武所以为应天顺人也
余观汤之诰三复其义只是欲天下同归于善而已其词防温厚至诚恻怛之意蔼然可见与武王武成之言觉有不同又合仲虺之诰而观之君臣之间所以相告戒者无非身心兢业之言与唐虞君臣警戒未始有异此圣贤先后一道也
伊训
此篇祠于先王与祗见厥祖孔安国皆以为汤而以十有二月为汤崩之逾月奠殡而告以祠为奠是盖与周康王受顾命冕服之事同朱文公亦谓人君自有一段居防之礼与常人不同但今不存如是则太甲即承汤而所谓外丙仲壬者固不复论矣然以十二月即为汤年之十二月而遂以改元为太甲之元年则天下之人得于视听之下者将以为汤之年乎将以为太甲之年乎以嗣王方才一月而灭先王十有一月之年纵使古人礼质稽诸人情亦不若是之舛且亟也则以元年为继汤者缪説也蔡氏以为继仲壬之后则以外丙二年仲壬四年皆为所立之后而所谓元祀者太甲之元年也所谓十有二月者商虽以为岁首而未尝改月也所谓先王者商虽未见追王然所谓王者亦皆先王之列也如是则以事体为宜窃意孟子外丙仲壬之年或以为年或以为岁朱子两存之然下文即云伊尹放之于桐三年连上三个年字不应有异则以为二君所立之年如史记之説亦为有理但蔡注复言大甲嗣叔父而王为之服三年之防为人后者为之子也此则大谬嗣王即为之子则商家以弟继兄者何其多也而皆以弟为兄之子可乎即不必为之子而但嗣其王又不可以服三年之防乎礼为人后者大宗无子族人以支子后大宗此为宗法而言之宗法之立岂所以为天子诸侯设乎故曰别子为祖继别为宗别子者诸侯之庶子也
一篇之中只要大甲敦爱之实去淫僻之风以敬其身而已人君所以治天下宁有外于是道哉至下文不惠其言乃便有痛切之语
大甲
先王顾諟天之明命天即理也明命理之昭昭不昧若命在我者人常存敬畏之心则此理昭著而益严稍入放肆则于明命何有故非有明命一物在眼前也吾心即天而已矣
慎乃俭徳惟怀永图人能自持其心则其心精明自然不至侈肆而思虑深长不能自持其心则日益昏昧放肆邪侈愈入愈深图于何有故俭则不放永图则能思不放能思道理自见此尹之告语最契处大甲虽一时未通然克终允徳毕竟由此而入盖居桐而近汤墓则自然起其思慕而亦无由以侈肆心油然而生憣然而悟矣是伊尹既有以知太甲受病之处而又得所以处之之方非圣人之实学其孰能之故人臣不可不知学若使不知学者当之纵有伊尹之忠亦无所济也
若虞机张往省括于度则释是即虑善以动不妄动也人惟不思而侈肆则任意妄行生于其心发于其政害于其事矣惟知不放而思岂敢妄动而不敬乎所谓俭徳永图者此其实功也
兹乃不义习与性成予弗狎于弗顺所谓习与性成者匪性本如是也由习而化焉狎于不顺之人所以习也故使居桐以远小人而亲圣祖以进善道也观是则伊尹一念恳切之诚谓太甲天资犹可以为善惟为富贵在前小人亲近使非密迩先生如是以处之则无克变之理处之而克变则汤祚永延在此举也不处而不变则汤祚遂絶在此举也存亡之机系此一举伊尹之心盖亦三复于是矣况当其时汤在位方十三年大丁未立而死外丙仲壬皆防此其变故故危疑之秋一发千钧之时也犹幸有太甲者天资可以为善而惟习之移伊尹之属意当何如耶与汤共大命集天下方安汤之聿求元圣则其所属望者何如而忍弃之不一膺于怀耶尹之心公天下之心也其诚意相孚徳望系属已非一日天下信之有不足言矣非惟天下虽大甲亦信特不胜一时纵欲之私耳使伊尹一有避嫌疑畏之心则置天下于不安昔日与汤僇力以伐夏救民者亦以其责不容辞也夫不以辞于伐夏更革之大变而辞于嗣王转移之一防是岂圣人之心哉吾意伊尹于是亦自不可得而辞矣今观密迩先生其训无俾世迷则伊尹未尝有一毫怨憾废絶之意而冀望之勤如此岂曰放之云哉下文云王徂桐宫居忧是亦大甲犹在谅隂百官听于冡宰之时也上文云伊尹祠于先王奉嗣王祗见厥祖不知大甲所居之防是成汤是仲壬皆不可考但可以见其未免防之时是又何妨于处桐耶后世不明圣人之心并亦不识圣人之事见其事迹奇异遂承袭以为放大甲也孟子亦言伊尹放之于桐三年又曰放大甲于桐盖孟子论事最活落只论其道理之大者而不屑屑于其事迹之小节但云有伊尹之志则可无伊尹之志则簒便自明白无疑承袭之言何必较也
咸有一徳
大甲既能悔过处仁迁义所以脩徳矣然又犹恐其间断不常不能纯一则复如前日之为无以保厥位也盖人心操舍无常不纯一则二三此伊尹所以尤惓惓也
惟尹躬暨汤咸有一徳此告大甲之言而直称汤者如益赞于禹直称瞽瞍此等处皆不可晓一徳纯一无间断之谓纯一自然无间断才有间断便不纯一矣
今嗣王新服厥命惟新厥徳终始惟一时乃日新云新服厥命者谓居桐三年免防复政而即位是新服厥命非前日之废今日之复位谓之新者也盖前日虽已即位犹百官听于冡宰未亲政也今免防始亲政而适值悔过迁善之初安得不谓之新服厥命而惟新厥徳耶古今皆谓伊尹放大甲是废之也今详书所载伊尹何曽有一毫废大甲之意古之人君居防三年不亲政百官听于冡宰其常礼也然只是居谅隂之中大事或咨命而行如髙宗三年不言何尝一一亲政惟大甲则因其有败度败礼之事伊尹乃营桐而使居之此为异耳伊尹圣人岂看大甲不出亦谅大甲必能改以为不使居桐更无他法未易以口舌争也故味其营桐之意则所以致意于大甲深矣伊尹何更有他意哉后人不晓三年不亲政之礼失百官总已之制见大甲嗣位而使居桐张皇其説以为伊尹之废之也呜乎使圣人之心不明于天下后世者皆大道之湮传习之谬也
日新者日进而不已也惟终始惟一而无间断乃能日新一日不新则旧矣一时不进则退矣所谓学无止法也
任官惟贤才左右惟其人大甲之病全在与处匪其人为所诱夺故才劝以新厥徳而遂以此语之也当时伊尹为元老即有近习幸进之人伊尹岂不能去之但大甲之心未明虽暂去之能常去之乎故必使居桐者所以格心也此便是圣人学问
徳无常师主善为师善无常主协于克一伊尹此篇致重全在一字上一者此心纯一而不变也伊尹既喜大甲之能迁善改过惟欲其此心始终纯一而不变也故切切言之徳者大总而言徳之可师法者何常之有惟其善则从而师之然日用之间事变不同善之所可取者亦何常之有惟合乎纯一不变之理而已葢人能学问不息则此心精明而纯一不变之体莹然常存见人之善若已有之好仁者无以尚之有维日不足之意岂不协于克一耶
协于克一协训合字未切协犹协助之协克能也谓取善无定在惟其可以协助我之能一者使我之意思常惺惺而不息昭昭而不懈斯足以为善矣若其令人涣散懈怠何善之有盖人之有纯一不已之功者其于善者若饥渴之得饮食而惟虑其不我足也其于不善若芒刺之在躬而惟望其速去之为快也此伊尹告大甲最切处岂独大甲之所宜服哉
盘庚
迁都之事在后世是极重大不可轻议古者风俗质朴至商虽非茅次土阶之时然禹尚卑宫恶食商亦想不甚相远大抵崇髙富贵不如后世之侈丽名分体面不如后世之尊严故迁亦尚易然亦用许多委曲告谕务求民心之达不肯直行己志若后世事体自不同岂可容易平王东迁浸以防弱宋不守李纲之防遂至于亡可不鉴哉
重我民无尽刘者谓祖乙自相都耿岂乐于迁哉盖相都不便于民之甚先王固重民命而不使在耿之尽死也孰知于兹又不能胥匡以生稽之于卜乃曰当如我之所图也
非余自荒兹徳谓非我不能如先王图任旧人而丕钦之也惟汝含徳胸中不能如旧臣之不匿厥指而不知警惧以承我之一人耳含徳含字疑作舍字
若网在纲有条而不紊若农服田力穑乃亦有秋谓上可以率下不一劳者不久逸也是全责在位之意汝克黜乃心【云　云】者承上言上既可以率下劳乃可以致逸如此汝能黜汝之私心不以浮言悦众为徳而必求其民之安为徳则是施实徳于民如是乃可大言汝有积徳则我当如先王丕钦之也而下文乃言其不然焉
乃不畏戌毒于远迩承上谓施实徳乃可谓积徳今乃不然不畏大害于远近之民如惰农自安不敏于劳则不能有秋矣汝不和吉言于百姓至非予有咎则谓汝今如是非惟害人惟汝自害耳自害者谓将有罚及之是汝自作弗靖非予咎也故下文云不敢动用非徳也是其意甚严其词甚婉矣
制乃短长之命注家蔡氏皆以为我制生杀之命为可畏恐非语意大意谓君者民之司命命之短长君实制之则利害之实当以告我今不以告我而动以浮言恐沈于众势熖若火之盛不可近其又可扑灭之耶
无有远迩至罚及尔身弗可悔则是明告之以赏罚也上文许多委曲开譬至此乃明告之盘庚忠厚尽人之情岂后世所能及哉
盘庚中
盘庚上篇全是戒责之辞故以罚徳相并而言然藏严恪于从容之中不甚峭露此篇只反覆告以所必当迁之意无违意也其恳恻之真有以益见于意言之表至云崇降罪疾自上其罚乃祖乃父乃断弃汝不救乃死皆是即其平日之所严事而畏信者以开悮之非即以刑罚加之也惟乱政具乃贝玉之臣则必欲加之以刑而亦出其乃祖乃父之意非一人之私也先儒谓上篇告臣之词中篇告民之词意或然也盘庚下
此既迁定众志之词末乃切切于货宝生生之致意其真重于民矣篇中有数处难晓若逐字生义亦解释得去然终是不可知如适于山用降我凶徳如蔡注虽亦稍通余疑字必有缺误者如吊由灵以灵为善指当时众谋有善者则亦不可解用宏兹贲谓众人惟欲宏大此大业辞亦不顺又如鞠人谋人之保居叙钦此等皆不可解意皆当时口头之语今皆不可知也
民之不欲迁者惑于大家之言亦苟目前之安小人之性大抵然也当其未迁之时未免有责让之言及其既迁之后犹虑其未审利害之实且或恐上之责让未已而不安也故复开诚以告之期于迁而获安而已岂复念前日之浮言耶此盘庚之于民真有保防赤子之意
説命
説命三篇词皆易晓无难读者惟梦帝赉良弼一事古今难言虽先儒伊川皆有论説大抵谓人心虚灵善不善必先知之此亦以理度而然至于审其象貌以形求之惟肖则亦大奇矣安能免后世之疑耶夫天地之道易简而已矣圣人之道亦易简而已矣求贤人之事不必易简而必曰圣人与人不同而其所为之事皆有异于人故求之必于幽深远不可知之地恍惚怪诞不可信之理以是为圣人之髙妙絶世呜乎此岂所以论圣人哉夫圣人亦人耳而其所行之事亦人之事耳但圣人能尽道理而众人则不能尽道理此为有异岂以事之不可知不可测者以为圣人之髙哉髙宗之梦傅説即如书中所言是明有是事矣然亦后之人以为上古圣人当有不可知不可测之事只据书上傅説更不敢致疑其间则亦无由考论思索以求必可信于已而取快足于心也夫上古至今事迹简畧髙宗虽言之止此而当时事迹之详又岂数言之所能尽哉夫立一相以天下为非易事也顾乃征诸一梦之间而遂置诸左右所谓卑逾尊疎愈戚如不得已者岂宜然耶盖麒麟鳯凰人皆知其为瑞甘露醴泉人皆知其为泽岂有圣人在下而徒隐于工佣之伍名迹不彰世无知之而主上莫之闻焉愚意傅説之贤髙宗闻之久矣有鳏在下曰虞舜帝曰予闻则舜之名尧亦闻之久矣特舜则四岳共举之殷时人心不如古有傅説之贤而在位之臣无有举之者髙宗欲即求而加之诸臣之上耶则商之大臣如盘庚所告乱政同位起信险肤者不少也欲且任之以一职以渐而致之耶则非所以待傅説与已之本心也商俗尚鬼以神言之则崇信之心生而无所拂矣故帝赉之言一出在廷之臣莫有违者非惟髙宗得以遂其纳诲之益而诸臣亦皆兴观感之心此其运转之机髙宗最为神速也商人告语臣民多托诸神观盘庚之言即若有神真在其前而祸福之者髙宗天资虽髙先儒蔡氏谓其或亦未能免于流俗故傅説以黩于祭祀告之理或然也若是圣人作用又不必如此録之以俟正
上篇大段有三节自朝夕纳诲至作霖雨望其纳诲而所頼之切啓乃心至厥足用伤则欲其所纳诲者竭尽无余蕴而不惜苦口以进諌也惟暨乃僚以下则不惟説一人如是凡在廷之臣皆欲説率之同心以匡厥辟则举朝皆以善道事其君王谁与为不善乎盖一节深似一节于以见髙宗好善之诚纳諌之勇一念干干不息之心精进无己之意非圣人之资其孰能之
啓乃心沃朕心啓沃二字极好人臣之于君有上下相临之分而以得尽其情为难今曰啓乃心者则忠诚恻怛无有不尽其情须有此心始可以谓之忠便自责难于君便自予弗俾厥后为尧舜其心愧耻若挞于市而所以纳诲其君者无不至矣凡人秉彞好徳之心其孰无之惟夺于习染日渐昏昧防顽而善无由入矣今曰沃朕心者则常诚意以动之善道以开之不使一时间于小人不使分毫惑于异説使吾心之间明者日益开明潜涵浸灌日动于天机而不容自己所谓江海之浸膏泽之润其进善有穷乎説命中
惟天聪明惟圣时宪此开端是就本原上理防最可寻玩人君一心万化从出用其聪明则好恶必有所偏而所害者广故惟以天聪明之为聪明也天聪明者不作好不作恶一循天理之自然而已故曰惟圣时宪也人君于此而能知所从事焉则本原澄彻而天下万事又孰有出此之外耶故臣钦若而民从乂也诗言文王不识不知顺帝之则此最是大根本处于此可以见傅説圣人之学也
虑善以动则动无不动其可乎动惟厥时即动其可之谓蔡氏谓当理而又欲以时作两层説非也
虑善以动则皆动于理惟厥攸居则皆安于理此皆心体上工夫伊尹告大甲云若虞机张往省括于度则释又曰钦厥止虽因人而告词意不无浅深然皆如出一轨圣贤之学岂有异同又合尧舜禹汤之言而观之心心相孚黙相传授即今千万世之下忻然仰见于千万世之上然后知道无二致圣人之学真为心学也而又以见夫子之书真为载道之书也
非知之艰行之惟艰傅説因髙宗防哉之言故以此答之盖以勉其见于施行此意极耸动警发何等是好先儒南轩张氏坚以知字泥之谓髙宗旧学甘盘故知得这説若常人则须以致知为先也此未免牵纒知行先后之説将古人切之言特地扯放寛来似觉最为害道且宋儒知行二字纒倒一生盖不于心体上求自得而惟于文义上费分防年时有限而辞説无穷亦甚足厌是非独立説之过亦传习诵説之徒务持胜心有以乱之也今与人讲学只依本经体帖或意思融防不劳切数语即畅然明白稍交知行二字其间则纷纷不了何耶盖此心即已堕在文义上分防去矣然则知行二字岂能无哉盖人心体自其灵明处而言谓之知自其笃实处而言谓之行道理须説此两字始尽然灵明者必笃实笃实者必灵明譬如火然其光照处可谓属之知其实有此光而无虚妄处谓之行然火必实火而后能光明而其能光明者又安有不实光与实又安可分为二耶天地间凡事可説得此两个道理非但心体为然然真实不可分为二故亦有单説知而行在单説行而知在有并説知行而道理皆无不足盖道理活泼岂可纒绵故愚为统论道理可安知行二字于其间中庸或生而知或学而知是也若説工夫次第先后则不必以知行胶于其间大学首章言知而不及行中庸首章言行而不及知矣是盖虽不必言而知行道理自寓其间不患其或遗也若如宋人之説则知行二字是入门大闗防大学中庸首章何不明言之而使后世之人以意防诚正为补行而防密察以补知耶故愚敢以为南轩牵纒之意反掩傅説警切之词也其统体言知行功夫次第不言知行之説谬妄独见古今未有与同者反之心以为甚惬拟之迹敢以为安亦附求正于来之君子
説命下
此篇语意道理本甚明白但因知行与学字自此始发故宋儒诸公于此便要扯来作宗主以学于古训至匪説攸闻为説知字如此之重遂谓而今人只管説治心脩身若不见这个理心如何地治身如何地脩以此为要学于古训而事要师古也若是则説所谓学于古训而师古者只是去读书悬空讲解以为心如何治身如何脩未敢即下手用工去治去脩恐一时错了无及矣然则説之所言者果如是乎前篇言匪知之艰行之惟艰王忱不艰允协于先王成徳傅説之言何等切而今乃顾欲寛慢之悬空思想然后去下手用工岂傅説告髙宗之意耶不惟匪傅説之意抑岂学者切实之功夫耶夫仁义礼智非由外铄我固有之矣善知其为善恶知其为恶父知其当慈子知其当孝君知其当仁臣知其当忠虽至小人皆能知之极至如盗贼亦岂不知本心之明昭如日月所谓人性之善也惟不能胜于情欲之私是以冐为之而不顾大人君子本心分数所存又多虽至于节目之详或亦不能无待论究亦须依本心之明者只管精明只管奋励学将去中间未尝不论究也论究所以精明奋励此心也盖以精明奋励此心为主而讨论穷究自在其间未尝废也古人之学如尧舜之兢业精一执中成汤之建中检身若不及皆是如此所谓古训也今亦学其所行如是所谓师古也必如是方为有力是道理之正学问切实工夫今若只以讨论讲究为师古则一生精神堕落在是是不为末重而本轻乎盖讨论讲究未尝无特不以讨论讲究即为师古如文公云或索之念虑之防或求之讲论之际或辨论人物而取其当否或穷究事体而别其是非者皆未尝无特不以此即为之穷理即为之格物致知也不以此即为师古即为致知则虽时或从事于其间而未尝堕落只用以随时维持警防求精明奋励吾心而已矣而未尝有贪多务得之病今以此即为师古即为致知则谓师古致知大事也而其功全在是遂终身堕落其间岂更有闲暇功夫及其他也虽亦尝曰知行并进一边知一边行依旧是不能行并其所为知者亦卤莽而非本源之知而于讨论讲究之际亦贪多务得疲精竭神而无优游厌饫之实引得心愈放意愈劳务外而遗内末茂而本防是与前所为时从事不废者实内外賔主之辨同形而异情不可以不辨者也盖精明奋励此心者如种树之根本生意讨论穷究者则如灌溉栽培藩篱锄理之而已灌溉栽培藩篱锄理之无他惟欲使树之根本盛大生意日滋而已矣故当灌溉栽培之时而灌溉栽培之或灌溉之太甚栽培之太勤亦足致悴则亦未尝于必灌溉栽培而不知变也取足而已矣今以讨论穷究论即为师古即为致知者则不以是为灌溉栽培而直以是为树矣故枝叶茂而根本防资禀好者意气坚者尚自支持立得住否则终亦必幸而已矣大抵当初立为此説只是毫厘之差信心不过谓若不去考究则手便胡做脚便胡行是亦不信人性之固有矣民之秉好是懿徳人心岂全一土块耶知善知恶与圣人不争毫厘只是不能体帖依他所知而行故并其知者而失之耳今既云人心若是不可信则去讨论者谁别其是非去讲究者谁分其可否无星之秤以知轻重无寸之尺以较长短是庸夫而使听圣人之作用稚子而使理千古之纷纭不其惑哉此实毫厘千里之分为学入门之所系且圣贤君臣千古相传之防要不容以弗论也君子幸其正诸
傅説所谓学古者即学尧舜禹汤授受之心法也犹今云学者当必求为圣人也事必求尧舜禹汤之心法以见诸行所谓学其如圣人者去其不如圣人者是何敢一肆其欲而不惟理之循哉此古人所以学也
説曰王人求多闻时惟建事是傅説恐髙宗徒欲闻其言而未能见施行故呼王而警觉之也于髙宗曰予惟克迈乃训髙宗之求言可谓切矣傅説察于人心几防之间不肯轻易放过遂曰王人所以求多闻于善言者岂以得闻为贵哉正欲以建立乎事而行诸施为之实耳故事必学于古训乃为有得古训如尧之克明俊徳舜之重华协帝禹之祗台厥徳汤之建中于民皆是也学之者非徒诵説其义盖每事必效之而行也此所谓建事者也如其不然何学之有故曰事不师古以克永世匪説攸闻然学之道何如必逊志以为之地必时敏以求其功则天机自不容己厥脩乃来矣又功夫不可间断允怀于兹而不忘则日新月盛道积于厥躬矣此则学古之节度也傅説又虑髙宗徒知资于人以为学不知责诸已以为学也故复勉之曰惟斆学半谓不可专恃其在人也惟念终始典于学则优游涵泳有不知其所以然而然所谓厥徳脩罔觉也此意思一段深似一段盖皆就人心几防上细细检防防闲夫人易于闻见而或不敏于事也则即戒之以时维建事人事建或欲自作聪明而怠于师古也则即戒之以师古人师古或又泛而未切也则即戒之以逊志时敏人为学多待人而兴无朋友则放倒则即戒以终始此大段人之通病在髙宗之贤未必有之而傅説亦预戒之也陆象山曰老夫无能只是识病傅説亦可谓善识病矣此非有圣学体验之功安能到此监于先王成宪则戒以专学汤而已矣此师古之实也盖汤之道即尧舜之道学汤则尧舜在其中与其远引而多説孰若近取为有征乎君之于学能自责成于已者如此然后亲贤为有益则説当更广求贤以为助也此篇盖因髙宗旧学于甘盘学之一字生起又説厥终罔显故傅説承之皆论学也意若谓学必如是而后可以显矣如此看来似觉有脉络
髙宗既免防其惟弗言即有深意免防之后宜有言矣若不得梦其将终无言乎此髙宗必待羣臣之请而后语之也呜呼其几防矣
髙宗曰惟不良于言予罔闻于行而傅説即曰非知之难力行为难信之不难惟力行允协先王成徳乃为贵耳髙宗曰予惟克迈乃训傅説即曰王人求多闻时惟建事语意大抵相同盖皆劈头转换不以髙宗所能者为已至而促进之于实地工夫使髙宗不可有一息之放下是何等切看来傅説是个朴实头做工夫底人无许多闲话后儒将来摆布牵演文义俾切意思汨没不明读之何补于学者故傅説之言非独为人上者所当知也
逊志者谦虚之志时敏者精进之功盖道体最大学问无穷人惟有干健不息之心则其志自虚而其功自不已故时敏者必逊志逊志者必时敏其心一也顔子之有若无实若虚文王望道未见禹拜善言汤检身若不及舜闻一善言见一善行若决江河沛然莫之能御只是如此无后世许多闲话文公谓逊志者捺下这志入那事中子细低心下意与此理防若气髙不伏不能入细如此説逊志则又失之远岂或者记録之差耶
惟斆学半蔡子以教人居为学之半欲髙宗自学又以教人为终始之义愚窃以为难通方傅説勉髙宗于学词尚未竟而遂告以教人无是理也自尧舜禹成汤以来君臣告戒之言惟恐在己之未尽而何有遽告以教人为急哉又以教人为学之终事将傅説切之言又失之远其为深巧亦已甚矣而又或者新巧之尤耶蔡子之意本于吕伯恭之言谓曽有学中一事解云傅説与王説我教作者只是一半事那一半要你自去行取以为深险不知此説于义理极正于语脉极顺何深险之有然窃谓斆字当兼教人受教二义谓人所以教已所受教只是居为学之半其实要自去实用其力始能得其全也故必一念干干不息终始守于此学则厥徳脩罔觉矣如此説来自是平顺不知先儒亦何故倒説想亦胸中有旧説纒绕也
监于先王成宪者此又终学古之义傅説此篇全在师古逊志时敏终始不怠亦惟古之师而已而此复结之曰但能法于先王则古人之道亦即此而在矣盖圣圣相传一心一徳法先王即所以法尧舜也
傅説告髙宗以师古而终之以法先王故髙宗引伊尹予弗克俾厥后惟尧舜之言而又望其克绍乃辟于先王皆语意相答如响应声夫人以善道相责而无吝色者世有几人况君臣之间乎伊川云虽痛责犹惧在己者重而在人者轻也今髙宗于傅説之言惟恐不足其精进学古之诚与日俱新非圣人其孰能之
髙宗肜日
此篇词语隐约有难尽知者细详其意全在王司敬民一句盖商人尚鬼髙宗之丰于祀或时因民庶有天折札瘥之事祀以求福非自祈年如汉武之为也但髙宗平时黩于祭祀者又不止此一事是亦髙宗之病痛故祖已因其雊雉之异而箴之而专以民事一事为言也语意谓天监下民所典在义降年有永不永者亦以义不义之故则然民之夭折者非天夭之也民自絶其命耳故民有不顺其徳不知其罪夭但信其命以正其徳而已信其命者即降年永不永也天之命如此今王乃曰其由我祈请之力岂有是哉于是叹息而言王为人君所司者敬民之事而已民事大小无非所以继承天意而当行者何待祀丰于昵以求之耶后世言代天理物继天立极即天之义大抵祖已之意欲髙宗尽其民事之当为而不求诸幽防之不可必所谓君相不言命也
西伯戡黎
戡黎之事先儒论之多而蔡氏犹以为文王之事者何耶夫文王伐密伐崇者亦非如史记所言因崇侯虎之譛而伐之也是专以为己也司马迁不知圣人者特以楚汉之际事迹揣量岂足以见圣人之人与楚汉用兵者不可同年而语哉盖文王既得专征伐则凡诸侯之为民害者皆王法所必诛者故文王伐之欲使奉王灋去民害非收邑以为己贰也今戡黎至祖伊恐而奔告曰天既迄我殷命则其势已逼矣岂得谓三分天下有二以服事殷乎其为武王无疑吴防清谓黎畿内之国文王决不称兵于纣之畿内武王嗣为西伯其事殷犹文王也其伐殷在于嗣位十有二年之后盖天命未絶则为君臣一日命絶则天行罚此事间不容发今兵既逼王畿祖伊恐而奔告则震撼甚矣岂得戡黎之后班师而去复就臣位而纣恬然不以为意哉当是武王伐纣之时先戡黎而遂乘胜以伐纣都也此説为得之
今王其如台谓民之欲防至欲天之降威而受大命者亟至如此今王之所为其曰但如我而已谓畧无一毫警动脩改之意观下文我生不有命在天之言则真以为但如我而已季世之主拒谏以自是而自取灭亡者每如此可不监哉
商书言其如台凡四盖商之恒言也注疏皆以正言之于汤誓夏罪其如台则云其如我之所闻于盘庚则曰其如我所行于彤日则曰天道其如我所言于戡黎则曰其如我所言是以正言之惟蔡注皆以反言其如我何哉今看来依正説为长而其义则各依其事之语脉各有攸当也
防子
防子箕子比干三人者当国事至此盖以无可为矣故相与涕泣论议所以为不得已之计皆以为宗国之大体而非以为一身之私议也三人者皆商之宗臣与异姓者不同异姓者尽一身无愧斯已矣其责为易宗臣则有宗国宗祀之责系焉其处之为难故于议论商量所以处之也者后世只以商量在已之去就使必合于天理为言此其义甚小非所以论三仁也古之圣贤所以存诸心者非有沾沾自好之私也其所具者大其所处者远死生去就之间何足深以为异哉惟其宗国将亡救之不可弃之不可祖宗盛烈至是将无所托此其无以处之其责委之何人三子者其哀甚矣夫人臣之于君也当其国家盛时脩政立事上下交修其忠诚恳至之心所以为国家也不幸而遇其变或直谏或存祀其忠诚恳至之心所以为国家也想防子之在平时岂无化导箴益之方顾纣刚愎之性难悛至此极矣故不得不有以处之使变不有以处则纣必骈杀之既无补于殷之存亡将又何忍于宗之遂絶乎故三子之所以相顾议处者愚谓皆所以为商而匪谋一身之私议也譬如人家覆败已不可支至亲老成之人相与谋其家事汝能此则为此我能此则为此无非欲以存其万分之一无非所以为其家也是时岂有自念其身之谋哉盖其平时意念已孚为其家则已忠于家矣为其国则已尽忠于国矣是虽不谋一身死生去就之义而其义未尝不在也若但以为谋一身死生去就之义为言则是犹为私意也夫防子帝乙之长子也古人重宗防子死则汤祀其谁奉之故防子者不得不去箕子比干则皆不去以谏纣庶几兾其改卒之比干被杀箕子囚奴亦偶所值之不同耳箕子岂固阳狂以求免耶所谓自靖自献于先王者如此后世议论深求其説率以已之见而度古人之心愈多愈乱惟有问于朱子谏行而纣改过者二子之本心谏不行而或杀或囚奴者所遇之不同此为最善然又以为使纣而囚比干则比干未敢即死此恐未知三仁所行各随其力量若比干中心则以必死为是三仁中间力量多少不同然其心则皆无愧所以谓之仁也
防子之去其义甚防有难知者故后世传习多为异説左传谓面缚舆榇以见武王司马迁又谓抱祭器归周此皆以后世之事而论古人也论古人者须得古人之心后世不能得古人之心而徒拟其迹遂以为穷迫卑辱之事古人亦不耻为之而蔡氏亦以引于书传何耶夫防子之心自以身系先王长子烈祖成汤徳业不可由是而遂冺也事势既已不可为矣杀身以成一已之名而殄汤之祀可乎故不得已而逃遯于外亦若耄之逊于荒也然其心亦甚有所不忍也迟囬不决访于箕子比干防子至诚恻怛之心可见矣特其事埶如是道理不得不然耳若至面缚含璧舆衬以见武王则辱己甚矣是后世畏死偷生祈哀请命者之为而谓圣人为之乎又先抱祭器以归周是导之也人臣至此纵事势不可为而为不得已之计必不忍导之以速其亡夫天命去留之机圣人亦知之矣观其问答之言畧无一毫咎周之意固已可见然子之于亲当其正命之时虽知其无可奈何然岂无有眷恋悲哀躃踊哭泣之理三仁之眷恋悲哀可谓至矣即无可奈何亦先抱祭器而往归之耶凡此皆不足深辨而后世亦谬相传袭不已有乖圣人之道而遗害后世之深也故论之或诘曰面缚含璧舆衬亡国之礼皆如是不然安知其不杀之耶防子不死于纣者欲以存宗祀也欲存宗祀而不隐忍以为是是不死于谏纣之时而将死于见周之日矣恶在其为存宗祀乎余答之曰存宗祀者事之至重也面缚舆衬者天下之至辱者也圣人虑事自有几先而其处之自有法度岂至犯至辱以全其事之至重乎夫君子但顺其理之当然而不为非义以求必得但行其心之得尽而不肯枉尺以直寻且防子其知武王为何如人耶防子亦圣人也其不知武王为圣人耶知武王为圣人则各行己志不如是而后可全也如不知武王为圣人而以为如后世更革之主则纵犯至辱又安知其不杀之而必祀之可存乎其为计亦愚甚矣而谓圣人如是乎况二説自相矛盾既云抱祭归周则何面缚之有既面缚含璧而又先抱祭器以归周耶廼知此言皆季世不逹道之儒以意而谬説也

[book_title]尚书疑义卷四
明　马明衡　撰
周书
泰誓
此篇书序以为十一年观兵十三年防孟津通以文王九年数之为十一十三蔡传深辨其非而以经文为主经云惟十有三年春即为武王即位之十三年也夫虞芮质成西伯受命称王此司马迁不达理道之舛后儒因祖其说孔传又证以惟九年大统未集之言而亦以文王为改元也欧阳修亦深辨其妄说夫改元之事设或有之非因防虞芮之讼然至武王不改元则惑矣蔡氏以书序十一年一字即十三年三字之误谓无有观兵复退之理犯于兵以胁君而引张横渠之言当日命絶则为独夫天命未絶犹是君臣岂可以兵胁之耶此论极正然戡黎又为文王称兵畿内至祖已奔告又非胁之耶即以西伯为武王通鉴系年谓在于商纣三十一祀丁丑之歳而大防孟津为己夘则亦先二年不能无称兵震动之嫌凡此皆可疑难晓者岂当日命絶已在于戡黎之时而武王特未即大举先剪其助纣为虐者至十三年始防诸侯以伐之耶而武王当时服从者众纣之离心离徳亦不畏其图已耶朱子谓系年至共和以后始可考故若此者亦但当观其大义其实不可得而详也大抵共和以前系年亦只凭皇极经世遡而推之以至于尧之甲辰騐之后世人事与数相当故今以为邵氏之厯然以前安有史籍可考经世以己巳周文王没武王即位己夘周武王伐商是伐商乃正武王即位之十一年是亦或即书序之文而推系之耳而亦未尝以文王九年通武王而数之为十一年也然夷齐叩马而谏谓父死不葬爰及干戈可谓孝乎无有即位十三年文王未葬之理是又近于孔氏不改元之说意史迁所撰夷齐之言亦只得秦汉之传闻而未足以为据耶愚以为凡此姑当缺之而惟论其大义可也论其大义者必知文王至徳必不受命称王也必知武王非富天下也必知天命未絶决不以兵胁君黎之可伐必是天命已絶也如是观之则圣人千古之心可以近见于千载之下而千载之下可以仰合于千古之上其于改元不改元十一与十三何暇计哉
惟天地万物父母惟人万物之灵文公谓汤武征伐皆先自说一段义理愚窃以谓圣人除却义理更无事
命我文考肃将天威大勲未集观武王此叙则似文王时已有意伐纣但未举耳而蔡传以为叙文王之辞不得不然而文王实无意也如是则为诬文王矣夫谓文王先有意则不臣谓诬文王则不孝先儒于此论之多矣而皆未能使人心之快然者文公谓若使文王未崩十二三年则孟津之事文王亦岂得而辞哉此见文武之心未尝不同也愚以谓文武之心未尝不同然文武之作用自别同一圣人也尧舜自尧舜之作用汤武自汤武之作用文王周公自文王周公之作用作用之别则以其力量有不同耳千钧之任乌获举之而不难次于乌获者稍难矣又次者则又难矣虽同曰举之而其所以举之者作用自有异耳文王之力量恐亦非武王之所能同也当其三分有二之时关雎麟趾之风汉广汝坟之化如阳春之生物物无不应岂待以兵戈而胜之哉虽伐宻伐崇文王所不免然亦如舜之有苗耳而天下大段日归之所谓绥之斯来动之斯和圣人至徳感通之妙自是如此使文王未崩纣恶愈盛三分之一又自然归之纣虽尚在然天下之人既通归之矣纣亦若之何哉至此之时或纣自逃走或人杀纣皆不可意度然决不以兵战而取之也夫任天下之责以安天下为心者圣人之所同也而其所以任之安之作用圣人不能无异也作用虽异而其心则同所以同谓之圣人也所谓肃将天威大勲未集者武王以得安天下之民为大勲文王三分有二其尚未得安为未集也天视聴自我民视聴天既怒商民皆归周天威之将非文王而何
武王开口便说亶聪明作元后元后作民父母又曰天佑下民作之君作之师武王分明以父母君师自任如此则视纣之恶天下之人受其曓虐武王岂能一日安哉于此可以见武王之心矣
有罪无罪一聼于天武王何心哉受臣亿万惟亿万心予有臣三千惟一心则天意可见矣故承之曰商罪贯盈天命诛之予弗顺天厥罪惟钧也言一聴于天而已矣
予小子夙夜只惧受命文考所谓受命者只告诸文王之庙即为受命非真文王宻有所命也盖时既当然即道理当然不越乎道理即不违乎文王矣文王武王作用虽有不同然其安天下之心一也后世曹操自拟文王而使其子丕取汉为武王呜呼是岂可同日而语哉圣人之事乃为奸宄欺世之资兹故不可不论
泰誓中
汉律厯志曰周师初发以殷之十一月【亥月】戊子后三日得周正月【子月】辛夘朔至戊午渡孟津夫以十一月为亥月则是商亦改月矣此恐未然先儒林尧叟谓孟津去周九百里师行日三十里凡三十一日渡河三日三誓师上篇不言日以中篇考之当是丁巳日在河南将渡孟津誓而后渡河也中篇是既渡而次河北所誓下篇戊午明日将趋商郊誓而后行三令五申谨之至也此说固为有理但汤之誓师未尝至再至三岂汤之致谨又不如武王耶此等皆有不可晓处意者武王从容而行先后来附而至者日众故武王因其后至者而复告以伐商之义也诸侯不期而防者八百余国岂无道里逺近先后之差哉泰誓下
六军者天子之制今称大巡六师蔡氏以为史臣之词亦是大雅棫朴是文王之诗亦曰周王于迈六师及之文王武王尚为诸侯不应便有六军或是史臣从后咏歌纪录之时既称王遂亦因称六师耳但汤武誓师皆称王曰或如愚所论举兵之时已正天子之礼遂称六师前后足相发也且其言已曰奉予一人曰独夫受他复何所嫌乎然周礼万二千五百人为军二千五百人为师则五师乃为一军六师未可谓之六军也又常武之诗整我六师瞻彼洛矣之诗以作六师孟子云六师移之是皆天子之制亦称师者岂未有周礼之先天子六军之制未立诸侯称六师者亦举众之通名耳至周制天子六军其后因习亦以六军为六师耳春秋之兵虽累万之众亦称师可见
天有显道厥类惟彰谓作善降祥作不善降殃此理昭然不可得而昧也纣之所为如此安得不奉天命以行天罚哉
武王誓师必称文考者盖文王在位五十年其徳入人之深天下之归周者寔皆由于文王武王之意以为今日终文王之事而又惧其为文王羞者此圣人至意恻怛之心也
牧誓
司徒司马司空亚旅此皆周礼未定时制或犹仍其旧也虽称王以誓众而于此等制度未必尽备但周官六卿周公所制亦不知殷人之制何如甘誓乃召六卿孔注与蔡氏皆以为六乡之卿非各率其属之六卿也不知夏制亦六卿否洪范八政只有司空司徒司冦则商时亦未必是周之制也周官云唐虞稽古建官惟百夏商官倍亦克用乂至周有三百六十则周制与夏商不同多矣孔氏以时已称王而有六师亦应已置六卿此特以司徒主徒庶司马主军旅司空主壁垒盖特呼治事之三卿耳是亦未可知也
此篇专指妲已而言盖纣之恶由于妲己废宗庙弃宗族任罪慝以曓虐百姓只此数言已足以致天讨矣何必多哉观此篇与泰誓之言真有不同
武成
武成之书诸家多所更定而各有不同或以日辰之先后则云既生魄当在丁未之先或以行事之重轻则云未祭告不敢发命蔡氏集诸家所长而考定之今行于世愚窃以为武成之脱误固不能无必欲更定以为此条系于此条之下则又安可知是不若因其旧之为愈也今观古本如初叙于征伐商遂叙王来自商偃武修文遂叙祀于周庙大告武成遂叙诸侯受命于周而防之以王若曰皆辞意相属是古人叙事之体惟其承厥志之下则似有缺文底商之罪以下皆是史臣叙其祷神立政之事不可属其承厥志以为皆王言也大抵去古既逺复值简编防蚀之后欲细细必求得其一字一句之不差斯亦难矣惟大义昭如日星未尝以简编防蚀而不可知也学者不惟大义之沈潜理防而必欲细求之字句之间以为悉得古人之旧是皆宋儒著述之说有以起之也况孟子已不尽信书于武成取二三防何尝悉以为武王之世之旧文哉而孟子未尝笔削而更定之是知古人观书与今人观书大不同也今如所定新本将底商之罪【云　云】至万姓悦服叙于厥四月哉生明之上次第摆布将来真是后世文字也
武成月日如孔疏亦自明白一月壬辰旁死魄谓伐纣之年周正月辛夘朔其二日为壬辰翼日癸巳王朝步自周于征伐商谓正月三日发镐京始东行也其月二十八日戊午渡河二月辛酉朔甲子杀纣其年闰二月庚寅朔三月庚申朔四月己丑朔厥四月哉生明谓四月三日月姑生明其日当是辛夘也丁未祀于周庙四月十九也越三日庚戌柴望二十二日也此说与汉书律厯志所引不合而孔氏以为汉因伪书而为志而朱子亦言汉书之误则如此说亦歴歴可推似有依据但经文既生魄孔传谓魄生明死当是十五日之后而颖达以为丁未已是此月十九日矣不应生魄倒在后遂以受命为祀庙之前惟此有疑窃以既生魄既者尽也当是晦日昔人有问于朱子者亦然正与余合顾命云惟四月哉生魄以哉对既言之其义又自明白矣
武王告诸侯叙后稷太王王季文王相承以成王业者盖太王王季文王但知修徳而人心自然归附至后人推王业之所由姑自不得不如是立言非太王王季文王先有代商之心也若文王伐宻伐崇当时文王得専征伐宻崇当时无道害民故文王伐之意在安民非伐其不贰于已也文王既有圣人之徳又有如是之威四方归附自不容已文王何心焉惟斯民得其安君心之或悟则亦已矣所谓大邦畏其力小邦怀其徳者亦当善观之
惟九年大统未集注疏皆以为文王受命改元至九年而卒史迁则直以文王受命而称王矣殊不知所谓诞膺天命者亦自后言之文王何尝自以质虞芮之成为已之受命而即改元以应之哉如是则又何有于称王哉盖文王改元与否皆不可知即有改元之事亦是偶然决不以已之受命而更端也况未必有改元之事耶九年之文亦自后人追溯诸侯归服文王之时而言之蔡传之说是矣
武成如有道曽孙周王发及昭我周王之语皆有难晓处夫武王告神之时纣尚未毙武王岂遽先称王耶若后世起兵亦有先自称帝者是盖欲以系属人心岂武王举兵之时诸侯亦即尊武王为王而武王亦遽受之耶蔡氏以为史臣追増之辞岂录其当时告神之语而辄加以追増之称耶朱子释孟子谓商人而曰我周王犹商书而曰我后也则是当时武王虽未称王而天下之人固以王归之矣武王自言天其以予乂民则武王亦固任其责矣非若后世舍曰欲之而又为之辞者此皆大义所在读者须求此而得其心之安而拘于字句之末不足为重轻也余姑发其疑如此而俟识者考正焉
周王之称予既发其疑矣后再观之如汤誓等篇皆即称王泰誓称六师分明是已正名位矣
洪范
书序云武王胜殷杀受立武庚以箕子归作洪范则洪范是归镐京之日即为武王陈之所谓惟十有三祀者即泰誓之十有三年春也一说箕子走之朝鲜武王即而封之后来朝周武王访以天道乃陈洪范则谓十有三祀者是箕子受封之十有三祀矣夫以箕子自言殷其沦丧我罔为臣仆今既受其封又自来朝安在其不为臣仆乎然则武王既释箕子之囚加以宾师之礼就而访焉故箕子陈之若云箕子不忍周之释其囚走之朝鲜是虽未知其说之所本然意朝鲜在万里荒服之外山海极边今箕子旧国在焉酋长来朝者皆习箕子文教之古风当时若非逃窜避周何至如此之逺是亦犹太伯避季歴逃之荆蛮也但箕子圣人至则自然人归宗之如麒麟鳯凰人争快覩故箕子自抚其众得其地而为君耳若说武王封之必有命辞若微子之命者夫子必录之即书亡序篇亦无有是未必武王封之也若陈洪范则大公道理自是不妨武王不臣箕子而问道箕子传道武王而不臣各行其本心之诚然而无所愧焉耳矣
洪范之书注疏以为是箕子告武王之后归而次叙成篇以为典教如是则是篇通是箕子之笔蔡注亦云箕子推衍增益以成篇故谓称祀者不忘本也夫以称祀为箕子不忘本是矣然所谓十有三者抑武王之纪年耶商之纪年耶抑亦箕子朝鲜之纪年耶以为箕子朝鲜之纪年则武王须遣人访之篇中词气非逺隔之体且武王即位七年崩此其不然明矣以为武王之纪年则箕子不忍祀之一字而忍于袭商未殄周未王之纪年安在为不忘本耶此等皆重有不通而先儒亦无有明辨之者何耶愚反覆思之沈潜其义是篇盖武王既访箕子既陈周之史官次第其语而成篇也称祀不称年者则武王重箕子之不臣尊箕子之道故特以商之旧称之此圣人大公无我之心也箕子微子之事皆古今大公案故特论之以俟知者
易曰河出图洛出书圣人则之当时水患既平至和之气融防浃洽故神出洛背上具此自然之数亦天地至和之精也然背上亦只有防数自一至九而已非如班固辈所言有文字也圣人道理具足于心因感而见故因其九数而即系以九事以备治天下之大法也使洛不出禹之治天下何尝无法然触类而通若或启之圣人何尝恃已而忽乎天哉系畴如画卦伏羲分明见得天地间道理不外一隂一阳有春夏必有秋冬有明必有暗有盛必有衰有高必有下有雄必有雌有奇必有偶至于细微纎悉无物不有无处不然于是画一奇以象阳之纯而健画一偶以象隂之顺而静而隂阳又非判然为两物也故又画阳中有隂隂中有阳盖相涵相生至于无穷具三才而止而成八卦伏羲亦是道理熟于胸中故画出以示人使人观其象而尽人事以法天也文王重之以尽天下之变为六十四卦于是取每卦之象而系之以辞周公加之为三百八十四爻于是取每爻之象而系之以辞无非使人观自然之象而尽人事以法天也伏羲示人只有八字文王六十四字之外加详矣周公则益加详矣今禹于九畴亦是观天地自然之数而系之以九者之辞无非尽人事以法天而已矣禹之辞止于九者至箕子则亦加详矣畴与卦之用虽不同然其理则一理者天也在天则为天之理在人则为人之理尽人之理以合天之理畴与卦之用皆如是也非特九畴八卦虽圣圣千言万语未有不如是者也今欲画卦亦甚易眼前不拘器物花木土石之类即其象皆可以起义而画卦只是道理不纯熟徒为空言亦不透彻若圣人观一物便发透许多道理出来是足为万世之大法也
细玩终篇箕子専就人事上体贴后世専就数上推测始知圣贤法天之学与术数不同
九畴之序文公谓因洛书之位与数而为之如洛书一位在子其数则水之生数气之始也故为五行以下【云　云】甚偹愚窃以为不必如是分配亦自可通盖皆以人事施为先后之节次而系之也惟五数居中则取象人君立大中之义此不为无意其余者或亦未必牵泥如是也今观九者备天地间之事矣五行万事之本故首之以五行其见于人则五事为人事之本故次之以五事先自治而后治人于是有政事之施焉故次之以八政为政必顺天时故次之以五纪五为中央土四方归向而取则焉故为五皇极而兼统乎四维然皇极立中于此天下之人有不齐之等则不无抑其过引其不及之权衡以齐一之故次之以三徳欲尽其道理质诸鬼神而无疑也故次之以稽疑人事虽尽于已而天人感应之理如响应声欲奉天而不违也故次之以庶徴使天下之人皆知趋吉而避凶也则民皆跻于福祉仁寿之域所谓于变时雍天地位万物育者至治之极功也故以福极终焉此其治天下之大法又安能有出于九者之外哉考之周礼大段不外乎此如建极之事则武王周公躬行心徳之余无非大中至正之矩如三公论道师氏保氏之类皆所以饬王躬者也五行八政食货则冬官之居四民时地利者所不能外焉五事三徳则司徒所教者不能外焉至如稽疑则人筮人具焉五纪庶徴则冯相氏保章氏具焉五福六极之向威则周行于其间不能一一枚数是虽武王既闻箕子之言然大段治天下之道率不能外也虽尧舜典谟考之亦皆备具所谓千圣一心也学者能求之吾心根本已具则以之而用于世又岂有他道哉
五行之生成虽有隂阳先后之次然其意在乎审其性以别其用要宜于民顺乎天而已矣圣人之治天下聪明睿智虽无所不周然未尝不用天之道因地之之利盖道理本自合一圣人惟无所违故感通无间至于位天地育万物亦惟此理之极耳此洪范所以生五行禹谟所以生六府也周官之辨土壤测日景致日致月观妖祥辨星土云物十有二风及草人稻人仲冬斩隂木仲夏斩阳木与夫藏氷发氷无非五行之用此古人之治所以与天合而嘉祥至后世无一而不与天违也
圣人之治天下无有不本诸身者故五行之下即以五事为先五事克备则人道尽于已以之而治人又孰不以为则孰不敬应哉
人莫不有貌也貌而防慢不可以为貌矣恭者貌之本体故貌曰恭人莫不有言也言而鄙倍不可以为言也从者言之本体故言曰从人莫不有视也视而邪僻不可以为视矣明者视之本体故视曰明人莫不有聴也聴而淫哇不可以为聴矣聪者聴之本体故聴曰聪人莫不有思也思而不正不可以为思矣睿者思之本体故思曰睿谓之曰者谓此名为此是即其本然之体也人徒谓已具是人之形即以为人不知不能践其形虽名为人而实非人矣学者反之于身可不求其本体之实乎箕子之言可谓至深切矣
恭从明聪睿者五事之本体肃乂哲谋圣者五事之致用自汉以来五行五事分配相属各各不同素问五行又不同矣愚意配属虽有此理然亦看得活落不要粘泥圣人相授受之意不専在此只要实体之于心身便是何必只管代他分疏何益之有
八政如食货为先宾师为后固有内外先后之差其余亦大段歴而序之若必一一求其次第亦恐太凿八政虽与周官不同然其承天意以厚民生若民性则千古圣贤无二道也
古之圣人知天人合一之理故于人事不敢不尽而于天之道亦不敢不谨尧之羲和舜之七政洪范之五纪周官之保章氏皆所以致谨于此盖一以敬授人时一以敬天而不敢忽也吴幼清氏解五纪详细
五为九畴之中故又取象为建极之义而其所谓建极者亦不外五事道理非五事之外又有所谓极也圣人之言与后世安排布置不同随事立义而道理自相贯通不待牵附之使合亦不能分析之使离也皇极二字自汉以来训皇为大极为中谓为大中之道至宋诸公始异其说以皇为君极为至朱子盖深论之而尤谓极字不可为中愚窃谓此皆未免専就文义上理防然其实道理亦不能离乎中之一字也洛书东西北南横纵五数皆居中大禹分明取象人君中天下而立立大中之道之义而苦苦要辨其不为中者抑亦似戾禹与箕子取象之本意也况中为至极之理天下道理至于中而止矣中又何尝不兼至字之义乎若徒至而不中则至字亦有何好处而又乌可谓之极耶然则即训作至字亦不能离乎中之理孰若训中之为尽乎又古人皇字极重如云惟皇上帝皇矣上帝皇天之类皆以加于天帝之上谓惟天足以当之三代称王未有君称为皇之语况箕子不臣于周篇中曰而曰汝不一而足岂遂加以天帝之徽称又胜于周之臣子之美其君耶文公谓皇若为大不成皇则受之为大则受之惟皇之极为惟大之极乎愚意此二句者旧注解得自好亦曷为不通若必以是为不通则五皇极亦不成谓五君极乎上次五曰建用君极尤不可通矣无逸篇皇自敬徳皇又岂可训为君乎今似只依注疏旧解以皇训大以极训中谓天之大中之道也此其道理自正然建之者自是人君之事也人君继天立极尽天下大中之道为四方之所取则所谓皇建其有极也
五福即次九之五福福者徳之安裕人能尽大中之道则至和咸萃五福敛聚于身自然之理今立大中于上而庶民咸化于下是聚此五福以敷锡庶民也建立之几不息涵濡之化益深惟时时使庶民在汝极之中是民亦与汝共保此极也诗云羣黎百姓徧为尔徳盖亦锡汝保极之义此数语言人君当如是以建极也
凡厥庶民无有淫朋人无有比徳惟皇作极此数语者言使天下之人皆如是则可以谓之大建极矣此即所谓明明徳于天下笃恭而天下平之义也民人二字先儒陈氏分作民与有位者而言古注文公皆不分只总统说以上文用敷锡厥庶民只说庶民耳若分说道理亦自无妨然不若统说更觉无破碎耳
凡厥庶民有猷有为有守至其作汝用咎皆言化道劝教之方以谓必如是使天下之人皆归此大中之道也大略作三段看首段至时人斯其惟皇之极言人之资质有此三等皆当随资质而成就之以进于大中之道也二段无虐防独而畏高明言人之所处有此二等不可以微贱而忽不可以贵显而避咸皆抑其过引其不及而齐一之以进于大中之道也三段人之有能有为使羞其行而邦其昌数语言于用人之际皆当尽其才而不滥恤其私而不薄如是以劝勉之以进于大中之道也盖圣人以万物为一体天下之人无不欲其人于善故既立大中之本以为观化之则而又尽时措之宜以尽曲成之方天下之人其孰有不恊于中者耶
防独者孤寒之极无所资而不能为善者高明者贤智之过有所恃而不肯为善者世间人亦有此二等也
无偏无陂以下则协为歌咏之辞以使人感动兴起而自得之所谓皇极之敷言也咏叹此言箕子所以致意于皇极者深矣
防者合而皆同也归者安而不返也上言人之资质成就随其等第区以别之至此则皆趋向而同来矣浃洽既乆厌饫日深自然安固止于是而不迁所谓防其有极归其有极也
以近天子之光谓亲被其道化之光盖民之与君有上下之分势不能不隔絶今皆敏徳归于皇极之中则一徳一心感通无间故曰近天子之光为人君者必能如是则可谓作民父母以为天下王矣然则为王之义其重如此当其责者宁有几人盖数百年始一见焉汤武生当其时天岂无意而其责又奚容辞乎箕子之陈洪范其微意亦可识矣
三徳圣人所以齐一天下之权盖天下道理自有是三等非圣人齐一之则不能归于中惟辟作福以下箕子所拳拳者必是殷末习于纣恶服食无度感于当时之事故欲君徳以刚为主而所以操夫齐一天下之权者也
卜筮之法自古以然舜命禹曰官占惟先蔽志见命于元朕志先定询谋佥同鬼神其依筮恊从是古人之大事未尝不卜筮也古人事天终日钦钦对越上帝动必以天而其所谋之事本无不与天合者又询诸人而又以为恐有适莫之私则质诸卜筮以决之天何心为卜筮者天之命也至是则与鬼神合其徳矣故卜筮者圣人所以斋戒以神明其徳也由是观之圣人举事何者而非天耶故古人动称天者非虚言也
卜筮之兆有方功义弓不详其义有体色墨坼体为兆象其象有金木水火土之异色为兆气其兆之气色似有雨霁蒙驿克之异墨为兆广正衅处也坼为兆衅正墨旁有竒衅罅者也体有吉凶色有善恶墨有大小坼有微明皆以为占而此只是五者则五者之中亦不専指气色而衅罅大小微明皆兼之矣其经兆之体百有二十其颂千有二百则其占视之法亦多而今皆不传矣
左氏云筮短长疏家以为无是理乃是当时有为抑之言此意亦是或者以筮尚由人扐揲之而由于灼其兆自见人更无所预也
庶徴雨燠寒风五事之应求之太泥固不可全然不信尤不可葢天人感应分明道理岂可诬也自鳯凰图书之瑞桑谷雊雉之异雷电大风之灾皆感应之速至逺至近但汉儒道理不实体求之太浅耳夫水能胜火理不可诬一杯之水胜一车薪之火则不能矣五行传云貌之不恭是谓不肃厥罚恒雨惟金沴木夫一不肃其貌即罚常雨今人君不肃者未必即罚以常雨也如此则人君将玩而不信矣此盖求肃字之意太浅耳是谓一杯之水也夫箕子所谓恭作肃者岂但容貌一时严肃而已耶圣人之恭盛徳之至肃者恭之妙用也恭而作肃必其自一身以达于朝廷天下无一而不肃其为用大矣又岂不足以动天耶雨燠寒风皆然况圣人五事一齐备具至于感应者皆极其功效而言如是则善从善恶从恶防然不虚非责备于一事之间而取效于旦夕之速也是故为人君者为善而欲极其善必勉而后成为恶而遂极其恶其势所必至休徴难致咎徴易来可不惧哉
曰王省惟岁以下蔡注以雨燠寒风贯之有系一岁一月一日之利害固是道理然以庶民惟星例之则不可云雨燠寒风有系于一星之利害者文义似为窒碍窃以徴不言数而云庶者天道无穷而难知人君无时不致谨故又察于岁月日与星以考究其得失亦所谓庶徴也王之体大必一岁之利害乃可以当之卿次于王师尹次于卿则当一月一日之利害也岁月日时无易者谓一岁一月一日之间无有变动僣易之事也星者民之象星有好风好雨则民亦有所好所恶矣为人君者民之所好好之民之所恶恶之则亦月之从星矣日月之行则有冬有夏只是起下文月之从星之语此日月字与上惟日惟月日字恐不同上文是一日一月之日月此指日月之本体而言若以上文日月皆为指本体则岁当为太岁一岁移一辰之岁然以卿尊当月师尹卑当日又不通矣
文公因庶民惟星星有好风好雨与上面不贯故谓家用不宁以上自结上文了下文却又说起星之意愚窃不然盖王惟岁卿士惟月师尹惟日庶氏惟星立言一例岂有不同是皆所谓庶徴也但岁月日之徴徴在王与卿士师尹有以致之星之徴徴不在民有以致之而视在上有以从其欲也此为有异亦可见圣人为政只厚责于在上之人而不徙责之于民此所以相戒兢业而不敢有一毫之或肆也
天有黄赤二道日月有九道周天有三百六十五度余皆是后人推步之法作名以加之耳非实有也沈存中之说最善
五福者谓使天下之人皆臻五福而不至于六极也使天下之人皆臻五福此为治之极功故以居九畴之终焉皇极五福即此五福但彼因皇极言之重在皇极之建此则専言之重在五福之全五福全则皇极在其中矣圣人之言自是混融无迹不似后世比对摆布牵系纒绵功夫益多义理益晦今因皇极有五福遂生许多说话不知九畴虽有施为次第而道理自相通岂一件既毕方又起一件在彼无与于此在此不宜有与于彼耶先儒又以五福六极次第不相配如富应配贫凶应配考终命之类皆是太拘旅
旅之书先儒皆以为既克商之后王心亦有少懈故召公此训若严父师之训子弟又云如教小儿相似此论固好然详味召公之言亦只是平实道理何尝有过为激切之论耶大抵古人言语皆是事实自当照依道理説去非有加也但不知当时武王受之意若何武王圣人岂有懈怠之心不以为当受而受之于此自有道理而召公大贤只守规矩遂以为无用之物不宜受而极言之盖召公贤者自不能识圣人之作用也然召公之言自足为后世法故夫子录之后世之人自当守召公之经为正不宜妄拟圣人之作用而贻害无极也
毕献方物惟服食器用此是召公主意古之王者无非事者故所贡之物皆惟切于民用若獒则是不切于民用所谓不足以利器用则君不举焉而武王受之召公遂惊骇似有狎侮之意似有役耳目之意似有玩人玩物之意故于下歴言之
人不易物惟徳其物此极是挈之言盖不以物观物而以徳观物则覩是物者思其徳而皆务于修徳矣不以徳观物而以物观物则覩是物者爱其物而皆竞于玩物矣此实天理人欲之分成败之几皆决于此孟子谓先生以义说秦楚之王秦楚之王说于义以利说则说于利一字之间而治乱兴丧由之圣贤致谨于几微之间每如此

[book_title]尚书疑义卷五
明　马明衡　撰
金縢
金縢之书大有难晓周公代武王之死此事终有可疑而又言其多材多艺能事鬼神自是鬼话后世相传皆以为周公至诚恻怛欲输危急余反之于心终有所未安也又以册书纳之金縢之中王他日启而得之似若预为已地者又二公亦且不知至问诸史与百执事则皆曰信又云勿敢言周公至诚恳恻之事不系宣泄机宻利害又何不敢言之有即非周公命之不言而火与百执事之不言亦又何故乎且圣人举事自是光明俊伟为武王而请所宜请也则周公自明白为之何至深宻必使人皆不知而惟己独知以为异者今观其间诸史与百执事其当时之人亦云众矣周公何尝欲深宻令无人知以为异耶乃云不敢言虽二公亦怪问然后得之何耶凡此皆反之于心有未安者故未敢苟信今皆以为圣人之事夫子所定之书反覆委曲以求其解不知夫子当时所定果如是否然武成之书孟子亦疑之在孟子之时亦木经秦火岂非夫子之所定耶余姑缺之以俟知者
我之弗辟辟字蔡音避以为周公遭流言成王疑之故避居东都以俟成王之察古注作法字说谓致辟三叔先儒亦多从之愚窃以为避居之说只可以语后世之为臣者岂可以语周公周公所当之任在后世不可同日语周公焉得逡巡而避之以俟察耶当时管叔已叛淮夷徐奄之属皆已附禄父而起非但流言而已也使非周公制叛则叛者必制周公矣周公又可空手避居以坐待其毙耶故致辟之说在周公自不可已先儒谓岂应以斤言半语便兴师以征之圣人气象不如是此皆悬想气象之言也或曰成王既疑安所请命周公将自诛之耶且身既在外权已去矣王疑不悟谗间日深如后世之事身尚不保又欲从容察其罪人而辟之耶曰圣人聪明睿智岂有作事若是之愚夫使权柄一失不保其身则周家之业必坠圣人岂无所见于是而漫然以为之耶盖当是时成王尚幼陈氏梅叟谓武王有疾之年是克商之二年成王生才五年比武王之丧则成王方十岁耳通鉴纂要以为成王即位时十三岁此皆不可刻画大约言孺子则是幼穉未成人之称成王当时尚亦未能省事而国家政柄全是周公主持二公辅之周公以人臣而代行天子之事伊尹之任商周公之任周皆非后世人臣之所得比由此言之周之基业非得周公何能定乎故成王后来赐鲁以天子礼乐盖亦念此矣管蔡流言正以其迹之近似亦易使人信圣人之作用人亦岂能尽知况又有殷民之遗有武庚为之主又有王室至亲为之向道此间不容发之时天下安危之所由分而天下之柄又既在于已周公安得崇虚避之名而辞其责耶世皆言成王重疑周公成王方在冲年未省事岂遽能知疑周公者考之于经前后亦不见成王大疑周公之意如归禾佳禾书序之言尤足以见成王之未尝疑也惟为二叔所惑者或未能知周公忠诚之心二公岂不知耶在朝之多士岂不知耶以圣人盛徳其孚于人亦非一日矣故周公得以居东而所谓诛管蔡者又安有不得请命者哉又安有大权一失不保其身者哉然则诛管蔡者即居东之时诗东山自我不见于今三年者盖罪人斯得之后又一年耳朱子谓杀武庚致辟管叔于商囚蔡叔于郭邻降霍叔为庶人命微子启代殷后皆此时事又云周公乃告二公曰至告我先王作大诰遂东征得其实矣若云成王既迎周公归之后方更命周公诛管蔡则是周公二次徃东山矣夫周公惟其主少国疑大难将起故不得已权其轻重而诛管蔡若成王既长君臣既皆相洽流言外侮何足忌而独不能委曲处置容一至亲耶故诛管蔡之事决非迎归之后此不可不明辩又云成王重疑周公若周公无所自容者愚敢以为皆非也曰于后周公作诗以贻王岂非亦因其疑而欲开其惑耶曰周公居东既久成王渐长亲政既未知周公之勤劳王家岂能无间隔之意故周公作诗以贻亦因王知识渐长使歌咏而自得之但成王天资亦高容易开悟又以周公盛徳二公賛翼即非雷风之变亦必迎周公矣故周公东征后来事体皆已了然胸中非幸而成者其曰尽其忠诚成败利钝不能逆覩者又不可以言周公矣曰如子之说以成王尚幼未疑周公故周公得以遂其东征之举若成王既长亦遭流言之变而重疑之不知周公何以处之曰事亦难以逆料但圣人至诚动物若成王既长自知周公矣万一昏愚之甚如纣者然后微子箕子之徒始为不得已之计耳然至此极者甚少圣人力量自是感格不同
我无以告我先王者谓我若不辟罪人而得之则恐终为摇惑致危王室先王其谓我何蔡说恐未见下落意思然居东二年之久乃得罪人以圣人之兵岂不能即克之耶迟回至于二年则其初岂有诛之之意中间无限委曲开谕化诲之不悛故卒不得已而诛之耳于是尤见圣
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:37:02-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>