<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,家语序,家语卷一,家语卷二,家语卷三,家语卷四,家语卷五,家语卷六,家语卷七,家语卷八,家语卷九,家语卷十,孔子家语【四库本】全文在线阅读,孔子家语【四库本】全文在线下载,大玄古籍书库">
<meta name="description" content="十卷。魏王肃。(195—256)撰。王肃字子雍,东海(今山东郯城西南)人。官至中领军散骑常侍。曾遍注群经,不分今古之文,对各家经义加以综合。长于贾逵、马融之学,唯不喜郑玄之说。故杂取秦汉诸书所载孔子遗文逸事,综合成篇;又取《论语》、《左传》、《国语》、《荀子》、《大戴礼》诸书中有关古代婚姻、丧祭、郊禘、庙祧等制度与郑玄不同处,借孔子之名,攻击郑学。卷六关于“五帝”之说,实杂采《礼记》、《左传》,而假为季康子问答,以驳郑玄“六天”说。卷七“郑问”关于“郊祀之礼”说,实杂采《礼记》等书假为定公、孔子问对之词以">
<title>孔子家语【四库本】_王肃_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">孔子家语【四库本】</span> <br/>
          作者： <span class="inputVal" id="bkauthor">王肃</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,三国,完结</span> <br/>
          字数： <span class="inputVal" id="bknum">[book_length]80609</span> <br/>
          说明： <span class="inputVal" id="bkdec">十卷。魏王肃 (195—256)撰。王肃字子雍,东海(今山东郯城西南)人。官至中领军散骑常侍。曾遍注群经,不分今古之文,对各家经义加以综合。长于贾逵、马融之学,唯不喜郑玄之说。故杂取秦汉诸书所载孔子遗文逸事,综合成篇;又取《论语》、《左传》、《国语》、《荀子》、《大戴礼》诸书中有关古代婚姻、丧祭、郊禘、庙祧等制度与郑玄不同处,借孔子之名,攻击郑学。卷六关于“五帝”之说,实杂采《礼记》、《左传》,而假为季康子问答,以驳郑玄“六天”说。卷七“郑问”关于“郊祀之礼”说,实杂采《礼记》等书假为定公、孔子问对之词以驳郑玄。自称得之于孔子二十二世孙猛,作为所撰《圣证论》的论据。与郑学对立,称为“王学”。带有辑佚性质,也保存了一些古书。如 《问王(玉)》可考见 《文论》遗文,《王言解》可校《大戴礼记》。《孔子家语》,《汉书·艺文志》著录 “二十七卷,周孔丘门人撰”。早佚。今本十卷,四十四篇,系王肃伪托之作。该书经先贤诸子反复考证,其出于肃手无疑。特其流传已久,且遗文轶事,往往多见于其中。故自唐以来,知其伪而不能废。其书至明代,传本颇稀。故何孟春所注《家语》,自云未见王肃本。明代所传凡二本,闽徐火勃家本,中缺二十余页;海虞毛晋家本,稍有不同而首尾完整。今不知徐木存佚。《孔子家语》有《百子全书》清光绪元年(1875)刻本,《二十二子》本,《四部备要》本等。清孙志祖有 《家语疏证》。1990年和1991年上海古籍出版社据明覆宋刊本影印。</span> <br/>
          封面： <span class="inputVal" id="bkimg">Z_4730.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]孔子家语【四库本】
[book_author]王肃
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,三国,完结
[book_length]80609
[book_dec]十卷。魏王肃 (195—256)撰。王肃字子雍,东海(今山东郯城西南)人。官至中领军散骑常侍。曾遍注群经,不分今古之文,对各家经义加以综合。长于贾逵、马融之学,唯不喜郑玄之说。故杂取秦汉诸书所载孔子遗文逸事,综合成篇;又取《论语》、《左传》、《国语》、《荀子》、《大戴礼》诸书中有关古代婚姻、丧祭、郊禘、庙祧等制度与郑玄不同处,借孔子之名,攻击郑学。卷六关于“五帝”之说,实杂采《礼记》、《左传》,而假为季康子问答,以驳郑玄“六天”说。卷七“郑问”关于“郊祀之礼”说,实杂采《礼记》等书假为定公、孔子问对之词以驳郑玄。自称得之于孔子二十二世孙猛,作为所撰《圣证论》的论据。与郑学对立,称为“王学”。带有辑佚性质,也保存了一些古书。如 《问王(玉)》可考见 《文论》遗文,《王言解》可校《大戴礼记》。《孔子家语》,《汉书·艺文志》著录 “二十七卷,周孔丘门人撰”。早佚。今本十卷,四十四篇,系王肃伪托之作。该书经先贤诸子反复考证,其出于肃手无疑。特其流传已久,且遗文轶事,往往多见于其中。故自唐以来,知其伪而不能废。其书至明代,传本颇稀。故何孟春所注《家语》,自云未见王肃本。明代所传凡二本,闽徐火勃家本,中缺二十余页;海虞毛晋家本,稍有不同而首尾完整。今不知徐木存佚。《孔子家语》有《百子全书》清光绪元年(1875)刻本,《二十二子》本,《四部备要》本等。清孙志祖有 《家语疏证》。1990年和1991年上海古籍出版社据明覆宋刊本影印。
[book_img]Z_4730.jpg


[book_title]提要
〈臣〉等謹案家語十卷魏王肅註肅字子雍東海人官至中領軍散騎常侍事蹟具三國志本傳是書肅自序云鄭氏學行五十載矣義理不安違錯者多是以奪而易之孔子二十二世孫有孔猛者家有其先人之書昔相從學頃還家方取以來與予所論有若重規疊矩云云是此本自肅始傳也考漢書藝文志有孔子家語二十七卷顔師古註云非今所有家語樂記稱舜彈五弦之琴以歌南風鄭注其詞未聞肅作聖證論引家語阜財解愠之詩以難康成孔頴達疏引馬昭之説亦云家語王肅所増加非鄭所見故王柏家語考曰四十四篇之家語乃王肅自取左傳國語荀孟二戴記割裂織成之孔衍之序亦王肅自為也獨史繩祖學齋佔畢曰大戴一書雖列之十四經然其書大抵襍取家語之書分析而為篇目其公冠篇載成王冠祝辭内有先帝及陛下字周初豈曽有此家語止稱王字當以家語為正云云今考陛下離顯先帝之光曜已下篇内已明云孝昭冠辭繩祖誤連為祝雍之言殊未之考盖王肅襲取公冠篇為冠頌已誤合孝昭冠辭於成王冠辭故刪去先帝陛下字家語襲大戴非大戴襲家語就此一條亦其明證其割裂他書亦往往類此反覆考證其出於肅手無疑特其流傳既久且遺文軼事往往多見於其中故自唐以來知其偽而不能廢也其書至明代傳本頗稀故何孟春所註家語自云未見王肅本王鏊震澤長語亦稱家語今本為近世妄庸所刪削惟有王肅註者今本所無多具焉則亦僅見之也周亮工書影曰閩徐興公家有王肅註家語中缺二十餘頁毛子晉家亦有宋刻王肅註者與興公藏本稍異憾不能合毛徐二本對校刋行今徐本不知存佚此本則毛晉所校刋較之坊刻猶為近古者矣乾隆四十六年五月恭校上
總纂官〈臣〉紀昀〈臣〉陸錫熊〈臣〉孫士毅
總　校　官〈臣〉陸　費　墀

[book_title]家語序
鄭氏學行五十載矣自肅成童始志于學而學鄭氏學矣然尋文責實考其上下義理不安違錯者多是以奪而易之然世未明其欵情而謂其苟駮前師以見異于人乃慨然而歎曰豈好難哉予不得已也聖人之門方壅不通孔氏之路枳棘充焉豈得不開而辟之哉若無由之者亦非予之罪也是以撰經禮申明其義及朝論制度皆據所見而言孔子二十二世孫有孔猛者家有其先人之書昔相從學頃還家方取已来與予所論有若重規疊矩昔仲尼曰文王既殁文不在兹乎天之将䘮斯文也後死者不得與於斯文也天之未䘮斯文匡人其如予何言天䘮斯文故令已傳斯文於天下今或者天未欲亂斯文故令從予學而予從猛得斯論以明相與孔氏之無違也斯皆聖人實事之論而恐其将絶故特為解以貽好事之君子語云牢曰子云吾不試故藝談者不知為誰多妄為之説孔子家語弟子有琴張一名牢字子開亦字張衛人也宗魯死将往弔孔子止焉春秋外傳曰昔堯臨民以五説者曰堯五載一巡狩五載一巡狩不得稱臨民以五經曰五載一巡狩此乃説舜之文非説堯孔子説論五帝各道其異事於舜云巡狩天下五載一始則堯之巡狩年數未明周十二歲一巡寧可言周臨民以十二乎孔子曰堯以土德王天下而色尚黄黄土德五土之數故曰臨民以五此其義也王肅序

[book_title]家語卷一
魏　王肅　注
相魯第一
孔子初仕為中都宰〈中都魯邑〉制為養生送死之節長㓜異食〈如禮年十五異食也〉强弱異任〈任謂力作之事各從所任不用弱也〉男女别塗路無拾遺器不彫偽〈彫畫無文飾不詐偽〉為四寸之棺五寸之槨〈以木為槨〉因丘陵為墳不封〈不聚土以起墳者也〉不樹〈不樹松栢〉行之一年而西方之諸侯則焉〈魯國在東故西方諸侯皆法則〉定公謂孔子曰學子此法以治魯國何如孔子對曰雖天下可乎何但魯國而已哉於是二年定公以為司空乃别五土之性〈五土之性一曰山林二曰川澤三曰丘陵四曰墳衍五曰原隰〉而物各得其所生之宜〈所生之物各得其冝〉咸得厥所先時季氏葬昭公于墓道之南〈季平子逐昭公死于乾侯平子别而葬之貶之不令近先公也〉孔子溝而合諸墓焉謂季桓子曰貶君以彰巳罪非禮也〈桓子平子之子〉今合之所以掩夫子之不臣由司空為大司冦設法而不用無姧民定公與齊侯㑹于夾谷孔子攝相事曰臣聞有文事者必有武備有武事者必有文備古者諸侯出疆必具官以從請具左右司馬定公從之至㑹所為壇位土階三等以遇禮相見〈㑹遇之禮禮之簡畧者也〉揖讓而登獻酢既畢齊使莱人以兵鼔謲劫定公〈莱人齊人東夷雷鼓曰謲〉孔子厯階而進以公退曰士以兵之吾兩君為好裔夷之俘敢以兵亂之〈裔邊裔夷夷狄俘軍所獲虜也言此三者何敢以兵亂兩君之好也〉非齊君所以命諸侯也裔不謀夏夷不亂華〈華夏中國之名〉俘不干盟兵不偪好於神為不祥於德為愆義於人為失禮君必不然齊侯心怍麾而避之有頃齊奏宫中之樂俳優侏儒戲於前孔子趨進厯階而上不盡一等曰匹夫熒侮諸侯者罪應誅請右司馬速加刑焉於是斬侏儒手足異處齊侯懼有慙色将盟齊人加載書曰齊師出境而不以兵車三百乗從我者有如此盟孔子使兹無還對曰〈魯大夫也〉而不返我汶陽之田吾以供命者亦如之齊侯将設享禮孔子謂梁丘據曰齊魯之故吾子何不聞焉〈梁丘據舊聞齊魯之故事〉事既成矣而又享之是勤執事且犧象不出門〈作犠牛及象於其背為罇〉嘉樂不野合享而既具是棄禮若其不具是用粃粺〈粃穀之不成者粺草之似穀者〉用粃粺君辱棄禮名惡子盍圗之夫享所以昭德也不昭不如其巳乃不果享齊侯歸責其羣臣曰魯以君子道輔其君而子獨以夷狄道教寡人使得罪於是乃歸所侵魯之四邑及汶陽之田〈四邑鄆讙龜隂之地也汶陽之田本魯界〉孔子言於定公曰家不藏甲〈卿大夫稱家甲鎧也〉邑無百雉之城〈髙丈長丈曰堵三堵曰雉〉古之制也今三家過制請皆損之乃使季氏宰仲由隳三都叔孫不得意於季氏因費宰公山弗擾率費人以襲魯孔子以公與季孫叔孫孟孫入于季氏之宫登武子之臺費人攻之及臺側孔子命申句須樂頎勒士衆下伐之費人北遂隳三都之城彊公室弱私家尊君卑臣政化大行初魯之販羊有沈猶氏者常朝飲其羊以詐市人有公慎氏者妻滛不制有慎潰氏奢侈踰法魯之鬻六畜者飾之以儲價及孔子之為政也則沈猶氏不敢朝飲其羊公慎氏出其妻慎潰氏越境而徙三月則鬻牛馬者不儲價賣羔豚者不加飾男女行者别其塗道不拾遺男尚忠信女尚貞順四方客至於邑者不求有司〈有司常供其職客不求而有司在焉〉皆如歸焉〈言如歸家無所乏也〉
始誅第二
孔子為魯司冦攝行相事有喜色仲由問曰由聞君子禍至不懼福至不喜今夫子得位而喜何也孔子曰然有是言也不曰樂以貴下人乎於是為政七日而誅亂政大夫少正卯戮之于兩觀之下〈兩觀闕名〉尸於朝三日子貢進曰夫少正卯魯之聞人今夫子為政而始誅之或者為失乎孔子曰居吾語汝以其故天下有大惡者五而竊盜不與焉一曰心逆而險二曰行僻而堅三曰言偽而辯四曰記醜而博〈醜謂非義〉五曰順非而澤此五者有一於人則不免君子之誅而少正卯皆兼有之其居處足以撮徒成黨〈撮聚〉其談説足以飾衺熒衆其彊禦足以返是獨立此乃人之姧雄有不可以不除夫殷湯誅尹諧文王誅潘正周公誅管蔡太公誅華士〈士之為人虚偽以聚黨也而韓非謂華士畊而後食鑿井而飲信其如此而太公誅之豈所以謂太公者哉〉管仲誅付乙子産誅史何凡此七子皆異世而同誅者以七子異世而同惡故不可赦也詩云憂心悄悄愠于羣小小人成羣斯足憂矣孔子為魯大司冦有父子訟者夫子同狴執之〈狴獄牢也〉三月不别其父請止夫子赦之焉季孫聞之不悦曰司冦欺余曩告余曰國家必先以孝余今戮一不孝以教民孝不亦可乎而又赦何哉冉有以告孔子子喟然歎曰嗚呼上失其道而殺其下非理也不教以孝而聽其獄是殺不辜三軍大敗不可斬也獄犴不治不可刑也何者上教之不行罪不在民故也夫慢令謹昧賊也徵斂無時𭧂也不試責成虐也政無此三者然後刑可即也書云義刑義殺勿庸以即汝心惟曰未有慎事言必教而後刑也〈庸用也即就也刑殺皆當以義勿用以就汝心之所安當謹自謂未有順事且陳道徳以服之以無刑殺而後為順是先教而後刑也〉既陳道德以先服之而猶不可尚賢以勸之又不可即廢之又不可而後以威憚之若是三年而百姓正矣其有邪民不從化者然後待之以刑則民咸知罪矣詩云天子是毗俾民不迷〈毗輔也俾使也言師尹當毗輔天子使民不迷〉是以威厲而不試刑錯而不用今世則不然亂其教繁其刑使民迷惑而陷焉又從而制之故刑彌繁而盗不勝也夫三尺之限空車不能登者何哉峻故也百仞之山重載陟焉何哉陵遲故也〈陵遲猶陂池也〉今世俗之陵遲久矣雖有刑法民能勿踰乎
王言解第三
孔子閒居曽參侍孔子曰參乎今之君子惟士與大夫之言聞也至於君子之言者希也於乎吾以王言之其不出户牖而化天下曽子起下席而對曰敢問何謂王者言孔子不應曽子曰侍夫子之閒也難對是以敢問孔子又不應曽子肅然而懼摳衣而退負席而立有頃孔子歎息顧謂曽子曰參汝可語明王之道與曽子曰非敢以為足也請因所聞而學焉子曰居吾語汝夫道者所以明德也德者所以尊道也是以非德道不尊非道德不明雖有國之良馬不以其道服乗之不可以取道里雖有博地衆民不以其道治之不可以致霸王是故昔者明王内修七教外行三至七教修然後可以守三至行然後可以征明王之道其守也則必折衝千里之外其征也則必還師衽席之上故曰内修七教而上不勞外行三至而財不費此之謂明王之道也曽子曰不勞不費之謂明王可得聞乎孔子曰昔者帝舜左禹而右臯陶不下席而天下治夫如此何上之勞乎政之不中君之患也令之不行臣之罪也若乃十一而税用民之力歲不過三日入山澤以其時而無征闗譏市鄽皆不收賦〈譏呵也譏異服識異言及市鄽皆不賦税古之法也〉此則生財之路而明王節之何財之費乎曽子曰敢問何謂七教孔子曰上敬老則下益孝上尊齒則下益悌上樂施則下益寛上親賢則下擇友上好德則下不隠上惡貪則下恥争上廉讓則下恥節此之謂七教七教者治民之本也政教定則本正矣凡上者民之表也表正則何物不正是故人君先立仁於已然後大夫忠而士信民敦而俗樸〈樸慤愿貌〉男慤而女貞六者教之至也布諸天下四方而不怨納諸尋常之室而不塞等之以禮立之以義行之以順則民之棄惡如湯之灌雪焉曽子曰道則至矣弟子不足以明之孔子曰參以為姑止乎又有焉昔者明王之治民也法必裂地以封之分屬以理之然後賢民無所隠𭧂民無所伏使有司日省而時考之進用賢良退貶不肖則賢者悦而不肖者懼哀鰥寡養孤獨恤貧窮誘孝悌選才能此七者修則四海之内無刑民矣上之親下也如手足之於腹心矣下之親上也如㓜子之於慈母矣上下相親如此故令則從施則行民懐其德近者悦服逺者来附政之致也夫布指知寸布手知尺舒肘知尋斯不逺之則也周制三百步為里千步而井三井而埒埒三而矩〈此説里數不可以言井井自方里之名疑此誤〉五十里而都封百里而有國乃為福積資裘焉恤行者之有亡是以蠻夷諸夏雖衣冠不同言語不合莫不来賔故曰無市而民不乏無刑而民不亂田獵罩弋〈𦋐掩綱弋繳射〉非以盈宫室也徵斂百姓非以盈府庫也懆怛以補不足禮節以損有餘多信而寡貌其禮可守其言可復其迹可履如渴而飲民之信之如寒暑之必驗故視逺若邇非道邇也見明德也是故兵革不動而威用利不施而親萬民懐其惠此之謂明王之守折衝千里之外者也曽子曰敢問何謂三至孔子曰至禮不讓而天下治至賞不費而天下士悦至樂無聲而天下民和明王篤行三至故天下之君可得而知天下之士可得而臣天下之民可得而用曽子曰敢問此義何謂孔子曰古者明王必盡知天下良士之名既知其名又知其實又知其數及其所在焉然後因天下之爵以尊之此之謂至禮不讓而天下治因天下之禄以富天下之士此之謂至賞不費而天下之士悦如此則天下之明名譽興焉此之謂至樂無聲而天下之民和故曰所謂天下之至仁者能合天下之至親也所謂天下之至明者能舉天下之至賢者也此三者咸通然後可以征是故仁者莫大乎愛人智者莫大乎知賢賢政者莫大乎官能有土之君修此三者則四海之内供命而已矣夫明王之所征必道之所廢者也是故誅其君而改其政弔其民而不奪其財故明王之政猶時雨之降降至則民悦矣是故行施彌博得親彌衆此之謂還師衽席之上〈言安然而無憂〉
大婚解第四
孔子侍坐於哀公公問曰敢問人道誰為大孔子愀然作色而對曰君及此言也百姓之惠也固臣敢無辭而對人道政為大夫政者正也君為正則百姓從而正矣君之所為百姓之所從君不為正百姓何所從乎公曰敢問為政如之何孔子對曰夫婦别男女親君臣信三者正則庻物從之公曰寡人雖無能也願知所以行三者之道可得聞乎孔子對曰古之政愛人為大所以治愛人禮為大所以治禮敬為大敬之至矣大婚為大大婚至矣冕而親迎者敬之也是故君子興敬為親捨敬則是遺親也弗親弗敬弗尊也愛與敬其政之本與公曰寡人願有言也然冕而親迎不已重乎孔子愀然作色而對曰合二姓之好以繼先聖之後以為天下宗廟社稷之主君何謂已重乎〈魯周公之後得郊天故言以為天下之主也〉公曰寡人實固〈鄙陋也〉不固安得聞此言乎寡人欲問不能為辭請少進孔子曰天地不合萬物不生大婚萬世之嗣也君何謂已重乎孔子遂言曰内以治宗廟之禮足以配天地之神〈言宗廟天地神之次〉出以治直言之禮足以立上下之敬〈夫婦正則固可以治正言禮矣身正然後可以正人者也〉物恥則足以振之〈恥事不知禮足以振教之〉國恥足以興之〈恥國不知足以興起者也〉故為政先乎禮禮其政之本與孔子遂言曰昔三代明王必敬妻子也盖有道焉妻也者親之主也子也者親之後也敢不敬與是故君子無不敬敬也者敬身為大身也者親之枝也敢不敬與不敬其身是傷其親是傷本也傷其本則枝從之而亡三者百姓之象也〈言百姓之所法而行〉身以及身子以及子妃以及妃君以修此三者則大化愾乎天下矣〈愾滿〉昔大王之道也〈大王出亦姜女入亦姜女國無鰥民愛其身以及人之身愛其子以及人之子故曰大王之道〉如此國家順矣公曰敢問何謂敬身孔子對曰君子過言則民作辭過行則民作則言不過辭動不過則百姓恭敬以從命若是則可謂能敬其身敬其身則能成其親矣公曰何謂成其親孔子對曰君子者乃人之成名也百姓與名謂之君子則是成其親為君而為其子也孔子遂言曰愛政而不能愛人則不能成其身不能成其身則不能安其土不能安其土則不能樂天〈天道也〉不能樂天則不能成其身公曰敢問何能成其身孔子對曰夫其行已不過乎物謂之成身不過乎合天道也公曰君子何貴乎天道也孔子曰貴其不已也如日月東西相從而不已也是天道也不閉而能久〈不閉常通而能久言無極也〉是天道也無為而物成是天道也已成而明之是天道也公曰寡人且愚㝠〈言惷愚㝠暗也〉幸煩子之於心〈欲煩孔子議識其心所能行也〉孔子蹴然避席而對曰仁人不過乎物孝子不過乎親是故仁人之事親也如事天事天如事親此謂孝子成身公曰寡人既聞如此言無如後罪何孔子對曰君之及此言是臣之福也
儒行解第五
孔子在衛冉求言於季孫曰國有聖人而不能用欲以求治是猶却步而欲求及前人不可得已今孔子在衛衛將用之已有才而以資鄰國難以言智也請以重幣求之季孫以告哀公公從之孔子既至舎哀公館焉〈就孔子舎〉公自阼階孔子賔階升堂立侍公曰夫子之服其儒服與孔子對曰丘少居魯衣逢掖之衣〈深衣之襃大也〉長居宋冠章甫之冠丘聞之君子之學也博其服以鄉〈隨其鄉也〉丘未知其為儒服也公曰敢問儒行孔子曰畧言之則不能終其物悉數之則留更僕未可以對〈留久也僕太僕君燕朝則正位掌儐相更之者為久将倦使之相代者也〉哀公命席孔子侍坐儒有席上之珍以待聘〈席上之珍能敷陳先王之道以為政治〉夙夜强學以待問懐忠信以待舉力行以待取〈力行仁義道德以待人取〉其自立有如此者儒有衣冠中動作順其大讓如慢〈慢簡畧也〉小讓如偽大則如威小則如愧難進而易退粥粥若無能也其容貌有如此者儒有居處齊難〈齊荘可畏難也〉其起坐恭敬言必誠信行必忠正道塗不争險易之利冬夏不争隂陽之和愛其死以有待也養其身以有為也其備豫有如此者儒有不寳金玉而忠信以為寳不祈土地而仁義以為土地不求多積多文以為富難得而易禄也易禄而難畜也非時不見不亦難得乎非義不合不亦難畜乎先勞而後禄不亦易禄乎其近人情有如此者儒有委之以貨財而不貪淹之以樂好而不滛劫之以衆而不懼沮之以兵而不懾〈沮難也以兵為之難〉見利不虧其義見死不更其守往者不悔来者不豫過言不再〈不再過言〉流言不極〈流言相毁不窮極也〉不斷其威〈常嚴荘也〉不習其謀〈不豫習其謀慮〉其特立有如此者儒有可親而不可劫可近而不可迫可殺而不可辱其居處不過其飲食不溽其過失可微辯而不可面數也其剛毅有如此者儒有忠信以為甲胄禮義以為干櫓〈干楯也櫓大㦸〉戴仁而行抱德而處雖有𭧂政不更其所其自立有如此者儒有一畝之宫環堵之室〈方丈曰堵一堵言其小者也〉篳門圭窬〈篳門荆竹織門也圭窬穿牆為之如圭也〉蓬户甕牖〈以編蓬為户破甕為牖也〉易衣而出〈更相易衣衣而后可以出〉并日而食〈并一日之糧以為一食也〉上荅之不敢以疑〈君用之不敢疑事事君也〉上不荅之不敢以謟其仕有如此者儒有今人以居古人以⿱〈稽同〉今世行之後世以為楷〈法也〉若不逢世上所不受下所不推讒謟之民有比黨而危之身可危也其志不可奪也雖危猶起居竟身其志乃不忘百姓之病也〈起居猶動静也竟終也言身雖危動静猶終身不忘百姓〉其憂思有如此者儒有博學而不窮篤行而不倦幽居而不滛上通而不困禮必以和優游以法慕賢而容衆毁方而瓦合〈去已之大圭角下與衆人小合〉其寛裕有如此者儒有内稱不避親外舉不避怨程功積事不求厚禄〈程猶効也言功効而已不求厚禄也〉推賢達能不望其報君得其志民賴其德苟利國家不求富貴其舉賢援能有如此者儒有澡身浴德〈常自潔浄其身沐浴於德行也〉陳言而伏〈陳言於君不望其報〉静言而正之而上下不知也黙而翹之又不急為也〈言事君清静因事而止之則君不知黙而翹發之不急為所以為不為〉不臨深而為髙不加少而為多〈言不因勢位自矜荘〉世治不輕世亂不沮〈不自輕志不沮〉同已不與異已不非其特立獨行有如此者儒有上不臣天子下不事諸侯慎静尚寛砥厲廉隅强毅以與人博學以知服雖以分國視之如錙銖〈視之輕如錙銖八兩為錙〉弗肯臣仕其規為有如此者儒有合志同方營道同術並立則樂相下不厭久别則聞流言不信義同而進不同而退其交有如此者夫温良者仁之本也慎敬者仁之地也寛裕者仁之作也〈動作〉遜接者仁之能也禮節者仁之貌也言談者仁之文也歌樂者仁之和也分散者仁之施也儒皆兼此而有之猶且不敢言仁也其尊讓有如此者儒有不隕穫於貧賤〈隕獲憂悶不安之貌〉不充詘於富貴〈充詘踊躍參擾之貌〉不慁君王不累長上不閔有司故曰儒〈慁辱閔疾言不為君長所辱病儒者中和之名〉今人之名儒也妄常以儒相詬疾〈詬辱〉哀公既得聞此言也言加信行加敬曰終沒吾世弗敢復以儒為𭟼矣
問禮第六
哀公問於孔子曰大禮何如子之言禮何其尊也孔子對曰丘也鄙人不足以知大禮也公曰吾子言焉孔子曰丘聞之民之所以生者禮為大非禮則無以節事天地之神焉非禮則無以辨君臣上下長㓜之位焉非禮則無以别男女父子兄弟婚姻親族疎數之交焉是故君子此為之尊敬然後以其所能教順百姓所能不廢其㑹節〈所能謂禮也㑹謂男女之㑹節謂親疎之節也〉既有成事而後治其文章黼黻以别尊卑上下之等其順之也而後言其喪祭之紀宗廟之序品其犧牲設其豕腊修其歲時以敬祭祀别其親疎序其昭穆而後宗族㑹醼即安其居以綴恩義卑其宫室節其服御車不彫璣器不刻鏤食不二味心不滛志以與民同利古之明王行禮也如此公曰今之君子胡莫之行也孔子對曰今之君子好利無厭滛行不倦荒怠慢遊固民是盡以遂其心以怨其政以忤其衆以伐有道求得當欲不以其所〈言苟求得當其情欲而已〉虐殺刑誅不以其治夫昔之用民者由前〈用上所言〉今之用民者由後〈用下所言〉是即今之君子莫能為禮也言偃問曰夫子之極言禮也可得而聞乎孔子言我欲觀夏道是故之杞〈夏後封於𣏌也〉而不足徵也〈徵成〉吾得夏時焉〈於四時之正正夏數得天之中〉我欲觀殷道是故之宋〈殷後封宋〉而不足徵也吾得乾坤焉〈乾天坤地得天地隂陽之書也〉乾坤之義夏時之等吾以此觀之夫禮初也始於飲食太古之時燔黍擘豚〈古未有釡甑燔米擗肉加於燒石之上而食之〉汙鐏抔飲〈鑿池為樽以手飲之〉猶可以致敬鬼神〈神饗德不求備物也〉及其死也升屋而號告曰髙某復然後飯腥苴熟〈始死含以珠貝将葬包苴以遺奠以送之〉形體則降䰟氣則上是謂天望而地藏也〈䰟氣升而在天形體藏而在地〉故生者南嚮死者北首皆從其初也昔之王者未有宫室冬則居營窟夏則居橧巢〈掘地而居謂之營窟有柴謂橧在樹曰巢〉未有火化食草木之實鳥獸之肉飲其血茹其毛未有絲麻衣其羽皮後聖有作然後修火之利冶金〈冶金為器用刑範也〉合土〈合和以作瓦物〉以為宫室户牖以炮以燔〈毛曰炮加火曰燔也〉以烹以炙〈煮之曰烹炮之曰炙〉以為醴酪〈醴醴酒酪漿酢〉治其絲麻以為布帛以養生送死以事鬼神故𤣥酒在室〈𤣥酒水也言尚古在畧近〉醴醆在户〈醴盎齊也五齊二曰醴齊三曰盎齊〉粢醍在堂〈粢醍澄齊〉澄酒在下〈澄清漏其酒也〉陳其犧牲備其鼎俎列其琴瑟管磬鐘鼓以降上神〈上神天也〉與其先祖以正君臣以篤父子以睦兄弟以齊上下夫婦有所是謂承天之祜作其祝號〈犧牲玉帛祝辭皆異為之號也〉𤣥酒以祭薦其血毛腥其俎熟其殽〈言雖有所熟猶有所腥腥本不忘古也〉越席以坐〈翦蒲席也〉疏布以羃〈羃覆酒中也質故用疎也〉衣其浣帛〈練染以為祭服〉醴醆以獻薦其燔炙君與夫人交獻以嘉魂魄〈嘉善樂也〉然後退而合烹〈合其烹熟之禮無復腥也〉體其犬豕牛羊〈體解其牲體而薦之〉實其簠簋〈受黍稷之器也〉籩豆鉶羮〈竹曰籩木曰豆鉶所以盛羮也〉祝以孝告〈祝通孝子語於先祖〉嘏以慈告〈嘏傳先祖語於孝子〉是為大祥〈祥善〉此禮之大成也
五儀解第七
哀公問於孔子曰寡人欲論魯國之士與之為治敢問如何取之孔子對曰生今之世志古之道居今之俗服古之服舎此而為非者不亦鮮乎曰然則章甫絇履〈章甫冠也絇履履頭有絇飾也〉紳帶搢笏者皆賢人也〈紳大帶搢挿也笏所以執書思對命〉孔子曰不必然也丘之所言非此之謂也夫端衣𤣥裳冕而乗軒者則志不在於食焄〈端衣𤣥裳齋服也軒軒車焄辛菜也〉斬衰菅菲杖而歠粥者則志不在於酒肉生今之世志古之道居今之俗服古之服謂此類也公曰善哉盡此而已乎孔子曰人有五儀有庸人有士人有君子有賢人有聖人審此五者則治道畢矣公曰敢問何如斯可謂之庸人孔子曰所謂庸人者心不存慎終之規口不吐訓格之言〈格法〉不擇賢以託其身不力行以自定見小闇大而不知所務從物如流不知其所執此則庸人也公曰何謂士人孔子曰所謂士人者心有所定計有所守雖不能盡道術之本必有率也〈率猶行也〉雖不能備百善之美必有處也是故智不務多必審其所知言不務多必審其所謂〈所務者謂言之要也〉行不務多必審其所由智既知之言既道之〈得其要也〉行既由之則若性命之於形骸不可易也富貴不足以益貧賤不足以損此則士人也公曰何謂君子孔子曰所謂君子者言必忠信而心不怨〈怨咎〉仁義在身而色無伐〈無伐善之色也〉思慮通明而辭不專篤行信道自强不息油然若将可越而終不可及者君子也〈油然不進之貌也越遇也〉公曰何謂賢人孔子曰所謂賢人者德不踰閑〈閑法〉行中規繩言足以法於天下而不傷於身〈言滿天下無口過也〉道足化於百姓而不傷於本〈本亦身〉富則天下無宛財〈宛積也古字亦或作此故或誤不著草矣〉施則天下不病貧此賢者也公曰何謂聖人孔子曰所謂聖者德合於天地變通無方窮萬事之終始協庻品之自然敷其大道而遂成情性明並日月化行若神下民不知其德覩者不識其鄰此謂聖人也〈鄰以喻畔界也〉公曰善哉非子之賢則寡人不得聞此言也雖然寡人生於深宫之内長於婦人之手未嘗知哀未嘗知憂未嘗知勞未嘗知懼未嘗知危恐不足以行五儀之教若何孔子對曰如君之言已知之矣則丘亦無所聞焉〈君如此言已為知之故無所復言謙以誘進哀公〉公曰非吾子寡人無以啟其心吾子言也孔子曰君子入廟如右登自阼階仰視榱桷俯察几筵其器皆存而不覩其人君以此思哀則哀可知矣昧爽夙興正其衣冠〈爽明也昧明始明也夙早與起〉平旦視朝慮其危難一物失理亂亡之端君以此思憂則憂可知矣日出聽政至于中㝠〈中日中㝠昳中〉諸侯子孫往来為賔行禮揖讓慎其威儀君以此思勞則勞亦可知矣緬然長思出於四門周章逺望覩亡國之墟必将有數焉〈言亡國故墟非但一〉君以此思懼則懼可知矣夫君者舟也庻人者水也水所以載舟亦所以覆舟君以此思危則危可知矣君既明此五者又少留意於五儀之事則於政治何有失矣哀公問於孔子曰請問取人之法孔子對曰事任於官〈言各當以其所能之事任於官〉無取㨗㨗無取鉗鉗〈鉗妄對不謹誠〉無取啍啍〈啍啍多言〉㨗㨗貪也〈㨗㨗而不食所以為貪也〉鉗鉗亂也啍啍誕也〈誕欺詐也〉故弓調而後求勁焉馬服而後求良焉士必慤而後求智能者不慤而多能譬之犲狼不可邇〈言人無智者雖性慤信不能為大惡不慤信而有智然后乃可畏也〉哀公問於孔子曰寡人欲吾國小而能守大則無攻其道如何孔子對曰使君朝廷有禮上下和親天下百姓皆君之民将誰攻之苟違此道民畔如歸皆君之讐也将與誰守公曰善哉於是廢澤梁之禁弛闗市之税以惠百姓哀公問於孔子曰吾聞君子不博有之乎孔子曰有之公曰何為對曰為其有二乗公曰有二乗則何為不博子曰為其兼行惡道也〈此具博三十六道也〉哀公懼焉有間復問曰若是乎君子惡惡道至甚也孔子曰君子之惡惡道不甚則好善道亦不甚好善道不甚則百姓之親上亦不甚詩云未見君子憂心惙惙亦既見止亦既覯止我心則悦詩之好善道甚也如此公曰美哉夫君子成人之善不成人之惡微吾子言焉吾弗之聞也哀公問於孔子曰夫國家之存亡禍福信有天命非唯人也孔子對曰存亡禍福皆已而已天災地妖不能加也公曰善吾子之言豈有其事乎孔子曰昔者殷王帝辛之世〈帝紂〉有雀生大鳥於城隅焉占之曰凡以小生大則國家必王而名必昌於是帝辛介雀之德〈介助也以雀之德為助也〉不修國政亢𭧂無極朝臣莫救外冦乃至殷國以亡此即以已逆天時詭福反為禍者也又其先世殷王太戊之時道缺法圮以致夭櫱桑榖生于朝七日大拱占之者曰桑榖野木而不合生朝意者國亡乎太戊恐駭側身修行思先王之政明養民之道三年之後逺方慕義重譯至者十有六國此即以已逆天時得禍為福者也故天災地妖所以儆人主者也寤夢徵怪所以儆人臣也〈儆戒〉災妖不勝善政寤夢不勝善行能知此者至治之極也唯明王達此公曰寡人不鄙固此亦不得聞君子之教也哀公問於孔子曰智者夀乎仁者夀乎孔子對曰然人有三死而非其命也行已自取也夫𥨊處不時飲食不節逸勞過度者疾共殺之居下位而上千其君嗜慾無厭而求不止者刑共殺之以少犯衆以弱侮强忿怒不類動不量力兵共殺之此三者死非命也人自取之若夫智士仁人将身有節〈将行〉動静以義喜怒以時無害其性雖得夀焉不亦冝乎
家語巻一

[book_title]家語卷二
魏　王肅　注
致思第八
孔子北遊於于農山子路子貢顔淵侍側孔子四望喟然而歎曰於斯致思無所不至矣〈言思無所不至〉二三子各言爾志吾将擇焉子路進曰由願得白羽若月赤羽若日鐘鼓之音上震於天旍旗繽紛下蟠于地〈蟠委〉由當一隊而敵之必也攘地千里〈攘却〉搴旗執馘〈搴取也取敵之旍旗馘截耳也以效獲也〉唯由能之使二子者從我焉夫子曰勇哉子貢復進曰賜願使齊楚合戰於漭瀁之野〈漭瀁廣大之類〉兩壘相望塵埃相接挺刃交兵賜著縞衣白冠〈兵凶事故白冠服也〉陳説其間推論利害釋二國之患唯賜能之使夫二子者從我焉夫子曰辯哉顔回退而不對孔子曰回来汝奚獨無願乎顔回對曰文武之事則二子者既言之矣回何云焉雖然各言爾志也小子言之對曰回聞薰蕕不同器而藏〈薫香猶臭〉堯桀不共國而治以其類異也回願得明王聖主輔相之敷其五敎〈敷布也五教父義母慈兄友弟恭子孝也〉導之以禮樂使民城郭不修溝池不越〈言無踰越溝池〉鑄劒㦸以為農器放牛馬於原藪〈廣平曰原澤無水曰藪也〉室家無離曠之思千歲無戰鬬之患則由無所施其勇而賜無所用其辯矣夫子凛然曰美哉徳也子路抗手而對曰夫子何選焉孔子曰不傷財不害民不繁詞則顔氏之子有矣魯有儉嗇者瓦鬲煮食〈瓦釡〉食之自謂其美盛之土型之器〈瓦甂〉以進孔子孔子受之歡然而悦如受大牢之饋〈牛羊豕饋遺也〉子路曰瓦甂陋器也煮食薄膳也夫子何喜之如此乎子曰夫好諫者思其君食美者念其親吾非以饌具之為厚以其食厚而我思焉孔子之楚而有䰻者而獻魚焉孔子不受䰻者曰天暑市逺無所鬻也思慮棄之糞壤不如獻之君子故敢以進焉於是夫子再拜受之使弟子掃地将以享祭門人曰彼将棄之而夫子以祭之何也孔子曰吾聞諸惜其腐䭃而欲以務施者仁人之偶也惡有受仁人之饋而無祭者乎季羔為衛之士師〈獄官〉刖人之足俄而衛有蒯聵之亂〈初衛靈公太子蒯聵得罪出奔晉靈公卒立其子輒蒯聵自晉襲衛時子羔子路並仕於衛也〉季羔逃之走郭門刖者守門焉謂季羔曰彼有缺季羔曰君子不踰又曰彼有竇季羔曰君子不隧〈隧從竇出〉又曰於此有室季羔乃入焉既而追者罷季羔将去謂刖者吾不能虧主之法而親刖子之足今吾在難此正子之報怨之時而逃我者三何故哉刖者曰斷足固我之罪無可奈何曩者君治臣以法令先人後臣欲臣之免也臣知獄決罪定臨當論刑君愀然不樂見君顔色臣又知之君豈私臣哉天生君子其道固然此臣之所以悦君也孔子聞之曰善哉為吏其用法一也思仁恕則樹德加嚴㬥則樹怨公以行之其子羔乎孔子曰季孫之賜我粟千鍾也而交益親〈得季孫千鍾之粟以施與衆而交益親〉自南宫敬叔之乗我車也而道加行〈孔子欲見老聃而西觀周敬叔言於魯君給孔子車馬問禮於老子孔子厯觀郊廟自周而還弟子四方来習也〉故道雖貴必有時而後重有勢而後行微夫二子之貺財則丘之道殆将廢矣孔子曰王者有似于春秋〈正其本而萬物皆正〉文王以王季為父以太任為母以太姒為妃以武王周公為子以太顛閎夭為臣其本美矣武王正其身以正其國正其國以正天下伐無道刑有罪一動而天下正其事成矣春秋致其時而萬物皆及王者致其道而萬民皆治周公載已行化〈載亦行也言行巳以行化其身正不令而行也〉而天下順之其誠至矣曽子曰入是國也言信於羣臣而留可也行忠於卿大夫則仕可也澤施於百姓則富可也孔子曰參之言此可謂善安身矣子路為蒲宰為水備與其民修溝瀆以民之勞煩苦也人與之簞食〈簞笥〉一壺漿孔子聞之使子貢止之子路忿然不悦往見孔子曰由也以㬥雨将至恐有水災故與民修溝洫以備之而民多匱餓者是以簞食壺漿而與之夫子使賜止之是夫子止由之行仁也夫子以仁教而禁其行由不受也孔子曰汝以民為餓也何不白於君發倉廩以賑之而私以𠇍食饋之是汝明君之無惠而見巳之德美矣汝速己則可不已則汝之見罪必矣子路問於孔子曰管仲之為人如何子曰仁也〈得仁道也〉子路曰昔管仲説襄公公不受是不辯也欲立公子糾而不能是不智也〈齊襄公立無知鮑叔牙曰君使民慢亂将作矣奉公子小白出奔莒公孫無知殺襄公管夷吾召忽奉公子糾奔魯齊人殺無知魯伐齊納子糾小白自莒先入是為桓公乃殺子糾召忽死之也〉家殘於齊而無憂色是不慈也桎梏而居檻車無慙心是無醜也〈言無恥惡之心〉事所射之君是不貞也召忽死之管仲不死是不忠也仁人之道固若是乎孔子曰管仲説襄公襄公不受公之闇也欲立子糾而不能不遇時也家殘於齊而無憂色是和權命也桎梏而無慙心自裁審也事所射之君通於變也不死子糾量輕重也夫子糾未成君管仲未成臣管仲才度義管仲不死束縛而立功名未可非也召忽雖死過與取仁未足多也孔子適齊中路聞哭者之聲其音甚哀孔子謂其僕曰此哭哀則哀矣然非䘮者之哀矣驅而前少進見有異人焉擁鐮帶索哭者不衰孔子下車追而問曰子何人也對曰吾丘吾子也曰子今非䘮之所奚哭之悲也丘吾子曰吾有三失晚而自覺悔之何及曰三失可得聞乎願子告吾無隠也丘吾子曰吾少時好學周徧天下後還䘮吾親是一失也長事齊君君驕奢失士臣節不遂是二失也吾平生厚交而今皆離絶是三失也夫樹欲静而風不停子欲養而親不待往而不来者年也不可再見者親也請從此辭遂投水而死孔子曰小子識之斯足為戒矣自是弟子辭歸養親者十有三孔子謂伯魚曰鯉乎吾聞可以與人終日不倦者其唯學乎其容體不足觀也其勇力不足憚也其先祖不足稱也其族姓不足道也終而有大名以顯聞四方流聲後裔者豈非學之效也故君子不可以不學其容不可以不飭不飭無類無類失親〈類宜為貌不在飭故無貌不得言不飭無類也禮貌矜荘然後親愛可久故曰無類失親也〉失親不忠〈情不知親則無忠誠〉不忠失禮〈禮以忠信為本〉失禮不立〈非禮則無以立〉夫逺而有光者飭也近而愈明者學也譬之汙池水潦注焉雚葦生焉雖或以觀之孰知其源乎〈源泉源也水潦注於池而生雚葦觀者誰知其非源泉也以言學者雖從外入及其用之人誰知其非從此出也者乎〉子路見於孔子曰負重渉逺不擇地而休家貧親老不擇禄而仕昔者由也事二親之時常食藜藿之實為親負米百里之外親殁之後南遊於楚從車百乗積粟萬鍾累茵而坐列鼎而食願欲食藜藿為親負米不可復得也枯魚衘索幾何不蠧二親之夀忽若過隙孔子曰由也事親可謂生事盡力死事盡思者也孔子之郯〈郯國名也少昊之後所封之國也郯子達禮孔子故往諮問馬〉遭程子於塗傾葢而語〈傾葢駐車〉終日甚相親顧謂子路曰取束帛以贈先生〈贈送〉子路屑然對曰由聞之士不中間見女嫁無媒君子不以交禮也〈中間謂紹介也〉有間又顧謂子路子路乂對如初孔子曰由詩不云乎有美一人清揚 --（『昜』上『旦』之『日』與『一』相連）宛兮邂逅相遇適我願兮〈清揚 --（『昜』上『旦』之『日』與『一』相連）眉目之間也宛然美也幽期而會令願也〉今程子天下賢士也於斯不贈則終身不能見也小子行之孔子自衛反魯息駕于河梁而觀焉〈河水無梁荘周書説孔子於吕梁言事者通渭水為河也〉有懸水三十仞〈八尺曰仞懸二十四丈者也〉圜流九十里〈圜流回水也水深急則然〉魚鱉不能導黿鼉不能居〈導行〉有一丈夫方将厲之〈厲渡〉孔子使人並涯止之曰此懸水三十仞圜流九十里魚鼈黿鼉不能居也意者難可濟也丈夫不以措意遂渡而出孔子問之曰巧乎有道術乎所以能入而出者何也丈夫對曰始吾之入也先以忠信及吾之出也又從以忠信忠信措吾軀於波流而吾不敢以用私所以能入而復出也孔子謂弟子曰二三子識之水且猶可以忠信成身親之而況於人乎孔子将行雨而無葢門人曰商也有之〈子夏名也〉孔子曰商之為人也甚恡於財〈恡嗇甚也〉吾聞與人交推其長者違其短者故能久也楚昭王渡江江中有物大如斗圓而赤直觸王舟舟人取之王大怪之遍問羣臣莫之能識王使使聘于魯問於孔子子曰此所謂萍實者也〈萍水草也〉可剖而食之吉祥也唯霸者為能獲焉使者返王遂食之大美久之使来以告魯大夫大夫因子游問曰夫子何以知其然曰吾昔之鄭過乎陳之野聞童謠曰楚王渡江得萍實大如斗赤如日剖而食之甜如蜜此是楚王之應也吾是以知之子貢問於孔子曰死者有知乎将無知乎子曰吾欲言死之有知将恐孝子順孫妨生以送死吾欲言死之無知将恐不孝之子棄其親而不葬賜不欲知死者有知與無知非今之急後自知之子貢問治民於孔子子曰懔懔焉若持腐索之扞馬〈懔懔戒懼之貌扞馬突馬〉子貢曰何其畏也孔子曰夫通達御之皆人也以道導之則吾畜也不以道導之則吾讐也如之何其無畏也魯國之法贖人臣妾于諸侯者皆取金於府子貢贖之辭而不取金孔子聞之曰賜失之矣夫聖人之舉事也可以移風易俗而教導可以施之於百姓非獨適身之行也今魯國富者寡而貧者衆贖人受金則為不廉則何以相贖乎自今以後魯人不復贖人於諸侯子路治蒲請見於孔子曰由願受教於夫子子曰蒲其何如對曰邑多壯士又難治也子曰然吾語爾恭而敬可以攝勇寛而正可以懐强愛而恕可以容困〈言愛恕者能容困窮〉温而斷可以抑姦如此而加之則正不難矣
三恕第九
孔子曰君子有三恕有君不能事有臣而求其使非恕也有親不能孝有子而求其報非恕也有兄不能敬有弟而求其順非恕也士能明於三恕之本則可謂端身矣孔子曰君子有三思不可不察也少而不學長無能也老而不教死莫之思也有而不施窮莫之救也故君子少思其長則務學老思其死則務教有思其窮則務施伯常騫問於孔子曰騫固周國之賤吏也不自以不肖将北面以事君子敢問正道宜行不容於世〈正道宜行而世莫之能貴故行之則不容於世〉隠道宜行然亦不忍〈世亂則隠道為行然亦不忍為隠事〉今欲身亦不窮道亦不隠為之有道乎孔子曰善哉子之問也自丘之聞未有若吾子所問辨且説也〈辯當其理得其説矣〉丘嘗聞君子之言道矣聽者無察則道不入〈言聽者不明察道則不能入也〉竒偉不稽則道不信〈稽考也聽道者不能考校竒偉則道不見信此言苟非其人道不虚行〉又嘗聞君子之言事矣制無度量則事不成其政曉察則民不保〈保安也政大曉了分察則民不安也〉又嘗聞君子之言志矣剛折者不終〈剛則折矣不終其性命矣〉俓易者則數傷〈俓輕也志輕則數傷於義矣〉浩倨者則不親〈浩倨簡畧不恭如是則不親矣〉就利者則無不𡚁〈言好利者不可久也〉又嘗聞養世之君子矣從輕勿為先從重勿為後〈赴憂患從勞苦輕者宜為後重者宜為先養世者也〉見像而勿强〈像法也見法而已不以强世也〉陳道而勿怫〈怫詭也陳道而已不與世相詭違也〉此四者丘之所聞也孔子觀於魯桓公之廟有欹器焉〈歆領〉夫子問於守廟者曰此謂何器對曰此葢為宥坐之器孔子曰吾聞宥坐之器虚則欹中則正滿則覆明君以為至誡故常置之於坐側顧謂弟子曰試注水焉乃注之水中則正滿則覆夫子喟然歎曰嗚呼夫物惡有滿而不覆哉子路進曰敢問持滿有道乎子曰聰明睿知守之以愚功被天下守之以讓勇力振世守之以法富有四海守之以謙此所謂損之又損之之道也孔子觀於東流之水子貢問曰君子所見大水必觀焉何也孔子曰以其不息且遍與諸生而不為也夫水似乎德〈遍與諸生者物德水而後生水不與生而又不德也〉其流也則卑下倨邑必循其理此似義浩浩乎無屈盡之期此似道流行赴百仞之嵠而不懼此似勇至量必平之此似法盛而不求概此似正綽約微達此似察發源必東此似志以出以入萬物就以化絜此似善化也水之德有若此是故君子見必觀焉子貢觀於魯廟之北堂出而問於孔子曰向也賜觀於太廟之堂未既輟還瞻北葢皆斷焉〈輟止觀北面之葢斷絶也〉彼将有説耶匠過之也孔子曰太廟之堂官致良工之匠匠致良材盡其功巧葢貴久矣尚有説也〈尚猶必也言必有説〉孔子曰吾有所恥有所鄙有所殆夫㓜而不能强學老而無以教吾恥之去其鄉事君而逹卒遇故人曽無舊言吾鄙之〈事君而達得志於君而見故人曽無舊言是棄其平生之舊交而無進之心者乎〉與小人處而不能親賢吾殆之〈殆危也夫疎賢而近小人是危亡之道〉子路見於孔子孔子曰智者若何仁者若何子路對曰智者使人知己仁者使人愛已子曰可謂士矣子路出子貢入問亦如之子貢對曰智者知人仁者愛人子曰可謂士矣子貢出顔回入問亦如之對曰智者自知仁者自愛子曰可謂士君子矣子貢問於孔子曰子從父命孝臣從君命貞乎奚疑焉孔子曰鄙哉賜汝不識也昔者明王萬乗之國有争臣七人則主無過舉〈天子有三公四輔主諫争以救其過失也四輔前曰疑後曰丞左曰輔右曰弼也〉千乗之國有争臣五人則社稷不危也〈諸侯有三卿股肱之臣有内外者也故有五人焉〉百乗之家有争臣三人〈大夫有臣室老家相邑宰凡三人能以義諫諍〉則禄位不替父有争子不陷無禮士有争友不行不義〈士雖有臣既微且陋不能以義匡其君故須朋友之諫諍於已然後不義之事不得行之者也〉故子從父命奚詎為孝臣從君命奚詎為貞夫能審其所從〈當詳審所宜從與不〉之謂孝之謂貞矣子路盛服見於孔子子曰由是倨倨者何也夫江始出於岷山其源可以濫觴〈觴可以盛酒言其微〉及其至于江津不舫舟不避風則不可以渉非唯下流水多邪今爾衣服既盛顔色充盈天下且孰肯以非告汝乎子路趨而出改服而入葢自若也子曰由志之吾告汝奮於言者華〈自矜奮於言者華而無實〉奮於行者伐〈自矜奮行者是自伐〉夫色智而有能者小人也故君子知之曰智言之要也不能曰不能行之至也言要則智行至則仁既仁且智惡不足哉子路問於孔子曰有人於此被褐而懐玉何如〈褐毛布衣〉子曰國無道隠之可也國有道則衮冕而執玉〈衮冕文衣盛飾也〉
好生第十
魯哀公問於孔子曰昔者舜冠何冠乎孔子不對公曰寡人有問於子而子無言何也對曰以君之問不先其大者故方思所以為對公曰其大何乎孔子曰舜之為君也其政好生而惡殺其任授賢而替不肖德若天地而静虚化若四時而變物是以四海承風暢於異類〈異類四方之夷狄也〉鳳翔麟至鳥獸馴德〈馴順〉無他也好生故也君舎此道而冠冕是問是以緩對孔子讀史至楚復陳〈陳夏徵舒殺其君楚荘王討之因陳取之而申叔時諫荘王從之還復陳〉喟然嘆曰賢哉楚王輕千乗之國而重一言之信匪申叔之信不能達其義匪荘王之賢不能受其訓孔子嘗自筮其卦得賁焉愀然有不平之状子張進曰師聞卜者得賁卦吉也而夫子之色有不平何也孔子對曰以其离耶在周易山下有火謂之賁〈离下艮上离為火艮為山〉非正色之卦也夫質也白宜正白黑宜正黑今得賁非吾吉也〈賁飾〉吾聞丹⿰氵𭝠 -- 𣾰不文白玉不雕何也質有餘不受飾故也孔子曰吾於甘棠見宗廟之敬也甚矣〈召伯聽訟於甘棠愛其樹作甘棠之詩也〉思其人必愛其樹尊其人必敬其位道也子路戎服見於孔子㧞劍而舞之曰古之君子以劍自衛乎孔子曰古之君子忠以為質仁以為衛不出環堵之室而知千里之外有不善則以忠化之侵㬥則以仁固之何持劍乎子路曰由乃今聞此言請攝齊以受教〈齊裳不緝也受教者攝齊升堂〉楚恭王出遊亡烏嘷之弓〈良弓之名〉左右請求之王曰止楚王失弓楚人得之又何求之孔子聞之惜乎其不大也不曰人遺弓人得之而已何必楚也孔子為魯司冦斷獄訟皆進衆議者而問之曰子以為奚若某以為何若皆曰云云如是然後夫子曰當從某子幾是〈近也重獄事故與衆議之〉孔子問漆雕憑曰子事臧文仲武仲及孺子容此三大夫孰賢對曰臧氏家有守龜焉名曰蔡文仲三年而為一兆武仲三年而為二兆孺子容三年而為三兆憑從此之見若問三人之賢與不賢所未敢識也孔子曰君子哉漆雕氏之子其言人之美也隠而顯言人之過也微而著智而不能及明而不能見孰克如此〈克能也而宜為如也〉魯公索氏〈先落反〉将祭而亡其牲孔子聞之曰公索氏不及二年将亡後一年而亡門人問曰昔公索氏亡其祭牲而夫子知其将亡何也曰夫祭者孝子所以自盡於其親将祭而亡其牲則其餘所亡者多矣若此而不亡者未之有也虞芮二國争田而訟連年不決乃相謂曰西伯仁人也〈西伯文王〉盍往質之〈盍何不質正也〉入其境則耕者讓畔行者讓路入其邑男女異路斑白不提挈入其朝士讓為大夫大夫讓為卿虞芮之君曰嘻吾儕小人也〈儕等〉不可以履君子之庭遂自相與而退咸以所争之田為閒田矣孔子曰以此觀之文王之道其不可加焉不令而從不教而聽至矣哉曽子曰狎甚則相簡荘甚則不親是故君子之狎足以交歡其荘足以成禮孔子聞斯言也曰二三子志之孰為參也不知禮也哀公問曰紳委章甫〈委委貌章甫冠名也〉有益於仁乎孔子作色而對曰君胡然焉衰麻苴杖者志不存乎樂非耳弗聞服使然也黼紱衮冕者容不䙝慢非性矜荘服使然也介胄執戈者無退懦之氣非體純猛服使然也且臣聞之好肆不守折〈言市弗能為廉好肆不守折也〉而長者不為市〈言長者之行則不為市買之事〉竊夫其有益與無益君子所以知〈竊宜為察〉孔子謂子路曰見長者而不盡其辭雖有風雨吾不能入其門矣故君子以其所能敬人小人反是孔子謂子路曰君子以心導耳目立義以為勇小人以耳目導心不愻以為勇故曰退之而不怨先之斯可從已〈言人退之不怨先之則可從足以為師也〉孔子曰君子有三患未之聞患不得聞既聞之患弗得學既得學之患弗能行有其德而無其言君子恥之有其言而以無其行君子恥之既得之而又失之君子恥之地有而民不足君子恥之衆寡均而人功倍已焉君子恥之〈凡興功業多少與人同而功殊倍已故恥之〉魯人有獨處室者隣之釐婦〈釐寡婦也〉亦獨處一室夜㬥風雨至釐婦室壊趨而託焉魯人閉户而不納釐婦自牖與之言子何不仁而不納我乎魯人曰吾聞男子不六十不間居今子㓜吾亦㓜是以不敢納爾也婦人曰子何不如柳下惠然嫗不逮門之女國人不稱其亂魯人曰柳下惠則可吾固不可吾将以吾之不可學柳下惠之可孔子聞之曰善哉欲學柳下惠者未有似於此者期於至善而不襲其為可謂智乎孔子曰小辯害義小言破道闗雎興于鳥而君子美之取其雄雌之有别鹿鳴興于獸而君子大之取其得食而相呼若以鳥獸之名嫌之固不可行也孔子謂子路曰君子而强氣則不得其死小人而强氣則刑戮薦臻豳詩曰迨天之未隂雨徹彼桑土綢繆牖户〈迨及也徹剥也桑土桑根也鴟鴞天未雨剥取桑根以纒綿其牖户喻我國家積累之功乃難成之若此也〉今汝下民或敢侮余〈今者周公時言我先祖致此大功至艱而下民敢侵侮我周道謂管蔡之亂不可不遏絶之以存周室者也〉孔子曰能治國家之如此雖欲侮之豈可得乎周自后稷積行累功以有爵土公劉重之以仁及至大王亶父敦以德讓其樹根置本備豫逺矣初大王都豳狄人侵之事之以皮幣不得免焉事之以珠玉不得免焉於是屬耆老而告之所欲吾土地吾聞之君子不以所養而害人二三子何患乎無君遂獨與大姜去之踰梁山邑於岐山之下豳人曰仁人之君不可失也從之如歸市焉天之與周民之去殷久矣若此而不能天下未之有也武庚惡能侮〈武庚紂子名禄父與管蔡共為亂也〉鄁詩曰執轡如組兩驂如儛〈驂之以服和諧中節〉孔子曰為此詩者其知政乎夫為組者總紕於此成文於彼言其動於近行於逺也執此法以御民豈不化乎竿旄之忠告至矣哉〈竿旄之詩者樂乎善道告人取喻於素絲良馬如組紕之義〉
家語卷二

[book_title]家語卷三
魏　王肅　註
觀周第十一
孔子謂南宫敬叔曰吾聞老聃博古知今〈敬叔孟僖子子也老聃老子博古知今而好道〉通禮樂之原明道徳之歸則吾師也今將往矣對曰謹受命遂言於魯君曰臣受先臣之命〈先臣僖子〉云孔子聖人之後也〈聖人殷湯〉滅於宋〈孔子之先去宋奔魯故曰滅於宋也〉其祖弗父何始有國而受厲公〈弗父何緍公世子厲公兄也讓國以授厲公春秋傳曰以有宋而授厲公有者始有也始有宋也〉及正考父佐戴武宣〈正考父何之曽孫也戴武宣三公也〉三命兹益恭〈命為士一命為大夫再命為卿三命是也〉故其鼎銘曰〈臣有功徳君命銘之於其宗廟之鼎也〉一命而僂再命而傴三命而俯〈傴㳟於僂俯㳟於傴〉循墻而走〈言㳟之甚〉亦莫余敢侮〈余我也我考父也以其恭如此故人亦莫之侮〉饘於是粥於是以餬其口〈饘糜也為糜粥於此鼎言至儉也〉其恭儉也若此臧孫紇有言聖人之後若不當世〈紇威武仲弗父何殷湯之後而不繼世為宋君〉則必有明徳而達者焉孔子少而好禮其將在矣〈將在孔子〉屬臣汝必師之今孔子將適周觀先生之遺制考禮樂之所極斯大業也君盍以乗資之臣請與往公曰諾與孔子車一乗馬二匹豎子侍御敬叔與俱至周問禮於老聃訪樂於萇𢎞〈𢎞周大夫〉歴郊社之所考明堂之則〈則法〉察廟朝之度〈宗廟朝廷之法度也〉於是喟然曰吾乃今知周公之聖與周之所以王也及去周老子送之曰吾聞富貴者送人以財仁者送人以言吾雖不能富貴而竊仁者之號請送子以言乎凡當今之士聰明深察而近於死者好譏議人者也博辯閎達而危其身好發人之惡者也無以有已為人子者〈身父母之有也〉無以惡已為人臣者〈言聴則仕不用則退保身全行臣之節也〉孔子曰敬奉敎自周反魯道彌尊矣逺方弟子之進葢三千焉孔子觀乎明堂覩四門墉有堯舜與桀紂之象而各有善惡之状興廢之誡焉又有周公相成王抱之負斧扆南靣以朝諸侯之圖焉〈世之博學者謂周公便履天子之位失之逺矣〉孔子徘徊而望之謂從者曰此周公所以盛也夫明鏡所以察形往古者所以知今人主不務襲迹於其所以安存而急急所以危亡是猶未有以異於却走而欲求及前人也豈不惑哉孔子觀周遂入太祖后稷之廟廟堂右階之前有金人焉參緘其口而銘其背曰古之慎言人也戒之哉無多言多言多敗無多事多事多患安樂必戒〈雖處安樂必警戒也〉無所行悔〈言當詳而後行所悔之事不可復行〉勿謂何傷其禍將長勿謂何害其禍將大勿謂不聞神将伺人熖熖不滅炎炎若何涓涓不壅終為江河綿綿不絶或成網羅〈綿綿微細若不絶則有成羅網者也〉毫末不札將尋斧柯〈如毫之末言至微也札拔也尋用也〉誠能慎之福之根也口是何傷禍之門也强梁者不得其死好勝者必遇其敵盜憎主人民怨其上君子知天下之不可上也故下之知衆人之不可先也故後之温恭慎徳使人慕之執雌持下人莫踰之人皆趨彼我獨守此人皆或之我獨不徙〈或之東西轉移之貌〉内藏我智不示人技我雖尊髙人弗我害誰能於此江海雖左長於百川以其卑也〈水隂長右海江雖在於其左而能為百川長以其能下〉天道無親而能下人戒之哉孔子既讀斯文也顧謂弟子曰小子識之〈音志〉此言實而中情而信詩云戰戰兢兢如臨深淵如履薄冰〈戰戰恐也兢兢戒也恐墜也恐䧟也〉行身如此豈以口過患哉孔子見老聃而問焉曰甚矣道之於今難行也吾比執道而今委質以求當世之君而弗受也道於今難行也老子曰夫説者流於辯〈流猶過也失也〉聴者亂於辭知此二者則道不可以忘也
弟子行第十二
衛將軍文子〈衛卿名彌牟也〉問於子貢曰吾聞孔子之施敎也先之以詩書導之以孝悌説之以仁義觀之以禮樂然後成之以文徳葢入室升堂者七十有餘人其孰為賢子貢對以不知文子曰以吾子常與學賢者也何為不知子貢對曰賢人無妄〈賢人無妄　言舉動不妄〉知賢即難故君子之言曰智莫難於知人是以難對也文子曰若夫知賢莫不難今吾子親遊焉是以敢問子貢曰夫子之門人葢有三千就焉賜有逮及焉未逮及焉故不得徧知以告也文子曰吾子所及者請聞其行子貢對曰夫能夙興夜寐諷誦崇禮行不貳過〈貳再也有不善未甞不知知之未甞復行也〉稱言不苟〈舉言典法不苟且也〉是顔囘之行也孔子説之以詩曰媚兹一人應侯慎徳〈一人天子也應當也侯惟也言顔淵之徳足以媚愛天子當於其心惟慎徳〉永言孝思孝思維則〈言能長是孝道足以為法則也〉若逄有徳之君世受顯命不失厥名以御於天子則王者之相也在貧如客〈言不以貧累志矜荘如為客也〉使其臣如借〈言不有其臣如借使之也〉不遷怒不深怨不録舊罪是冉雍之行也孔子論其材曰有土之君子也有衆使也有刑用也然後稱怒焉〈言有土地之君有衆足使有刑足用然後可以稱怒冉雍非有土之君故使其臣如借而不加怒也〉孔子告之以詩曰靡不有初鮮克有終〈冉雍能終其行〉匹夫不怒唯以亡其身〈因説不怒之義遂及匹夫以怒亡身〉不畏强禦不侮矜寡其言循性〈循其性也而言不誣其情〉其都以富〈仲由長於政事〉材任治戎〈戎軍旅也〉是仲由之行也孔子和之以文説之以詩曰受小共大共而為下國駿庬荷天子之龍〈孔子曰和仲由以文説之以詩此其義也其法也駿大也庬厚也龍和也言受大小法為下國大厚乃可任天下道也〉不戁不悚敷奏其勇〈戁恐悚懼敷陳奏薦〉强乎武哉文不勝其質〈言子路强勇文不勝其質〉恭老䘏㓜不忘賓旅〈賔旅謂寄客也〉好學博藝省物而勤也〈省録諸事而能勤也〉是冉求之行也孔子因而語之曰好學則智恤孤則惠恭則近禮勤則有繼堯舜篤恭以王天下其稱之也曰宜為國老〈國老助宣徳敎〉齋莊而能肅志通而好禮儐相两君之事篤雅有節是公西赤之行也子曰禮經三百可勉能也〈禮經三百可勉學而能知〉威儀三千則難也〈能躬行三千之威儀則難可為而公西赤能躬行之〉公西赤問曰何謂也子曰貌以儐禮禮以儐辭是謂難焉〈言所以為者當觀容貌而儐相其禮度其禮而儐相其辭度事制冝故難也〉衆人聞之以為成也孔子語人曰當賔客之事則達矣〈衆人聞公西赤能行三千之威儀故以為成也孔子曰當賔客之事則達未盡達於治國之本體也〉謂門人曰二三子之欲學賔客之禮者其於赤也滿而不盈實而如虚過之如不及先王難之〈盈而如虚過而不及是先王之所難而曽參體其行〉博無不學其貌恭其徳敦其言於人也無所不信其驕大人也常以浩浩〈浩然志大驕大貌也大人富貴者也〉是以眉夀〈不慕富貴安静虚無所以為之富貴〉是曾參之行也孔子曰孝徳之始也悌徳之序也〈悌以敬長是徳之次序也〉信徳之厚也忠徳之正也參中夫四徳者也以此稱之美功不伐貴位不善不侮不佚〈侮佚貪功慕勢之貌〉不傲無告〈鰥寡孤獨此四者天民之窮而無告者也子張之行不傲此四者〉是顓孫師之行也孔子言之曰其不伐則猶可能也其不弊百姓則仁也〈不弊愚百姓即所謂不傲之也〉詩云愷悌君子民之父母〈愷樂也悌易也樂以强敎之易以悦安之民皆有父之尊母之親也〉夫子以其仁為大學之深〈學而能入其深義也〉送迎必敬〈送迎賔客常能敬也〉上交下接若截焉是卜商之行也孔子説之以詩曰式夷式已無小人殆〈式用夷平也言用平則已也殆危者無以小人至於危也〉若商也其可謂不險矣〈險危也言子夏常厲以斷之近小人斯不危〉貴之不喜賤之不怒苟利於民矣廉於行已其事上也以佑其下〈言所以事上乃欲佑助其下也〉是澹臺㓕明之行也孔子曰獨貴獨富君子恥之夫也中之矣〈夫謂滅明中猶當也〉先成其慮及事而用之故動則不妄是言偃之行也孔子曰欲能則學欲知則問欲善則詳〈欲善其事當詳慎也〉欲給則豫〈事欲給而不礙則莫若於豫〉當是而行偃也得之矣獨居思仁公言言義其於詩也則一日三復白圭之玷〈玷缺也詩曰白圭之玷尚可磨也斯言之玷不可為也一日三復之慎之至也〉是宫縚之行也孔子信其能仁以為異士〈殊異之士也大戴引之曰以為異姓婚姻也以兄之女妻之者也〉自見孔子出入於户未嘗越履往來過之足不履影〈其言往來常跡故跡不履影也〉啓蟄不殺〈春分當發蟄蟲啓户咸出於此時不殺生也〉方長不折〈春夏生長養時草木不折〉執親之喪未嘗見齒是髙柴之行也孔子曰柴於親喪則難能也啓蟄不殺則順人道方長不折則恕仁也成湯恭而以恕是以日躋〈躋升也成湯行恭而能恕出見摶鳥焉四靣施綢乃去其三靣詩曰湯降不遲聖敬曰躋言湯疾行下人之道其聖敬之徳日升聞也〉凡此諸子賜之所親覩者也吾子有命而訊賜〈訊問〉賜也固不足以知賢文子曰吾聞之也國有道則賢人興焉中人用焉〈中庸之人為時用也〉乃百姓歸之若吾子之論既富茂矣壹諸侯之相也〈壹皆〉抑世未有明君所以不遇也子貢既與衛將軍文子言適魯見孔子曰衛將軍文子問二三子之於賜不壹而三焉賜也辭不獲命以所見者對矣未知中否請以告孔子曰言之乎子貢以其辭狀告孔子子聞而笑曰賜汝次為人矣〈言為知人之次〉子貢對曰賜也何敢知人此以賜之所覩也孔子曰然吾亦語汝耳之所未聞目之所未見者豈思之所不至智之所未及哉子貢曰賜願得聞之孔子曰不克不忌不念舊怨葢伯夷叔齊之行也思天而敬人服義而行信孝於父母恭於兄弟從善而不教道趙文子之行也其事君也不敢愛其死然亦不敢忘其身謀其身不遺其友君陳則進而用之〈陳謂陳列於君為君之使用也〉不陳則行而退葢隨武子之行也其為人之淵源也多聞而難誕〈誕欺〉内植足以沒其世國家有道其言足以治無道其黙足以生葢銅鞮伯華之行也外寛而内正自極於隱括之中〈隠括所以自極〉直已而不直人汲汲於仁以善自終葢蘧伯玉之行也孝恭慈仁允徳圖義〈允信也圖謀也〉約貨去怨〈夫利怨之所聚故約省其貨以逺去其怨〉輕財不匱葢栁下惠之行也其言曰君雖不量於其身〈謂不量度其臣之徳噐也〉臣不可以不忠於其君是故君既擇臣而任之臣亦擇君而事之有道順命〈君有道則順從其命〉無道衡命〈衡横也謂不受其命而隠居者也〉葢晏平仲之行也蹈忠而行信終日言不在尤之内〈尤過〉國無道處賤不悶〈悶憂〉貧而能樂葢老萊子之行也易行以俟天命〈易治〉居下不援其上〈雖在下位不攀援其上以求進〉其親觀於四方也不忘其親不盡其樂〈雖有觀四方之樂常念其親不盡其歸之〉以不能則學不為巳終身之憂〈凡憂憂所知不能則學何憂之有〉葢介子山之行也子貢曰敢問夫子之所知者葢盡於此而已乎孔子曰何謂其然亦略舉耳目之所及而已昔晉平公問祁奚曰羊舌大夫晉之良大夫也其行如何祁奚辭以不知公曰吾聞子少長乎其所〈於其所長〉今子掩之何也祁奚對曰其少也恭而順心有恥而不使其過宿〈心常有所恥惡及其有過不令更宿輒改〉其為大夫悉善而謙其端〈盡善道而謙讓是其正也〉其為輿尉也信而好直其功〈言其功直〉至於其為容也温良而好禮博聞而時出其志〈時出以其出之誨未及之是其志也〉公曰曩者問子子奚曰不知也祁奚曰毎位改變未知所止是以不敢得知也此又羊舌大夫之行也子貢跪曰請退而記之
賢君第十三
哀公問於孔子曰當今之君孰為最賢孔子對曰丘未之見也抑有衛靈公乎公曰吾聞其閨門之内無别而子次之賢何也孔子曰臣語其朝廷行事不論其私家之際也公曰其事何如孔子對曰靈公之弟曰公子渠牟其智足以治千乗其信足以守之靈公愛而任之又有士曰林國者見賢必進之而退與分其禄是以靈公無逰放之士靈公賢而尊之又有士曰慶足者衛國有大事則必起而治之國無事則退而容賢〈言其所以退者欲以容賢於朝〉靈公悦而敬之又有大夫史鰌以道去衛而靈公郊舎三日琴瑟不御必待史鰌之入而後敢入臣以此取之雖次之賢不亦可乎子貢問於孔子曰今之人臣孰為賢子曰吾未識也往者齊有鮑叔鄭有子皮則賢者矣子貢曰齊無管仲鄭無子産子曰賜汝徒知其一未知其二也汝聞用力為賢乎進賢為賢乎子貢曰進賢賢哉子曰然吾聞鮑叔達管仲子皮達子産未聞二子之達賢已之才者也哀公問於孔子曰寡人聞忘之甚者徙而忘其妻有諸孔子對曰此猶未甚者也甚者乃忘其身公曰可得而聞乎孔子曰昔者夏桀貴為天子富有四海忘其聖祖之道壊其典法廢其世祀荒于滛樂躭湎于酒佞臣諂諛窺導其心忠士折口逃罪不言〈折口杜口〉天下誅桀而有其國此謂忘其身之甚矣顔淵將西遊於宋問於孔子曰何以為身子曰恭敬忠信而已矣恭則遠於患敬則人愛之忠則和於衆信則人任之勤斯四者可以政國豈特一身者哉〈特但〉故夫不比於數而比於疎不亦逺乎〈不比親數近疎逺也〉不修其中而修外者不亦反乎慮不先定臨事而謀不亦晚乎孔子讀詩于正月六章惕然如懼曰彼不達之君子豈不殆哉從上依世則道廢違上離俗則身危時不興善已獨由之則曰非妖即妄也故賢也既不遇天恐不終其命焉桀殺龍逄紂殺比干皆是類也詩曰謂天葢髙不敢不局謂地葢厚不敢不蹐〈此正月六章之辭也局曲也言天至髙已不敢不曲身危行恐上觸忌諱也蹐累足也言地至厚己不敢不累足懼陷累在位之羅網也〉此言上下畏罪無所自容也子路問於孔子曰賢君治國所先者何孔子曰在於尊賢而賤不肖子路曰由聞晉中行氏尊賢而賤不肖矣其亡何也孔子曰中行氏尊賢而不能用賤不肖而不能去賢者知其不用而怨之不肖者知其必已賤而讐之怨讐竝存於國隣敵搆兵於郊中行氏雖欲無亡豈可得乎孔子閒處喟然而嘆曰嚮使銅鞮伯華無死則天下其有定矣子路曰由願聞其人也子曰其㓜也敏而好學其壯也有勇而不屈其老也有道能下人有此三者以定天下也何難乎哉子路曰㓜而好學壯而有勇則可也若夫有道下人又誰下哉子曰由不知吾聞以衆攻寡無不剋也以貴下賤無不得也昔者周公居冡宰之尊制天下之政而猶下白屋之士〈草屋也〉日見百七十人斯豈以無道也欲得士之用也惡有有道而無下天下君子哉齊景公來適魯舎于公館使晏嬰迎孔子孔子至景公問政焉孔子荅曰政在節財公悦又問曰秦穆公國小處僻而霸何也孔子曰其國雖小其志大處雖僻而其政中其舉也果其謀也和法無私而令不愉〈愉宜為偷偷苟且也〉首拔五羖爵之大夫〈首宜為身五羖大夫百里奚也〉與語三日而授之以政此取之雖王可其覇少矣景公曰善哉哀公問政於孔子孔子對曰政之急者莫大乎使民富且夀也公曰為之奈何孔子曰省力役薄賦斂則民富矣敦禮教逺罪疾則民夀矣公曰寡人欲行夫子之言恐吾國貧矣孔子曰詩云愷悌君子民之父母未有子富而父母貧者也衛𤫊公問於孔子曰有語寡人有國家者計之於廟堂之上則政治矣何如孔子曰其可也愛人者則人愛之惡人者則人惡之知得之已者則知得之人所謂不出環堵之室而知天下者知反已之謂也孔子見宋君君問孔子曰吾欲使長有國而列都得之〈國之列都皆得其道〉吾欲使民無惑吾欲使士竭力吾欲使日月當時吾欲使聖人自來吾欲使官府治理為之奈何孔子對曰千乗之君問丘者多矣而未有若主君之問問之悉也然主君所欲者盡可得也丘聞之鄰國相親則長有國君惠臣忠則列都得之不殺無辜無釋罪人則民不惑士益之禄則皆竭力尊天敬鬼則日月當時崇道貴徳則聖人自來任能黜否則官府治理宋君曰善哉豈不然乎寡人不佞不足以致之也孔子曰此事非難唯欲行之云耳
辨政第十四
子貢問於孔子曰昔哉齊君問政於夫子夫子曰政在節財魯君問政於夫子夫子曰政在諭臣葉公問政於夫子夫子曰政在悦近而來遠三者之問一也而夫子應之不同然政在異端乎孔子曰各因其事也齊君為國奢乎臺榭淫于苑囿五官伎樂不懈於時一旦而賜人以千乗之家者三故曰政在節財魯君有臣三人〈孟孫叔孫季孫三人〉内比周以愚其君外距諸侯之賔以蔽其明故曰政在諭臣夫荆之地廣而都狹民有離心莫安其居故曰政在悦近而來遠此三者所以為政殊矣詩云喪亂蔑資曾不惠我師〈蔑無也資財也師衆也夫為亡亂之政重賦厚斂民無資財曾莫肯愛我衆〉此傷奢侈不節以為亂者也又曰匪其止共惟王之卭〈止息也卭病也纔人不共所止息故惟王之病〉此傷姦臣蔽主以為亂也又曰亂罹瘼矣奚其適歸〈離憂也瘼病也言離散以成憂憶禍亂於斯歸於禍亂者也〉此傷離散以為亂者也察此三者政之所欲豈同乎哉孔子曰忠臣之諌君有五義焉一曰譎諌〈正其事以譎諫其君〉二曰戅諌〈戅諫無文餙也〉三曰降諌〈卑降其體所以諫也〉四曰直諌五曰諷諌唯度主而行之吾從其諷諌乎〈風誦依違逺罪避害者也〉子曰夫道不可不貴也中行文子倍道失義以亡其國而能禮賢以活其身〈此説背義失道不且説得道之意而云禮賢不與上相次配又文子無禮賢之事中行文子得罪於晉出亡至邊從者曰謂此嗇夫者君子也故休馬待駿者文子曰吾好音子遺吾琴好珮子遺吾玉是以不振吾過自容於我者也吾恐其以我求容也遂不入車人聞文子之所言執而不殺之孔子聞之曰文子倍道失義以亡其國然得之由活其身而能禮賢以為宜以然後得也〉聖人轉禍為福此謂是與〈若入將死不入得活故曰轉禍為福〉楚王將遊荆臺司馬子祺諌王怒之令尹子西賀於殿下諌曰今荆臺之樂不可失也王喜拊子西之背曰與子共樂之矣子西歩馬十里引轡而止曰臣願言有道王肯聴之乎王曰子其言之子西曰臣聞為人臣而忠其君者爵禄不足以賞也諛其君者刑罰不足以誅也夫子祺者忠臣也而臣者諛臣也願主賞忠而誅諛焉王曰今我聴司馬之諫是獨能禁我耳若後世遊之可也子西曰禁後世易耳大王萬歲之後起山陵於荆臺之上則子孫必不忍遊於父祖之墓以為歡樂也王曰善乃還孔子聞之曰至哉子西之諫也入之於千里之上抑之於百世之後者也子貢問於孔子曰夫子之於子産晏子可為至矣敢問二大夫之所為目夫子之所以與之者孔子曰夫子産於民為惠主於學為博物晏子於君為忠臣於行為恭敏故吾皆以兄事之而加愛敬齊有一足之鳥飛集於公朝下止於殿前舒翅而跳齊侯大怪之使使聘魯問孔子孔子曰此鳥名曰商羊水祥也昔童兒有屈其一脚振訊两眉而跳且謡曰天將大雨商羊鼔儛今齊有之其應至矣急告民趨治溝渠修隄防將有大水為災頃之大霖雨水溢泛諸國傷害民人唯齊有備不敗景公曰聖人之言信而有徴矣孔子謂宓子賤曰子治單父衆悦子何施而得之也子語丘所以為之者對曰不齊之治也父恤其子其子恤諸孤而哀喪紀孔子曰善小節也小民附矣猶未足也曰不齊所父事者三人所兄事者五人所友事者十一人孔子曰父事三人可以敎孝矣兄事五人可以敎悌矣友事十一人可以舉善矣中節也中人附矣猶未足也曰此地民有賢於不齊者五人不齊事之而禀度焉皆敎不齊之道孔子嘆曰其大者乃於此乎有矣昔堯舜聴天下務求賢以自輔夫賢者百福之宗也神明之主也惜乎不齊之所以治者小也子貢為信陽宰將行辭於孔子孔子曰勤之慎之奉天子之時無奪無伐無㬥無盜子貢曰賜也少而事君子豈以盗為累哉孔子曰汝未之詳也夫以賢代賢是謂之奪以不肖代賢是謂之伐緩令急誅是謂之㬥取善自與是謂之盜盗非竊財之謂也吾聞之知為吏者奉法以利民不知為吏者枉法以侵民此怨之所由也治官莫若平臨財莫如亷廉平之守不可改也匿人之善斯謂蔽賢揚 --（『昜』上『旦』之『日』與『一』相連）人之惡斯為小人内不相訓而外相謗非親睦也言人之善若已有之言人之惡若已受之故君子無所不慎焉子路治蒲三年孔子過之入其境曰善哉由也恭敬以信矣入其邑曰善哉由也忠信而寛矣至庭曰善哉由也明察以斷矣子貢執轡而問曰夫子未見由之政而三稱其善其善可得聞乎孔子曰吾見其政矣入其境田疇盡易草萊甚辟溝洫深治此其恭敬以信故其民盡力也入其邑墻屋完固樹木甚茂此其忠信以寛故其民不偷也至其庭庭甚清閒諸下用命此其言明察以斷故其政不擾也以此觀之雖三稱其善庸盡其美矣
家語卷三

[book_title]家語卷四
魏　王肅　註
六本第十五
孔子曰行已有六本焉然後為君子也立身有義矣而孝為本喪紀有禮矣而哀為本戰陣有列矣而勇為本治政有理矣而農為本居國有道矣而嗣為本〈繼嗣不立則亂之萌〉生財有時矣而力為本置本不固無務農桑親戚不悦無務外交事不終始無務多業記聞而言無務多説〈但記所聞而言言不出説中故不可以務多説〉比近不安無務求逺是故反本修迹君子之道也孔子曰良藥苦於口而利於病忠言逆於耳而利於行湯武以諤諤而昌桀紂以唯唯而亡君無争臣父無争子兄無争弟士無争友無其過者未之有也故曰君失之臣得之父失之子得之兄失之弟得之已失之友得之是以國無危亡之兆家無悖亂之惡父子兄弟無失而交友無絶也孔子見齊景公公悦焉請置廩丘之養以為養孔子辭而不受入謂弟子曰吾聞君子當功受賞今吾言於齊君君未之有行而賜吾邑其不知丘亦甚矣於是遂行孔子在齊舎於外館景公造焉賔主之辭既接而左右白曰周使適至言先王廟災景公復問災何王之廟也孔子曰此必釐王之廟公曰何以知之孔子曰詩云皇皇上天其命不忒天之以善必報其徳〈此逸詩也皇皇美貌也忒差也〉禍亦如之夫釐王變文武之制而作𤣥黄華麗之飾宫室崇峻輿馬奢侈而弗可振也〈振拔〉故天殃所冝加其廟焉以是占之為然公曰天何不殃其身而加罰其廟也孔子曰葢以文武故也若殃其身則文武之嗣無乃殄乎故當殃其廟以彰其過俄頃左右報曰所災者釐王廟也景公驚起再拜曰善哉聖之智過人逺矣子夏三年之喪畢見於孔子子曰與之琴使之絃侃侃而樂作而曰先王制禮不敢不及子曰君子也閔子三年之喪畢見於孔子子曰與之琴使之絃切切而悲作而曰先王制禮弗敢過也子曰君子也子貢曰閔子哀未盡夫子曰君子也子夏哀已盡又曰君子也二者殊情而俱曰君子賜也惑敢問之孔子曰閔子哀未忘能斷之以禮子夏哀已盡能引之及禮雖均之君子不亦可乎孔子曰無體之禮敬也無服之喪哀也無聲之樂歡也不言而信不動而威不施而仁志夫鐘之音怒而擊之則武憂而擊之則悲其志變者聲亦隨之故志誠感之通於金石而況人乎孔子見羅雀者所得皆黄口小雀夫子問之曰大雀獨不得何也羅者曰大雀善驚而難得黄口貪食而易得黄口從大雀則不得大雀黄口亦不得孔子顧謂弟子曰善驚以逺害利食而忘患自其心矣而獨以所從為禍福故君子慎其所從以長者之慮則有全身之階隨小者之戅而有危亡之敗也孔子讀易至於損益喟然而歎子夏避席問曰夫子何歎焉孔子曰夫自損者必有益之自益者必有决之〈易損卦次得益益次夬决也損而不已必益故受之以益益而不已必决故受之以夬〉吾是以歎也子夏曰然則學者不可以益乎子曰非道益之謂也道彌益而身彌損夫學者損其自多以虛受人故能成其滿博也天道成而必變凡持滿而能久者未嘗有也故曰自賢者天下之善言不得聞於耳矣昔堯治天下之位猶允恭以持之克讓以接下〈允信也克能也〉是以千歲而益盛迄今而逾彰夏桀昆吾〈昆吾國與夏桀作亂〉自滿而無極亢意而不節斬刈黎民如草芥焉天下討之如誅匹夫是以千載而惡著迄今而不滅滿也如在輿遇三人則下之遇二人則式之調其盈虛不令自滿所以能久也子夏曰商請志之而終身奉行焉子路問於孔子曰請釋古之道而行由之意可乎子曰不可昔東夷之子慕諸夏之禮有女而寡為内私壻終身不嫁嫁則不嫁矣亦非貞節之義也蒼梧嬈娶妻而美讓與其兄讓則讓矣然非禮之讓也不慎其初而悔其後何嗟及矣〈言事至而後悔吁嗟又何及矣〉今汝欲舍古之道行子之意庸知子意不以是為非以非為是乎後雖欲悔難哉曾子耘瓜誤斬其根曾晳怒建大杖以撃其背曾子仆地而不知人久之有頃乃蘇欣然而起進於曾晳曰嚮也參得罪於大人大人用力敎參得無疾乎退而就房援琴而歌欲令曾晳而聞之知其體康也孔子聞之而怒告門弟子曰參來勿内曾參自以為無罪使人請於孔子子曰汝不聞乎昔瞽叟有子曰舜舜之事瞽叟欲使之未嘗不在於側索而殺之未嘗可得小棰則待過大杖則逃走故瞽叟不犯不父之罪而舜不失烝烝之孝今參事父委身以待㬥怒殪而不避〈殪死〉既身死而䧟父於不義其不孝孰大焉汝非天子之民也殺天子之民其罪奚若曾參聞之曰參罪大矣遂造孔子而謝過荆公子行年十五而攝荆相事孔子聞之使人往觀其為政焉使者反曰視其朝清淨而少事其堂上有五老焉其廊下有二十壯士焉孔子曰合两二十五之智以治天下其固免矣況荆乎子夏問於孔子曰顔囘之為人奚若子曰囘之信賢於丘曰子貢之為人奚若子曰賜之敏賢於丘曰子路之為人奚若子曰由之勇賢於丘曰子張之爲人奚若子曰師之莊賢於丘子夏避席而問曰然則四子何為事先生子曰居吾語汝夫回能信而不能反〈反謂反信也君子言不必信唯義所在耳〉賜能敏而不能詘〈言人雖敏辯亦宜有屈折時也〉由能勇而不能怯師能莊而不能同〈言人雖矜莊亦當有和同時也〉兼四子者之有以易吾弗與也此其所以事吾而弗貳也孔子遊於泰山見榮聲期〈聲宜為啓或曰榮益期也〉行乎郕之野鹿裘帶索鼓琴而歌孔子問曰先生所以為樂者何也期對曰吾樂甚多而至者三天生萬物唯人為貴吾旣得為人是一樂也男女之别男尊女卑故人以男為貴吾旣得為男是二樂也人生有不見日月不免襁褓者吾旣以行年九十五矣是三樂也貧者士之常死者人之終處常得終當何憂哉孔子曰善哉能自寛者也〈得宜為待〉孔子曰回有君子之道四焉强於行義弱於受諫𪫟於待禄〈怵怵愓 --（『昜』上『旦』之『日』與『一』相連）也待宜為持也〉慎於治身史鰌有君子之道三焉不仕而敬上不祀而敬鬼直已而曲於人曾子侍曰參昔者常聞夫子之三言而未之能行也夫子見人之一善而忘其百非是夫子之易事也見人之有善若已有之是夫子之不争也聞善必躬行之然後導之是夫子之能勞也學夫子之三言而未能行以自知終不及二子者也〈二子顔囘史鰌也〉孔子曰吾死之後則商也日益賜也日損曾子曰何謂也子曰商也好與賢已者處賜也好説不若已者不知其子視其父不知其人視其友不知其君視其所使不知其地視其草木故曰與善人居如入芝蘭之室久而不聞其香即與之化矣與不善人居如入鮑魚之肆久而不聞其臭亦與之化矣丹之所藏者赤漆之所藏者黒是以君子必慎其所與處者焉曾子從孔子於齊齊景公以下卿之禮聘曾子曾子固辭將行晏子送之曰吾聞之君子遺人以財不若善言今夫蘭本三年湛之以鹿醢既成噉之則易之匹馬非蘭之本性也所以湛者美矣願子詳其所湛者夫君子居必擇處遊必擇方仕必擇君擇君所以求仕擇方所以修道遷風移俗嗜慾移性可不慎乎孔子聞之曰晏子之言君子哉依賢者固不困依冨者固不窮馬斬足而復行何也以其輔之者衆孔子曰以富貴而下人何人不〈闕〉以富貴而愛人何人不親發言不逆可謂知言矣言而衆響之可謂知時矣是故以富而能富人者欲貧不可得也以貴而能貴人者欲賤不可得也以達而能達人者欲窮不可得也孔子曰中人之情也有餘則侈不足則儉無禁則淫無度則逸從欲則敗是故鞭扑之子不從父之敎刑戮之民不從君之令此言疾之難忍急之難行也故君子不急斷不急制使飲食有量衣服有節宫室有度畜積有數車器有限所以防亂之原也夫度量不可不明是中人所由之令〈敎令之令〉孔子曰巧而好度必攻〈攻堅〉勇而好問必勝智而好謀必成以愚者反之是以非其人告之弗聼非其地樹之弗生得其人如聚砂而雨之〈言立入也〉非其人如㑹聾而鼔之夫處重擅寵專事妬賢愚者之情也位髙則危任重則崩可立而待孔子曰舟非水不行水入舟則沒君非民不治民犯上則傾是故君子不可不嚴也小人不可不整一也齊髙庭問於孔子曰庭不曠山不直地〈庭髙庭名也曠隔也不以山為隔踰山而來直宜為植不根於地不逺來也〉衣穰而提贄〈穰蒿草衣提持贄所以執為禮也〉精氣以問事君子之道願夫子告之孔子曰貞以幹之〈貞正以為幹植〉敬以輔之施仁無倦見君子則舉之見小人則退之去汝惡心而忠與之効其行修其禮千里之外親如兄弟行不効禮不修則對門不汝通矣夫終日言不遺已之憂終日行不遺已之患唯智者能之故自修者必恐懼以除患恭儉以避難者也終身為善一言則敗之可不慎乎
辨物第十六
季桓子穿井獲如土缶其中有羊焉使使問於孔子曰吾穿井於費而於井中得一狗何也孔子曰丘之所聞者羊也丘聞之木石之怪夔魍魉水之怪龍罔象土之怪羵羊也呉伐越隳㑹稽〈呉王夫差敗越王勾踐棲於㑹稽呉人隳之㑹稽山也隳毁也〉獲巨骨一節專車焉呉子使來聘於魯且問之孔子命使者曰無以吾命也賔既將事乃發幣於大夫及孔子〈賜大夫及孔子〉孔子爵之〈飲酒〉既徹爼而燕客執骨而問曰敢問骨何如為大孔子曰丘聞之昔禹致羣臣於㑹稽之山防風後至禹殺而戮之其骨專車焉此為大矣客曰敢問誰守為神孔子曰山川之𤫊足以紀綱天下者其守為神〈守山川之祀為神謂諸侯〉社稷之守為公侯〈但守社稷無山川之祀者直為公侯而已〉山川之祀者為諸侯皆屬於王〈神與公侯之屬也〉客曰防風何守孔子曰汪芒氏之君守封嵎山者〈汪芒國名封嵎山名〉為漆姓在虞夏商為汪芒氏於周為長翟氏今曰大人〈周之初及當孔子之時其名異也〉客曰人長之極幾何孔子曰僬僥氏長三尺短之至也長者不過十數之極也孔子在陳陳惠公賔之於上舘時有隼集於陳侯之庭而死〈隼鳥也始集庭便死〉楛矢貫之石砮〈楛木名砮箭鏃〉其長尺有咫〈咫八寸也〉惠公使人持隼如孔子舘而問焉孔子曰隼之來逺矣此肅慎氏之矢〈肅慎氏之矢也〉昔武王克商通道於九夷百蠻〈九夷東方九種百蠻夷狄百種〉使各以其方賄來貢而無忘職業於是肅慎氏貢楛矢石砮其長尺有咫先王欲昭其令徳之致逺物也以示後人使永監焉故銘其栝曰肅慎氏貢楛矢栝〈箭也〉以分大姬配胡公而封諸陳〈大姬武王女胡公舜之後〉古者分同姓以珍玉所以展親親也分異姓以逺方之職貢所以無忘服也故分陳以肅慎氏貢焉君若使有司求諸故府其可得也公使人求得之金櫝如之〈櫝櫃也〉郯子朝魯魯人問曰少皓氏以鳥名官何也〈魯人叔孫昭子少昊金天氏也〉對曰吾祖也我知之昔黄帝以雲紀官故為雲師而雲名〈黄帝軒轅氏師長也雲紀其官長而為官名者也〉炎帝以火〈神農氏也〉共工以水〈共工霸九州也〉太昊以龍〈包犧氏也〉其義一也〈火師而火名也龍師而龍名也〉我髙祖少皓摯之立也鳳鳥適至是以紀之於鳥故為鳥師而鳥名自顓頊氏以來不能紀逺乃紀於近為民師而命以民事則不能故也〈言不能紀逺方〉孔子聞之遂見郯子而學焉既而告人曰吾聞之天子失官學在四夷猶信〈郯小國也故呉伐郯季文子嘆曰中國不振旅蠻夷入伐吾亡無日矣孔子稱官學在四夷疾時之廢學也郯少昊之後以其世則逺矣以其國則小矣魯公之後以其世則近矣以其國則大矣然其知禮不若郯子故孔子發此言疾時之不學也〉邾隠公朝于魯子貢觀焉〈子貢時為魯大夫也〉邾子執玉髙其容仰定公受玉卑其容俯〈玉所以聘于王〉子貢曰以禮觀之二君者將有死亡焉夫禮生死存亡之體將左右周旋進退俯仰於是乎取之朝祀喪戎於是乎觀之今正月相朝而皆不度〈不得其法度也〉心以亡矣嘉事不體〈朝聘亦嘉事也不體不得其體〉何以能久高仰驕也卑俯替也驕近亂替近疾君為主其先亡乎夏五月公薨又邾子出奔孔子曰賜不幸而言中是賜多言孔子在陳陳侯就之燕焉子遊行路之人云魯司鐸災〈司鐸官名〉及宗廟以告孔子子曰所及者其桓僖之廟〈桓公僖公〉陳侯曰何以知之子曰禮祖有功而宗有徳故不毁其廟焉今桓僖之親盡矣又功徳不足以存其廟而魯不毁是以天災加之三日魯使至問焉則桓僖也陳侯謂子貢曰吾乃今知聖人之可貴對曰君之知之可矣未若專其道而行其化之善也陽虎既奔齊自齊奔晉適趙氏孔子聞之謂子路曰趙氏其世有亂乎子路曰權不在焉豈能為亂孔子曰非汝所知夫陽虎親富而不親仁有寵於季孫又將殺之不克而奔求容於齊齊人囚之乃亡歸晉是齊魯二國已去其疾趙簡子好利而多信必溺其説而從其謀禍敗所終非一世可知也季康子問於孔子曰今周十二月夏之十月而猶有螽何也孔子對曰丘聞之火伏而後蟄者畢〈火大火心星也蟄蟄蟲也〉今火猶西流司歴過也季康子曰所失者幾月也孔子曰於夏十月火既沒矣今火見再失閏也呉王夫差將與哀公見晉侯〈呉子魯哀公十二年與晉侯㑹于黄池〉子服景伯對使者曰王合諸侯則伯率侯牧以見於王〈伯王官侯牧方伯名〉伯合諸侯則侯率子男以見於伯〈伯侯牧也〉今諸侯㑹而君與寡君見晉君則晉成為伯矣且執事以伯召諸侯而以侯終之何利之有焉呉人乃止既而悔之遂囚景伯伯謂太宰嚭曰魯將以十月上辛有事于上帝先王季辛而畢〈有事祭所以欺呉也〉何也世有職焉〈何景伯名〉自襄已來未之改也〈襄魯襄公是也〉若其不㑹祝宗將曰呉實然嚭言於夫差歸之子貢聞之見於孔子曰子服氏之子拙於説矣以實獲囚以詐得免孔子曰呉子為夷徳可欺而不可以實是聴者之蔽非説者之拙也叔孫氏之車士曰子鉏商〈車士將車者子姓也鉏商名〉採薪於大野〈春秋經魯哀公十四年西狩獲麟傳曰西狩大野今此曰採薪於大野時實自狩鉏商非狩者採薪而獲麟麟瑞物時見狩獲故經書西狩獲麟也〉獲麟焉折其前左足載以歸叔孫以為不祥棄之於郭外〈傳曰以賜虞人棄之郭外將以賜虞人也〉使人告孔子曰有麏而角者何也孔子往觀之曰麟也胡為來哉胡為來哉反𬒮拭靣涕泣沾衿叔孫聞之然後取之子貢問曰夫子何泣爾孔子曰麟之至為明王也出非其時而見害吾是以傷焉
哀公問政第十七
哀公問政於孔子孔子對曰文武之政布在方策〈方板〉其人存則其政舉其人亡則其政息天道敏生人道敏政地道敏樹夫政者猶蒲盧也〈蒲盧蜾蠃也謂土蜂也取螟蛉而化之以為子為政化百姓亦如之者也〉待化以成故為政在於得人取人以身修道以仁仁者人也親親為大義者宜也尊賢為大親親之殺尊賢之等禮所以生也禮者政之本也是以君子不可以不修身思修身不可以不事親思事親不可以不知人思知人不可以不知天天下之達道有五其所以行之者三曰君臣也父子也夫婦也昆弟也朋友也五者天下之達道智仁勇三者天下之達徳也所以行之者一也或生而知之或學而知之或困而知之及其知之一也或安而行之或利而行之或勉强而行之及其成功一也公曰子之言美矣至矣寡人實固不足以成之也孔子曰好學近乎智力行近乎仁知恥近乎勇知斯三者則知所以修身知所以修身則知所以治人知所以治人則能成天下國家者矣公曰政其盡此而已乎孔子曰凡為天下國家有九經曰修身也尊賢也親親也敬大臣也體羣臣也重庶民也來百工也柔逺人也懐諸侯也夫修身則道立尊賢則不惑親親則諸父昆弟不怨敬大臣則不眩體羣臣則士之報禮重重庻民則百姓勸來百工則財用足柔逺人則四方歸之懐諸侯則天下畏之公曰為之奈何孔子曰齋絜盛服非禮不動所以修身也去讒逺色賤利而貴徳所以尊賢也爵其能重其禄同其好惡所以篤親親也官盛任使所以敬大臣也〈盛其官委任使之也〉忠信重禄所以勸士也〈忠信者與之重禄也〉時使薄斂所以勸百姓也日省月試餼廪稱事所以來百工也〈餼廩食之多福稱其事也〉送往迎來嘉善而矜不能所以綏逺人也繼絶世舉廢邦治亂持危朝聘以時厚往而薄來所以懐諸侯也治天下國家有九經其所以行之者一也凡事豫則立不豫則廢言前定則不跲〈跲躓〉事前定則不困行前定則不疚道前定則不窮在下位不獲于上民弗可得而治矣獲于上有道不信于友不獲于上矣信于友有道不順于親不信于友矣順于親有道反諸身不誠不順于親矣誠身有道不明于善不誠于身矣誠者天之道也誠之者人之道也夫誠弗勉而中不思而得從容中道聖人之所以定體也誠之者擇善而固執之者也公曰子之敎寡人備矣敢問行之所始孔子曰立愛自親始敎民睦也立敬自長始敎民順也敎之慈睦而民貴有親敎以敬而民貴用命民既孝於親又順以聴命措諸天下無所不可公曰寡人既得聞此言也懼不能果行而獲罪咎宰我問於孔子曰吾聞鬼神之名而不知所謂敢問焉孔子曰人生有氣有魄氣者神之盛也〈精氣者人神之盛也〉衆生必死死必歸土此謂鬼魂氣歸天此謂神合鬼與神而享之敎之至也〈合神鬼而事之者孝道之至孝者敎之所由生也〉骨肉斃於下化為野土其氣揚 --（『昜』上『旦』之『日』與『一』相連）於上此神之著也聖人因物之精制為之極〈極中制為中法〉明命鬼神以為民之則〈明命猶尊名使民事其祖禰也〉而猶以是為未足也故築為宫室設為宗祧〈宗宗廟也祧逺廟也天子特有二祧諸侯為始祖為祧也〉春秋祭祀以别親疎敎民反古復始不敢忘其所由生也衆之服自此故聴且速焉〈聴謂慎敎令也〉敎以二端二端既立報以二禮〈二端謂氣魄也二禮謂薦黍稷也〉建設朝事〈薦腥時也〉燔燎羶薌所以報氣也〈謂以蕭光取祭脂以合羶香也〉薦黍稷〈所謂饋食〉脩肺肝加以鬱鬯所以報魄也〈鬰香草鬯樽也〉此敎民脩本反始崇愛上下用情禮之至也〈民能不忘其所由生然後能相愛也上下謂尊卑用情謂親也〉君子反古復始不忘其所由生是以致其敬發其情竭力從事不敢不盡也此之謂大敎昔者文王之祭也事死如事生思死而不欲生忌日則必哀稱諱則如見親祀之忠也思之深如見親之所愛祭欲見親之顔色者其唯文王與詩云明發不寐有懐二人則文王之謂與〈假此詩以喻文王二人謂父母也〉祭之明日明發不寐有懐二人敬而致之又從而思之祭之日樂與哀半饗之必樂已至必哀〈已至謂祭事已畢不知親饗否故哀〉孝子之情也文王為能得之矣
家語卷四

[book_title]家語卷五
魏　王肅　注
顔回第十八
魯定公問於顔回曰子亦聞東野畢之善御乎對曰善則善矣雖然其馬將必佚定公色不悦謂左右曰君子固有誣人也顔回退後三日牧来訴之曰東野畢之馬佚兩驂曳兩服入于廏公聞之越席而起促駕召顔回回至公曰前日寡人問吾子以東野畢之御而子曰善則善矣其馬將佚不識吾子奚以知之顔回對曰以政知之昔者帝舜巧於使民造父巧於使馬舜不窮其民力造父不窮其馬力是以舜無佚民造父無佚馬今東野畢之御也升馬執轡銜體正矣〈馬非為車〉步驟馳騁朝禮畢矣〈馬步驟馳騁盡禮之儀也〉歴險致逺馬力盡矣然而猶乃求馬不已臣以此知之公曰善誠若吾子之言也吾子之言其義大矣願少進乎顔回曰臣聞之鳥窮則啄獸窮則攫人窮則詐馬窮則佚自古及今未有窮其下而能無危者也公悦遂以告孔子孔子對曰夫其所以為顔回者此之類也豈足多哉孔子在衞昧旦晨興顔回侍側聞哭者之聲甚哀子曰回汝知此何所哭乎對曰回以此哭聲非但為死者而已又有生離别者也子曰何以知之對曰回聞桓山之鳥生四子焉羽翼既成將分于四海其母悲鳴而送之哀聲有似於此謂其往而不返也回竊以音類知之孔子使人問哭者果曰父死家貧賣子以葬與之長決子曰回也善於識音矣顔回問於孔子曰成人之行若何子曰達於情性之理通於物類之變知幽明之故覩㳺氣之原若此可謂成人矣既能成人而又加之以仁義禮樂成人之行也若乃窮神知禮德之盛也〈禮宜為化〉顔回問於孔子曰臧文仲武仲孰賢孔子曰武仲賢哉顔回曰武仲世稱聖人而身不免於罪是智不足稱也〈武仲為季氏廢嫡立庶為孟氏所譛出奔於齊〉好言兵討而挫鋭於邾是智不足名也〈武仲與邾戰而敗績國人頌之曰我君小子侏儒是使侏儒侏儒使我敗於邾〉夫文仲其身雖殁而言不朽惡有未賢〈立不朽之言故以為賢〉孔子曰身殁言立所以為文仲也然猶有不仁者三不智者三是則不及武仲也回曰可得聞乎孔子曰下展禽〈展禽柳下恵知其賢而使在下位不與立於朝也〉置六關〈六關關名魯本無此關文仲置之以税行者故為不仁傳曰廢六關非也〉妾織蒲〈傳曰織蒲蒲席也言文仲為國為家在於貪刋也〉三不仁設虚器〈居蔡蔡天子之守龜非文仲所有故曰虚器也〉縦逆祀〈夏父弗忌為宗人躋僖公於閔公之上文仲縦而不禁也〉祠海鳥〈海鳥止於魯東門之上文仲不知而令國人祠之是不知也〉三不智武仲在齊齊將有禍不受其田以避其難〈武仲在齊齊莊公將與之田武仲知莊公將有難辭而不受也〉是智之難也夫臧武仲之智而不容於魯抑有由焉作而不順施而不恕也夫〈不順不恕為廢嫡立庶武仲之所以然欲為施於季氏也〉夏書曰念兹在兹順事恕施〈念此在常當順其事恕其施也〉顔回問君子孔子曰愛近仁度近智〈度事而行近於智也〉為已不重為人不輕君子也夫〈不重為人〉回曰敢問其次子曰弗學而行弗思而得小子勉之仲孫何忌問於顔回曰仁者一言而必有益於仁智可得聞乎回曰一言而有益於智莫如豫一言而有益於仁莫如恕夫知其所不可由斯知所由矣顔回問小人孔子曰毁人之善以為辯狡訐懷詐以為智幸人之有過恥學而羞不能小人也顔回問子路曰力猛於德而得其死者鮮矣盍慎諸焉孔子謂顔回曰人莫不知此道之美而莫之御也〈御猶待也〉莫之為也何居為聞者盍曰思也夫〈為聞盍曰有聞而後言者而已〉顔回問於孔子曰小人之言有同乎君子者不可不察也孔子曰君子以行言小人以舌言故君子於為義之上相疾也退而相愛〈相疾急欲相勸令為仁義〉小人於為亂之上相愛也退而相惡〈樂施為亂是以相愛小人之不能乆親也〉顔回問朋友之際如何孔子曰君子之於朋友也心必有非焉而弗能謂吾不知其仁人也不忘乆德不思乆怨仁矣夫叔孫武叔見未仕於顔回回曰賔之武叔多稱人之過而已評論之顔回曰固子之来辱也宜有得於回焉吾聞諸孔子曰言人之惡非所以美已言人之枉非所以正已故君子攻其惡無攻人之惡顔回謂子貢曰吾聞諸夫子身不用禮而望禮於人身不用德而望德於人亂也夫子之言不可不思也
子路初見第十九
子路見孔子子曰汝何好樂對曰好長劒孔子曰吾非此之問也徒謂以子之所能而加之以學問豈可及乎子路曰學豈益也哉孔子曰夫人君而無諫臣則失正士而無敎友則失聽御狂馬不釋䇿〈御狂馬者不得釋箠䇿也〉操弓不反檠〈弓不反於檠然後可持也〉木受繩則直人受諌則聖受學重問孰不順哉毁仁惡士必近於刑〈謗毁仁者憎怨士人必主於刑也〉君子不可不學子路曰南山有竹不揉自直斬而用之達于犀革以此言之何學之有孔子曰括而羽之鏃而礪之其入之不亦深乎子路再拜敬而受敎子路將行辭於孔子子曰贈汝以車乎贈汝以言乎子路曰請以言孔子曰不强不達〈人不以强力則不能自達〉不勞無功不忠無親不信無復〈信近於義言可復也令而不信則無可復〉不恭失禮慎此五者而已子路曰由請終身奉之敢問親交取親若何言寡可行若何長為善士而無犯若何孔子曰汝所問苞在五者中矣親交取親其忠也言寡可行其信乎長為善士而無犯於禮也孔子為魯司冦見季康子康子不悦〈當為桓子非康子也〉孔子又見之宰予進曰昔予也嘗聞諸夫子曰王公不我聘則弗動今夫子之於司寇也日少〈謂在司冦官少日淺〉而屈節數矣〈謂屈節數見於季孫〉不可以已乎孔子曰然魯國以衆相陵以兵相暴之日乆矣而有司不治則將亂也其聘我者孰大於是哉〈言聘我使在官其為治豈復有大於此者也〉魯人聞之曰聖人將治何不先自逺刑罰自此之後國無爭者孔子謂宰予曰違山十里蟪蛄之聲猶在於耳故政事莫如應之〈違去也蟪蛄蛁蟟也蛁蟟之聲去山十里猶在於耳以其鳴而不已言政事須慎聽之然後行之者也〉孔子兄子有孔篾者與宓子賤皆仕孔子往過孔篾而問之曰自汝之仕何得何亡對曰未有所得而所亡者三王事若龍〈龍宜為讋前後相因也已〉學焉得習〈言不得習學也〉是學不得明也俸禄少饘粥不及親戚是骨肉益疎也公事多急不得弔死問疾是朋友之道闕也其所亡者三即謂此也孔子不悦往過子賤問如孔篾對曰自来仕者無所亡其有所得者三始誦之今得而行之是學益明也俸禄所供被及親戚是骨肉益親也雖有公事而兼以弔死問疾是朋友篤也孔子喟然謂子賤曰君子哉若人〈若人猶言是人者也〉魯無君子者則子賤焉取此〈如魯無君子者此人安得而學之言魯有君子也〉孔子侍坐於哀公賜之桃與黍焉哀公曰請孔子先食黍而後食桃左右皆掩口而笑公曰黍者所以雪〈雪拭〉桃非為食之也孔子對曰丘知之矣然夫黍者五穀之長郊禮宗廟以為上盛菓屬有六而桃為下祭祀不用不登郊廟丘聞之君子以賤雪貴不聞以貴雪賤今以五穀之長雪菓之下者是従上雪下臣以為妨於敎害於義故不敢公曰善哉子貢曰陳靈公宣婬於朝〈靈公與卿共婬夏姬〉泄冶正諌而殺之是與比干諌而死同可謂仁乎子曰比干於紂親則諸父官則少師忠報之心在於宗廟而已固必以死爭之冀身死之後紂將悔悟其本志情在於仁者也泄冶之於靈公位在大夫無骨肉之親懷寵不去仕於亂朝以區區之一身欲正一國之婬昏死而無益可謂狷矣詩曰民之多僻無自立辟〈僻邪辟法〉其泄冶之謂乎孔子相魯齊人患其將霸欲敗其政乃選好女子八十人衣以文飾而舞容璣〈容璣舞曲〉及文馬四十駟〈駟四馬也〉以遺魯君陳女樂列文馬于魯城南髙門外季桓子㣲服往觀之再三將受焉告魯君為周道遊觀觀之終日怠於政事子路言於孔子曰夫子可以行矣孔子曰魯今且郊若致膰於大夫〈膰祭肉也〉則是未廢其常吾猶可以止也桓子既受女樂君臣婬荒三日不聽國政郊又不致膰俎孔子遂行宿於郭屯師已送曰夫子非罪也孔子曰吾歌可乎歌曰彼婦人之口可以出走彼婦人之謁可以死敗〈言婦人口請謁足以使人死敗故可出走〉優哉遊哉聊以卒嵗〈言士不遇優遊以終嵗也〉澹臺子羽有君子之容而行不勝其貌宰我有文雅之辭而智不充其辯孔子曰里語云相馬以輿相士以居弗可廢矣以容取人則失之子羽以辭取人則失之宰予孔子曰君子以其所不能畏人小人以其所不能不信人故君子長人之才小人抑人而取勝焉孔篾問行已之道子曰知而弗為莫如勿知親而弗信莫如勿親樂之方至樂而勿驕患之將至思而勿憂孔篾曰行已乎子曰攻其所不能補其所不備毋以其所不能疑人毋以其所能驕人終日言無遺已憂終日行不遺已患惟智者有之
在厄第二十
楚昭王聘孔子孔子往拜禮焉路出於陳蔡陳蔡大夫相與謀曰孔子聖賢其所刺譏皆中諸侯之病若用於楚則陳蔡危矣遂使徒兵距孔子孔子不得行絶糧七日外無所通藜羮不充従者皆病孔子愈慷慨講誦絃歌不衰乃召子路而問焉曰詩云匪兕匪虎率彼曠野〈率循也言非兕虎而循曠野也〉吾道非乎奚為至於此子路慍作色而對曰君子無所困意者夫子未仁與人之弗吾信也〈言人不信豈以未仁故也〉意者夫子未智與人之弗吾行也〈言人不使通行而困窮者豈以吾未智也〉且由也昔者聞諸夫子為善者天報之以福為不善者天報之以禍今夫子積德懷義行之乆矣奚居之窮也子曰由未之識也吾語汝汝以仁者為必信也則伯夷叔齊不餓死首陽汝以智者為必用也則王子比干不見剖心汝以忠者為必報也則關龍逄不見刑汝以諌者為必聽也則伍子胥不見殺夫遇不遇者時也賢不肖者才也君子博學深謀而不遇時者衆矣何獨丘哉且芝蘭生於深林不以無人而不芳君子修道立德不為窮困而敗節為之者人也生死者命也是以晉重耳之有霸心生於曹衞〈重耳晉文公也為公子時出奔困於曹衞〉越王勾踐之有霸心生於㑹稽〈言越王之有霸心乃坐困於㑹稽之時也〉故居下而無憂者則思不逺處身而常逸者則志不廣庸知其終始乎〈庸用也汝何用知其終始或者若文公越王之時也〉子路出召子貢告如子路子貢曰夫子之道至大故天下莫能容夫子夫子盍少貶焉子曰賜良農能稼不必能穡〈種之為稼斂之為穡言良農能善種之未必能斂穫之也〉良工能巧不能為順〈言良工能巧不能每順人意也〉君子能修其道綱而紀之不必其能容今不修其道而求其容賜爾志不廣矣思不逺矣子貢出顔回入問亦如之顔回曰夫子之道至大天下莫能容雖然夫子推而行之世不我用有國者之醜也夫子何病焉不容然後見君子孔子欣然歎曰有是哉顔氏之子吾亦使爾多財吾為爾宰〈宰主財者也為汝主財言志之同也〉子路問於孔子曰君子亦有憂乎子曰無也君子之修行也其未得之則樂其意既得之又樂其治是以有終身之樂無一日之憂小人則不然其未得也患弗得之既得之又恐失之是以有終身之憂無一日之樂也曾子弊衣而耕於魯魯君聞之而致邑焉曾子固辭不受或曰非子之求君自致之奚固辭也曾子曰吾聞受人施者常畏人與人者常驕人縦君有賜不我驕也吾豈能勿畏乎孔子聞之曰參之言足以全其節也孔子厄於陳蔡従者七日不食子貢以所賫貨竊犯圍而出告糴於野人得米一石焉顔回仲由炊之於壊屋之下有埃墨墮飯中顔回取而食之子貢自井望見之不悦以為竊食也入問孔子曰仁人亷士窮改節乎孔子曰改節即何稱於仁亷哉子貢曰若回也其不改節乎子曰然子貢以所飯告孔子子曰吾信回之為仁乆矣雖汝有云弗以疑也其或者必有故乎汝止吾將問之召顔回曰疇昔予夢見先人豈或啓佑我哉子炊而進飯吾將進焉對曰向有埃墨墮飯中欲置之則不㓗欲棄之則可惜回即食之不可祭也孔子曰然乎吾亦食之顔回出孔子顧謂二三子曰吾之信回也非待今日也二三子由此乃服之
入官第二十一
子張問入官於孔子〈入官謂當官治民之職也〉孔子曰安身取譽為難子張曰為之如何孔子曰已有善勿専〈雖有善當與下共之勿専以為已有者也〉敎不能勿怠〈怠懈〉已過勿發〈言人已過誤無所傷害勿發揚〉失言勿掎〈有人失言勿掎角之〉不善勿遂〈已有不善不可遂行〉行事勿留〈宜行之事勿令留滯〉君子入官自此六者則身安譽至而政従矣〈衆従其政無違敎也〉且夫忿數者官獄所由生也距諌者慮之所以塞也慢易者禮之所以失也怠惰者時之所以後也奢侈者財之所以不足也専獨者事之所以不成也君子入官除此六者則身安譽至而政従矣故君子南面臨官大域之中而公治之〈大域猶大較也〉精智而略行之〈以情知之略舉其要而行之〉合是忠信考是大倫存是美惡進是利而除是害無求其報焉而民之情可得也夫臨之無抗民之惡〈治民無抗揚 --（『昜』上『旦』之『日』與『一』相連）之志也〉勝之無犯民之言〈以慎勝民言不犯民〉量之無佼民之辭〈佼猶周也度量而施政辭不周民也〉養之無擾於其時愛之無寛於刑法〈言雖愛民不可寛於刑法威剋其愛故事無不成也〉若此則身安譽至而民得也君子以臨官所見則邇故明不可蔽也〈所見邇謂察於微也〉所求於邇故不勞而得也〈所求者近故不勞而得也〉所以治者約故不用衆而譽立凡法象在内故法不逺而源泉不竭〈法象近在於内故不逺而源泉不竭盡〉是以天下積而本不寡〈言天下之事皆積聚而成如源泉之本非徒不竭乃不寡〉短長得其量人志治而不亂政德貫乎心藏乎志形乎色發乎聲若此而身安譽至民咸自治矣是故臨官不治則亂亂生則爭之者至爭之至又於亂〈小亂則爭爭之甚者又大亂至矣〉明君必寛裕以容其民慈愛優柔之而民自得矣行者政之始也〈行為政始言民従行不従言也〉説者情之導也〈言説者但導達其情〉善政行易則民不怨〈言善政行簡易而民無怨者也〉言調説和則民不變〈調適也言適於事説和於民則不變〉法在身則民象之〈言法度常在身則民法之〉明在已則民顯之若乃供已而不節則財利之生者微矣〈言自供不節於財財不可供生財之道㣲矣〉貪以不得則善政必簡矣〈言徒貪於不得財善政則簡略而不修也〉苟以亂之則善言必不聽也詳以納之則規諌日至〈納善言也〉言之善者在所日聞〈日聞善言可行於今日也〉行之善者在所能為故君上者民之儀也有司執政者民之表也邇臣便僻者羣僕之倫也〈僻宜為辟便僻執事在君之左右者倫紀也為衆之紀〉故儀不正則民失表不端則百姓亂邇臣便辟則羣臣汙矣是以人主不可不敬乎三倫君子修身反道察里言而服之〈服行〉則身安譽至終始在焉故夫女子必自擇絲麻良工必自擇完材賢君必自擇左右勞於取人佚於治事君子欲譽則必謹其左右為上者譬如縁木焉務髙而畏下兹甚六馬之乖離必於四達之交衢萬民之叛道必於君上之失政上者尊嚴而危民者卑賤而神〈君有愛思之心感於民故謂如神〉愛之則存惡之則亡長民者必明此之要故南面臨官貴而不驕富而能供〈供宜為共古恭字也〉有夲而能圖末修事而能建業〈既能修治舊事又能建立功業也〉乆居而不滯情近而暢乎逺察一物而貫乎多治一物而萬物不能亂者以身本者也君子莅民不可以不知民之性而達諸民之情既知其性又習其情然後民乃従命矣故世舉則民親之政均則民無怨故君子蒞民不臨以髙〈不抗揚 --（『昜』上『旦』之『日』與『一』相連）也〉不導以逺不責民之所不為不强民之所不能以明王之功不因其情則民嚴而不迎〈迎奉也民嚴畏其上而不奉迎其敎〉篤之以累年之業不因其力則民引而不従〈引導也敎之以非其力之所堪則民引而不従其敎者矣〉若責民所不為强民所不能則民疾疾則僻矣〈民疾其上即邪僻之心生〉古者聖主冕而前旒所以蔽明也紘紞充耳所以掩聰也水至清即無魚人至察則無徒枉而直之使自得之優而柔之使自求之〈優寛也柔和也使自求其宜也〉揆而度之使自索之〈揆度其法以開示之使自索得之也〉民有小過必求其善以赦其過民有大罪必原其故以仁輔化如有死罪其使之生則善也是以上下親而不離道化流而不蘊〈藴滯積也〉故德者政之始也政不和則民不従其敎矣不従敎則民不習不習則不可得而使也君子欲言之見信也莫善乎先虚其内〈虚其内謂直道而行無情欲也〉欲政之速行也莫善乎以身先之欲民之速服也莫善乎以道御之故雖服必强〈言民雖服必以威强之非心服也〉自非忠信則無可以取親於百姓者矣内外不相應則無可以取信於庶民者矣此治民之至道矣入官之大統矣子張既聞孔子斯言遂退而記之
困誓第二十二
子貢問於孔子曰賜倦於學困於道矣願息而事君可乎孔子曰詩云溫恭朝夕執事有恪〈敬也〉事君之難也焉可息哉曰然則賜願息而事親孔子曰詩云孝子不匱永錫爾類〈匱竭也類善也孝子之道不匱竭者能以類相傳長錫爾以善道也〉事親之難也焉可以息哉曰然則賜請願息於妻子孔子曰詩云刑于寡妻至于兄弟以御于家邦〈刑法也寡適也御正也文王以正法接其寡妻至于同姓兄弟以正治天下之國家者矣〉妻子之難也焉可以息哉曰然則賜願息於朋友孔子曰詩云朋友攸攝攝以威儀朋友之難也焉可以息哉曰然則賜願息於耕矣孔子曰詩云晝爾于茅宵爾索綯亟其乘屋其始播百穀〈宵夜綯絞也當以時治屋也亟疾也當亟乗爾屋以善治之也其復當修農播百穀言無懈怠〉耕之難也焉可以息哉曰然則賜將無所息者也孔子曰有焉自望其廣則睪如也〈廣宜為壙睪髙貌壙而髙冢是也〉視其髙則填如也〈填塞實貌也冢雖髙而塞實也〉察其従則隔如也〈言其隔而不得復相従也〉此其所以息也矣子貢曰大哉乎死也君子息焉小人休焉大哉乎死也孔子自衞將入晉至河聞趙簡子殺竇犫鳴犢及舜華乃臨河而歎曰美哉水洋洋乎丘之不濟此命也夫子貢趨而進曰敢問何謂也孔子曰竇犫鳴犢舜華晉之賢大夫也趙簡子未得志之時須此二人而後従政及其已得志也而殺之丘聞之刳胎殺夭則麒麟不至其郊竭澤而漁則蛟龍不處其淵覆巢破卵則鳯凰不翔其邑何則君子違傷其類者也〈違去也違或作諱也〉鳥獸之於不義尚知避之况於人乎遂還息於鄒作槃操以哀之〈槃操琴曲名也〉子路問於孔子曰有人於此夙興夜寐耕芸樹藝手足胼胝以養其親然而名不稱孝何也孔子曰意者身不敬與辭不順與色不悦與古之人有言曰人與已與不汝欺〈言人與已事實相通不相欺也〉今盡力養親而無三者之闕何謂無孝之名乎孔子曰由汝志之吾語汝雖有國士之力而不能自舉其身非力之少勢不可矣夫内行不修身之罪也行修而名不彰友之罪也行修而名自立故君子入則篤行出則交賢何為無孝名乎孔子遭厄於陳蔡之間絶糧七日弟子餒病孔子絃歌子路入見曰夫子之歌禮乎孔子弗應曲終而曰由来吾語汝君子好樂為無驕也小人好樂為無懾也〈懾懼〉其誰之子不我知而従我者乎〈其誰之子猶言以誰氏子謂子路也雖従我而不知我也〉子路悦援戚而舞三終而出明日免於厄子貢執轡曰二三子従夫子而遭此難也其弗忘矣孔子曰善惡何也〈善子貢言也惡何猶言是何也〉夫陳蔡之間丘之幸也二三子従丘者皆幸也吾聞之君不困不成王烈士不困行不彰庸知其非激憤厲志之始於是乎在孔子之宋匡人簡子以甲士圍之子路怒奮㦸將與戰孔子止之曰惡有修仁義而不免俗者乎夫詩書之不講禮樂之不習是丘之過也若以述先王好古法而為咎者則非丘之罪也命夫歌予和汝子路彈琴而歌孔子和之曲三終匡人解甲而罷孔子曰不觀髙崖何以知巔墜之患不臨深泉何以知没溺之患不觀巨海何以知風波之患失之者其不在此乎〈不在此三者之域也〉士慎此三者則無累於身矣子貢問於孔子曰賜既為人下矣而未知為人下之道敢問之子曰為人下者其猶上乎泪之深則出泉〈泪渥〉樹其壤則百穀滋焉草木植焉禽獸育焉生則出焉死則入焉多其功而不意〈功雖多而無所意也〉恢其志而無不容〈為人下者當恢𢎞其志如地無所不容也〉為人下者以此也孔子適鄭與弟子相失獨立東郭門外或人謂子貢曰東門外有一人焉其長九尺有六寸河目隆顙〈河目上下匡平而長顙頰也〉其頭似堯其頸似臯繇其肩似子産然自腰以下不及禹者三寸纍然如喪家之狗〈喪家狗主人哀荒不見飲食故纍然不得意孔子生於亂世道不得行故纍然是不得意之貌也〉子貢以告孔子欣然而歎曰形狀未也如喪家之狗然乎哉然乎哉孔子適衞路出于蒲㑹公叔氏以蒲叛衞而止之孔子弟子有公良孺者為人賢長有勇力以私車五乘従夫子行喟然曰昔吾従夫子遇難于匡又伐樹於宋〈孔子與弟子行禮於大樹之下桓魋欲害之故先伐其樹焉〉今遇困於此命也夫與其見夫子仍遇於難寧我鬭死挺劒而合衆將與之戰蒲人懼曰苟無適衞吾則出子乃盟孔子而出之東門孔子遂適衞子貢曰盟可負乎孔子曰要我以盟非義也衞侯聞孔子之来喜而於郊迎之問伐蒲對曰可哉公曰吾大夫以為蒲者衞之所以恃晉楚也伐之無乃不可乎孔子曰其男子有死之志〈公叔氏欲蒲適他國故男子欲死之不樂適也〉吾之所伐者不過四五人矣〈本與叔孫同叛者也〉公曰善卒不果伐他日靈公又與夫子語見飛鴈過而仰視之色不悦孔子乃逝〈逝行〉衞蘧伯玉賢而靈公不用彌子瑕不肖反任之史魚驟諫而不従史魚病將卒命其子曰吾在衞朝不能進蘧伯玉退彌子瑕是吾為臣不能正君也生而不能正君則死無以成禮我死汝置屍牖下於我畢矣〈禮飯於牖下小斂於户内大斂於阼殯於客位也〉其子従之靈公弔焉怪而問焉其子以其父言告公公愕然失容曰是寡人之過也於是命之殯於客位進蘧伯玉而用之退彌子瑕而逺之孔子聞之曰古之列諫之者死則已矣未有若史魚死而屍諌忠感其君者也可不謂直乎
五帝德第二十三
宰我問於孔子曰昔者吾聞諸榮伊曰黄帝三百年請問黄帝者人也抑非人也何以能至三百年乎孔子曰禹湯文武周公不可勝以觀也而上世黄帝之問將謂先生難言之故乎〈言禹湯以下不可勝觀乃問上世黄帝將為先生長老難言之故問〉宰我曰上世之傳隱微之説卒采之辯〈采事也辯説也卒終也其事之説也〉闇忽之意〈闇忽乆逺不明〉非君子之道者則予之問也固矣〈固陋不得其問〉孔子曰可也吾畧聞其説黄帝者少典之子曰軒轅生而神靈弱而能言幼齊叡莊敦敏誠信長聰明治五氣〈五行之氣〉設五量〈五量權衡升斛尺丈里步十百〉撫萬民度四方〈商度四方而安定之〉服牛乗馬擾馴猛獸以與炎帝戰于阪泉之野〈炎帝神農氏之後也〉三戰而後尅之始垂衣裳作為黼黻〈白與黒謂之黼若斧文黒與青謂之黻若兩已相戾〉治民以順天地之紀知幽明之故達死生存亡之説播時百穀〈時是〉嘗味草木仁厚及於鳥獸昆蟲考日月星辰勞耳目勤心力用水火財物以生民民賴其利百年而死民畏其神百年而亡民用其敎百年而移故曰黄帝三百年宰我曰請問帝顓頊孔子曰五帝用説三王有度〈五帝乆逺故用説也三王邇則有成法度〉汝欲一日徧聞逺古之説躁哉予也宰我曰昔予也聞諸夫子曰小子毋或宿故敢問〈有所問當問勿令更宿也〉孔子曰顓頊黄帝之孫昌意之子曰髙陽淵而有謀疏通以知逺養財以任地履時以象天依鬼神而制義治氣性以敎衆潔誠以祭祀巡四海以寧民北至幽陵南暨交趾西陷流沙東極蹯木動靜之類小大之物日月所照莫不砥屬〈砥平也四逺皆平而來服屬之也〉宰我曰請問帝嚳孔子曰𤣥枵之孫喬極之子曰髙辛生而神異自言其名博施厚利不於其身聰以知逺明以察㣲仁而威恵而信以順天地之義知民所急修身而天下服取地之財而節用之撫敎萬民而誨利之歴日月之生朔而迎送之明鬼神而敬事之其色也和其德也重其動也時其服也衷春夏秋冬育䕶天下日月所照風雨所至莫不従化宰我曰請問帝堯孔子曰髙辛氏之子曰陶唐其仁如天其智如神就之如日望之如雲富而不驕貴而能降伯夷典禮龍䕫典樂〈舜時䕫典樂龍作納言然則堯時龍亦典樂者也〉舜時而仕趨視四時務先民始之〈務先民事以為始也〉流四凶而天下服其言不忒其德不回四海之内舟轝所及莫不夷説〈夷平心説古通以為悦字〉宰我曰請問帝舜孔子曰喬牛之孫瞽瞍之子也曰有虞舜孝友聞於四方陶䰻事親〈為陶器躬捕魚以養父母〉寛裕而溫良敦敏而知時畏天而愛民恤逺而親近承受大命依于二女〈堯妻舜以二女舜動靜謀之於二女〉叡明智通為天下帝命二十二臣率堯舊職恭已而已天平地成巡狩四海五載一始三十年在位嗣帝五十載陟方岳死于蒼梧之野而葬焉宰我曰請問禹孔子曰髙陽之孫鯀之子也夏后敏給克齊其德不爽〈爽忒〉其仁可親其言可信聲為律身為度〈以身為法度也〉亹亹穆穆為紀為綱其功為百神主〈禹治水天下既平然後百神得其所〉其恵為民父母左凖繩右規矩〈左右言帝用也〉履四時〈所行不違四時之宜〉據四海任臯繇伯益以贊其治興六師以征不序四極民莫敢不服孔子曰予大者如天小者如言民悦至矣予也非其人也〈言不足以明五帝之德也〉宰我曰予也不足以戒敬承矣他日宰我以語子貢子貢以復孔子曰吾欲以顔狀取人也則於滅明改之矣吾欲以辭言取人也則於宰我改之矣吾欲以容貌取人也則於子張改之矣宰我聞之懼弗敢見焉
家語卷五

[book_title]家語卷六
魏　王肅　注
五帝第二十四
季康子問於孔子曰舊聞五帝之名而不知其實請問何謂五帝孔子曰昔丘也聞諸老耼曰天有五行木火金水土分時化育以成萬物〈一嵗三百六十日五行各主七十二日也化生長育一嵗之功萬物莫敢不成〉其神謂之五帝〈五帝五行之神佐天生物者後世讖緯皆為之名字亦為妖怪妄言〉古之王者易代而改號取法五行五行更王終始相生亦象其義〈法五行更王終始相生始以木德王天下其次以生之行轉相承而諸説乃謂五精之帝下生王者其為蔽惑無可言者也〉故其為明王者而死配五行是以太皥配木炎帝配火黄帝配土少皥配金顓頊配水康子曰太皥氏其始之木何如孔子曰五行用事先起於木木東方萬物之初皆出焉是故王者則之而首以木德王天下其次則以所生之行轉相承也〈木生火火生土之屬〉康子曰吾聞勾芒為木正祝融為火正蓐收為金正𤣥冥為水正后土為土正此則五行之主而不亂稱曰帝者何也夫子曰凡五正者五行之官名五行佐成上帝而稱五帝太皥之屬配焉亦云帝従其號〈天至尊物不可以同其號亦兼稱上帝上得包下五行佐成天事謂之五帝以地有五行而其精神在上故亦為之上帝黄帝之屬故亦稱帝葢従天五帝之號故王者雖號稱帝而不得稱天帝而曰天子者而天子與父其尊卑相去逺矣曰天王者言乃天下之王也〉昔少皥氏之子有四叔曰重曰該曰修曰熙實能金木及水使重為勾芒該為蓐收修及熙為𤣥𡨋顓頊氏之子曰黎為祝融龔工氏之子曰勾龍為后土此五者各以其所能業為官職〈各以一行之官為職業之事〉生為上公死為貴神别稱五祀不得同帝〈五祀上公之神故不得稱帝也其序則五正不及五帝五帝不及天地而不知者以祭禮為祭地不亦失之逺矣且土與水火俱為五行是地之子也以子為母不亦顛倒失尊卑之序〉康子曰如此之言帝王改號於五行之德各所統則其所以相變者皆主何事〈怪木家而尚赤所以問也〉孔子曰所尚則各従其所王之德次焉〈木次火而木家尚赤者以木德義之著修其母兼其子〉夏后氏以金德王而尚黑大事斂用昏〈大事喪昏時亦黒也〉戎事乗驪〈黒馬也〉牲用𤣥殷人以水德王尚白〈水家尚青而尚白者避木家之尚青〉大事斂用日中〈日中白也〉戎事乘翰〈翰白色馬〉牲用白周人以木德王尚赤大事斂用日出〈日出時亦赤也〉戎事乗騵〈騵騮馬白腹〉牲用騂〈騂赤類也〉此三代之所以不同康子曰唐虞二帝其所尚者何色孔子曰堯以火德王色尚黄舜以土德王色尚青〈土家宜尚白土者四行之主王於四季五行用事先起於木色青是以木家避土土家之所尚白〉康子曰陶唐有虞夏后殷周獨不得配五帝意者德不及上古耶將有限乎孔子曰古之平治水土及播殖百穀者衆矣唯勾龍兼食於社〈兼猶配也〉而棄為稷神易代奉之無敢益者明不可與等故自太皥以降逮於顓頊其應五行而王數非徒五而配五帝是其德不可以多也
執轡第二十五
閔子騫為費宰問政於孔子子曰以德以法夫德法者御民之具猶御馬之有衘勒也君者人也吏者轡也刑者䇿也夫人君之政執其轡䇿而已子騫曰敢問古之為政孔子曰古者天子以内史為左右手〈内史掌王八柄及叙事之法受納以詔王聽治命孤卿大夫則䇿命以四方之事書而讀之王制禄則書之䇿賞則亦如之故王以為左右手〉以德法為衘勒以百官為轡以刑罰為䇿以萬民為馬故御天下數百年而不失善御馬者正銜勒齊轡䇿均馬力和馬心故口無聲而馬應轡䇿不舉而極千里善御民者壹其德法正其百官以均齊民力和安民心故令不再而民順従刑不用而天下治是以天地德之〈天地以為有德〉而兆民懷之〈懷歸〉夫天地之所德兆民之所懷其政美其民而稱之〈其民為衆所稱舉也〉今人言五帝三王者其盛無偶威察若存〈其盛以明察帝若存〉其故何也其法盛其德厚故思其德必稱其人朝夕祝之升聞於天上帝俱歆用永厥世而豐其年不能御民者棄其德法専用刑辟譬猶御馬棄其衘勒而専用箠䇿其不制也可必矣夫無衘勒而用箠䇿馬必傷車必敗無德法而用刑民必流國必亡治國而無德法則民無修民無修則迷惑失道如此上帝必以其為亂天道也苟亂天道則刑罰暴上下相諛〈諂諛〉莫知念患俱無道故也今人言惡者必比之於桀紂其故何也其法不聽其德不厚故民惡其殘虐莫不吁嗟朝夕祝之升聞於天上帝不蠲降之以禍罰災害竝生用殄厥世故曰德法者御民之本古之御天下者以六官總治焉冢宰之官以成道〈治官所以成道也〉司徒之官以成德〈敎官所以成徳〉宗伯之官以成仁〈禮官所以成仁〉司馬之官以成聖〈治官所以成聖聖通征伐所以通天下也〉司冦之官以成義〈刑官所以成義〉司空之官以成禮〈事官所以成禮禮非事不立也〉六官在手以為轡可㑹均仁以為納〈納驂馬轡轡繋軾前者司會掌邦之六典八法之戒以周知四方之治冢宰之副故不在其六轡而當納故位〉故曰御四馬者執六轡御天下者正六官是故善御馬者正身以總轡均馬力齊馬心逥旋曲折唯其所之故可以取長道可赴急疾此聖人所以御天地與人事之法則也天子以内史為左右手以六官為轡已而與三公為執六官均五敎齊五法〈仁義禮智信之法也〉故亦唯其所引無不如志以之道則國治〈冢宰治官〉以之德則國安〈德敎成以之仁則國和禮之用和為貴則國安〉以之仁則國和以之聖則國平〈通治逺近則國平也〉以之禮則國定〈事物以禮則國定也〉以之義則國義〈義平也刑罰當罪則國平〉此御政之術過失人情莫不有焉過而改之是謂不過故官屬不理分職不明法政不一百事失紀曰亂亂則飭冢宰〈飭謂整矗之也〉地而不殖財物不蕃萬民飢寒敎訓不行風俗淫僻人民流散曰危危則飭司徒父子不親長幼失序君臣上下乖離異志曰不和不和則飭宗伯賢能而失官爵功勞而失賞禄〈司勲之職屬大司馬〉士卒疾怨兵弱不用曰不平不平則飭司馬刑罰暴亂姦邪不勝曰不義不義則飭司冦度量不審舉事失理都鄙不修財物失所曰貧貧則飭司空故御者同是車馬或以取千里或不及數百里其所謂進退緩急異也夫治者同是官法或以致平或以致亂者亦其所以為進退緩急異也古者天子常以季冬考德正法以觀治亂德盛者治也德薄者亂也故天子考德則天下之治亂可坐廟堂之上而知之夫德盛則法修德不盛則飭法與政咸德而不衰〈治與政皆合於徳則不殺〉故曰王者又以孟春論吏之德及功能能德法者為有徳能行徳法者為有行能成德法者為有功能治德法者為有智故天子論吏而德法行事治而功成夫季冬正法孟春論吏治國之要子夏問於孔子曰商聞易之生人及萬物鳥獸昆蟲各有竒偶氣分不同〈易主天地以生萬物言受氣各有分數不齊同〉而凡人莫知其情唯達道德者能原其本焉天一地二人三三三如九九九八十一一主日日數十故人十月而生〈一主日日従一而生日者陽従竒數日數十従甲至癸也〉八九七十二偶以承竒竒主辰辰為月月主馬故馬十二月而生〈偶以承竒隂以承陽辰數十二従子至亥也〉七九六十三三主斗斗主狗故狗三月而生〈斗次日月故三主斗〉六九五十四四主時時主豕故豕四月而生〈時以次斗〉五九四十五五為音音主猨故猨五月而生〈音不過五故五為音〉四九三十六六為律律主鹿故鹿六月而生三九二十七七主星星主虎故虎七月而生〈星二十八宿為四方方有七故七主星也〉二九一十八八主風風為蟲故蟲八月而生〈風之數盡於八凡蟲為風風為主也〉其餘各従其類矣鳥魚生隂而屬於陽故皆卵生魚遊於水鳥遊於雲故立冬則鷰雀入海化為蛤蠶食而不飲蟬飲而不食蜉蝣不飲不食萬物之所以不同介鱗夏食而冬蟄〈介甲蟲也〉齕吞者八竅而卵生〈八竅鳥屬〉齟𪚅者九竅而胎生〈九竅人及獸屬〉四足者無羽翼戴角者無上齒無角無前齒者膏有角無齒者脂〈淮南取此義曰無角者膏而無前有角者脂而無後膏豕屬而脂羊屬無前後皆謂鋭小也〉晝生者類父夜生者似母是以至隂主牝至陽主牡敢問其然乎孔子曰然吾昔聞諸老耼亦如汝之言子夏曰商聞山書曰地東西為緯南北為經山為積德川為積刑髙者為生下者為死丘陵為牡谿谷為牝蜯蛤龜珠與日月而盛虚〈月盛則蜯蛤之屬滿月虧則虚也〉是故堅土之人剛弱土之人柔墟土之人大沙土之人細息土之人美㘪土之人醜〈㘪耗字也息土細緻㘪土麄疎者也〉食水者善遊而耐寒食土者無心而不息〈螾屬不氣息也〉食木者多力而不治〈血氣不治淮南子曰多力而弗戾亦不治之貌者也〉食草者善走而愚食桑者有緒而蛾食肉者勇毅而捍食氣者神明而壽食穀者智恵而巧不食者不死而神故曰羽蟲三百有六十而鳯為之長毛蟲三百有六十而麟為之長甲蟲三百有六十而龜為之長鱗蟲三百有六十而龍為之長倮蟲三百有六十而人為之長此乾坤之美也〈乾天象也〉殊形異類之數王者動必以道靜必順理以奉天地之性而不害其所主謂之仁聖焉子夏言終而出子貢進曰商之論也何如孔子曰汝謂何也對曰微則微矣然則非治世之待也孔子曰然各其所能〈孔子曰然子貢治世不待此事此事之急然亦各其所知能也〉
本命解第二十六
魯哀公問於孔子曰人之命與性何謂也孔子對曰分於道謂之命〈分於道謂始得為人故下句云性命之始〉形於一謂之性〈人各受隂陽以剛柔之性故曰形於一〉化於隂陽象形而發謂之生化窮數盡謂之死故命者性之始也死者生之終也有始則必有終矣人始生而有不具者五焉目無見不能食不能行不能言不能化及生三月而微煦〈煦睛轉也〉然後有見八月生齒然後能食三年顋合然後能言十有六而精通然後能化隂窮反陽故隂以陽變陽窮反隂故陽以隂化是以男子八月生齒八嵗而齔女子七月生齒七嵗而齔十有四而化一陽一隂竒偶相配〈陽數竒隂數偶〉然後道合化成性命之端形於此也公曰男子十六精通女子十四而化是則可以生民矣而禮男必三十而有室女必二十而有夫也豈不晚哉孔子曰夫禮言其極不是過也男子二十而冠有為人父之端女子十五許嫁有適人之道於此而往則自婚矣羣生閉藏乎隂而為化育之始〈隂為冬也冬藏物而為化育始〉故聖人因時以合偶男子窮天數也〈極也〉霜降而婦功成嫁娶者行焉〈季秋霜降嫁娶者始於此詩云將子無怒秋以為期也〉冰泮而農桑起婚禮而殺於此〈泮散也正月農事起蠶者援桑婚禮始殺言未止也至二月農事始起㑹男女之無夫家者奔者期盡此月故也詩云士如歸妻迨冰未泮言如欲使妻歸當及冰未泮散之盛時〉男子者任天道而長萬物者也知可為知不可為知可言知不可言知可行知不可行者也是故審其倫而明其别謂之知所以効匹夫之聽也〈聽宜為德〉女子者順男子之敎而長其理者也〈為男女長養其理分〉是故無專制之義而有三従之道幼従父兄既嫁従夫夫死従子言無再醮之端〈始嫁言醮禮無再醮之端言不改事人也〉敎令不出於閨門事在供酒食而已無閫外之非義也〈閫門限婦人以貞専無閫外之儀詩云無非無儀惟酒食是議〉不越境而奔喪事無擅為行無獨成叅知而後動可驗而後言晝不遊庭夜行以火所以効疋婦之德也孔子遂言曰女有五不取〈逆家子也亂家子也世有刑人子也世有惡疾子也喪父長子也此五者皆不取也〉逆家子者〈謂其逆德〉亂家子者〈謂其亂倫〉世有刑人子者〈謂其棄於人也〉有惡疾子者〈謂其棄於天也〉喪父長子者〈謂其無受命也〉婦有七出三不去七出者〈不順父母出無子出淫僻出嫉妒出惡疾出多口舌出竊盜出〉不順父母出者〈其逆德也〉無子者〈謂其絶世也〉婬僻者〈謂其亂族〉嫉妬者〈謂其亂家〉惡疾者〈謂其不可供粢盛〉多口舌者〈謂其離親〉竊盜者〈謂其反義〉三不去者謂有所取而無所歸一也與共更三年之喪二也先貧賤後富貴者三也凡此聖人所以順男女之際重婚姻之始也孔子曰禮之所以象五行也〈服之制有五等也〉其義四時也故喪禮有舉焉有恩有義有節有權〈所以舉象四時〉其恩厚者其服重故為父母斬衰三年以恩制者也門内之治恩掩義門外之治義掩恩資於事父以事君而敬同貴尊貴尊義之大也故為君亦服衰三年以義制者也三日而浴三月而沐期而練毁不滅性不以死傷生喪不過三年苴衰不補墳不修除服之日鼓素琴示民有終也凡此以節制者也資於事父以事母而愛同天無二日國無二君家無二尊以治之故父在為母齊衰朞者見無二尊也百官備百物具不言而事行者扶而起〈謂天子諸侯也〉言而後事行者杖而起〈卿大夫士也〉身自執事行者面垢而已〈謂庶人也〉此以權制者也親始死三日不怠三月不懈朞悲號三年憂哀之殺也聖人因殺以制節也
論禮第二十七
孔子閒居子張子貢言游侍論及於禮孔子曰居汝三人者吾語汝以禮周流無不遍也子貢越席而對曰敢問如何子曰敬而不中禮謂之野恭而不中禮謂之給勇而不中禮謂之逆子曰給奪慈仁〈巧言足恭捷給之人似仁非仁故曰給奪慈仁〉子貢曰敢問何以為中禮者子曰禮乎夫禮所以制中也子貢退言游進曰敢聞禮也領惡而全好者與〈領理〉子曰然子貢問何也子曰郊社之禮所以仁鬼神也禘甞之禮所以仁昭穆也饋奠之禮所以仁死喪也射饗之禮所以仁鄉黨也食饗之禮所以仁賔客也明乎郊社之義禘甞之禮治國其如指諸掌而已是故居家有禮故長幼辨以之閨門有禮故三族和以之朝廷有禮故官爵叙以之田獵有禮故戎事閑以之軍旅有禮故武功成是以宫室得其度鼎俎得其象物得其時樂得其節車得其軾鬼神得其享喪紀得其哀辨説得其黨〈黨類〉百官得其體政事得其施〈各得其所黨施行之〉加於身而措於前凡衆之動得其宜也言游退子張進曰敢問禮何謂也子曰禮者即事之治也君子有其事必有其治治國而無禮譬猶瞽之無相倀倀乎何所之譬終夜有求於幽室之中非燭何以見故無禮則手足無所措耳目無所加進退揖讓無所制是以其居處長幼失其别閨門三族失其和朝廷官爵失其序田獵戎事失其䇿軍旅失其勢宫室失其度鼎俎失其象物失其時樂失其節車失其軾鬼神失其饗喪紀失其哀辨説失其黨百官失其體政事失其施加於身而措於前凡動之衆失其宜如此則無以祖洽四海〈祖法也洽合無禮則無以為衆法無以合聚衆〉子曰慎聽之汝三人者吾語汝猶有九焉大饗有四焉〈語汝有九其四大饗所以待賔之禮其五動靜之威儀也〉苟知此矣雖在畎畝之中事之聖人矣〈在畎畝之中猶焉為聖人〉兩軍相見揖讓而入入門懸興〈興作樂一也〉揖讓而升堂升堂而樂闋〈二也〉下管象舞夏籥序興〈下管堂下吹管象武舞也夏文舞也執籥籥如笛序以更作三也〉陳其薦俎序其禮樂備其百官〈四者所以大饗有四也〉如此而後君子知仁焉行中規〈五也〉旋中矩〈六也〉鑾和中采齊〈采齊樂曲名所以為和鑾之節七也〉客出以雍〈雍樂曲名在周頌八也〉徹以振羽〈亦樂曲名九也〉是故君子無物而不在於禮焉入門而金作示情也〈金既鳴聲終始若一故以示情也〉升歌清廟示德也〈清廟所以頌文王之德也〉下管象舞示事也〈凡舞象事也〉古之君子不必親相與言也以禮樂相示而已夫禮者理也樂者節也無理不動無節不作不能詩於禮謬〈詩以言禮〉不能樂於禮素〈素質〉薄於德於禮虚〈非其人則禮不虚行〉子貢作而問曰然則䕫其窮與〈言達於樂而不達於禮也〉子曰古之人與上古之人也達於禮而不達於樂謂之素達於樂而不達於禮謂之偏〈達謂徧有所達非殊〉夫䕫達於樂不達於禮是以傳於此名也古之人也〈言達於樂多故遂傳名樂〉凡制度在禮文為在禮行之其在人也三子者既得聞此論於夫子也煥若發矇焉子夏侍坐於孔子曰敢問詩云愷悌君子民之父母何如斯可謂民之父母孔子曰夫民之父母必達於禮樂之源以致五至而行三無以横於天下四方有敗必先知之此之謂民之父母子夏曰敢問何謂五至孔子曰志之所至詩亦至焉詩之所至禮亦至焉禮之所至樂亦至焉樂之所至哀亦至焉詩禮相成哀樂相生是以正明目而視之不可得而見傾耳而聽之不可得而聞志氣塞于天地行之充於四海此之謂五至矣子夏曰敢問何謂三無孔子曰無聲之樂無體之禮無服之喪此之謂三無子夏曰敢問三無何詩近之孔子曰夙夜基命宥密無聲之樂也〈夙夜恭也基始也命信也宥寛也宻寧也言已行與民信五敎在寛民以安寜故謂之無聲之樂也〉威儀逮逮不可選也無體之禮也凡民有喪扶伏救之無服之喪也子夏曰言則美矣大矣言盡於此而已乎孔子曰何謂其然吾語汝其義猶有五起焉子夏曰何如孔子曰無聲之樂氣至不違無體之禮威儀遲遲無服之喪内恕孔哀無聲之樂所願必従無體之禮上下和同無服之喪施及萬邦既然而又奉之以三無私而勞天下此之謂五起子夏曰何謂三無私孔子曰天無私覆地無私載日月無私照其在詩曰帝命不違至于湯齊〈至湯興天心齊〉湯降不遲聖敬日躋〈不遲言疾躋升也湯疾行下人之道其聖敬之德日升聞也〉昭假遲遲上帝是祗〈湯之威徳昭明遍至化行寛舒遲遲然故上帝敬其德〉帝命式于九圍〈九圍九州也天命用于九州謂為天下王〉　是湯之德也子夏蹶然而起負墻而立曰弟子敢不志之
家語卷六

[book_title]家語卷七
魏　王肅　注
觀鄉射第二十八
孔子觀於鄉射喟然嘆曰射之以樂也何以射何以聴循聲而發不失正鵠者其唯賢者乎〈正鵠所射者也〉若夫不肖之人則將安能以求飲詩云發彼有的以祈爾爵〈的實也祈求也言發中者以求飲爾爵也勝者飲不勝者〉祈求也求所中以辭爵〈飲彼則已不飲故曰以辭爵也〉酒者所以養老所以養病也求中以辭爵辭其養也是故士使之射而弗能則辭以病懸弧之義〈弧弓也男子生則懸弧於其門明必有射事也而今不能射唯疾可以為辭也〉於是退而與門人習射於矍相之圃葢觀者如牆堵焉試射至於司馬使子路執弓矢出列延謂射之者曰〈子路為司馬故射至使子路出延射〉奔軍之將亡國之大夫與為人後不得入〈人已有後而又為人後故曰與為人後也〉其餘皆入蓋去者半又使公罔之裘序點揚 --（『昜』上『旦』之『日』與『一』相連）觶而語曰〈先行射鄉飲　酒故二人揚 --（『昜』上『旦』之『日』與『一』相連）觶〉幼壯孝弟耆老好禮不從流俗修身以俟死者在此位蓋去者半序點又揚 --（『昜』上『旦』之『日』與『一』相連）觶而語曰好學不倦好禮不變耄期稱道而不亂者則在此位〈八十九十曰耄言雖老而不稱解道而不亂〉蓋僅有存焉射旣闋子路進曰由與二三子者之為司馬何如孔子曰能用命矣孔子曰吾觀於鄉而知王道之易易也主人親速賔及介而衆賔皆從之〈速召〉至於正門之外主人拜賔及介而衆賔自入貴賤之義别矣三揖至於階三讓以賔升拜至獻酬辭譲之節繁及介升則省矣至于衆賔升而受爵坐祭立飲不酢而降隆殺之義辨矣工入升歌三終主人獻賔〈祀曰主人獻之於義不得為賔也下句笙入三終主人又獻之是也歌鹿鳴四牡皇皇者華三篇終主人乃獻之是也〉笙入三終主人又獻之〈吹南陔白華華黍三篇終主人獻也〉間歌三終〈乃歌魚麗笙由庚歌南有嘉魚笙崇丘歌南山有臺笙由儀也〉合樂三闋〈合笙聲同其音歌周南召南三篇也〉工告樂備而遂出〈樂正旣告備而降言遂出自此至去不復升也〉一人揚 --（『昜』上『旦』之『日』與『一』相連）觶乃立司正焉〈賔將欲去故復使一人揚 --（『昜』上『旦』之『日』與『一』相連）觶乃立司正主威儀請安賔也〉知其能和樂而不流也賔酬主人主人酬介介酬衆賔少長以齒終於沃洗者焉知其能弟長而無遺矣降脱履升座脩爵無算飲酒之節旰不廢朝暮不廢夕〈朝晨飲早晡罷〉賔出主人拜送節文終遂焉知其能安燕而不亂也貴賤旣明降殺旣辨和樂而不流弟長而無遺安燕而不亂此五者足以正身安國矣彼國安而天下安矣故曰吾觀於鄉而知王道之易易也子貢觀於蜡〈蜡索也歳十有二月索羣神而祀之今之臘也〉孔子曰賜也樂乎對曰一國之人皆若狂〈言醉酒也〉賜未知其為樂也孔子曰百日之勞一日之樂一日之澤非爾所知也〈古民皆勤苦稼穡有百日之勞喻久也今一日使之飲酒燕樂之是君之恩澤也〉張而不弛文武弗能弛而不張文武弗為一張一弛文武之道也
郊問第二十九
定公問於孔子曰古之帝王必郊祀其祖以配天何也孔子對曰萬物本於天人本乎祖郊之祭也大報本反始也故以配上帝天垂象聖人則之郊所以明天道也公曰寡人聞郊而莫同何也孔子曰郊之祭也迎長日之至也〈周人始以日至之月冬日至而日長〉大報天而主日配以月故周之始郊其月以日至其日用上辛至於啓蟄之月則又祈榖于上帝〈祈求也為農求榖於上帝月令孟春之月乃以元日祈榖於上帝兼無仲冬大郊之事至於祈農與天子同故春秋傳曰夫郊祀后稷以祈農事也是故啓蟄而郊郊而後耕也而學者不知推經禮之指歸皮膚妄説至乃顛倒神祗變易時日遷改兆位良可痛心者也〉此二者天子之禮也魯無冬至大郊之事降殺於天子是以不同也公曰其言郊何也孔子曰兆正於南所以就陽位也於郊故謂之郊焉〈兆丘於南謂之圓丘之兆於南郊也然則郊之名有三焉築為圓丘以象天自然故謂之圓丘圓丘人之所造故謂之泰壇於南郊在南說學者謂南郊與圓丘異若是則詩易尚書謂之圜丘也又不通泰壇之名或乃謂周官圓丘虛妄之言皆不通典制〉曰其牲器何如孔子曰上帝之牛角繭栗必在滌三月〈滌所以養牲處〉后稷之牛唯具〈别祀稷時牲亦芻之三月配天之時獻故唯具之也〉所以别事天神與人鬼也牲用騂尚赤也用犢貴誠也〈犢質慤貴誠之美也〉掃地而祭貴其質也〈地圜丘之地掃焉而祭貴其質也〉器用陶匏以象天地之性也〈人之作物無可稱之取天地之性以自然也〉萬物無可以稱之者故因其自然之體也公曰天子之郊其禮儀可得聞乎孔子對曰臣聞天子卜郊則受命於祖廟而作龜於禰宫〈禰宫父廟也受祭天之命於祖而作龜於父廟〉尊祖親考之義也卜之日王親立於澤宫以聴誓命受教諌之義也〈澤宫宫也誓命祭天所行威儀也王親受之故曰受教諫之義〉旣卜獻命庫門之内所以戒百官也將郊則供天子皮弁以聴報示民嚴上也〈報白也王夙興朝服以待白祭事後服袞〉郊之日喪者不敢哭凶服者不敢入國門汜掃清路行者畢止〈汜遍也清路以新土無復行之〉弗命而民聴敬之至也〈以王肅敬事天故民化之不令而行之也〉天子大裘以黼之被裘象天〈大裘為黼文也言被之大裘其有象天之文故被之道路至大壇而脱之〉乗素車貴其質也旂十有二旒龍章而設以日月所以法天也旣至泰壇王脱裘矣服衮以臨燔柴戴冕藻十有二旒則天數也臣聞之誦詩三百不足以一獻〈祭羣小祀〉一獻之禮不足以大饗〈大饗祫祭天地〉大饗之禮不足以大旅〈大旅祭五帝也〉大旅具矣不足以饗帝〈饗帝祭天〉是以君子無敢輕議於禮者也
五刑解第三十
冉有問於孔子曰古者三皇五帝不用五刑信乎孔子曰聖人之設防貴其不犯也制五刑而不用所以為至治也凡民之為姦邪竊盜靡法妄行者生於不足不足生於無度無度則小者偷惰大者侈靡各不知節是以上有制度則民知所止民知所止則不犯故雖有奸邪賊盜靡法妄行之獄而無陷刑之民不孝者生於不仁不仁者生於喪祭之禮也明喪祭之禮所以教仁愛也能致仁愛則服喪思慕祭祀不懈人子饋養之道〈言孝子奉祭祀不敢懈與生時饋養之道同之〉喪祭之禮明則民孝矣故雖有不孝之獄而無陷刑之民殺上者生於不義義所以别貴賤明尊卑也貴賤有别尊卑有序則民莫不尊上而敬長朝聘之禮者所以明義也義必明則民不犯故雖有殺上之獄而無陷民之刑鬬變者生於相陵相陵者生於長幼無序而遺敬讓〈遺忘〉鄉飲酒之禮者所以明長幼之序而崇敬讓也長幼必序民懷敬譲故雖有變鬬之獄而無陷刑之民淫亂者生於男女無别男女無别則夫婦失義婚姻聘享者所以别男女明夫婦之義也男女旣别夫婦既明故雖有婬亂之獄而無陷刑之民此五者刑罰之所從生各有源焉不豫塞其源而輒繩之以刑是謂為民設穽而陷之也刑罰之源生於嗜慾不節夫禮度者所以禦民之嗜慾而明好惡順天道禮度既陳五教畢修而民猶或未化尚必明其法典以申固之〈尚猶也申令固其教也〉其犯姦邪靡法妄行之獄者則飭制量之度有犯不孝之獄者則飭喪祭之禮有犯殺上之獄者則飭朝覲之禮有犯鬬變之獄者則飭鄉飲酒之禮有犯媱亂之獄者則飭婚聘之禮三皇五帝之所化民者如此雖有五刑之用不亦可乎孔子曰大罪有五而殺人為下逆天地者罪及五世誣文武者罪及四世逆人倫者罪及三世謀鬼神者罪及二世手殺人者罪止其身故曰大罪有五而殺人為下矣冉有問於孔子曰先王制法使刑不上於大夫禮不下於庶人然則大夫犯罪不可以加刑庶人之行事不可以治於禮乎孔子曰不然凡治君子以禮御其心所以屬之以廉恥之節也故古之大夫其有坐不廉汙穢而退放之者不謂之不廉汙穢而退放則曰簠簋不飭〈飭整齊也〉有坐媱亂男女無别者不謂之媱亂男女無别則曰帷幕不修也有坐罔上不忠者不謂之罔上不忠則曰臣節未著有坐罷軟不勝任者不謂之罷軟不勝任則曰下官不職〈言其下官不稱務其職不斥其身也〉有坐干國之紀者不謂之干國之紀則曰行事不請〈言不請而擅行〉此五者大夫旣自定有罪名矣而猶不忍斥然正以呼之也旣而為之諱所以媿恥之是故大夫之罪其在五刑之域者聞而譴發〈譴譴譲也發始發露〉則白冠釐纓盤水加劒造乎闕而自請罪君不使有司執縛牽掣而加之也其有大罪者聞命則北面再拜跪而自裁君不使人捽引而刑殺之也曰子大夫自取之耳吾遇子有禮矣以刑不上大夫而大
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:36:46-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>