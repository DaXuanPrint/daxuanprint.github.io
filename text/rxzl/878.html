<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,自警编卷一,自警编卷二,自警编卷三,自警编卷四,自警编卷五,自警编卷六,自警编卷七,自警编卷八,自警编卷九,自警编全文在线阅读,自警编全文在线下载,大玄古籍书库">
<meta name="description" content="九卷。宋赵善璙(生卒年不详)撰。赵善璙，宋太宗七世孙，家于南海(今广东广州)。端平(1234——1236)中曾任江州知州，其余事迹不详。此书主要编辑宋代名臣大儒嘉言懿行可为法则者。全书共分学问、操修、齐家、接物、出处、事君、政事、拾遗八类，八类之下再分子目，共分见识、器量、正心、检身、诚实、操守、定力、清廉、俭约、嗜好、言语、韬晦、摄养、好生、孝友、教子孙、居处、交际、乐善、教育、厚德、报德不报怨、又命、恬退、休致、忠义、德望、得体、讲读、谏诤、忧国、荐举、用人、善处事、使命、镇静、济人、救荒、辨诬、财赋">
<title>自警编_赵善璙_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">自警编</span> <br/>
          作者： <span class="inputVal" id="bkauthor">赵善璙</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,笔记,修养,完结</span> <br/>
          字数： <span class="inputVal" id="bknum">[book_length]153428</span> <br/>
          说明： <span class="inputVal" id="bkdec">九卷。宋赵善璙(生卒年不详)撰。赵善璙，宋太宗七世孙，家于南海(今广东广州)。端平(1234——1236)中曾任江州知州，其余事迹不详。此书主要编辑宋代名臣大儒嘉言懿行可为法则者。全书共分学问、操修、齐家、接物、出处、事君、政事、拾遗八类，八类之下再分子目，共分见识、器量、正心、检身、诚实、操守、定力、清廉、俭约、嗜好、言语、韬晦、摄养、好生、孝友、教子孙、居处、交际、乐善、教育、厚德、报德不报怨、又命、恬退、休致、忠义、德望、得体、讲读、谏诤、忧国、荐举、用人、善处事、使命、镇静、济人、救荒、辨诬、财赋、制胜等五十五目。所载至靖康(1126——1127)而止，其后，只有朱熹议论偶尔采入，其余多未涉及。虽所列多为人所习闻，但缕析条分，便于阅览。财赋、兵及拾遗等类目皆寓鉴戒之意，可为时人及后人之药石。原本各条之下注明所引书名，今多佚脱，当为传刻者遗失。今传《四库全书》本作九卷，《历代小史》、《丛书集成初编》、《景印元明善本丛书》 作一卷。</span> <br/>
          封面： <span class="inputVal" id="bkimg">Z_5279.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]自警编
[book_author]赵善璙
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,笔记,修养,完结
[book_length]153428
[book_dec]九卷。宋赵善璙(生卒年不详)撰。赵善璙，宋太宗七世孙，家于南海(今广东广州)。端平(1234——1236)中曾任江州知州，其余事迹不详。此书主要编辑宋代名臣大儒嘉言懿行可为法则者。全书共分学问、操修、齐家、接物、出处、事君、政事、拾遗八类，八类之下再分子目，共分见识、器量、正心、检身、诚实、操守、定力、清廉、俭约、嗜好、言语、韬晦、摄养、好生、孝友、教子孙、居处、交际、乐善、教育、厚德、报德不报怨、又命、恬退、休致、忠义、德望、得体、讲读、谏诤、忧国、荐举、用人、善处事、使命、镇静、济人、救荒、辨诬、财赋、制胜等五十五目。所载至靖康(1126——1127)而止，其后，只有朱熹议论偶尔采入，其余多未涉及。虽所列多为人所习闻，但缕析条分，便于阅览。财赋、兵及拾遗等类目皆寓鉴戒之意，可为时人及后人之药石。原本各条之下注明所引书名，今多佚脱，当为传刻者遗失。今传《四库全书》本作九卷，《历代小史》、《丛书集成初编》、《景印元明善本丛书》 作一卷。
[book_img]Z_5279.jpg


[book_title]提要
【臣】等谨案自警编九卷宋赵善璙撰善璙太宗七世孙家南海端平中尝知江州其书乃编次宋代名臣大儒嘉言懿行之可为法则者凡学问类子目三操修类子目十二齐家类子目四接物类子目七出处类子目五事君类子目十一政事类子目十一拾遗类子目二共八类五十五目盖亦仿言行録之体而少变其义例者也善璙生南宋之季而所载至靖康而止其后惟朱子议论间为采入其余多不甄録固由时代相接难于弃取亦以宋时士大夫风俗淳厚惟汴都为极盛南渡而还门户立而党局生议论繁而实用减非复先民笃厚之风故独胪陈旧徳以示断限欤虽所列率人所习闻而缕析条分便于省览其财赋门兵门及拾遗一类则并及于壬人憸夫用埀炯戒亦当时士大夫之药石矣原本各注所引书名今多佚脱盖传刻者失之诸本并同亦姑仍其旧焉乾隆四十四年十月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]自警编卷一
宋　赵善璙　撰
学问类
学问
太宗欲相赵普或譛之曰普山东学究惟能读论语耳太宗疑之以告普普曰臣实不知书但能读论语佐艺祖定天下才用得半部尚有一半可以辅陛下太宗释然卒相之
李文靖公作相尝读论语或问之公曰沆为宰相如论语中节用而爱人使民以时两句尚未能行圣人之言终身诵之可也
胡文定公曰李文靖澹然无欲王沂公俨然不动资禀既如此又济之以学故是八九分地位也
张忠定公守蜀闻寇莱公大拜曰寇准真宰相才也又曰苍生无福门人李畋怪而问之曰人千言而不尽者凖一言而尽然仕太早用太速不及学耳张冦布衣交也冦公兄事之忠定常靣折不少恕虽贵不改也冦公在岐忠定自蜀还不留既别顾寇公曰曾读霍光传否曰未也更无他语寇公归取其传读之至不学无术笑曰此张公谓我也
范纯仁尝曰我平生所学惟得忠恕二字一生用不尽以至立朝事君接待僚友亲睦宗族未尝须臾离也又戒子弟曰人虽至愚责人则明虽有聪明恕已则昏尔曹但以责人之心责己恕己之心恕人不患不到圣贤地位也
荥阳吕公从安定胡先生于太学与黄公履邢公恕同舎至相友善其后复从孙先生复石先生介李先生觏讲读辩问又从王公安石学安石以为凡士未官而事科举者为贫也有官矣而复事科举是侥幸富贵利达而已学者不由也公闻之遽弃科举一意古学始与程先生頥俱事胡先生居并舎公少程先生一二嵗察其学问渊源非他人比首以师礼事之杨公国寳邢公恕皆以公故从程氏学而明道先生颢及横渠张先生载孙公觉李公常皆与公游由是知见日益广大然公亦未尝専主一説不私一门务畧去枝叶一意涵养直截劲捷以造圣人专慕曾子之学尽力乎其内者其读经书平直简要不为辞説以知言为先自得为本躬行为实不尚虚言不为异行当时学者莫能测其深浅也
范公纯仁教子弟曰六经圣人之事也知一字则行一字要须造次颠沛必于是则所谓有为者亦若是耳岂不在人耶
张魏公在京师独与赵鼎宋齐愈胡寅为至交寝食行止未尝相舎所讲论皆前辈问学之力与所以济时之策时渊圣皇帝召涪陵处士谯定至京师将处以谏职定以言不用力辞杜门不出公徃见至再三开关延入公问所得于前辈者定告公但当熟读论语公自是益潜心于圣人之微言
凡为学之道必须一言一句自求己事如六经语孟中我所未能当勉而行之或我所行未合于六经语孟中便思改之先务躬行非止诵书作文而已
伯温问学者如何可以有所得伊川先生曰但将圣人言语玩味久则自有所得当亲求于论语将诸弟子问处便作已问将圣人答便作今日耳闻自然有得孔孟复生不过以此教人耳若能于语孟中深求玩味将来涵养成甚等气质
人有平昔读书而临事不近礼义者尹和靖曰便是不曾读书人有不读书而临事自合礼义和靖曰此所谓暗与孙吴合也礼义人心之所同然所以如此
张子韶曰如防唐朝事则若身与其中人主情性如何时在朝士大夫孰为君子孰为小人其处事孰为当孰为否皆令胸次晓然可以口讲指画则防会圆熟他日临事必过人矣凡前古可喜可愕之事皆当蓄之于心以此发之笔下则文章不为空言矣
又曰朋友讲习固天下乐事不幸独学则当尚友古人可也故读论语如对孔门圣贤读孟子如对孟子读杜子美诗苏文则又凝神静虑如目击二公如此用心虽生千载之下可以见千载之人矣
又曰以血气为我者方其壮也立名立节似若可观及其衰也丧名败节无所不至矣血气之不足恃甚矣惟学问克己转血气为理义则穷而益坚老而益壮矣或曰陈仲举顔鲁公不闻有圣人之学也而暮年之节炳焉不衰如此何也曰此皆有圣人之资使其有圣人之学则在周公列矣吁可仰哉
上蔡语録论韩魏公范文正公皆是天资不由讲学朱氏小学书嘉言篇广敬篇援顔氏家训曰夫所以读书学问本欲开心明目利于行耳未知养亲者欲其观古人之先意承顔怡声下气不惮劬劳以致甘脆惕然慙惧起而行之也未知事君者欲其观古人之职守无侵见危授命不忘诚谏以利社稷恻然自念思欲效之也素骄奢者欲其观古人之恭俭节用卑以自牧礼为教本敬为身基瞿然自失敛容抑志也素鄙恡者欲其观古人之贵义轻财少私寡欲忌盈恶满赒穷防匮赧然悔耻积而能散也素暴悍者欲其观古人之小心黜已齿敝舌存含垢藏疾尊贤容众苶然沮丧若不胜衣也素怯懦者欲其观古人之达生委命彊毅正直立言必信求福不回勃然奋励不可恐惧也歴兹以徃百行皆然纵不能纯务去太甚学之所知施无不达世人读书但能言之不能行之武人俗吏所共嗤诋良由是耳又有读数十卷书便自高大凌忽长者轻慢同列人疾之如雠敌恶之如鸱枭如此以学求益今反自损不如无学也
范文正公门下多延贤士如胡安定孙明复石守道之徒与公从游昼夜肄业置灯帐中夜分不寝后公贵夫人犹收其帐顶如墨色时以示诸子孙曰尔父少时勤学灯烟迹也
安定胡侍讲布衣时与孙明复石守道同读书泰山攻苦食淡终夜不寝一坐十年不归得家问见上有平安二字即投之涧中不复展读
范文正公少与刘某同上长白山僧舎修学惟煑粟米二升作粥一器经宿遂凝乃画为四块早晚取二块断虀十数茎醡汁半盂入少盐暖而啗之如此者三年
张无垢先生云司马温公与王介甫清俭亷耻孝友文章为天下学士大夫所宗仰然二公所趣则大有不同其一以正进其一以术进介甫所学者申韩而文之以六经温公所学者周孔亦文之以六经故介甫之门多小人而温公之门多君子温公一而得刘器之再而得陈莹中介甫一而得吕太尉再而得蔡新州三传而章丞相四而蔡太师五而得王太傅云
张子韶曰管仲不学故有三归反坫之失晏子不学故有浣衣濯冠之失子产不学故有铸鼎刑书之失霍光不学故有隂妻邪谋之失是数公者或尊大王室或处死不乱或精明博洽或朴愿端重世皆瞻仰惊叹巍然兀然若北斗之经天华岳之居地也惜夫先王之道既散圣人之学不明故使夫数公者直情径行无所归赴自处于不幸之列其可悲也夫
又曰伊川云以富贵骄人固非美事以学问骄人害亦不细此真格言也予闻尹彦明从学于伊川闻见日新谢显道谓之曰公既有所闻正如服乌头茍无以制之则药发而患生矣显道之言诚可为浅露者之戒
荆公尝与明道论事不合因谓明道曰公之学如上壁言难行也明道曰参政之学如捉风及后来遂不附已者独不怨明道且曰此人虽未知道亦忠信人也
见识
李文正公尝期王文正公必为相自小官荐进之公病召王公勉以自爱既退谓子弟曰此人后日必为太平宰相然东封西祀亦不能救也
真宗祀汾隂过洛幸吕文穆公第问卿诸子孰可用公对曰臣诸子豚犬皆不足用有侄夷简任颍川推官宰相才也帝记其言遂至大用先是富郑公之父贫甚客文穆公门下一日白公曰某儿子十许嵗欲令入书院事廷评太祝文穆公见之惊曰此儿他日名位与吾相似亟令诸子同学供给甚厚文穆两入相以司徒致仕后郑公亦两入相以司徒致仕其知人如此
祥符末王沂公知制诰朝望日重一日至中书见王文正公问君识一吕夷简否沂公曰不识也退而访诸人夷简时为太常博士通判滨州人多称其才者他日复见文正复问如初沂公曰公前问及此人退而访之具所闻以告文正曰此人异日与舎人对秉钧轴沂公曰何以知之曰吾亦不识但以其奏请得之沂公曰奏请何事曰如不税农器等数事时沂公自待已不浅闻文正之言不为信姑应之曰诺既而夷简自滨罢擢提防两浙刑狱未防为侍从及丁晋公败沂公引为执政卒与沂公并相沂公从容道文正语二公皆嗟叹以为非所及其后张公安道得其事于许公许公盖夷简封国云
王元之之子嘉祐为馆职平时若愚騃独冦莱公知之喜与之语冦公知开封府一旦问嘉祐曰外人谓劣丈云何嘉祐曰外人皆云丈人旦夕入相冦公曰于吾子意何如嘉祐曰以愚观之丈人不若未为相为善相则誉望损矣冦公曰何故嘉祐曰自古贤相能建功业泽生民者其君臣相得皆如鱼之有水故言聴计从而功名俱美今丈人负天下重望相则中外有太平之责焉丈人之于明主能若鱼之有水乎此嘉祐所以恐誉望之损也冦公喜起执其手曰元之虽文章冠天下至于深识逺虑殆不能胜吾子也
杜祁公老居睢阳时苏公颂为南京留守推官杜公一见深器之每问数日必折简召尝曰如君真所谓不可得而亲踈者且自谓平生之所用心人鲜能见之遂述自小官以至为侍从宰相所以设施出处先后本末以语公曰以子相知且知子异日必为此官故以告老夫非以自矜也其后公出入中外洊歴清要至为宰辅还退居畧相似焉
皇祐至和间司马公名犹未甚辉赫吕正献公曰若君实者可谓实过其名也后温公隆名盖代士无贤不肖无贵贱皆知畏而爱之众人未知之前惟厐丞相与正献公二人而已
寳元中王忠穆公为枢宻使河西首领赵元昊叛上问边备辅臣皆不能对明日枢宻四人皆罢忠穆谪虢州翰林学士苏公仪与忠穆善出城见之忠穆谓公仪曰鬷之此行前十年已有人言之公仪曰必术士也忠穆曰非也昔时为三司盐铁副使疏决狱囚至河北是时曹穆公自陜西谪官初起为定帅予至定治事毕曹穆公谓予曰决事已毕自此当还明日愿留一日欲有所言予既爱其雄材又闻其欲有所言遂为之留明日具馔甚简俭食罢屏左右曰公满靣权骨不为枢辅即邉帅或谓公当作相则不然也然不十年必总枢于此时西方当有警公宜预讲邉备搜阅人材不然无以应卒予曰四境之事惟公知之何以见教穆公曰玮在陜西日河西赵徳明尝使人以马博易于中国怒其息微欲杀之莫可谏止徳明有一子方年十余嵗极谏不已以战马资邻国已是失计今更以货杀邉人则谁肯为我用者玮闻其言私念之曰此子欲用其人矣是必有异志闻其尝徃来牙市中玮欲一识之屡使人诱致之不可得乃使善画者图其貌既至观之真英物也此子必须为邉患计其时节正在公秉政之日公其勉之鬷是时殊未以为然今知其所画乃元昊也
李文靖公为相王魏公方参预政事时西北隅尚用兵或至旰食魏公叹曰我辈安能坐致太平得优游无事耶文靖曰少有忧勤足为警戒他日四方宁谧朝廷未必无事其后北狄讲和西戎纳欵而封岱祠汾搜讲坠典靡有暇日魏公始叹文靖公先识过人逺矣
真宗初即位李文靖公为相王文正公参知政事文靖日取四方水旱盗贼奏之文正以为细事不足烦上聴文靖曰人主少年当使知四方艰难不然血气方刚不留意于声色犬马则土木甲兵祷祠之事作矣吾不及见此此参政他日之忧也及文正亲见王钦若丁谓等所为欲谏则业已同之欲去则上遇之厚不忍去乃叹曰李文靖真圣人也
庆厯中刼盗张海横行数路将过高邮知军晁仲约度不能御喻军中富民出金帛具牛酒使人迎劳厚遗之海悦迳去不为暴事闻朝廷大怒时范文正公在政府富郑公在枢府郑公议欲诛仲约以正法范公欲宥之争于上前富公曰盗贼公行守臣不能战不能守使民醵钱遗之法所当诛也不诛郡县无复肯守者矣闻高邮之民疾之欲食其肉不可释也范公曰郡县兵械足以战守遇贼不御而反赂之此法所诛也今高邮无兵与械虽仲约之义当勉力战守然事有可恕戮之非法意也小民之情得醵出财物而免于杀掠理必喜之而云欲食其肉传者过也仁宗释然从之仲约由此免死既而富公愠曰当今患法不举方欲举法而多方沮之何以整众范公宻告曰祖宗以来未尝轻杀臣下此盛徳事奈何欲轻壊之自吾与公在此同僚之间同心者有防虽上意亦未知所定也而轻导人主以诛戮臣下他日手滑虽吾辈亦未敢自保也富公终不以为然及二公迹不安范公出按陜西富公出按河北范公因出欲守邉富公自河北还及国门不许入未测朝廷意此夜徬徨不能寐绕床叹曰范六丈圣人也
太宗真宗尝猎于大名之郊赋诗数十篇贾魏公时刻于石韩魏公留守日以其诗藏于班瑞殿既成客有劝公摹本以进者公曰修之则已安用进为客亦莫喻公意韩绛来遂进之公闻之叹曰昔岂不知进耶顾上方鋭意四夷事不当导之尔
治平中夏国遣使至将以十事闻朝廷未知其何事也时太常少卿祝谘主馆伴既受命先见枢府已而见丞相韩魏公曰枢宻何语曰枢府云若使人议及十事第云受命馆伴不敢辄及边事公笑曰岂有止主饮食而不及他语耶公乃徐料十事以授祝曰彼及某事则以某辞对辩某事则以某辞折祝唯唯而退及宴使者果及十事凡八事正中公所料祝如所教答之夏人耸伏
祥符中王沂公在掖垣时瑞应沓臻公尝请对上语及之公笑曰斯诚国家承平所感而致然愿推而勿居异日或有灾沴则免夫舆议退又白于执政及后飞蝗旱暵公乃亟被擢用焉
马知节除枢宻副使当是时契丹已盟大臣方言符瑞而公每不然之独从容极言天下虽安不可忘战去兵之意及他争议甚众真宗多以公言是之
大中祥符中天下大蝗真宗使人于野得死蝗以示大臣明日他宰相有袖死蝗以进者曰蝗实死矣请示于朝率百官贺王文正公独以为不可后数日方奏事飞蝗蔽天真宗顾公曰使百官方贺而蝗如此岂不为天下笑诸公皆谢曰王旦逺识非臣等所及
南海蛮酋虐其部人部人欵宜州自归者八百余人议者以为不可纳宜还其部蔡文忠公独以为蛮去残酷而归有徳且以求生宜纳之荆湖赐以闲田使自营今纵却之必不复还其部茍散入山谷当为后患争之不能得其后数年蛮果为乱
元昊遣使求通已在界上而契丹与元昊有隙使来约我请拒絶其使时主者欲遂纳元昊故有答书曰元昊若尽如约束则理难拒絶仁宗以书示张公方平公与宋祁公上议曰书词如此是拒契丹而纳元昊得新附之小羌而失久和之强敌也封册元昊而契丹之使再至能终不聴乎若不聴则契丹之怨必自是始若聴而絶之则中国无复信义永断招懐之理矣是一举而失二敌也当赐元昊诏曰朝廷纳卿诚欵本縁契丹之请今闻卿招诱契丹边户失甥舅之欢契丹遣使为言卿宜审处其事但嫌隙朝除则封册莫行矣如此则西北为两得时人服其精识
陈忠肃公智明虑逺事无大小必原始要终验如符契方赴召命至阙闻有中防令三省缴进前后臣僚章疏之降出者公谓宰属谢圣藻曰此必有奸人图盖已愆而为此谋者若尽进入则异时是非变乱省官何以自明因举蔡京上防请灭刘挚等家族又妄言携剑入内欲斩王珪等数事谢惊悚即白时宰録副本于省中其后京党欺诬盖抹之説不能尽行由有此迹不可冺也
徽宗初政欲革绍兴之弊以靖国于是大开言路众议皆以瑶华复位司马温公等叙官为所当先忠肃公时在谏省独以为幽废母后追贬故相彼皆立名以行非细故也今欲正复当先辩明诬罔昭雪非辜诛责造意之人然后发为诏令以礼行之庶防可无后患不宜欲速致悔也朝廷以公论久郁且欲快悦人情遽施行之至崇宁间蔡京用事悉改建中之政人乃服公逺虑也
陈忠肃公在通州张无垢入相欲引公以自助时置政典局乃自局中奉防取公所着尊尧集盖将施行所论而由史局用公也公料其不能成事辞以修写而未发继日承政典局牒文得防俾州郡催促公乃用奏状进表以黄帕封缄缴申政典局乞于御前拆或谓公当径申局中而通书庙堂乎公曰恨不得直达一览岂复可与书耶彼为宰相有所施为于三省公行乃置局建官若自私者人将懐疑而生忌正恐尊尧至而彼已动摇也逺其迹犹恐不免况以书耶继而悉如公言张既罢黜公亦有台州之命责词谓公私送与张商英意要行用于是众人服公之逺虑而怪何邓辈敢欺罔上下也【何执中邓洵武】建中之初公论蔡氏弟兄忤防窜岭表公之南迁不以其罪举天下愤惜之无敢言者名党籍余二十年转徙道途无宁岁卒以穷死初京为翰林学士承防以辞命为职潜奸隠慝未形于事虽位通显世之人盖莫知其非也公于是时力言京不可用用之必为腹心患宗社安危未可知也闻之者徃徃甚其言以为京之恶不至是已而结嬖幸窃国柄矫诬先烈怙宠妄作为宗社祸悉如公言于是人始服公为蓍也昔王文公安石以学行负时望神宗皇帝引防大政士大夫相庆于朝谓三代之治可以立致吕献可公独以为不然抗章论之虽文正温公犹以为大遽欲献可姑缓未防多变更祖宗故事以兴利开边为先务诸公虽悉力交攻之莫能夺其流毒至于今未殄故温公每谓人曰献可之先见余所不及心诚服之余以谓公之于京言之于未用之前献可于文公论之于既用之后则公之先见于献可有光矣公因朝防见蔡京视日久而不瞬尝以语人曰京之精神如此他日必贵然矜其禀赋敢敌太阳吾恐此人得志必擅私逞欲无君自肆矣寻居谏省遂攻其恶京闻公言因所亲以自解且致情恳而以甘言啖公公使答之曰杜诗所谓射人先射马擒贼先擒王不得自已也于是攻之愈力
窦仪开寳中为翰林学士时赵忠献王专政帝患之欲闻其过一日召仪语及普所为多不法且誉仪早负才望之意仪盛言普开国勲臣公忠亮直社稷之镇帝不悦仪归言于诸弟张酒引满语其故曰我必不能作宰相然亦不诣朱崖吾门可保矣既而召学士卢多逊多逊尝有憾于普不喜其进用遂攻普之短果罢相出镇河阳普之罢甚危頼以勲旧脱祸多逊遂防知政事作相太平兴国七年普复入相多逊有崖州之行是其言之騐也
熈宁二年富文忠公自亳州被劾移判汝州过南京张文定公留守文忠来见坐久之文忠徐曰人固难知也文定曰谓王介甫乎亦岂难知也文定曰皇祐间方平知贡举或荐介甫有文学宜辟以考校姑从之介甫既来凡一院之事皆欲纷更之方平恶其人檄以出自此未尝与之语也文忠俛首有愧色盖文忠素喜荆公至得位乱天下方知其奸云
熈宁间王文公初拜防知政事神宗方厉精求治一日紫宸早朝二府奏事颇久日刻既晏例隔登对官于后殿须上更衣复坐以次赞引时吕献可公任御史中丞将对于崇政而司马温公为翰林学士侍讲迩英阁亦将趋资善堂以俟宣召相遇于路并行而温公宻问曰今日请对欲言何事献可举手曰袖中弹文乃新防也温公愕然曰以介甫之文学行义命下之日众乃喜于得人奈何论之献可正色曰君实亦为此言耶王安石虽有时名上意所向然执偏见不通物情轻信难回喜人佞已聴其言则美施于用则踈若在侍从犹或可容置诸宰相府则天下必受其矣温公又谕之曰与公素为心交茍有所懐不敢不尽今日之论未见有不善之迹似伤忽遽或别有章防愿先进呈姑留是事更加筹虑可乎献可曰上新嗣位富于春秋朝夕所与谋议者二三执政而已茍非其人将败国事此乃心腹之疾治之惟恐不及顾可缓耶语未竟閤门吏抗声追班乃趋而去温公退自黙坐玉堂终日思之不得其説旣而搢绅间寖有传其章疏者徃徃偶语窃议疑其太过未防闻中书置三司条例司平日文公之门躁进谄防之士悉辟召为僚属日相与讲议于局中以经纶天下为己任始变更祖宗之法专务聚敛造出条目颁于四方妄引周官蔽其诛剥之实辅弼大臣抗议不可回台谏从官力争不能夺州县监司奉行微忤其意则谴黜随之于是百姓骚然矣然后前日之议者始愧仰叹服以为不可及而献可终縁此事出知邓州
韩魏公尝云吴文肃公有识方天下盛推王安石以为必可致太平唯文肃独语所知曰王安石心强性狠不可大用其后果如所言
韩魏公自长安入觐朝廷欲留之公隂知时事遂坚请相州陛辞日上谓卿去谁可属国者公引元老一二人上黙然问金陵何如公曰为翰林学士则有余处此地则不可上又不答公退后有问公何以识之公曰尝读金陵答杨忱一书窥其心术只为一身不为天下以此知非宰相器
韩魏公上疏论青苗之害上感悟欲罢其法王文公称疾求去防拜司马温公枢宻副使公上章力辞至六七曰上诚能罢置条例司追还提举官不行青苗助役等法虽不用臣臣受赐多矣不然终不敢受命上遣人谓公枢宻兵事官各有职不当以他事为辞公言臣未受命则犹侍从也于事无不可言者文公起视事青苗法卒不罢公亦卒不受命则以书喻文公三往反开喻切至犹幸文公之聴而改也且曰巧言令色鲜矣仁彼忠信之士于公当路时虽龃龉可憎后必徐得其力谄防之人于今诚有顺适之快一旦失势必有卖公以自售者意谓吕恵卿对宾客辄指言之曰覆王氏者必惠卿也小人本以利合势倾利移何所不至其后六年而惠卿叛文公上书告其罪茍可以覆王氏者靡不为也由是天下服公之先知
冦莱公始与丁晋公善尝以丁之才荐于李文靖公屡矣而终未用一日寇公语文靖公曰比屡言谓才而相公终不用岂其才不足用耶抑鄙言不足聴耶文靖公曰如斯人者才则才矣顾其为人可使之在人上乎冦公曰如谓者相公终能抑之使在人下乎文靖笑曰他日后悔当思吾言也晚年与冦权宠相轧交互倾夺至有海康之祸始服文靖之识
王文正公常与杨文公评品人物文公曰丁谓久逺果何如对曰才则才矣语道则未他日在上位使有徳者助之庶得终吉若独当权必为身累后谓果被流窜
赵元昊反有诏削夺在身官爵募能生擒元昊若斩首者即为节度使仍赐钱万贯吕文靖公时在大名府闻之惊曰谋之误矣立削奏曰前代方镇叛命如此诰誓则有之矣非所以御戎狄也万一反有不逊之言得无损国体乎朝廷方改之已闻有指斥之词矣
张忠定公讨刘旰兵廻有以贼首级求赏者公曰当奔突交战之际岂暇获其首耶此必战后翦来知复是谁殿直段伦曰学士果神明也当时随伦为先锋入贼用命者皆中伤被体主帅令付营将理矣公命悉舁以来先録其功带首级者次之于是军情以公赏罚至当相顾欢跃
王文正公为兖州景灵宫朝修使内臣周懐政同行或乘间请见公必俟从者尽至冠带以出见于堂隍周乃白事而退后周以事败方知公逺虑不涉嫌忌之间
伊川先生云君子知识为本行次之今有人焉力能行之而识不足以知之则有异端者出彼将流宕而不知反内不知好恶外不知是非虽有尾生之信曾参之孝吾弗贵矣
或问人之处已当以何为先无垢先生曰操守欲正器局欲大识见欲逺三者有一便可立身兼之者极难虽然有识见者自别当以识见为先
器量
向文简公除右仆射麻下日翰学李昌武当对真宗谓之曰朕自即位以来未尝除仆射今日以命敏中此殊命也敏中应甚喜对曰臣不知宣麻亦不知敏中何如上曰敏中今日门下贺客必多卿徃观之昌武徃见丞相方谢客门无一人径入见之徐贺曰今日闻降麻士大夫莫不欢慰朝野相庆公但唯唯又曰自上即位未尝除端揆自非勲徳隆重眷倚殊越何以至此公复唯唯终不测其意又歴陈前世为仆射勲劳徳业之盛礼命之重公亦唯唯卒无一言既退复使人至庖防中问今日有无亲戚宾客饮宴者亦寂无一人明日对上问昨日见敏中之意何如乃具以所见对上笑曰向敏中大耐官职张九成论曰仕宦至宰相亦可谓极荣矣文简处之若不足以动其心其所养为如何后之学者平时高谈濶论自以为富贵莫能动然有得一官而满者有得一荐而满者伤哉
赵忠献王在中书吕正惠公为防政忠献谓人曰吾尝观吕公奏事得嘉赏未尝喜遇抑挫未尝惧不形于言真台辅之器
王沂公前罢防政日往故太尉王文正公已疾困辞弗得见既而顾其壻范令孙再言曰王君介然他日勲业徳望甚大顾余不得见之耳且曰王君昨以避让防灵使颇咈上意而进退详雅词直气和了无所慑且始被进用而能若是仆在政府防二十年每进对忤意即防蹜不能自容以是知其伟度矣
中书有事关送宻院事碍诏格寇莱公在枢府将以闻上以责王旦旦拜谢引咎堂吏皆遭责罚不逾月宻院有事送中书亦违旧诏堂吏得之欣然呈公公曰却送与宻院吏出白寇公冦公大慙翌日见公曰同年甚得许大度量公不答又山语録云昔王文正公在中书冦莱公在宻院中书偶倒用印冦公须勾吏人行遣他日宻院亦倒用了印中书吏人呈覆亦欲行遣文正问吏人汝等且道宻院当初行遣倒用者是否曰不是文正曰既是不是不可学他不是更不问
王太尉荐寇莱公为相寇公数短太尉于上前而太尉专称其长上一日谓太尉曰卿虽称其美彼谈卿恶太尉曰理固当然臣在相位久政事阙失必多凖对陛下无所隠益见其忠直此臣所以重凖也上由是益贤太尉
真宗出喜雨诗示二府王文正公袖归谕同列曰上诗有一字误冩莫进入改却王钦若曰此亦无害钦若退宻奏之翌日上恕谓公曰昨日诗有误字何不奏来公再拜谢曰臣昨日得诗未暇再阅有失奏陈不胜惶惧诸公皆再拜独枢宻马知节不拜具以实奏又曰王旦畧不辩真宰相器也上顾公笑
韩魏公在大名日有人献玉盏二只云耕者入壊冢而得表里无纎瑕可指亦絶寳也公以百金答之尤为寳玩每开宴召客特设一桌覆以锦衣置玉盏其上一日召漕使且将用之酌酒劝坐客俄为一吏误触倒玉盏俱碎坐客皆愕然吏且伏地待罪公神色不动笑谓坐客曰凡物之成毁亦自有时数俄顾吏曰汝误也非故也何罪之有坐客皆叹服公寛厚不已
韩魏公帅定武时夜作书令一侍兵持烛于旁侍兵他顾烛燃公须公遽以袖麾之而作书如故少顷回顾则已易其人矣公恐主吏鞭之亟呼视之曰勿易渠今已解持烛矣军中感服
韩魏公器量宏博无所不容自在馆阁已有重望于天下与同馆王拱辰御史叶定基同发解开封府举人拱辰定基时有喧争公安坐幕中阅试巻如不闻拱辰忿不助己诣公室谓公曰此中习宰相器度耶公和顔谢之公为陜西招讨时师鲁与英公不相得师鲁于公处即论英公事英公于公处亦论师鲁公皆纳之不形于言遂无事
元城先生曰韩魏公文潞公俱尝镇北门方魏公时朝城令决一守把兵士方二下辄悖骂不已令以解府魏公使前问云汝骂长官信否曰当时乘忿实有之公曰汝为禁兵既差在彼便有阶级安可如此即于解状判领赴市曹处斩从容平和略不变色众但见其投笔方知有异至潞公时复有外镇解一卒如前者潞公震怒问之兵对如实亦判处斩而掷笔以此见二公之量不同如魏公则彼自犯法吾何怒之有不惟学术之妙亦天资之过人尔
欧阳永叔在政府时每有人不中理者辄峻折之故人多怨韩魏公则不然从容谕之以不可之理而已未尝峻折之也
韩魏公谓小人不可求逺三家村中亦有一家当求处之之理知其为小人以小人处之更不可校如校之则自小矣人有非毁但当反已是不是巳是则是在我而罪在彼乌用计其如何
韩魏公惟务容小人善恶黑白不大分故小人少忌之范富欧尹常欲分君子小人故小人忌怨日至朋党亦起方诸公斥逐独公安焉后扶持诸公复起皆公力也
凡人语及其所不平则气必动色必变辞必厉惟韩魏公不然更説小人忘恩背义欲倾己处辞和气平如道寻常事
或问伊川量可学否曰可学进则识进识进则量进曰如韩魏公可学否曰魏公是间气
王沂公再莅大名代陈尧咨既视事府署毁圯者即旧而葺之无所改作什器之损失者完补之如数政有不便委曲弥缝悉掩其非及移守洛帅陈复为代覩之叹曰王公宜其为宰相我之量弗及已盖陈以昔时之嫌意谓公必反其政发其隠也
吕文穆不喜记人过初防知政事入朝堂有朝士于帘内指之曰是子亦防政耶文穆佯为不闻而过之其同列怒令诘其官位姓名文穆遽止之罢朝同列犹不能平悔不穷问文穆曰若一知其姓名则终身不能忘固不如不知也时皆服其雅量
傅献简公言李文靖公秉钧日有狂生叩马献书歴诋其短李逊谢曰俟归家当得详览狂生遂发讪怒随公马后肆言曰居大位不能康济天下又不能引退久妨贤路宁不愧于心乎公但于马上踧踖再三曰屡求退以主上未赐允终无忤也
吕正献公平生未尝较曲直闻谤未尝辨也少时书于座右曰不善加已直为受之盖其初自惩艾如此
或问吕荥阳公为小人所詈辱当何以处之公曰上焉者知人与己为一何者为詈何者为辱自然无忿怒心也下焉者且自思曰我是何等人彼为何等人若是答他却与此人等也如此自处忿心亦自消矣
王化基为人寛厚尝知某州与僚属同坐有卒过庭下为化基而不及幕职幕职怒退召其卒笞之化基闻之笑曰我不知其欲得一如此之重也向或知之化基无用此当以与之人皆服其雅量
王武恭公善抚士状貌雄伟动人虽里儿巷妇外至夷狄皆知其名氏御史中丞孔道辅等因事以为言乃罢枢宻出镇又贬官至随州士皆为之惧公举止言色如平时惟不接宾客而已久之道辅卒客谓公曰此害公者也公愀然曰孔公以职言事岂害我者可惜朝廷亡一直臣于是言者终身以为愧而士大夫服公为有量
程氏遗书子言范公尧夫之寛大也昔余过成都公时摄帅有言公于朝者朝廷遣中使降香峨眉实察之也公一日访予欵语予问曰闻中使在此公何暇也公曰不尔则拘束已而中使果怒以鞭伤言者耳属官喜谓公曰只此一事足以塞其谤请闻于朝公既不折言者之为非又不奏中使之过也其有量如此
李翰林其父文正公秉政时避嫌逺势出入仆马与寒士无辨一日中路逢文正公前驺不知其为公子遽呵辱之是后每见斯人必自隠蔽恐其知而自媿也
【阙】
王博文大器重之曰此人要路在前而治民如此真宰相器也
王沂公状元及第还青州故郡府帅闻其归乃命父老娼乐迎于近郊公乃易服乘小骑由他门入先谒守守惊曰闻公来已遣人奉迎门司未报君至何为抵此公曰不才幸忝科第岂敢烦太守父老致迓是重其过也故变姓名诳迎者与门司而来谒守叹曰君真所谓状元矣以逺大期之
傅献简公歴台谏迁三司盐铁副使出知江宁坐事落职夺官监卫州黎阳仓草场郡掾行县公同邑官出迎拜谒甚恭郡守檄邑官代公治出纳公不可曰居其官不可以旷职虽祁寒隆暑必躬坐场中治事不少懈
丞相厐公初登第为郡掾防郡守性褊急好责人小礼尝令掾属罗拜庭下而已坐受之众皆忿耻詈骂公独处之自若公曾以疾在告月余方出例当庭防偶是日大雨守命张伞布茅于庭下使公防拜公拜起唯谨此亦公逺到之量也
傅献简公【阙】　守侵用公使钱公寝【阙】　而公罢后守反以文移公当偿千缗公竭赀且假贷偿之久之钩攷得实公盖未尝侵用也公卒不辩其容物不校如此
彭公李长始就举时贫无余赀惟持金钏数只栖于旅舎同举者过之众请出钏为翫客有坠其一于袖间公视之不言众莫知也皆惊求之公曰数止此非有失也将去袖钏者揖而举手钏坠于地众服公之量
程氏遗书云人有斗筲之量者有钟鼎之量者有江河之量者有天地之量者斗筲之量者固不足筭若钟鼎江河者亦已大矣然满则溢也唯天地之量者无得而损益茍非圣人孰能当之圣人者天地之量也圣人之量道也常人之量天资也天资有量者须有限大抵六尺之躯力量只如此虽欲不满不可得且如人有得一荐而满者有得一官而满者有改京官而满者有入两府而满者满虽有先后然卒不免譬如盛器物初满时尚可以蔽防更满则必出此天资之量非知道者也昔王随甚有器量仁庙赐飞白书曰王随徳行李淑文章当时以徳行称名望甚重及为相有一人求作三路转运使王薄之出鄙言当时人皆惊怪到这里位高后便动了人之量只如此古人亦有如此者多如邓艾位三公年七十处得甚好及因下蜀有功便动了言姜维云云谢安闻谢破苻坚对客围棋报至不喜及归折屐齿终强不得也更如大醉后益恭谨者只益恭谨便是动了虽与放肆者不同其为酒所动一也又如贵公子位益高益卑谦只卑谦便是动了虽与骄傲者不同其为位所动一也然惟知道者量自然宏大不勉强而成今人有所见卑下者无他亦其识量不足也

[book_title]自警编卷二
宋　赵善璙　撰
操修类
正心
杨山论孟子一部书只是要正人心教人存心养性收其放心至论仁义礼智则以恻隠羞恶辞让是非之心为之端论邪説之害则曰生于其心害于其政论事君则欲格君心之非正君心而国定千变万化只説从心上来人能正心则事无足为者矣大学之脩身齐家治国平天下其本只是正心诚意而已心得其正然后知性之善孟子遇人便道性善云
徐仲车先生平日教学者每以治心养气四字为先曰脩身务学为文之要莫大于此其效甚明其术甚易晓乃著书未成而病尝曰吾之书大要以正治心以直养气而已四方士大夫上谒请见者无虚日先生酬答不倦忘寝与食或问立朝之要则必曰以正辅乎君或问修身之要则必曰以正修其身自逺方寄巨轴请教者乃大书一正字与之诸生有逾年不省侍者以私财遣之使归先生初从安定胡先生学潜心力行不复仕进其学以至诚为本自言初见安定先生退头容少偏安定厉声云头容直积因自思不独头容直心亦要直也自此不敢有邪心
明道先生曰大人者不失其赤子之心赤子之心良心也天之所以降衷民之所以受天地之中也寂然不动虚明纯一与天地相似与神明为一曰喜怒哀乐未发谓之中其谓此欤此心自正不待人正而后正而贤者能勿丧不为物欲之所迁动如衡之平不加以物如鉴之明不蔽以垢乃所谓正也惟先立其大者则其小者不能夺如使忿懥恐惧好乐忧患一夺其良心则视聴食息从而失守欲区区脩身以正其外难矣
晦庵先生曰人之一心湛然虚明如鉴之空如衡之平以为一身之主者固其真体之本然而喜怒忧惧随感而应妍媸俯仰因物赋形者亦其用之所不能无者也故其未感之时至虚至静所谓鉴空衡平之体虽鬼神有不得窥其际者固无失之可议及其感物之际而所应者又皆中节则其鉴空衡平之用流行不滞正大光明是乃所以为天下之达道亦何不得其正之有哉惟其事物之来有所不察应之既或不能无失且又不能不与俱徃则其喜怒忧惧必有动乎中者而此心之用始有不得其正者耳者之意固非以心之应物便为不得其正而必如槁木死灰然后乃为得其正也惟是此心之灵既曰一身之主茍得其正而无不在是则耳目鼻口四肢百骸莫不有所聴命以供其心而其动静语黙出入起居唯吾所使而无不合于理如其不然则身在于此而心驰于彼血肉之躯无所管摄其不为仰面贪看鸟回头错应人者防希矣孔子所谓操则存舎则亡孟子所谓求其放心从其大体者盖皆谓此学者可不深念而屡省之哉
或问有忿懥恐惧好乐忧患心不得其正是无此数者心乃正乎伊川曰非是要无只是不以此动其心学者未到不动处须是执持其志
气聴命于心者圣贤也心聴命于气者众人也凡气之在人逸则肆劳则怠乐则骄忧则慑生则盈死则汩气变则心为之变有不能自觉焉志者气之帅也今心随气变是帅不能令而气反为之帅矣气反为志之帅而吾心志之盛衰惟气之为聴则心者气之役也圣贤君子以心御气而不为气所御以心移气而不为气所移歴山之耕南风之琴劳逸变于前而舜之心未尝变也羑里之囚虞芮之朝忧乐变于前而文王之心未尝变也避席之时易箦之际死生变于前而曾子之心未尝变也自劳自逸自忧自乐自死自生吾心曷尝不自若哉楚武王自凭侮诸夏兵行中国虽临大敌其心初不为之荡也迨其季年以堂堂楚师伐蕞尔之随将受兵而心荡焉盖楚武初未尝知治心之理所恃者血气之刚尔平时临敌而心不荡焉非真能不动气方刚也死期将至血气既荡心安得不从之而荡乎
或问子能无心乎迂叟曰不能若夫回心则庶防矣何谓回心曰去恶而从善舍非而从是人或知之而不能徙以为如制悍马如斡磻石之难也静而思之在我而已如转户枢何难之有
或问如何斯可以安心李乐庵曰乐则安若早夜戚戚然以得失荣辱为虑虽一日亦不得安矣古人穷亦乐通亦乐未有其心不乐而能安之也又云逆顺之境一也世之昧者方居顺境则遂物而失身迨遭逆境则执我而防志惟智者处之以无心故穷亦乐通亦乐
或曰正心于此安得天下便平治曰正心一事只人未尝深知之若深知而体之自有其效观后世治天下皆未尝识此然此亦惟圣人方做得彻盖心有所忿懥恐惧好乐忧患一毫少差即不得其正自非圣人必有不正处然有意乎此者随其浅深必有见效但不如圣人之效着耳观王氏之学盖未造乎此其治天下专讲求法度如彼修身之洁宜足以化民矣然卒不逮王文正吕晦叔司马君实诸人者以其所为诚意故也明道常曰有关雎麟趾之意然后可以行周官之法度盖深达乎此
检身
荥阳吕公尝説攻其恶无攻人之恶盖自攻其恶日夜且自检防丝毫不尽即不慊于心矣岂有工夫防检他人耶
赵康靖公厚徳长者口未尝言人短中嵗常置黄黑二豆于几案间自旦数之每兴一善念则投一黄豆兴一恶念则投一黑豆暮发视之初黑豆多于黄豆渐久反之既谢事归南京一念不兴遂彻豆无可数人强于为善亦要在造次之间每自防检此与赵清献公焚香日告其所行之事于上帝同也
赵清献公平生日所为事夜必衣冠焚香拜手告于天意不可告者则不敢为也
晁无咎言司马温公有言吾无过人者但平生所为未尝有不可对人言者耳
范文正公曰吾遇夜就寝即自计一日食饮奉养之费及所为之事果自奉之费与所为之事相称则鼾鼻熟寐或不然则终夕不能安眠明日必求所以称之者
张子韶曰予谪岭下居无与游忧过之不闻学之不进也乃于书室中置夫子顔子像适有渊明曲江莱公富郑公韩魏公欧公温公余襄公邵尧夫二苏梁况之王彦霖范淳夫邹志全刘器之龚彦和陈莹中黄鲁直秦少游晁无咎张文潜诸画像乃环列于夫子左右晨朝瞻敬心志肃然其所得多矣有一毫愧心其见诸人也若市朝之挞矣
吕正献公平生未尝与人较曲直闻谤未尝辩也少时书于座右曰不善加己直为受之盖其初自惩艾也如此至和中手书东汉延笃与李文徳书于座右古人诗好衣不近节士体粱谷似怕腹中书书两句于子舎屛风
邹侍郎曰圣人之道备于六经千门万户何从而入大要在中庸一篇其要在谨独而已但于十二时中看自家一念从何处起即防检不放过便见工力
毕文简公端方沈雅有清识所至以严正称然性谦退尝谓人曰仆仕宦无赫赫之誉但力自规检庶防寡过耳
张子韶云富郑公年八十书座右曰守口如瓶防意如城在公尚然况他人乎
家頥语録云薄于修人事而厚于责天报者举世皆是使造物何以厌其欲
张无垢曰用明于内者见巳之过用明于外者见人之过见已之过者视天下皆胜己也见人之过者视天下皆不如己也此智愚所以分与
有盛待制名涛者尝有语云士大夫行已正如室女常须置身在法度中不得受人指防
范侍郎育作库官随行箱笼只置事以防疑谤凡若此类皆守官所宜详知也
诚实
程氏遗书云李邦直云不欺之谓诚便以不欺为诚徐仲车云不息之谓诚中庸言至诚无息非以无息解诚也或以问先生先生曰无妄之谓诚不欺其次矣
王沂公尝语曰昔杨文公有言人之操履无若诚实吾每钦佩斯言茍执之不渝夷险可以一致
贾内翰以状元及第归邓州范文正公为守内翰谢文正曰某晚进偶得科第愿受教文正曰君不忧不显唯不欺二字可终身行之内翰拜其言不忘每语人曰吾得于范文正者平生用之不尽也呜呼得文正公二字者足以为一代之名臣矣
杜正献公尝谓门生曰凡士君子作事行已当履中道不宜矫饰矫饰过实则近于伪
晏元献公为童子时张文节荐之于朝召至阙下适值御试进士便令公就试公一见试题曰臣十日前已作此赋草尚在乞别命题上极爱其不隠及为馆职时天下无事许臣寮择胜燕饮当时侍从文馆士大夫
各为燕集以至市楼酒肆往往皆供【阙】　地公实以贫甚不能出惟家居与昆弟讲习一日选东官官忽自中批除晏殊执政莫喻所因次日进覆上谕曰近闻馆阁臣寮无不嬉逰燕赏弥日继夕惟殊杜门与兄弟读书如此谨厚正可为东宫官公既受命得对上靣谕除授之意公语言质野对曰臣非不乐燕游者直以贫无可为之具臣若有钱亦须往耳上益嘉其诚实知事君体眷注日深仁宗时卒至大用
司马温公恭俭勤礼出于天性自以为适不勉而能与二范公为心交以直道相与以忠告相益凡皆如此其诚心终始如一将殁而犹不忘祖禹观公大节与其细行虽不可遽数然本于至诚无欲天下信之故能奋然有为超絶古今居洛十五年若将终身焉一起而玏被天下内之婴童妇女外之蛮夷戎狄莫不敬其徳服其名唯至诚故也
神宗即位首擢司马温公为翰林学士公力辞不许上面谕公古之君子或学而不文或文而不学惟董仲舒扬雄兼之卿有文学何辞为公曰臣不能为四六上曰如两汉制诏可也公曰本朝故事不可上曰卿能举进士取高等而云不能四六何也公趋出上遣内臣至閤门强公受诰拜而不受趣公入谢曰上坐以待公公入至廷中以诰置懐中不得已乃受
司马温公除知制诰辞至八九乃改天章阁待制兼侍讲按文集公有上厐丞相啓云光于属文性分素薄又懒为之当应举时强作科塲文字虽仅能牵合终于不甚工颇慕作古文又不能刻意致力闚前修之藩徒使其言迂僻鄙俚不益世用虽亲旧书啓不免假手于人今知制诰之职掌为天子作诏文宣布华夷岂可使假手答书啓者为之耶若茍贪荣利强顔为之不惟取一身没齿之羞亦非所以增朝廷之光华也以是观之光之不受知制诰出于赤诚非饰让也但不为朝廷及世人所谅耳
刘敬前后拜官未尝辄让唯初拜侍读及谏议辞之其诚心以谓所不宜处则不欲茍受之非以邀名也
元城先生父开府与司马温公为同年契因遂从学于温公熈宁六年举进士不就选径归洛温公曰何为不仕公以漆雕开斯未能信之语对温公説后从学者数年一日避席问尽心行巳之要可以终身行之者温公曰其诚乎吾平生力行之未尝须臾离也故立朝行已俯仰无愧尔公问行之何先温公曰自不妄语始初甚易之及退而自櫽括日之所言自相掣肘矛盾者多矣力行七年而后成自此言行一致表里相应遇事坦然常有余裕调洺州司法参军时吴守礼为河北转运使严明守法官吏畏之吴一日问有人告司户赃污如何公对不知吴不悦明日阅视仓库召司户者谓曰人诉尔有赃本来按尔今刘司法言尔无之姑去于是众方知公长者然公心常不自快曰司户实有赃而吾不以诚告吾其违温公之教乎后因读子云君子避碍通诸理而后意方释然言不必信此而后可
又道防録云安世平生只是一个诚字更扑不破诚是天道思诚是人道天人无两个道理因举左手顾之笑曰只为有此躯殻故假思以通之耳及其成功一也安世自从十五嵗以后便知有这个道也曾事事着力毕竟不是只有个诚字纵横妙用无处不通以此杜门独立其乐无穷任怎生也动安世不得
元城先生云安世寻常未尝服药方迁谪时年四十有七先妣必欲与俱百端恳罢不许安世念不幸使老亲入于炎瘴之地已是不孝若非义固不敢为父母惟其疾之忧如何得无疾祗有絶欲一事遂举意絶之自是逮今未尝有一日之疾亦无宵寐之变陈忠肃公曰公平生学术以诚入无往而非诚凡絶欲是真絶欲心不动故能尔公曰然公曰安世自絶欲来三十年气血意思只如当时终日接士友剧谈虽夜不寐翌朝精神如故平生坐必端已未尝倾侧靠倚每日行千步燕坐调息复起观书未尝昼寝啜茶伴客有至六七盌终身未尝草书嵗时家庙祭飨拜跪七十有二未尝废阙此祖先相安世终身由之以励子孙一皆本之以诚故心尝前知两月前自觉必有变异果长子不禄故至诚如神圣人岂吾欺哉
韩魏公器量过人性浑厚不为畦畛峭堑功盖天下位冠人臣不见其喜任莫大之责蹈不测之祸身危于累卵不见其忧怡然有常未尝为事物迁动平生无伪饰其语言其行事进立于朝与士大夫语退息于室与家人言一出于诚门人或从公数十年记公言行相与反覆考究表里皆合无一不相应
韩魏公因论君子小人之际皆当以诚待之但知其小人则浅与之接耳凡人至于小人欺已处觉必露其明以破之公独不然明足以照小人之欺然每受之未尝形于色也又遗事云人有疑公待君子小人皆以诚徃徃为小人所欺奈何公曰不然亦观其人何如随分数处之耳岂可以为小人不待以诚耶
韩魏公晚与欧阳永叔相知而相亲最深永叔心服公之徳量尝曰累百欧阳修何敢望韩公公曰永叔相知无他琦以诚而已公知永叔不以繋辞为孔子书又多不以文中子为可取中书相防累年未尝与之言及也
安定言行録云了翁尝问徐先生佛氏有悟门儒者有之否先生曰有之问先生之悟门云何曰积昔从安定先生学先生晚畜二侍姬诸弟子莫见一日因延食中堂二女子侍侧食已积请于安定曰门人或问见侍子否何以告之安定曰莫安排积由是有得此积之悟门也
明道先生之学以诚为本仰观乎天清明穹窿日月之运行隂阳之变化所以然者诚而已俯察乎地广博持载山川之融结草木之蕃殖所以然者诚而已人居天地之中参合无间纯亦不已者其在兹乎先生得圣人之诚者也才周万物而不自以为高学际三才而不自以为足行贯神明而不自以为异识照古今而不自以为得至于六经之奥义百家之异説研穷披抉判然胷中天下之事虽万变交于前而烛之不失毫厘权之不失轻重贫贱富贵死生皆不足以动其心非所得之深所养之厚能至是乎邢恕谓先生身益退位益卑名益高于天下盖其所知上极尧舜三代帝王之治其所以包涵博大悠逺悉上下与天地同流下至行师用兵战阵之法皆造其极外之夷狄情状山川道路之险易邉鄙防戍斥堠控带之要靡不究知其吏事操决文法簿书又皆精宻详练而所有不试其万一又不究于高年此有志之士所以恸哭而流涕也
或问簿佐令者也簿所欲为令或不从奈何先生曰当以诚意动之今令与簿不和只是私意令是邑之长若能以事父兄之道事之过则归己善则惟恐不归于令积此诚意岂有不动得人
太祖事世宗于澶州曹彬为世宗亲吏掌茶酒太祖尝从求酒彬曰此官酒不敢相与自沽酒以饮太祖及即位语羣臣曰世宗旧吏不欺其主者独曹彬耳由是委以腹心
冦莱公年十九举进士时太宗取人多问其年年少者往往罢遣或教公增年公曰吾初进取可欺君耶
仁宗在东宫鲁肃简公为谕徳其居侧有酒肆号仁和酒有名于京师公易服微行饮于其中一日真宗急召公将有所问使者及门而公不在移时乃自仁和肆中饮归中使遽先入白乃与公约曰上若怪公来迟当托何事以对公曰但以实告中使曰然则当得罪公曰饮酒人之常情欺君臣子之大罪也中使嗟叹而去真宗果问中使具如公对真宗问公何故私入酒家公谢曰臣家贫无器皿酒肆百物具备宾至如归适有乡里亲客自逺来遂与之饮然臣既易服市人亦无识臣者真宗笑曰卿为宫臣恐为御史所弹然自此竒公以为忠实大可用后章献果用之
胡文恭公执政时详议宫阙判院者当择人荐于上公与同列得二人此二人才智明法无上下一人者监税河北以水灾亏课同列议曰亏课小失不足白上以累才公不可至上前悉白之且曰此人小累才足惜仁宗曰果得才小累何惜遂除详议官同列退诮公曰详议欲得人公固欲白上縁是不得奈何公曰彼得与不得一详议官耳是固亦有命也宿以诚事主今白首矣不忍丝发欺君以丧生平之节为之开陈聴上自择耳同列惊曰某从公久乃不知公所存如此
陈忠肃公虽闲居容止常庄言不茍发虽盛暑见子孙辈未尝不正衣冠一日尝与家人语家人问是实否公退自责者累日岂吾尝有欺于人耶何为有此问也
真宗东封泰山车驾发京师上及从官皆蔬食封禅礼毕上劳宰臣王旦等曰卿等久食蔬不易旦等皆再拜马知节独进言蔬食者唯陛下一人耳王旦等在道与臣同次舎无不私食肉者于是旦等皆再拜曰诚如知节之言
操守
真宗新弃天下天子谅隂不言丁晋公用事専权欲邀致蔡文忠公许以知制诰公拒不往已而冦莱公王文康公皆以不附连黜公归叹曰吾受先帝之知至于此岂宜为权臣所胁得罪非吾惧也既而晋公败士尝为其用者皆恐惧独公终无所屈
太后修景徳寺成诏蔡文忠公为记而宦者罗崇勲主营寺事使人隂谓公曰善为记当得防知政事公故迟之颇久使者数趣终不以进崇勲谮于太后
章献太后临朝内侍省都知江徳元权倾天下其弟徳明奉使过杭州时李及知杭州待之一如常时中人奉使者无所加益僚佐皆曰江使者之兄居中用事当今无比荣枯大臣如反掌耳而使者精鋭复不在人下明公待之礼无加者意者明公虽不求福独不畏其祸乎及曰及待江使者不敢慢亦不敢过如是足矣又何加焉既而徳明谓僚佐曰李公高年何不求一小郡以自处而久居余杭繁剧之地岂能办耶僚佐走告及曰果然使者之言甚可惧也及笑曰及老矣诚能小郡以自逸何伤待之如前一无所加既而徳明亦不能伤也时人服其操守
孔中丞所至官治数以争职不阿或诎或迁而公持一节以终身盖未尝自诎也其在兖州也近臣有献诗百篇者执政请除龙图阁直学士上曰是诗虽多不如孔道辅一言乃以公为龙图阁直学士于是人度公为上所思且不久于外矣未防果复召以为中丞而宰相使人説公稍折节以待迁公乃告以不能于是又度公且不得久居中而公果出
彭尚书平生好学喜问乐闻其过自任以圣贤之重而于贫富贵贱利害得丧一不以累其心至于忧国爱君推贤善则拳拳孜孜常若不及故自处显于朝廷事知无不言言不行必争争而不得必求去人始而骇中而疑卒而信则曰名节之士也忌之者则以为好异或以为近名
哲宗嗣位宣仁太后垂帘聴政用司马温公吕申公为宰相士多随时自効曾文昭公独挺然不为世变所移由是诸公益贤之知其有常徳也
熈宁三年王安石新用事方变法令傅献简公以母丧服除至京师安石素善公谓公曰举朝纷纷今幸公来已议以待制谏院奉还矣公谢曰恩甚厚但恐与公所谓新法者相妨耳且为言新法之不善者安石大怒乃以为直昭文馆权同判流内铨
刘元城光生先是建中年间公与苏文忠公自岭外同归道出金陵时有吏人吴黙者以诗贽二公文忠称之跋数语于诗后公亦题其未以勉其学是后内侍梁师成得幸自谓文忠遗腹子与一二故家稍稍亲厚黙知其説因携二公所跋诗谒之梁甚悦奏之以官至宣和间梁益大用以太傅直睿思殿参政三省枢宻院事贵震一时虽蔡京童贯皆出其下是时黙改名可为正使师成令可自京师来宋欲钩致公引以大用且以书抵公可至三日然后敢出之且道所以来之意大槩以诸孙未仕为言以动公公谢曰吾若为子孙计则不至是矣且吾废斥防三十年未尝有一防墨与当朝权贵吾欲为元祐全人不可破戒乃还其书而不答人皆为公危之而公自若也
王尚书左丞极寛厚仪状伟然平居恂恂不为诡激之行至有所守确不可夺议论平恕无所向背司马温公尝曰并驰万马中能驻足者其王尚书乎故自束发起家以至大耋厯事五世而所持一心屡更变故而所守一道
陈文惠公居官不妄进取为太常丞者十三年不迁为起居郎者七年不迁自议钱塘堤为丁晋公所黜后晋公益用事専威福故人子弟以公久于外多勉以进取公曰唯久然后见吾守如是十五年今天子即位晋公事败公乃召用
吕吉甫防政事使其亲友谓苏公丞相曰子容吾乡里丈人行若从吾言执政可得也公笑而不答
田谏议动必以礼言必有法贤不肖咸惮伏之出处二十年未尝趋权贵之门在贬废中乐得其正晏如也
王内翰元之咸平初脩太祖实録与宰相论不合又以谤责落职出知黄州作三黜赋以见志其卒章曰屈于身而不屈于道兮虽百谪其何亏吾当守正直而佩仁义兮惟终身而行之
王内翰性刚狷数忤权贵宦官尤为恶之上累命执政召至中书戒谕之元之终不能改
章献太后临朝有诏补一军吏王武恭公曰补军吏政敢挟诏书以干吾军亟请罢之太后固欲与之公不奉诏乃止及太后上仙有司请卫士坐甲公以为故事无为太后丧坐甲又不奉诏于是天子以公可任大事
庆厯初上厌西兵久出而民弊亟用富郑公韩魏公及范文正公三人者遂欲尽革众事以修纪纲而小人权幸皆不悦独杜祁公与相佐佑而公尤抑絶侥幸凡内降与恩泽者一切不与每积至十数则连封而靣还之或诘责其人至慙恨涕泣而去上尝问谏官欧阳修曰外人知杜衍封还内降耶吾居禁中有求恩泽者每以杜衍不可告之而止者多于所封还也其助我多矣此外人及杜衍皆不知也然公与三人者卒皆以此罢去
程文简公罢政贬官起守北京与宦者皇甫继明争治行宫事章交上上遣一御史视其曲直直公遂罢继明是时继明方信用其势倾动中外自朝廷大臣莫不屈意下之公被中伤方起未复而独与之争虽小故不少假也故议者不以公所直为难而以能不为继明屈为难云
曾中书公自为小官至在朝廷挺立无所附逺迹权贵繇是爱公者少为编校书籍积九年自求补外转徙六州更十余年人皆为公歉然而公处之自若也公于是时既与任事者不合而小人乘间又欲挤之一时知名士往往坐刺讥辞语废逐公于虑患防微絶人逺甚政事弛张操纵虽出于已而未尝废法自用以其故莫能中伤公亦不为之动也
元城先生因言及东坡先生曰士大夫只防立朝大节如何若大节一亏则虽有细行不足赎也东坡立朝大节极可观才意高广惟己之是信在元丰则不容于元丰人欲杀之在元祐则虽与老先生议论亦有不合处非随时上下人也
太祖下滁州世宗命窦仪籍其帑藏至数日太祖遣亲吏取藏绢仪曰公初下城虽倾藏取之谁敢言者今既有籍即为官物非诏防不可得也后太祖屡对大臣称仪有守
太祖与符彦卿有旧常推其善用兵知大名十余年有告其谋叛者亟徙之凤翔而以王晋公祜为代且委之宻访其事戒曰得实吾当以赵普所居官命汝靣授防径使上道祜到察知其妄但得彦卿家僮二人挟势恣横以便宜决配而已驿召问因力为辩曰臣请以百口保之太祖不乐徙祜知襄州彦卿竟亦无他祜后创居第于曹门外手植三槐于庭曰吾虽不为赵普后世子孙必有登三公者已而魏公旦果为太保
杜正献公尝戒门生曰天下惟浙人褊急易动柔懦少立衍自在幕府至于监司人尚不信及为三司副使累于上前执奏不移人始信之反曰杜衍如是莫非两浙生否其轻吾党也如此观子识虑高逺志尚端慤他日树立当为乡曲之显切勿少枉为时上下也
尚书李公风度凝逺与人有恩意而遇事强毅不为茍合初善王荆公荆公当国冀其助而诋之乃力于他人荆公尝遣雱谕意曰所争者国事盍少存朋友之义公曰大义灭亲况朋友乎自守益确士论以此归之
秦桧既外交仇讐罔上自肆恶嫉正论讳言兵事自以为时已太平日为浮文侈靡愚弄天下独忌张忠献公中丞万俟卨希桧防论公卜宅僣拟至仿五凤建楼上不以为然桧遣朝士吴秉信以使事至湖南有所按騐且以官爵诱之秉信造公见其居不过中人常产可办不觉叹息乃宻以桧意告公而归具奏其实桧黜秉信十六年
监察御史施廷臣擢侍御史太府寺丞莫将赐出身超拜起居郎皆上书迎合者翻黄下吏部张公焘执奏曰故事迁除未有如此之骤力诋两人引疾卧家秦素厚公命楼诏问疾许直翰苑公曰今日进退在我迁官则在他人某惟有去耳秦语人云张子公守正官职不能动也
晏公敦复知衢州发奸擿伏吏畏民爱公以母老欲朝夕侍左右明年丐祠授提举亳州明道宫方议和之初公力诋屈已之非是执政患其不附已使腹心之人啗公以利曰公若能曲从其议两地旦夕可至公怒曰吾终不以身计而悮国家况吾姜桂之性到老愈辣请勿复言公平居静黙似不能言者及立朝论事则出辞吐气明目张胆不畏强御不避权要当时将相大臣如吕赵张秦韩杨辈皆无所阿附善则之恶则抑之在朝莫不敬畏方桧在位附之者立取显贵公独立不与交秦虽欲屈致不可得当其辩刘光世对换田产与夫论施廷臣等不合附防秦氏闻者皆为公危之公处之裕如神色不动非气之所养至刚至大有不可屈者安能若是乎
黄公中在王府时龙大渊已亲幸他教授或与过从觞咏公独未尝与之坐朝夕见则揖而退其后他教授多蒙其力而公独不徙官为司业时芝草生武成庙官吏请以闻公不答则隂画以献宰相召长贰诘之曰治世之瑞抑而不奏何也祭酒周公绾未对公指其画曰治世何用此为周退谓人曰黄公之言精切简当惜不使为谏诤官也
陈校书郎兼普安恩平郡王府教授上曰卿乃朕自擢秦桧日荐士曾无一言及卿以此知卿不附权贵真天子门生也
贾文元公戒子孙文云古人重厚朴直乃能立功立事享悠久之福士人所贵节行为大轩冕失之有时而复来节行失之终身不可得矣搢绅以为名言
孔嗣宗任河北宪司农召议役法别韩魏公请言公不答请益坚公曰故旧不当无言此行但为河北説些众人不敢道意思足矣嗣宗临上马又曰富贵易得名节难保嗣宗归不怿者数日终不能自克
韩魏公尝言保初节易保晚节难在北门九日燕诸曹诗有曰莫羞老圃秋容淡要看寒花晚节香李彦平深敬此语尝大书于壁以为晚节之规
种放尝见陈图南曰子他日必白衣谏议然名者古今之美器造物者深忌之天地间无全名子名将起必有物败之子其戒哉放之晚节果如图南之言以此知士大夫有名节易全名节难
王文正公真贤相也天书封禅等事公不敢争议者少之为天书使常邑邑不乐是时冦莱公出为外官又不信天书上益踈莱公最后知京兆府都监朱能复献天书上以问王旦旦曰始不信天书者凖也今天书降凖所当令凖上之百姓将大服而懐疑者不敢不信也上从之使中贵人逼凖朱能素事宦官周懐政而莱公壻王曙居中与懐政善劝莱公与能合莱公始不肯曙固要公公亦因此复为中书侍郎平章事天禧三年也
宋元献公初执政遇事辄分别是非可否用是斥退及再登用遂沈浮偷安云
杜正献公为相蔡君谟孙之翰为谏官屡乞出于是蔡除福州之翰安州正献云谏官无故出终非美事乞且仍旧上可之退书圣语时陈恭公为执政不肯书曰吾初不闻正献惧遂焚之由此遂罢相议者谓正献当俟明日审奏不当遽焚其书也正献言始在西府时上每访以中书事及为相中书事亦不以访公因言君臣之间能全始终者盖难也
定力
寇莱公之贬雷州也丁谓遣中使赍勅往授之以锦囊贮剑揭于马前既至公方与郡官宴饮驿吏言状公遣郡官出迎之中使避不见入舎中久之不出问所以来之故不答上下皆皇恐不知所为公神色自若使人谓之曰朝廷若赐凖死愿见勅书中使不得已乃以勅授之公乃从録事参军借緑衫着之短才至膝拜受于庭升堦复宴饮至暮而罢【李迪为王仲宣恐以刃自刭人救得免畧有间矣】
陈忠肃公谪台州所过州郡皆令兵甲防送至台郡数月朝廷起迁人石悈知州事且令赴阙之官士论讻讻咸谓将有处分于公也悈至言怖公次日遣兵官突来约东不得令出入取责邻人防守状置逻卒巡察未防摄公至郡郡庭垂帘如制狱大陈狱具盖朝廷取索尊尧副本而悈为此以相迫胁耳继又幽公于僧舎使小吏监守对榻坐卧窘辱百端人情忧怖虑有不测公安之不为所挠悈亦终不能为害
章惇蔡卞用事所以欲杀刘元城者至矣故方窜广东则移广西既抵广西复徙广东凡甲令所载称逺恶州军无所不至虽盛夏所在州军监督日行一舍或泛海往来人谓必死七年之间未尝一日病及贬海州忽有所厚士类数辈至殷勤之余辄相向垂涕公曰岂非安世有后命乎客曰闻朝廷遣使入郡将不利于公愿公自裁无辱公不为动贬所有土豪縁进纳入仕持厚资入京师直以能杀公意达惇见之不数日荐上殿改秩除本路转运判官其人飞驭驰驱至公贬所先遣其客来劝公治后事公色不动留客饮酒谈笑自若对客取笔书数纸徐呼其仆曰闻朝廷赐我死死即死依此行之谓客曰死不难矣客取纸阅之皆经纪其家与同贬当死者之家事甚悉客惊叹以为不可及也俄报运使拒郡城三十余里而止翌日当至家人闻之益号泣不食亦不能寐且治公身后事而公起居饮食如平常夜半伺公则酣寝鼻息如雷忽闻钟声上下惊曰何太早也问之乃运判公一夕呕血而毙矣明日有客唁者云若人不死则公未可知公亦无喜色
元城先生曰士大夫知旧多劝扁舟东下穷山水之胜且以逺屛自全者余谢之曰万一扰扰如一鼎之沸安有清泠处乎安世世食君禄又尝备法从缓急自知死所何避之有以此泰然未尝经意昔温公自陜论新法不可以治郡得请归洛时剧冦王充聚党数千横行太行中先人出两驿延劳之云今日且喜公归某前甚忧之若此冦知公有人望万一刼公东来以之动民奈何公笑而不答再问之则云此何足问吾辈平日学道以忠孝为质有死而已夫复何惧固知君子渉世自处固有素矣
唐质肃公为御史因张尧佐以侄女有宠于仁宗骤除宣徽节度景灵郡牧使唐公力争不已上怒【详见谏诤门】贬公英州别驾公之南迁挈家渡淮至中流大风波涛泛滥舟人恐不免饲鱼鼈公兀坐舟中吟诗云圣宋非狂楚清淮异汨罗平生仗忠信今日任风波夕济南岸众亦欣然
吕正恵公使高丽遇风涛樯折舟人大恐公恬然读书若在斋阁中
吕荥阳公晚年习静虽惊恐颠沛未尝少动自歴阳赴单守过山阳渡桥桥壊轿人俱坠浮于水而公安坐轿上神色不动从者有溺死者于熈宁初监陈留税章枢宻楶方知县事心甚重公一日与公同坐遽峻辞色折公以事公不为动章叹曰公诚有徳者我聊试尔
李清臣平日多于韩魏公前论释氏贵定力谓无定则不能主善公每然之后朝廷斥异论者清臣颇持两端公因书问之曰比来台阁斥逐纷纷吾亲得不少加定力耶公之善谕人如此
韩持国罢门下侍郎出帅南阳已出国门程子往见之时程在讲筵公惊曰子来见我乎子亦危矣程子曰只知履安地不知其危坐顷之公不言程子曰公有不豫色何也公曰在维固无足道所虑者贻兄姊之忧耳程子曰领帅南阳兄姊何所忧公悟曰正为定力不固耳
尹舎人谪官均州时范文正公知邓州舎人得疾即擅去官诣邓州以后事属文正文正日往视其疾一旦遣人招文正甚遽既至舎人曰洙今日必死矣人言将死者必见鬼神此言不可信洙并无所见但觉气息奄奄就尽耳隠几坐与文正语久之谓文正曰公可出洙将逝矣文正出至事已闻其家哭文正竭力送其丧及妻孥归洛阳
吕荥阳之行已务自省察校量以自进益晚年尝言十余年前在楚州桥壊堕水中时犹觉心动数年前大病已稍胜前今次病疾全不动矣其自力如此
初范文正公贬饶州朝廷方治朋党士大夫莫敢往别王待制质独扶病饥于国门大臣责之曰君长者何自陷朋党王曰范公天下贤者顾质何敢望之若得为其党人公之赐质厚矣闻者为之缩头
清亷
王待制公在相门弗骄弗华以贫为寳文正作舎人时家甚虚尝贷人金以赡昆弟过期不入辍所乘马以偿之公因阅家藏书而得真劵召家人示之曰此前人清风吾辈当奉而不坠宜秘藏之又得顔鲁公为尚书时乞米于李大夫墨帖刻石以模之遍遗亲友间其雅尚如此故终身不贪所至有氷蘗声
毕文简公仕至辅相而四海无田园居第没未终丧家用已屈其妻贷于王文正公家故天下称其清
向文简公判大理寺时没入祖吉赃钱分赐法吏公引钟离意委珠事独不受知广州至荆南惟市南药以往在官一无所须以廉清闻
唐质肃公潭州一巨富私藏蚌胎为关吏所搜太守而下轻其估悉自售焉唐质肃公时以言事谪潭倅分珠狱发奏方入仁宗谓近侍曰唐介必不肯买案其奏覆览之果然
曾中书公在官有所市易取贾必以厚与贾必以薄于门生故吏以币交者一无所受福州无职田嵗鬻园蔬收其直自入常三四十万公曰太守与民争利者可乎罢之后至者亦不复取也
陈龙图从易为馆职数十年不迁居丧时士大夫有致赙者公不拒服除知广州罢官不蓄南物独载俸余钱过岭半以偿赠赙者半以班宗族之贫者
陈忠肃公为越州佥判蔡卞为帅待公甚厚毎以公学识卓异待遇加礼而公已得其心术常欲踈逺之屡引疾寻医章不得上防明倅阙蔡俾公权摄以时当得职田意公方贫必喜于少纾公到明遂伸寻医之请将所得圭租逊前官明州以法当公得公以义不当受卒不取而归之官廪
熈宁中洛阳以清徳为朝廷尊礼者大臣曰富郑公侍从曰司马温公吕申公士大夫位卿监以清徳早退者十余人好学乐善有行义者防二十人康节隠居谢聘皆相从忠厚之风闻于天下里中后生皆知畏廉耻欲行一事必须无为不善恐司马端明邵先生知
荆公在上前争论或为上所疑则曰臣之素行似不至无廉耻如何不足信且论事当问事之是非利害如何岂可以素有亷耻刼人主使信己也夫廉心在常人足道若君子更自矜其亷耻亦浅矣盖廉耻自君子所当为者如人守官曰我固不受赃不受赃岂分外事乎
苏丞相云平生荐举不知防何人惟孟安序朝奉分宁人嵗以双井一斤为饷知吾无苞苴之入也
太宗时王禹偁为学士尝草继迁制送马五十匹以备濡润禹偁以状不如式却之及出守滁州闽人郑褒徒步谒禹偁爱其儒雅及别为买一马或言买马亏价者太宗曰彼能却继迁五十匹顾肯此亏价哉近时舎人院草制有送润笔物稍后时者必遣院子诣门催索而当送者往往不送相承既久今索者送者皆恬然不以为怪也
荥阳吕公文靖公之孙正献公之长子更歴中外凡典五州晚居宿州真间十余年衣食不给至絶粮者数日其在和州尝作诗云除却借书沽酒外更无一事扰公私古人清白家如此
刘秘书丞家贫至无以给甘防一毫不妄取于人其自洛阳南归时已十月无寒具光以衣袜一二事及旧貂褥賮之固辞强与之行及颍州悉封而返之于光不受于他人可知矣
后生少年乍到官守为猾吏所饵不自省察所得毫末而一任之间不复敢举动大抵作官嗜利所得甚少而吏人所盗不赀矣以此被重谴良可惜也
俭约
王文康公方严简重有大臣体常言人臣患不节俭今居第多逾僭服玩奢侈仆妾无数宜有经制及贵显深自抑损斋居蔬食泊如也
韩忠献公布衣时与李康靖公同游止一氊同寝一日分途遂割而分之至汝州太守赵学士请康靖为门客尤敬待韩公毎公至即令设猪肉康靖尝有简云久思肉味请君早访及李康靖为长社毎日悬百钱于壁上用尽即已其贫俭如此
韩忠献公为河北转运使王太夫人坐太平车以苇蓆为棚覆献肃公乘驴随车时王文正已贵忠献公又作一路使者其俭如此今人闻之诚可愧也
范文正公为吏部员外郎出守时有三婢及官大歴二府以至于薨凡十年不增一人亦未尝易也
范文正公既贵尝以俭约率家人戒诸子曰吾贫时与汝母养吾亲汝母躬执爨而吾亲甘防未尝充也今而得厚禄欲以养亲亲不在矣汝母又已早世吾所最恨者忍令若曹飨富贵之乐也
范文正公之子纯仁娶妇将归或妇以罗为帷幔者公闻之不悦曰罗绮岂帏幔之物耶吾家素清俭安得乱吾家法敢持至吾家当火于庭
范忠宣公亲族间有子弟请教于公公曰惟俭可以助亷惟恕可以成徳其人书于坐隅终身佩服公平生自奉养无重肉不择滋味麄粝毎退自公易衣裋褐率以为常自少至老自小官至达官始终如一
范太史公作布衾铭记云温国文正公所服之布衾书百有十字曰景仁惠者端明殿学士范蜀公所赠也曰尧夫铭者右仆射高平公所作也元丰中在洛蜀公自许徃访之赠以是衾先是高平公作布衾铭以戒学者公爱其文义取而书于衾之首及寝疾东府治命殓以深衣而覆以是衾公于物澹然无好惟于徳义若利欲其清如水而澄之不已其直如矢而端之不止故其居处必有法动作必有礼其被服如陋巷之士一室萧然图书盈几终日静坐泊如也又以圆木为警枕小睡则枕转而觉乃起读书云云公序其本末俾后世师公之俭云范太史集布衾铭曰藜藿之甘绨布之温名教之乐徳义之尊求之孔易享之常安绮绣之奢膏粱之珍权宠之盛利欲之繁苦难斯得祸辱旋臻取易舍难去危就安至愚且智士宁不然顔乐箪食万世师模纣居琼台死为独夫君子以俭为徳小人以侈丧躯然则斯衾之陋其可忽诸
张文节为相自奉养如为河阳掌书记时所亲或规之曰公今受俸不少而自奉若此公虽自信清约外人颇有公孙布被之讥公宜少从众公叹曰吾今日之俸虽举家锦衣玉食何患不能顾人之常情由俭入奢易由奢入俭难吾今日之俸岂能常有身岂能常存一旦异于今日家人习奢已久不能顿俭必致失所岂若吾居位去位身存身亡常如一日乎
杜正献公食于家惟一面一饭而已或美其俭公曰衍本一措大尔名位爵禄冠冕服用皆国家者俸入之余以给亲族之贫者常恐浮食焉敢以自奉也一旦名位爵禄国家夺之却为一措大又将何以自奉养耶
苏丞相平生未尝问家人有无晚年际防所得俸赐随即散用其自奉养至俭薄每养不过一肉始薨之日吊哭者至其寝堂见其居处服用无不叹愕咨嗟以为寒素不若也
冦莱公初为枢宻直学士赏赐金帛甚厚乳母泣曰太夫人不幸时家贫求一缣作衾襚不可得岂知今日富贵哉公闻之恸哭尽散金帛终身不蓄财产后虽出入将相所得俸禄惟务施与公外奢内俭无声色之娱寝处一青帏二十余年时时有破壊益命补葺或以公孙事靳之笑答曰彼诈我诚虽敝何忧且不忍处之久而以敝复弃也靳者愧之
陈文惠公居家以俭约为法虽已贵常使其子弟亲执贱事曰孔子固多能鄙事临卒口占数十言自志其墓
石徂徕为举子时寓学于南都其固穷苦学世无比者王侍郎闻其勤约因防客以盘餐遗之石谢曰甘脆者亦介之愿也但日飨之则可若止得一飨则明日何以继乎朝飨膏粱暮厌粗粝人之常情也介所以不敢当赐便以食还王益重之
吕荥阳公在维时东莱公为曹官所居廨舎无几案以竹缚架上置书册器皿之属悉不能具处之甚安其简俭如此
温公曰先公为郡牧判官客至未尝不置酒或三行或五行不过七行酒沽于市果止梨栗枣柿肴止于脯醢菜羮器用甆漆当时士大夫皆然人不相非也防数而礼勤物薄而情厚近日士大夫家酒非内法果非逺方珍异食非多品器皿非满案不敢防宾友尝数日营聚然后敢发书茍或不然人争非之以为鄙吝故不随俗奢靡者鲜矣嗟乎风俗頽如是居位者虽不能禁忍助之乎
季元衡俭説云与其贪饕以招辱不若俭而守亷干请以犯义不若俭而全节侵牟以聚仇不若俭而养福放肆而遂欲不若俭而安性
古人自奉简约类非后人所能及如饮食高下固自有制度诸侯无故不杀牛大夫无故不杀羊士无故不杀犬豕此犹是极盛时制度也大抵古人得食肉者至少如食肉之禄氷皆与焉肉食者谋之肉食者无墨此言贵者方得食也庄子九方歅相子綦之子刖而鬻之于齐适当渠公之术然身食肉而终班超者虎头燕颔食肉相也以此知古人以食肉为贵食肉为难得比之后人简约甚矣
迂叟曰世之人不以耳视而目食者鲜矣闻者骇曰何谓也迂叟曰衣冠所以为容观也称体斯美矣世人舍其所称闻人所尚而慕之岂非以耳视者乎饮食所以为味也适口斯善矣世人取菓饵而刻镂之朱緑之以为盘案之玩岂非以目食者乎
人须是于一切世味淡薄方好不要有富贵相周恭叔才高识明初言亦甚好后来只縁累太重若把得定尽长进在昔闻明道先生一见吕微仲便曰宰相吕微仲须做只是这汉俗谢上蔡云为他有贵底相态便有俗处王介甫在政事堂只吃鱼羮饭因荐两人不行下殿便乞去云世间何处无鱼羮饭为他縁累轻便去住自在孟子谓堂高数仞食前方丈侍妾数百人我得志弗为也学者且先除去此等常自激昂便不到得坠堕尝爱孔明当汉末自言臣本布衣躬耕南阳茍全性命于乱世不求闻达于诸侯后来虽应刘先主之聘宰割山河三分天下身都将相手握重兵亦何求不得何欲不遂却与后主言成都有桑八百株薄田一十五顷子弟衣食自有饶余臣身在外别无调度不别治生以长尺寸若死之日不使廪有余粟府有余财以负陛下及卒果如其言如此辈人真可谓大丈夫矣
邓州花蜡烛名著天下虽京师不能造相云是冦莱公烛法公尝知邓州而自少年富贵不防油灯尤好夜宴剧饮虽寝室亦燃灯烛达旦罢官去后人至官舎见厠溷间烛泪在地往往成堆杜祁公为人清俭在官未尝燃官烛油灯一炷荧然欲灭与客相对清谈而已二公皆为名臣而奢俭不同如此然祁公夀考终吉莱公晚有南迁之祸遂殁不返虽其不幸亦可以为戒也
王文正公冲澹寡欲奉身俭约每见家人服饰似过即瞑目曰吾门素风一至如此亟令减损故家人或有一衣稍华必于车中易之不敢令公见焉
王沂公与孙冲同榜冲子京一日往辞沂公相留云吃食了去饬子弟云已留孙京吃饭安排馒头馒头时为盛馔也食后合中送数轴简纸开防皆是他人书简后截下纸其俭徳如此
无嗜好
吕文穆公为相一朝士家藏古鉴自言能照二百里因公弟献以求知其弟伺间从容言之公笑曰吾面不过楪子大安用照二百里其弟遂不复敢言闻者叹服谓贤于李卫公逺矣盖寡好而不为物累者昔贤之所难
有货玉带于王文正弟以呈文正文正曰如何弟曰甚佳公命系之曰还见否曰系之安得自见文正曰自负重而使观者称好无乃劳乎我腰间不称此物亟还之故生平所服止于赐带
孙侍读公人尝与一砚直三十千公曰砚有何异而如此之价也客曰砚以石润为贤此石呵之则水流公曰一日得一担水才直三钱买此何用竟不受
赵清献公初任成都防一一鹤以行其再任也屛去鹤止一苍头执事张公裕学士送以诗云马谙旧路行来滑放长河不共来
范文正公少贫悴依睢阳朱氏家常与一术者游防术者病笃使人呼文正而告曰吾善链水银为白金吾儿幼不足以付今以付子即以其方与所成白金一斤封志纳文正懐中文正方辞避而术者已絶后十余年文正为谏官术者之子长呼而告之曰而父有神术昔之死也以汝尚幼故俾我收之今汝成立当以还汝出其方并白金授之封志宛然
天圣中张文节在政府国封嵗时入见荘献母仪天下见其二侍婢老且陋怪其过自贬约对以丞相不许市妙年者因勅国封宻市二少婢或丞相问但言吾意国封遂买二女奴首饰服用不啻三十余万一日文节归第二婢拜于庭文节询其所自国封具以告从容指旁侍二姬谓夫人曰此二姬乃夫人昔之媵也今出之亦无所归固当终身于此耳若二姝齿未逾笄将嫁少年子向去之亊固不可知若令守一老翁甚无谓也虽然太后圣慈垂悯然某之志岂可渝也他日入见宜以此恳敷奏遽召宅老呼二婢之父兄对之折劵并衣着首饰与之俾为嫁资谓曰若更雇于人必当送府勘罪
王荆公知制诰吴夫人为买一妾荆公见之曰何物女子曰夫人令执亊左右曰汝谁氏曰妾之夫为军大将部米运舟失家赀尽没犹不足又卖妾以偿公愀然曰夫人用钱防何得汝曰九十万公呼其夫令为夫妇如初尽以钱赐之司马温公从厐頴公辟为太原府通判尚未有子夫人为买一妾公殊不顾夫人疑有所忌也一日教其妾俟我出汝自饰至书院中冀公一顾也妾如其言公讶曰夫人出汝安得至此亟遣之頴公知之对僚属咨其贤荆公温公不好色不爱官职不殖货利皆同公除修注皆辞至六七不获已方受温公除知制诰以不善作辞令屡辞免改待制荆公官寖显俸禄入门任诸弟取去尽不问温公通判太原时除给酒馈待宾客外辄不请晚居洛买园宅犹以【阙】郎中为户故二公平生相善至议新法不合始贻书絶交矣
元城先生与仆言行已出处且曰绍圣初某谪岭表既到岭上北望中原慨然自念奉父母遗体而投炎荒恐不生还忽忆老先生语云北人在瘴烟之地唯絶嗜欲可以不死是以遂絶至于今更不复作且大丈夫自誓不为则止耳何必用术也赵清献亦本朝名臣欲絶欲不能乃挂父母之遗像于卧床中且已偃卧其下而使父母具冠裳监视不亦渎乎昔陶潜赋归去来即径归而王羲之乃自誓于父母坟前且仕宦岂是不好事但看行已如何耳若仕宦有益于社稷生灵其胜独善一身多矣盖先生之意欲自比彭泽而以清献比右军
苏丞相言少时闻计用章郎中曰人主不宜有所好有所好则心腹肝胆皆在人矣故好征战则孙武白起之徒出而民残于干戈矣好刑名则韩非张汤之徒出而民苦于刻核矣好聚敛则桑羊皇甫镈之徒出而民困于掊克矣好顺从则张禹胡广之徒出而民敝于夸大矣岂惟人主学士大夫亦宜知之夫神龙腾骧岂可羁也然或豢养于人而可醢之者谓其有嗜欲也
杜祁公享客多用髹器客有靣称叹者曰公尝为宰相清贫乃尔耶公命侍人尽取白金燕器陈于前曰衍非乏此雅自不好耳然祁公好施亦卒不蓄也张唐公侍读瓌曰祁公之好施人所能也其不妄施人之所不能及也
谨言语
张子韶曰古人黙观方寸孰偏孰正偏处舎之正处行之心在于正而情或居偏吾则痛检其偏而不敢剧谈正理深恐所见随言散去其于行也必无力矣今人寡言者虽善恶未可知然使其为善必力其为恶也亦必力若夫终日譊譊者为善为恶多见其不终耳
王文正公与人寡言笑其语虽简而能以理屈人黙然终日莫能窥其际及奏事上前羣臣异同公徐一言以定
胡文恭公为人清俭谨黙内刚外和羣居笑语讙哗独正顔色温温不动声气与人言必思而后对故其莅官临事谨重不辄发发亦不可回止而其趣要归于仁厚
薛简肃公知开封时明防政镐为府曹官简肃待之甚厚直以公辅期之有问于公何以知其必贵者公曰其为人端肃其言简而理尽凡人简重则尊严此贵臣相也其后果至防知政事
富郑公年八十书座屏云守口如瓶防意如城
吕申公寡言见康节必从容终日亦不过数言而已韩魏公言欧曾同事两府欧性素褊曾则龌龊毎议事至厉声相攻不可解公一切不问俟其气定徐以一言可否之二公皆伏
陈了翁杂説云言满天下无口过非谓不言也但不言人是非长短利害虽多言无害所谓终日言而未尝言此其所以无口过
元城先生因言及王荆公学问先生曰金陵亦非常人其粗行与老先生【司马温公】畧同其质朴俭素终身好学不以官职为意是所同也但学有邪正各欲行其所学者尔而诸人辄溢恶此人主所以不信而天下之士至今疑之以其言不公故愈毁之而愈不信也尝记汉时大臣于人主之前説人短长各以其实如匡衡论朱云以为云素好勇数犯法亡命受易颇有师道是其一长也凡人有善有恶故人有毁有誉若不称其善而并以为恶而毁之则人必不信有是恶矣故攻金陵者只宜言其学乖僻用之必乱天下则人主必信若以为以财利结人主如桑羊禁人言以固位如李林甫奸邪如卢大佞如王莽则人不信矣盖以其人素有徳行而天下之人素尊之而人主夷考之无是事则举凡言之不出于毁者亦不信矣此进言者之大戒
韬晦
钱枢宻出守河桥诣王沂公为别公酌酒饯之钱曰惟演身列将相不为不重然朝廷每阙辅相议不在中惟公怜之公答曰相公才用阀阅岂曾所敢望然曾忝冠宰府仅已数年相公尚寄藩屛者何也钱曰惟演才识不茂实假遭逢相公科第文章歴中外岂惟演所敢侔哉公曰不然曾之才不及公而猥当柄用乃先于公者盖以缙绅之士畏公而不畏曾也公诚能去其可畏之迹使人无所复畏登庸调化必有日矣
杜正献公有门生为县令者公戒之曰子之才器一县令不足施然切当韬晦无露圭角毁方瓦合求合于中可也不然无益于事徒取祸耳门生曰公平生以直亮忠信取重天下今反诲某以此何也公曰衍歴任多歴年久上为帝王所知次为朝野所信故得以伸其志今子为县令卷舒休戚系之长吏良二千石者固不易得若不见知子乌得以伸其志徒取祸耳予所以欲子毁方瓦合求合于中也
杜正献公尝谓门生曰作官第一清畏无求人知茍欲人知同列不谨者众必谮己为上者又不加明察适足取祸耳但优游于其间黙而行之无愧于心可也
吕氏家塾记云章献明肃之盛文靖公拯救防微杜渐者非一未尝与人言天下亦莫知也仁宗既亲政大臣或言当垂帘时有刘涣者尝上章请归政得罪于太后帝顾文靖公曰当时枢臣欲黥配岭南頼公力言得免若公者茍利国家虽举世不知弗与辩也倘非圣主亲发徳音人谁知之岂比夫贱丈夫急已之毁誉而缓国之休戚哉
韩魏公曰内刚不可屈而外能处之以和者所济多矣又曰以之遇则可以成功以之不遇则可以免祸者其惟晦乎
吴文肃公子璟素以坚挺有气节称韩魏公亦称之及幕府有阙门下有以璟为言者公曰此人气虽壮然包蓄不深发必暴且不中节当以此败置而不用不逾年璟败皆如其言
苏丞相云欧公不言文章而喜谈政事君谟不言政事而喜论文章各不矜其所长也
谢子与伊川别一年往见之伊川曰相别又一年做得甚工夫谢子曰也只是去个矜字曰何故曰仔细检防来病痛尽在这里若按伏得这个罪过方有向进处伊川防头便语在坐同志者曰此人为学切问近思者也余问矜字罪过何故恁地大谢子曰今人做事只管要夸耀别人耳目浑不管自家受用事有底人食前方丈便向人前吃只蔬食菜羮却去房里吃为甚恁地
摄养
任恭惠与吕许公同年进士而同为博士恭惠登【阙】年耆康强许公时尚为相尝所叹羡询其服饵之法恭惠谢曰不晓养生之术但中年因读文选有所悟尔谓石韫玉以山辉水含珠而川媚也许公深以为然
黄鲁直曰人生血气未定时不知早服仲尼之戒故其壮也血气当刚而不刚所以寒暑易侵耳学道以身为本不可不留意斯事也
安定胡先生判国子监其教育诸生皆有法每语诸生食饱未可据案或久坐皆于血气有伤当习射投壶游息焉是亦食不语寝不言之遗意也
客有语胡文定为国子先生日番禺有大商遣其子来就学其子儇宕所赍千金得病甚瘠客于逆旅若将毙焉偶其父至京师闵而不责携其子谒胡先生告其故曰是宜先警其心而后诱之以道者也乃取一帙书曰汝读是可以先知养生之术知养生之后可以进学矣其子视其书乃黄帝素问也读之未竟惴惴然惧伐性命之过甚悔痛自责冀可自新胡知其已悟召而诲之曰知爱身则可以脩身自今以始其洗心向道取圣贤之书次第读之既通其义然后为文则汝可以成名圣人不贵无过而贵改过无懐昔悔第勉事业其人亦颖鋭善学二三年登上第而归
关中隠士骆耕道尝言修养之士当书月令置坐左右夏至宜节嗜欲冬至宜禁嗜欲盖一阳初生其气微矣如草木萌生易于伤伐故当禁之不特节也且嗜欲四时皆损人但冬夏二至隂阳交争之时尤损人耳马永卿曰不独月令如此唐柳公年八十有强力人问其术对曰吾平生未尝以脾胃熟生物暖冷物以元气佐喜怒此亦可为座右铭也耕道曰然
邵尧夫居洛毎嵗春二月出四月天渐热即止八月出十月天渐寒即止故有诗云时有四不出大风大雨大暑大寒也
韩魏公在相府时家有女乐二十余辈及崔夫人亡一日尽厚遣之同列多劝且留以为暮年欢公曰所乐能防何而常令人心劳孰若吾简静之乐也识者以为过人逺矣
李畋苦病既瘳请谒公曰子于病中曾得移心法对曰未也公曰人能于病中移其心如对君父畏之谨之静久自愈
蔡文忠公喜酒饮量过人既登第通判济州日饮醇酎徃往至醉是时太夫人年已髙颇忧之一日山东贾存道先生过济文忠馆之数日先生爱文忠之贤虑其以酒废学生疾乃为诗示文忠曰圣君恩重龙头选慈母年高鹤髪垂君宠母恩俱未报酒如成病悔何追文忠矍然起谢之自是非亲客不对饮终身未尝至醉
陈贵一问人之夀数可以力移否伊川先生曰盖有之唐棣问如今人有养形者是否曰然但甚难世间有三件事至难可以夺造化之力为国而至于祈天永命养形而至于长生学而至于圣人此三事工夫一般分明人力可以胜造化自是人不为耳故关朗有周能过厯秦止二世之説诚有此理
伊川先生谓张绎曰吾受气甚薄三十而寖盛四十五十而后完今生七十二年矣校其筋骨于盛年无损也又曰人待老而求保生是犹贫而后畜积虽勤亦无补矣绎曰先生岂以受气之薄而厚为保生耶夫子黙然曰吾以忘生徇欲为深耻
太宗下诏召天下年高前青州録事防军麻希梦年九十余致仕归乡里本州奏闻召至阙庭上御便殿赐坐与语极从容因歴访民间利病多见采纳复问以摄生之理希梦对曰臣无他术惟是少情寡欲节声色薄滋味上嘉之赐金紫致仕
吕荥阳公为人处事皆有长久计求方便之道只如病中风人口不能言手不能书而养疾者乃问所欲病者既不能荅适足增苦故荥阳公尝教人毎事作一牌子如饮食衣服寒热之类及常所服药常所作事病者取牌子以示人则可减大半之苦凡公为人处事每如是也
陈忠肃公有防余酒量毎饮不过五爵虽防亲戚间有欢适不过大白满引恐以长饮废事每日有定课自鸡鸣而起终日冩阅不离小斋倦则就枕既寤即兴不肯偃仰枕上毎夜必置行灯于床侧自提就案人或问公何不呼唤使者公曰起止不常若寒暑则必动其念此非可常之道偶吾性安之不欲劳人也
明道先生语録问神僊之説有诸曰若説白日飞升之类则无若言居山林间保形链气以延年益夀则有之譬如一炉火置之风中则易过置之宻室则难过有此理也又问子言圣人不师僊厥术异也圣人能为此等事否曰此是天地间一贼若非窃造化之机安能延年使圣人肯为周孔为之矣
好生
曹武惠王国朝名将勲业之盛无与为比尝曰自吾为将杀人多矣然未尝以私喜怒辄戮一人其所居堂屋敝子弟请加修葺公曰时方大冬墙壁瓦石之间百虫所蛰不可伤其生其仁心爱物盖如此
陈文惠公见动物必戒左右勿杀器服壊随辄补之曰无使不全以见弃也
二宋丱角之年同于黉舎肄业有胡僧见而谓曰小宋他日当魁天下大宋亦不失甲科后十余年春试罢复遇僧于防邸僧执大宋手而惊曰公风神顿异昔时若能活数百万命者大宋笑曰贫儒何力及是僧曰不然肖翘之物皆命也公试思之大宋俛思良久乃笑而言曰旬日前所居堂下有蚁穴为暴雨所侵羣蚁缭绕穴傍吾乃编竹为桥以渡之由是蚁命获全得非此乎曰是也小宋今嵗固当首捷然公不出小宋之下二宋私相语曰妄也一嵗固无两魁比唱第小宋果中首选章献太后当朝谓不可以弟先兄乃以大宋为第一小宋为第十始信僧言不妄

[book_title]自警编卷三
宋　赵善璙　撰
齐家类
孝友
元城先生与马永卿论礼记内则鸡鸣而起适父母之所仆曰不亦太早乎先生正色曰不然礼事父与君二等一体父召无诺君命召无诺父前子名君前臣名今朝谒者必以鸡鸣而起适君之所而人不以为劳盖以刑驱其后也世俗薄恶故事父母之礼得已而已尔若士人畏义如刑则今人可为古人矣仆闻其言至今愧之
徐积字仲车諡节孝处士事母谨严非有大故未尝去其侧日具太夫人所嗜或不获即奔走阛市若有所亡人或慕其纯孝损直以售之亲戚故人或致甘毳诚不至礼不恭弗受也所奉馔皆自调味太夫人饮食时先生率家人在左右为儿戏或讴歌以说之故太夫人虽在穷巷而奉养与富贵家等无须防不快也夫人以疾终先生号恸呕血絶而复苏哭不辍声吕溱造庐下闻其号哭曰想见鬼神中夜闻此声亦须为公泣也
苏颂字子容知婺州泝桐江水暴迅舟横欲覆魏国太夫人在舟中几溺矣公哀号赴水救之舟忽自正太夫人甫出及岸舟乃覆众以谓诚孝所感
尚书许公元宣城人以孝谨称乡里其父亡一子可得官兄弟相让不受乆之而兄乃曰吾弟之才后必能庇吾宗乃以公补郊社斋郎
赵康靖公槩防郊祀当进阶封且任一子京官槩乞以封母郡太君宰相谓公曰公为学士拟封不乆矣公曰母八十二朝夕不可期愿及今以为荣许之后遂以为例改知审官院判袐阁与髙若讷同判流内铨若讷言往尝知贡举闻母病不得出几不能生公矍然即请郡以便亲宰相谓旦夕为学士可少待也公不听遂除苏州【神道碑】
陈忠肃公性至孝事亲承顺顔色使亲庭无不适之意居防毁瘠如礼庐坟茹蔬连年有甘露芝草之瑞于兄弟友爱尤至伯氏早世公抚防其孤教养嫁娶使皆有所成立初奏补恩泽舍己子而先伯父之子及后贬责以至终身诸子皆白衣未尝有不满之意
伊川先生曰今人多不知兄弟之爱且如闾阎小人得一食必先以食父母夫何故以父母之口重于己之口也得一衣必先以衣父母夫何故以父母之体重于己之体也至于犬马亦然待父母之犬马必异乎己之犬马也独爱父母之子却轻于己之子甚者至若仇敌举世皆如此惑之甚矣
国朝公卿能守先法乆而不衰者唯故李相昉家子孙数世至二百余口犹同居共爨田园邸舍所收及有官者俸禄皆聚之一库计口日给饷婚姻防葬所费皆有常数分命子弟掌其事其规模大抵出于翰林学士宗谔所制也
政和间温人赵彦霄兄弟二人父母服阕后同爨十二年兄彦云惟声色博奕是娯生业壊已逾半彦霄谏之不入遂求析籍及五年而兄之生计荡然矣公私逋负尚三千余缗彦霄因除夕置酒邀兄嫂而告之曰向者初无分爨意以兄用度不节恐皆荡尽俱有饥寒之忧今幸留一半亦足以给伏腊兄自今复归中堂以主家务即取分书付之火管钥之属悉以付马因言所少逋负巳储钱偿之兄初有惭色不从不得已而受之次年彦霄与长子俱膺乡荐一举登第乡人大敬服之予闻其事于其子侄故録之以示训焉【江唐卿影响録】
杜正献公前母有二子不孝悌其母改适河阳钱氏祖母卒公年十五六二兄遇之无状至引劔斫之伤脑出血数升其姑匿之仅而得免乃诣河阳归其母继父不之容往来孟洛间贫甚佣书以自资尝至济源富民相里氏竒之妻以女由是资用稍给举进士殿试第四及贵其长兄犹存待遇甚有恩礼二兄及钱氏姑氏子孙受公防补官者数人仍皆为之昏嫁【记闻】
温公与其兄伯康友爱尤笃伯康年将八十公奉之如严父保之如婴儿每食少顷则问曰得无饥乎天少冷则拊其背曰衣得无薄乎【范太史集】
蔡忠惠公襄云事父母之道曰孝天之性也事君上之道曰忠人之义也犹耳目心腹有身则有之非外物也迩代以旌赏劝其孝爵禄劝其忠则孝非天之性忠非人之义矣犹无耳目心腹岂为人欤乃亦若鹭白乌盖物之本然也茍染而色之何可长也惟忠与孝待劝而行讵至孝至忠乎夫忠孝者感天地动鬼神故有氷鱼寒笋之事返风起禾之应或饰名沽誉虽可劝诸亦可舍诸则三五之世忠孝多由于性三五之后忠孝多由于劝也劝之尚不能况不劝乎
忠孝本非二事孔子曰夫孝始于事亲中于事君又曰事亲孝故忠可移于君又曰资于事父以事君而敬同祭义载曽子言曰事君不忠非孝也莅官不敬非孝也战阵无勇非孝也忠与孝岂二事哉要之忠以孝为本未有孝而不忠者古人谓求忠臣于孝子之门又曰孝立则忠遂可谓能识圣贤之意若谓忠孝不两立如王阳王尊之论则不可【乐庵语録】
李顺党中有杀耕牛避罪亡逃者张忠定公许其首身拘母十日不出释之复拘其妻一宿而来公断云禁母十夜留妻一宵倚门之望何疎结发之情何厚旧为恶党今又逃亡许令首身犹尚顾望就市斩之于是首身者继至并遣归业民悉安居【乐庵语録】
教子孙
荥阳吕公希哲正献公之长子也正献公居家简重寡黙不以事物经心而申国夫人性严有法度虽甚爱公然教公事事循蹈规矩甫十嵗祁寒暑雨侍立终日不命之坐不敢坐也日必冠带以见长者平居虽天甚热在父母长者之侧不得去巾袜防袴衣服唯谨行步出入无得入茶房酒肆市井巷里之语郑卫之音未尝一经于耳不正之书非礼之色未尝一接于目正献公通判颍州欧阳文忠公适知州事焦先生千之伯强客文忠公所严毅方正正献公招延之使教诸子诸生小有过差先生端坐召与相对终日竟夕不与之语诸生恐惧畏伏先生方畧降词色时公方十余嵗内则正献公与申国夫人教训如此之严外则焦先生化导如此之笃故公徳器成就大异众人公尝言人生内无贤父兄外无严师友而有成者少矣
欧阳文忠公与其侄通理书云自南方多事以来日夕忧汝得昨日递中书顿解忧想欧阳氏自江南归明累世朝廷官禄吾今又被荣显致汝等并列官品当思报効偶此多事如有差使尽心向前不得避事至于临难死节亦是汝荣事但存心尽公神明自祐汝谨不可思避事也昨书中言欲买朱砂来吾不阙此物汝于官下宜守廉何得买官下物吾在官所除饮食外不曽买一物可观此为戒也内翰苏公题其后曰凡人勉强于外何所不至惟考之其私乃见真伪此欧阳公与其弟侄家书也
韩忠宪公教子严肃不可犯知亳州第二子舍人自西京倅谒告省觐康公与右相及侄柱史宗彦皆中甲科归公喜置酒召寮属之亲厚者俾诸子坐于隅惟持国多深思知必有义方之训托疾不赴坐中忽云二郎吾闻西京有疑狱奏谳者其详云何舍人思之未得已诃之再问未能对遂推案索杖大诟曰汝食朝廷厚禄倅贰一府事无巨细皆当究心大辟奏案尚不能记则细务不举可知吾在千里外无所干预犹能知之尔叨冒廪禄何顔报国必欲挞之众賔力解方已诸子股栗累日不能释家法之严如此所以多贤子孙也
包孝肃公拯字希仁家训云后世子孙仕宦有犯赃滥者不得放归本家亡殁之后不得葬于大茔之中不从吾志非吾子孙共三十七字其下押字又云仰珙刻石竪于堂屋东壁以诏后世又十四字珙者孝肃之子也
刘忠肃公挚教子孙先行实后文艺每曰士当以器识为先一号为文人无足观矣
黄鲁直云四民皆当世业士大夫家子弟能知忠信孝友斯可矣然不可令读书种子断絶有才气者出便当名世矣
横渠先生言勿谓小儿无记性所歴事皆能不忘故善养子者当其婴孩鞠之使得所养合其和气乃至长而性美教之示以好恶有常至如养犬者不欲其升堂则时其升堂而扑之若旣扑其升堂又复食之于堂则使孰从虽日挞而求其不升不可得也养异类且尔况人乎故养正者圣人也
吴庠妻谢氏其子名贺贺与賔客言及人之长短夫人屛间窃闻之怒笞贺一百或解夫人曰臧否士之常忽笞之若是夫人曰爱其女者必取三复白圭之士妻之今独产一子使知义命而出语忘亲岂可乆之道哉因涕泣不食贺由是恐惧谨黙
真宗尝问髙琼卿子几人曰臣子十有四人臣愚不肖然未尝不教以知书于是赐诸经史于其家每戒诸子母曲事要势以蕲进身若吾奋节行间至秉旄钺岂因人力哉又尝与诸子论蔚昭敏李斌之为人诸子曰此众之所非也王曰吾尝与此二人者言其忠质一心无铢发敢欺朝廷众之所非吾之所取也【神道碑】
吕正献公至和中手书东汉延笃与李文徳书于座右又书古人诗好衣不近节士体粱谷似怕腹中书两句于子舍屏风【家塾记】
胡安定治家甚严闺门整肃尤谨内外之分儿妇虽父母在非节朔不许归宁嫁女必须胜吾家者娶妇必须不若吾家者或问其故曰嫁胜吾家则女之事人必钦必戒妇不若吾家则妇之事舅姑必执妇道
家养正语録云人生至乐无如读书至要无如教子富者之教子须是重道贫者之教子须是守节
士人家切勤教子弟勿令诗书味短
人家子弟惟可使觌徳不可使觌利
教子有五导其性广其志养其才鼓其气攻其病废一不可
养子弟如养芝兰旣积学以培殖之又积善以滋润之父子之间不可溺于小慈自小律之以严绳之以礼则长无不肖之悔
子弟之贤不肖系诸人而世人不以其不肖为可忧子弟之贫富贵贱系诸天而世人乃忧其贫且贱而多为不义之事以求富之贵之得非倒见耶
赈亲族
范文正公仲淹尝语诸子弟曰吾吴中宗族甚众于吾固有亲疎然以吾祖宗视之则均是子孙固无亲疎也吾安得不恤其饥寒哉且自祖宗积徳百余年而始发于吾得至大官若独飨富贵而不恤宗族异日何以见祖宗于地下今亦何顔以入家庙乎故恩例俸赐常均族人并置义田宅云【遗事】
公轻财好施尤厚于族人既贵于姑苏近郭买良田数千亩为义庄以养羣从之贫者择族人长而贤者一人主其出纳人日米一升嵗衣缣一疋嫁娶丧葬皆有胆给聚族人仅百口公殁逾四十年子孙贤令至今奉公之法不敢废弛【渑水燕谈】
公自政府出归姑苏焚黄搜外库惟有绢三千疋令掌吏録亲戚及闾里知旧自大及小散之皆尽曰宗族乡党见我生长幼学壮仕为我助喜我何以报之哉
吕正献公公着自为小官不问生事而夫人亦好施仕寖显内外姻戚亦益多为相受赐所散至十之九三公俸赐率以周九族家无余积米不足至籴以继之【行状】
程珦字伯温前后五得任子以均诸父子孙嫁遣孤女必尽其力所得俸钱分赡亲戚之贫者伯母刘氏寡居公奉养甚至其女之夫死公逆从女兄以归教养其子均于子侄既而女兄之女又寡公惧女兄之悲思又取甥女以归嫁之时小官禄薄克己为义人以为难
吴文肃公奎姻族有不能自存者为毕嫁娶以钱二千万买田号曰义庄以赒亲戚朋友之贫乏者终之日家无余财诸子无宅以居焉呜呼可谓笃义君子矣
韩魏公琦合宗族百口衣食均等无所异嫁孤女十余人养育诸侄比于己子所得恩例先及旁族逮其终子有褐衣未命者追孝祖考恨不及养奉茔域甚厚自五世祖皆访得之买田其旁植松槚召人守视之贵显五十年身为将相累更大赐予及其殁也库无羡钱室无竒玩赖天子赐金帛官出葬资丧事得以无乏
刘辉签判哀族人不能为生者买田数百亩以养之初范文正公吴文肃公皆有志置义田及后登二府禄赐丰厚方能成其志而辉于初仕家无余赀能力为之士君子尤以为难【渑水燕谈】
彭汝砺居家孝友事寡嫂谨甚兄无子为立后官之又官其弟汝方而后其子汝方闻公丧即弃所居官归论者多之族人贫者分俸钱赒给或为置义庄
居处
王文正公不置田宅曰子孙当各念自立何必田宅置之徒使争财为不义耳公奉身至薄所居甚陋真宗尝欲治之公以先人旧庐恳辞而止
李文靖公沆为相治居第于封丘门内听事前仅容旋马或言其太隘公笑曰居第当传子孙此为宰相听事诚隘为太祝奉礼听事已寛矣
范文正公在杭州子弟以公有退志乘间请治第洛阳营园圃以为佚老之地公曰人茍有道义之乐形骸可外况居室哉吾今年逾六十生且无几乃谋树第治圃顾何待而居乎吾之所患在位髙而艰退不患退而无居也且西都士大夫园林相望为主人者莫得常游而谁独障吾游者岂必有诸已而后为乐耶俸赐之余宜以赒宗族若曹遵吾言毋以为虑
横渠先生言尝欲为范文正公买緑野堂者公不肯曰在唐如晋公者是可尊也一旦取其物而有之如何得安宁使弊壊及它人有之已则不可取也
赵清献公抃字阅道寛厚长者与物无忤家于三衢所居甚隘弟侄有欲悦公意者厚以直易邻翁之居以广公第公闻不乐曰吾与此翁三世为邻矣忍弃之乎命急还翁居而不追其直
处士魏野赠防公诗曰有官居鼎鼐无宅起楼台及上即位北使赐宴两府预坐北使歴视坐中问译者曰谁是无宅起楼台相公坐中无答丁谓令译者谓曰朝廷初即位南方须大臣镇抚宼公暂抚南夏非乆即还
杨玢尚书致仕归长安旧居为邻里侵占子弟欲诣府诉其事以状白玢玢批纸尾云四邻侵我我从伊必竟须思未有时试上含光殿基望秋风秋草正离离子弟不敢复言
李丞相沆颇通释典尤厌荣利世务罕以婴心其自奉甚薄所居陋巷听事无重门其偪下已甚頽垣壊壁沆不以屑虑堂前花栏壊妻戒守舍者勿令葺以试沆沆朝夕见之经月终不言妻以语沆沆笑谓其弟维曰岂可以此动吾一念哉家人劝治居第未尝答维因语次及之沆曰身食厚禄时有横赐计囊装亦可以治第但念内典以此世界为缺陷安得圆满如意自求称足今市新宅须一年缮完人生朝暮不可保又岂能乆居巢林一枝聊自足耳安事丰屋哉后遇疾沐浴毕右卧而逝时盛暑停尸七日室中无秽气亦履行之报也

[book_title]自警编卷四
宋　赵善璙　撰
接物类
交际
熈宁元丰间士大夫论天下贤者必曰君实景仁其道徳风流足以师表当世其议论可否足以荣辱天下二公盖相得欢甚皆自以为莫及曰吾与子生同志死当同传而天下之人亦无敢优劣之者二公既约更相为传而后死者则志其墓故君实为景仁传其略曰吕献可之先见景仁之勇决皆予所不及也盖二公用舍大节皆不谋而同如仁宗时论立皇嗣英宗时论安懿王称号神宗时论新法其言若出一人相先后如左右手故君实尝谓人曰吾与景仁兄弟也但姓不同耳然至于论钟律则反复相非终身不能相一君子是以知二公非茍同者
范文正公讃杨文公亿像曰公以命世之才其位不充故天下知公之文而未知其道也昔王文正公居宰府仅二十年未尝见爱恶之迹天下谓之大雅防莱公当国真宗有澶渊之幸而能左右天子如山不动却戎狄保宗社天下谓之大忠枢宻扶风马公慷慨立朝有犯无隠天下谓之至直此三君子者一代之伟人也公与三君子深相交许情如金石则公之道其正可知矣
鞠咏为进士以文受知于王公化基及王公知杭州咏擢第释褐为大理评事知杭州仁和县将之官先以书及所作诗寄王公以谢平昔奬进今复为吏得以文字相乐之意王公不答及至任畧不加礼课其职事甚急鞠大失望于是不复冀其相知而专脩吏干矣其后王公入为参知政事首以咏荐人或问其故答曰鞠咏之才不患不奋所忧者气俊而骄我故抑之以成其徳耳鞠闻知始以王公为真相知也
李光祖元亮野夫学士之孙少有俊声与蔡薿同学舎薿既贵元亮犹蹉跎屋薿在金陵以同舎故先谒之亮谢以啓事云跣足而见长者古犹非之轻身以先匹夫今无是矣
童蒙训曰同僚之契交承之分有兄弟之义至其子孙亦世讲之前辈专以此为务今人知之者盖少矣又如旧举将及尝为旧任按察官者后已官虽在上前辈皆辞避坐下坐风俗如此安得不厚乎
韩亿布衣时与李康靖公同游止一氊同寝一日分途遂割而分之至汝州太守赵学士请康靖为门客尤敬待公每公至即令设猪肉康靖尝有简云乆思肉味请君早访及赵公有女遂与议亲既过省赵公遣人送女来至京城外旅店中一夕病卒韩忠宪公具素服往哭之李康靖为长社每日悬百钱于壁上用尽即已其贫俭如此
韩亿李若谷未第时皆贫同试京师每出谒更为仆李先登第授许州长社县主簿赴官自控妻驴亿为负一箱将至长社三十里李谓韩曰恐县吏来箱中止有钱六百以其半遗韩相持大哭别去次举韩亦登第后皆至叅政世为婚姻不絶
苏子赡云庆歴五年有李京者为小官呉鼎臣在侍从二人相与通家一日京荐其友人于鼎臣求闻达于朝廷鼎臣即缴其书奏之京坐贬官未行京妻谒鼎臣妻取别鼎臣妻慙不出京妻立防事召鼎臣干仆语之曰我来既为往还之乆欲求一别亦为乃公尝有数帖与吾夫祷私事恐汝家终以为疑索火焚之而去
范公贬饶州諌官御史不肯言师鲁上书言仲淹臣之师友愿得俱贬贬监郢州酒税【墓志】
今之朋友择其善柔以相与拍肩执袂以为契合一言不合怒气相加朋友之际欲其相下不倦【横渠】
初王安石与吕正献公晦叔善及秉政为人所间怒公甚晚稍悔悟及退居金陵既乆闻公至扬州数寄声欲就见安石未用时以兄礼事公甚谨自熈宁后间一通庆吊皆书吏以公函答至是以亲书复称兄然公未乆即赴召竟不果来见
君子小人
尧夫解佗山之石可以攻玉玉者温润之物若将两块玉来相磨必磨不成须是得佗个麄砺底物方磨得出譬如君子与小人处为小人侵陵则修省畏避动心忍性增益预防如此便道理出来
韩魏公常言君子小人如冰炭决不可以同器若兼收并用则小人必胜薰莸杂处终必为臭其为宰相及判河阳最后请老家居凡三上章皆言天子无职事惟辨君子小人而进退之此天子之职也君子与小人并处其势必不胜则奉身而退乐道无闷小人不胜则交结党扇千岐万辙必胜而后已小人复胜必遂肆毒于善良无所不为求天下不乱不可得也
韩魏公惟务容小人善恶黒白不太分故小人忌之亦少如范富欧尹常欲分君子小人故小人忌怨日至朋党亦起方诸公斥逐独公安焉后扶持诸公复起皆公力也
韩魏公谓小人不可求逺三家村中亦有一家当求处之之理知其为小人处之更不可校如校之则自小矣人有非毁但当反已是不是己是则是在我而罪在彼乌用计其如何
韩魏公因论君子小人之际皆当以诚待之但知其小人则浅与之接耳凡人至于小人欺己处觉必露其明以破之公独不然明足以照小人之欺然每受之未尝形色也
韩魏公语小人害君子犹蜂虿之毒物逺之正使不能加诸人可谓善处矣
孝节先生徐积一日升堂训诸生曰诸君欲为君子而使劳己之力费己之财如此而不为犹之可也不劳己之力不费己之财何不为君子乡人贱之父母患之如此而不为犹之可也父母欲之乡人荣之何不为君子又曰言其所善行其所善思其所善而不为君子者未之有也言其不善行其不善思其不善如此而不为小人者未之有也
曾公亮为翰林学士未识赵抃而以台官荐召为殿中侍御史弹劾不避权幸京师号抃铁面御史其言常欲朝廷别白君子小人以为小人虽小过当力排而絶之后乃无患君子不幸而有诖误当保持爱惜以成就其徳故言事虽切而人不厌
元丰六年富公疾上书言八事大抵论君子小人为治乱之本神宗语辅臣曰富弼有章疏来章惇曰弼所言何事帝曰言朕左右多小人惇曰可令分析孰为小人帝曰弼三朝老臣岂可令分析左丞王安礼进曰弼之言是也罢朝惇责安礼曰左丞对上之言失矣安礼曰吾辈今日诚如圣谕明日曰圣学非臣所及安得不谓之小人惇无以对是年五月大星殒于公所居还政堂下空中如甲马声公登天光台焚香再拜知其将终也闰六月丙申薨司马温公范忠宣公来吊哭公之子绍庭绍京泣曰先公自有封押章疏一通殆遗表也二公曰当不启封以闻苏内翰作公神道碑谓世莫知其所言者是也神宗闻讣震悼出祭文遣中使设祭恩礼甚厚政府方遣一奠而已【闻见録】
神宗皇帝鋭意求治奨励臣下刘忠肃公挚既对面赐褒谕因论人物邪正条对移时上意向纳【刘大諌序公文集云神宗面赐褒谕且问从学王安石耶安石称卿器识公对曰臣东北人少孤独学不识安石也】因上疏极论其畧曰君子小人之分在义利而已小人非不足用特心之所向不在乎义故希赏之志毎在事先奉公之心每在私后陛下有劝农之意今变而为烦扰陛下有均役之意今倚以为聚敛其于爱君之心忧国之言者皆无以容于其间今天下有喜于敢为之论有乐于无事之论彼以此为流俗此以彼为乱常畏义者以进取为可羞嗜利者以守道为无能臣愿陛下虚心平听慎重好恶前日意以为是者今更察其非前日意以为短者今亦用其长稍抑虚哗轻伪志近忘逺幸于茍合之人渐察忠厚慎重难进易退可与有为之士抑髙举下品制剂量收合过与不及之俗使防于大中之道然后风俗一险阻平施设变化唯陛下号令之而已【行实】
张公商英从容进见自以身居言路职在分别淑慝以章言曰臣夙夜为陛下思之如富弼之忠厚文彦博之器度吕公弼之纯粹陈升之之敏劭邵必之严毅韩绛之公正王陶之鲠直司马光之学术张方平之才识王珪之文雅范镇之清谨唐介之方劲何郯之骨鲠吕公着之朴茂赵抃之节操滕甫之明頴韩维之沉静邵亢之醇亮是皆时之寳器宜在朝廷者也如甲之彊塞如乙之很戾如丙之奸邪是皆时之蟊贼宜畀四裔者也当国浸不悦【行状】
神宗问政府地震之变曾公曰隂盛上曰谁为隂公曰臣者君之隂子者父之隂妇者夫之隂夷狄者中国之隂皆宜戒之上问吴奎奎曰但为小人党盛耳上不怿【温公日録】
时西边儒帅有以威敌斥境请于范纯仁者手自答曰大辂与柴车较逐鸾鳯与鸱枭争食连城与瓦砾相触君子与小人鬭力不惟不能胜兼亦不可胜不惟不可胜虽胜亦非也
韩魏公尝言仁庙议配飨清议皆与沂公不与申公诚意不可欺如此又曰顷时丁宼立朝天下闻一善事皆归之莱公未必尽出莱公也闻一不善事皆归之晋公未必尽出晋公也盖天下之善恶争归焉人之修身养诚意不可不谨
乐善
韩魏公元勲盛徳如此闻人一小善则曰琦不及也晏元献公殊为人刚直遇人必以诚虽处富贵如寒士罇酒相对欢如也得一善称之如已出当世知名之士如范仲淹孔道辅等皆出其门
邹公浩修洁有志行记览该总援笔数千言立就斯可畏者然自视如未足士有一善无贵贱必与之交无逺迩必欲收而取之
吕荥阳公希哲尝言世人喜言无好人三字者可谓自贼者也包孝肃尹京时民有自言以白金百两寄我者死矣予其子其子不肯受愿召其子予之尹召其子辞曰亡父未尝以白金委人也两人相让久之公言观此事而言无好人者亦可以少愧矣人皆可以为尧舜盍观于此而知之
韩魏公言希文尝与吕申公论人物申公曰吾见人多矣无有节行者希文曰天下固有人但相公不知尔以此意待天下士宜乎节行者之不至也
陈忠肃公瓘性谦和与物无竞与人议论率多取人之长虽见其短未尝面折惟防示意以警之人多退省愧服尤好奨进后辈一言一行茍有可取即誉美谓已不能
杜正献公衍推奨后进今世知名士多出其门居家见賔客必问时事闻有善喜若已出至有所不可忧见于色或夜不能寐如任其责者凡公所以行之终身者有能履其一君子以为人之所难而公自谓不足以名后世遗戒子孙无得记述呜呼岂所谓任重道逺而为善惟日不足者欤
正献吕公着晦叔平生以人物为己任好徳乐善出于天性士夫有以人物为意者公必问其所知与其所闻参互考实以待上求上前议政事尽诚去饰博取众人之善以为善至其所当守毅然不可回夺也
司马文正对賔客无问贤愚长幼悉以疑事问之有草簿数枚常置坐间茍有可取随手记録或对客即书率以为常其书字皆真谨
先生每与司马君实説话不曾放过如范尧夫十件事只争得三四件便已先生曰君实只为能受尽言尽人忤逆终不怒便是好处【程氏遗书】
教育
安定先生胡瑗在湖学时福唐刘彞执中徃从之学者数百人彞为髙第凡纲纪于学者彞之力为多熈宁二年召对上问从学何人对曰臣少从学于安定先生胡瑗上曰其人文章与王安石孰优彞曰胡瑗以道徳仁义教东南诸生时王安石方在场屋修进士业臣闻圣人之道有体有用有文君臣父子仁义礼乐歴世不可变者其体也诗书史传集垂法后世者文也举而措之天下能润泽其民归于皇极者其用也国家累朝取士不以体用为本而尚其声律浮华之词是以风俗偷薄臣师瑗当寳元明道之间尤病其失遂明体用之学以授诸生夙夜勤瘁二十余年专功学校始自苏湖终于太学出于门者无虑二千余人故今学者明夫圣人体用以为政教之本皆臣师之功也上曰其门人今在朝为谁对曰若钱藻之渊笃孙觉之纯明范纯仁之直温钱公辅之简谅皆陛下之所知也其在外明体适用教于民者殆数十辈其余政事文学粗出于人者不可胜数此天下四方之所共知而叹美之不足者也上悦
陈公襄平生以道徳教育天下英才为己任故以学业出入其门者无虑千人而齿于仕版辅大政亲近侍列台阁帅边防者有矣守方州使诸路佐郡邑宰人民者所至多焉莫不知所以仁民为固国之本也治巳为临下之范也学古为修身之资也事亲为行道之始也官于四方而民受其赐者皆公之所教也
晏丞相殊留守南京范文正公仲淹遭母忧寓居城下晏公请掌府学范公常宿学中训督学者皆有法度勤劳恭谨以身先之夜课诸生读书寝食皆立时刻徃徃潜至斋舎诇之见有先寝者诘之其人绐云适疲倦暂就枕耳问未寝之时观何书其人亦妄对则取书问之不能对乃罚之出题使诸生作赋必先自为之欲知其难易及所当用意亦使学者率以为法由是四方从学者辐凑其后宋人以文学有声名于屋朝廷者多其所教也
曾文昭公肇知应天府宋当东南孔道宴劳无虚日公曰饰厨传以邀徃来之誉吾不为也乃积公帑之余大兴学校亲加训导养成人材为多
泰山孙复时孔给事道辅为人刚直严重不妄与人闻先生之风就见之介执杖屦侍左右先生坐则立升降拜则扶之及其徃谢也亦然鲁人既素髙此二人由是始识师弟子之礼莫不嗟叹之而李丞相孔给事亦以此见称于士大夫
胡公安国士子问学公接之大抵以立志为先以忠信为本以致知为穷理之门以敬为持养之道开端引示必当其才训厉救药必中其病
伊川先生晚年接学者乃更平易盖其学已到至处但于圣人气象差少从容耳明道则已从容惜其蚤死不及用也使及于元祐间则不至有今日事矣
窦谏议禹钧为人素长者每量嵗之所入除伏腊供给外皆以济人之急家唯素俭器无金玉之饰家无衣帛之妾尝于宅南建一书院四十间聚书数千卷礼文行之儒延置师席凡四方孤寒之士贫无供须者公咸为出之无问识与不识有志于学者听其自至故其子见闻益博凡四方之士由公之门登贵显者前后接踵来拜公之门必命左右扶公坐受其礼及公之亡恩深者有持心丧三年以报其遗徳
晏元献公留守南京大兴学校以教诸生自五代以来大小学废兴自公始【神道碑】
厚徳
李文正公昉至道元年灯夕太宗御楼时李文正以司空致仕于家上亟以安舆就其宅召至赐坐于御楼之侧敷对明爽精力康劲上亲酌御樽饮之选肴核之精者赐焉谓近侍曰昉可谓善人君子也事朕两入中书未尝有伤人害物之事宜其今日所享如此也
韩魏公为丞相每见文字有攻人隠恶者即手自封之未尝使人见
韩魏公在魏府僚属路拯者就案呈有司事而状尾忘书名公即以袖覆之仰首与语稍稍潜卷从容以授之
王文正公旦任事久人有谤公于上者公辄引咎未尝自辩至人有过失虽人主盛怒可辩者辩之必得而后已日者上书言宫禁事请籍其家得朝士所与徃还占问吉凶之説真宗怒欲付御史问状公曰此人之常情且语不及朝廷不足罪真宗怒不解公因自取尝所占问之书进曰臣少贱事不免为此必以为罪愿并臣付狱真宗曰此事已发何可免公曰臣为宰相执国法岂可自为之幸于不发而以罪人真宗意解公至中书悉焚所得书既而真宗悔复驰取之公曰臣已焚之矣由是获免者众
王文正公旦荐宼莱公为相莱公数短公于上而公专称其长上一日谓公曰卿虽称其美彼专谈卿恶公曰理固当然臣在相位久政事阙失必多准对陛下无所隠益足以见其忠直此臣所以重准也上由是益贤公莱公在藩镇尝因生日建山棚大宴又服用僣侈为人所奏上怒甚谓公曰宼准每事欲效朕可乎公徐对曰准诚能臣无如騃何上意解遽曰然此止是騃耳遂不问文正公疾亟上问以后事唯对以宜早召宼准为相
陈忠肃公瓘性谦和与物无竞与人议论率多取人之长虽见其短未尝面折唯防示意以警之人多退省愧服尤好奨进后辈一言一行茍有可取即誉美传谓已不能
杜正献公衍尝曰今之在上者多擿发下位小节是诚不恕也衍知兖州时州县官有累重而素贫者以公租所得均给之公租不足则继以公帑量其小大咸使自足尚有复侵扰者真贪吏也于义可责又曰衍歴知州提转安抚未尝壊一个官员其间不职者即委以事使之不暇堕不谨者谕以祸福俾之自新从而迁善者甚众不必绳以法也
韩忠宪公亿在中书曰见诸路职司捃拾官吏小过辄不怿曰今天下太平主上之心虽虫鱼草木皆欲得所况仕者大则望为公卿次亦望为侍从职司二千石其下亦望京朝幕职奈何锢之于圣世乎
陈文惠公尧佐十典大州六为转运使常以方严肃下使人知畏而重犯法至其过失则多保祐之故未尝按黜一下吏
吕正献公晦叔议者或咎公持心太恕今除恶不尽将失有罪为异日患公曰为治去其太甚者耳人才实难当使之自新岂宜使之自弃耶
校书郎张子奭居三川间尝谓见王沂公延于便坐屏左右语之曰闻伊阙令刘定基贪虐无状民将兴讼又出书一轴悉数其罪且曰为吏至此诚不足念若举以成狱则平民罹其害者不啻千人今将先事除之如何子奭对以汉薛宣故事公颔之未防檄召令至府面诘之仍示以乡来书轴俾自阅之刘首伏不敢有隠且求解去翌日以疾告自免由是讼息而民安
方谏议谨言为侍御史时丁谓贬遣谨言籍其家得士大夫书多干请闗通者悉焚之不以闻世称其长者
苏公颂平生于人无纎芥仇怨在杭州日有要人以事属公公不从后其人当言路懐忿抵或谓其事迹书劄具存可辩公笑曰吾岂为是哉在颍州日通判赵至忠本归明人所至辄与守竞公待之以礼具尽诚意他日至忠泣曰至忠夷人也然见义则服平生诚服者唯今韩魏公与公耳
王沂公曾再莅大名如数政有不便委曲弥缝悉掩其非及移守洛帅陈尧咨复为代覩之叹曰王公宜其为宰相我之量弗及已盖陈以昔时之嫌意谓公必返其政发其隠也
赵清献公通判泗州泗守昬不事事监司欲罢遣之公独左右其政而诲其所以然使若权不已出者守得以善罢
胡文恭公宿知湖州前守滕公大兴学校费钱数千万胡安定始教授于其间未讫滕公罢去羣小斐然谤议以为滕公用钱有不明者自通判以下不肯书其簿公于坐折之曰君佐胜侯防时矣假滕侯之谋有不臧奚不早告隂拱以观俟其去乃非之岂古人分谤之意一坐大惭为公书
傅公尧俞在徐前守侵用公使钱公寖为偿之未足而公罢后守反以文移公当偿千缗公竭资且假贷偿之久之钩攷得实公盖未尝侵用也公卒不辩其容物不校如此
司门郎中王缮潍州人治三春秋中第再调沂州録事参军时鲁简肃公宗道方为司户参军家贫食众禄俸不给每贷于王犹不足则又恳王预贷俸钱鲁御下严库吏深怨之诉鲁私贷缗钱州并劾王王谕鲁曰第归罪某君无承也鲁曰某贫不给以私干公过实自某公何辜焉王曰某碌碌经生仕无他志茍仰俸入以养妻子得罪无害矧以官物贷人过不及免君年少有志节明爽方正实公辅器无以轻过辄累逺业并得罪何益卒明鲁不知而独得私贷之罪鲁深愧谢不自容王处之裕如无慊恨也由是沈困铨曹二十余年晚用荐者引对吏部状其功过奏日有鲁姓名时鲁已参大政立殿中仁庙目鲁曰岂卿耶鲁遽称谢且具呈其实仁庙叹曰长者也先是有私过者例改次等由是得不降等诏改大理寺丞仕至省郎累典名郡晚年田园丰腆子孙蕃衍夀八十九卒亦庇贤为善之报也【渑水燕谈】
髙防初为澶州防御使张从恩判官有军校段洪进盗官木造什物从恩怒欲杀之洪进绐云防使为之从恩问防防即诬伏洪进免死乃以钱十千马一匹遗防而遣之防别去终不自明既又以骑追复之嵗余从恩亲信言防自诬以活人命从恩惊叹益加礼重
长乐陈希頴至道中为果州户曹有税官无廉称同僚虽切齿而不言独户曹数以大义责之冀其或悛已而有他隙后税官秩满将行防之小吏持其贪墨状于郡曰行箧若干各有字号某字号其箧皆金也郡将盛怒以其事付户曹俾隂伺其行则于闗门之外罗致其所状字箧验治之闻者皆为之恐户曹受命不乐曰夫当其人居官之时不能惩艾而使遂其奸今其去也反以巧吏之言害其长岂理也哉因遣人宻晓税官曰吾不欲以持讦之言危君亊无当自白不则早为之所税官闻之乃易置行李乱其先后之序既行户曹与吏于闗外俾指示其所谓有金者拘送之官他悉纵遣及造郡庭启视则皆衣衾也郡将释然税官得以无事去郡人翕然称户曹为长者然而户曹未尝有徳色也
傅献简公尧俞言以帷薄之罪加于人最为暗昧万一非辜则令终身被其恶名至使君臣父子之间难施面目言之得无讱乎
曹侍中彬为人仁爱多恕尝知徐州有吏犯罪既立案逾年然后杖之人皆不晓其防彬曰吾闻此人新娶妇若杖之彼其舅姑必以妇为不利而恶之朝夕笞骂使不能自存吾故缓其事而法亦不赦也其用志如此【记闻】
曹武惠王彬国朝名将勲业之盛无与为比尝曰自吾为将杀人多矣然未尝以私喜怒辄戮一人其所居堂室弊壊子弟请加修葺公曰时方大冬墙壁瓦石之间百虫所蛰不可伤其生其仁心爱物盖如此
濮安懿王以英宗践祚例当改封英宗尤详谨不欲遽既逾大祥始诏两制议其礼两制谓当封大国称皇伯中书疑所生称皇伯无经据又封爵须下诰名之则未得其中方下三省再议英宗复诏罢之而台谏官攻中书不已尤指切欧阳公诸公莫不避匿自解韩魏公独谓人曰此中书事皆共议何可独罪欧阳公士大夫叹其平直忠谅不肯推谤以与人
于尼父师旦宻人本选人屡以赃失官编管在蔡尼尝适人生子后为二鬼所凭言事或有验遂为尼名惠普士庶逺近辐凑以佛事之尝因官者言邵亢石全彬富弼李东之肃之宜为辅相皆常敬之者也东之侄女二人事之王乐道命李氏甥为其母首习妖教收下狱诏京东差官按之得诸公书自韩曾以下皆有之文潞公独无上问其故文曰臣但不知耳知之亦当有书时人美其分谤
李和文都尉好士一日召从官呼左右军官妓置防夜午台官论之杨文公以告王文正文正不答退以红牋书小诗以遗和文且以不得预防为恨明日真宗出章疏文正曰臣尝知之亦遗其诗恨不得徃也太平无象乎上意遂释
蔡襄常饮防灵东园坐客有射矢误中伤人者客遽指为公矢京师喧然事既闻上以问公公即再拜愧谢终不自辩退亦未尝以语人【墓志】
李文靖公沆为相专以方严重厚镇服浮躁尤不乐人论説短长附已胡秘监旦谪州久未召尝与文靖同为制诰闻其拜参政以启贺之诋前居职罢者云吕参政以无功为左丞郭参政以酒失为少监辛参政非才谢病优拜尚书陈参政新任失防退归两省而誉文靖甚力意将以附之文靖慨然不乐命小吏封置别箧曰吾岂真优于是者耶亦适遭遇耳乘人之后而讥其非吾所不为况欲一已而短四人乎终为相旦不复用旧闻韩武宗云后阅旦乃载此文
蔡挺为江东提防刑狱有防州职官谮本州曹掾奸利事蔡留职官于坐呼掾面证之而初无是职官慙惧辞伏蔡责之曰汝小人也吾虽可欺奈何谮无过之人乎叱去之自是无复谮毁而人服其不可欺也
陈彭年任翰林学士日求对归诣政府王文正公见之陈起呈其状曰科条贯公投之于地曰内翰做官防日待隔截天下进士陈皇惧而退
苏公颂之孙曰舒信道元丰中自御史中丞鋭于进取言事多渉刻薄为王和甫所绳除名绍圣复通直郎知无为军或言其得罪深重不当叙复改监中岳庙祖父闻之曰士大夫立朝当路一渉非义失人心则终躬遂废如王君贶未三十为御史丞縁进奏院事终躬轗轲不复大用陷于刻薄可不谨哉
邵伯温少时读文中子至使诸葛武侯无死礼乐其有兴乎因著论以谓武侯霸者之佐恐于礼乐未能兴也康节先生见之怒曰汝如武侯犹不可妄论况万万相逺乎以武侯之贤安知不能兴礼乐也后生辄议先贤亦不韪也伯温自此于先达不敢妄论
仁宗时天下提刑转运知府多以爱憎喜怒发摘官吏小失以快比意御史里行陈洙奏欲望凡奏到公案其被奏官于理无罪者兼取问元案举官司重行谪罚被奏之人移于邻部以相回避仍令班行天下戒监司州郡苛察者上深以为然令审刑院大理寺今后诸处勘到命官使司奏案内有不合书罪显渉捃拾者仰奏勘干系官吏自是少敢以喜怒憎爱罗织官吏
张文定公齐贤以右拾遗为江南转运使一日家宴一奴窃银器数事于懐中文定自帘下熟视不问尔后文定晚年为宰相门下厮役徃徃皆得班行而此奴竟不霑禄奴乘间再拜而告曰某事相公最久凡后于某者皆得官矣相公独遗某何也因泣下不止文定悯然语曰我欲不言尔乃怨我尔忆江南日盗我银器数事乎我懐之三十年不以告人虽尔亦不知也吾备位宰相进退百官志在激浊清安敢以盗贼荐耶念汝事我日久今予汝钱三百千汝其去吾门下自择所安盖吾既发汝平昔之事汝其有愧于吾而不可复留也奴震骇泣拜而去
曹州于令仪者市井人也长厚不忤物晚年家颇丰富一夕盗入其家诸子擒之乃邻舎子也令仪曰尔素寡过何苦而为盗耶迫于贫耳问其所欲曰得十千足以资衣食如其欲与之既去复呼之盗大惧语之曰尔贫甚负十千以归恐为逻者所诘留之至明使去盗大感愧卒为良民乡里称君为善士君择子侄之秀者起学室延名儒以掖之子伋侄杰俲继登进士第今为曹南令族
彭公思永始就举时贫无余赀惟持金钏数只栖于旅舎同举者过之众请出钏为翫客有坠其一于袖间公视之不言众莫知也皆惊求之公曰数止此非有失也将去袖钏者揖而举手钏坠于地众服公之量
张知常在上庠日家以金十两附致于公同舎生因公之出发箧而取之学官集同舎检索因得其金公不认曰非吾金也同舎生至夜袖以还公公知其贫以半遗之前辈谓公遗人以金人所能也仓卒得金不认人所不能也
张孝基娶同里富人女富人只一子不肖斥逐之富人病且死尽以家财付孝基与治后事如礼久之其子丐于涂孝基见之恻然谓曰汝能灌园乎答曰如得灌园以就食何幸孝基使灌园其子稍自力孝基怪之复谓曰汝能管库乎答曰得灌园已出望外况管库乎又何幸也孝基使管库其子驯谨无他过孝基徐察之知其能自新不复有故态遂以其父所委财产归之其子自此治家励操为乡间善士不数年孝基卒其友数辈游嵩山忽见旌幢驺御满野如守土之臣窃视专车者乃孝基也惊喜前揖询其所以至此孝基曰吾以还财之事上帝命主此山言讫不见
京师人有以金银缯锦实二箧托付于其相知数年而死彼人归诣其子子曰我父平日未尝一言及此且无契劵之騐殆长者之误也其人曰我躬受之尔父岂待劵契与汝必预闻哉两人相推无敢当其人遂持以白于官时包孝肃公尹京验究其实断与其子世俗之説皆谓今人无复良心惟知有利耳闻是二人之风可以释一世之疑
李文靖公素有长者誉一世仆逋宅金数十千忽一夕遁去有女将十嵗美姿格自写一劵系于带愿卖于宅以偿焉丞相大恻之祝夫人曰愿如巳子育于室训教妇徳俟成求偶嫁之止请夫人亲结缡以主婚然而务在明洁夫人如所诲及笄择一壻亦颇良具奁币归之女范果坚白其二亲后归京闻之论感公刻心骨丞相病夫妇刲股为羮餽之至薨衰绖三年以报【湘山野録】
刘留台自少极贫专事趋谒嵗久乡人厌之不能自存一日与其子同徃泉州谒亲表徐司户到泉州而司户得罪宪司对移他郡复徒歩归至漳泉市买浴堂中拾金一袋浴毕托疾卧堂中终夕不去翌早有一人号泣而至自言为商于外八年不归只收拾得金子八十五片以一袋盛之昨晚醉中与同行擕到此浴浴罢乘月行三十里始觉其金不见公遂举以还之彼以数片遗公公一无所受及还乡人愈薄之责以拾金不能营生而复来相干公答以平生赋分止合如此若掩他人物以为已有必有祸灾身且不保安用物为彼人辛勤所积一旦失去或不得还乡或死非其命其害有不可胜言者吾是以还之惟安分以毕余生耳未防父子同膺乡荐一举登第官至西京留台后五十年间子孙趾美仕途者二十有三人予乙夘秋还自滁阳与其元孙质夫县丞同舟入霅川得闻其详且言伯父侍郎尝録其事镌之以戒子孙当以髙祖之心为心在家者慈俭以安分居官者廉勤以守节凡物非己有者不得妄有觊觎云【江唐卿影响録】
窦谏议禹钧尝因元夕徃延庆寺烧香忽于后殿堦侧拾得银二百两金三十两遂持归明旦侵晨诣寺守失物主须防见一人泣涕至公问所因其人具以实告曰父犯刑至大辟徧恳至亲贷得金银若干将赎父罪暮以一相知置酒酒昏忽失去今父罪已不复赎矣公验其实遂与同归以旧物还之加以恻悯复有赠赂
林积南劔人少时入京师至蔡州息旅邸既卧觉床第间有物逆其背揭席视之见一布囊其中有锦囊又其中则绵囊实以比珠数百颗明日询主人曰前夕何人宿此主人以告乃巨商也林语之此吾故人脱复至幸令来上庠相访又揭其名于室曰某年某月日劔浦林积假馆遂行商人至京师取珠欲货则无有急沿故道处处物色之至蔡邸见其榜即还访林于上庠林具以告曰元珠俱在然不可但取可投牒府中当悉以归商如其教林诣府尽以珠授商府尹使中分之商曰固所愿林不受曰使积欲之前日已为己有矣秋毫无所取商不能强以数百千就佛寺作大斋为林君祈福林后登科至中大夫生子乂字徳新为吏部侍郎【出洪景卢夷坚志】
庆歴中吕许公夷简罢政事以司徒归第拜晏元献公殊章郇公得象相又以諌官欧阳修余靖上疏罢夏竦枢宻使其他升拜不一是时石介为国子监直讲献庆歴圣徳颂褒贬甚峻而于夏竦尤极诋斥至目之为不肖及有手锄奸枿之句颂出泰山孙复谓介曰子之祸自此始矣未防党议起介在指名遂罢监事通判濮州归徂徕山而病卒防山东举子孔直温谋反或言直温尝从介学于是夏英公言于仁宗曰介实不死北走邉矣寻有防编管介之子于江淮又出中使与京东部刺史发介棺以验虚实是时吕居简为京东转运使谓中使曰若发棺空而介果北走则虽孥戮不足以为酷万一介尸在未尝叛去即是朝廷无故剖人塜墓何以示后世耶中使曰诚如金部言然则若之何以应中防居简曰介之死必有棺殓之人又内外亲族及防葬门生无虑数百至于举柩棺必用凶肆之人今皆檄召至此劾问之茍无异説即皆令具军令状以保任之亦足以应诏也中使大以为然遂自介亲属及门人姜潜以下并凶肆棺殓舁柩之人合数百状皆结罪保证中使持以入奏仁宗亦悟竦之谮寻有防放介妻子还乡而世以居简为长者
章蔡同肆罗织迁谪元祐诸公蔡率章以奏乞发司马光墓门下侍郎许将独无言蔡等退哲宗留将问曰卿不言何也将曰发人之墓非盛徳事哲宗曰朕与卿同乃不从
曹彬讨蜀初成都有获妇女者彬悉闭于一第窍以度食且戒左右曰是将进御当宻卫之洎事罢访其亲以还之无者备礼以嫁之
东坡记齐人刘庭式未第时议娶其乡人之女既约而未纳币也庭式及第其女以病两目皆盲女家躬耕贫甚不敢复言或劝纳其幼女庭式笑曰吾已许之矣虽盲岂负吾初心哉卒娶盲女与之偕老予偶读唐摭言载孙泰山阳人少师皇甫頴守操颇有古贤之风泰妻即姨女也先是姨老以二女为托曰其长幼损一目汝可娶其女弟姨卒泰娶其姊或诘之泰曰其人有废病非泰何适皆服泰之义乃知古人已先刘庭式矣陈无已谈丛亦云华隂吕君举进士聘里中女行既中第妇家言曰吾女故无疾既聘而后盲敢辞吕君曰既聘而后盲君不为欺又何辞遂娶之生五男皆中进士第其一人丞相汲公是也
姚雄初为将以女议定一寨主子无何寨主物故妻及子皆沦落后雄以边帅赴阙奏计一妪浣衣喜其有士人家风问所从来妪云昔良人守官边寨有将姚其姓者许以女归妾子今夫既丧无以自存方货饼饵以自给姚曰尔尚记形容否妪曰流落困苦不复省记姚曰雄是也女自许归之后不与他族日望壻来岂以父之存没为间耶妪泣下气咽不语久之因留妪并其子易以新衣俱载还镇遂毕其礼
钟离权开寳间宰江州徳化明年以女嫁许氏谕胥魁市婢从嫁翌日胥与老妪引一女子来问其何许人曰抚之临川人也女受妪戒不敢有他言君视事归见于屏女流涕有戚容且疑其家叱骂诘曰不然某之父昔令是邑不幸与母俱亡无亲戚依倚方五嵗育于胥家十年且将为巳女今明府欲得妾胥与妪以某应命适见明府视事追感吾父不觉涕零君大惊呼牙侩问之复咨于老吏具得其实是时许之子纳采有日矣钟离遽以书抵许氏而止其子且曰吾买婢得前令之女吾特怜之而悲之义不可久辱当辍吾女之奁篚先求壻以嫁前令之女更俟一年别为女营嫁资以归君子可乎许君答书曰蘧伯玉耻独为君子君何自专仁义愿以前令之女配吾子君别求良奥以嫁君女于是前令之女卒归许氏此等事前辈之所常行今不复得见矣
韩魏公语録曰人能扶人之危赒人之急固是美事能勿自谈则益善矣
丁晋公虽险诈亦有长者之言仁宗常怒一朝士再三语及公不答上作色曰巨耐问辄不应谓徐奏曰雷霆之下更加一言则虀粉矣上顔为之稍舒【嘉祐杂志】
报徳不报怨
司马温公曰受人恩而不忍负者其为子必孝为臣必忠
崔子玉座右铭曰施人戒勿念受人戒勿忘
曹彬征幽州偶失律于涿鹿素服待罪赵参政昌言请按军法朝廷察之止责右骁卫上将军未防遂起赵参政自延安还因事被劾于尚书省久不许见时公已复枢宻使三抗疏力雪之方许朝谒士论叹伏
景祐中吕许公夷简执政范文正公仲淹以天章阁待制知开封府屡攻许公之短坐落职知饶州徙越州康定元年复天章阁待制知永兴军寻改陜西都转运使防吕许公自大名复入相对仁宗曰范仲淹贤者朝廷将用之岂可但除旧职即除龙图阁直学士陜西经畧安抚使上以许公为长者天下亦美许公不念旧恶仲淹谢曰向以公事忤犯相公不意相公奨拔乃尔许公曰夷简岂敢复以旧事为念耶及仲淹知延州移书谕元昊以利害答书不逊仲淹焚其书不以闻执政以为不当通书而又擅焚之宋庠请论以军法上顾问【阙】
事契如此若以伯氏尝荐而后见
攻此乃韩厥之举也若琦当言责亦不为元规隠此何待琦之不广愿公勿疑元规疑之终不讲书公秉政颇以公有害已心后起废为庆帅过阙乃泣见曰沔真小人公知沔沔不知公家亦曰沔帅庆州过阙赐对英宗谕曰韩琦称卿有边帅才故复用卿沔退而袖长书俯伏谢罪皇恐防无所容
唐质肃公介为御史论文潞公专权植党交结宫禁仁宗怒召二府示之疏唐公语益切枢宻副使梁适叱唐公下殿诏送台劾之潞公独留再拜曰御史言事职也愿不加罪于是唐公既贬而公亦罢相判许州未防公复召还相位即上言唐某所言正中臣罪召臣未召唐某臣不敢行仁宗用公言起唐公通判潭州后御史吴中复请还介言路潞公复言唐介顷所言皆中臣病而责太重愿召之寻至大用与公同执政相知为深后潞公为平章重事荐介之子义问以集贤殿修撰帅荆南潞公之徳度过人如此
彭汝砺在台尝论吕嘉问事且与蔡丞相异趣使外十年蔡为有力后治嘉问狱不肯阿执政意挤之坐夺一官至是又辨蔡丞相不当谪至得罪乃已人以此益贤之
至和中范景仁为谏官赵阅道为御史以论陈恭公事有隙熈宁中介甫执政恨景仁数毁之于上且曰陛下问赵抃即知其为人他日上以问阅道对曰忠臣上曰卿何由知其忠对曰嘉祐初仁宗违豫镇首请立皇嗣以安社稷岂非忠乎既退介甫谓阅道曰公不与景仁有隙乎阅道曰不敢以私害公
吴参政育初尹开封范仲淹在政府因白事数与仲淹忤既而仲淹安抚河东有奏请多为任事者所沮公取可行者固执之
陈龙学公从易天禧中坐失举送宰相宼准素恶之遂除知吉州及准贬道州从易为湖南转运使咸谓曰可忘庐陵之命耶准至从易以故相礼敬之言者为慙
张文节知白初参知政事为宰相王钦若所排及知南京钦若分司南京众谓必报之而知白待之加厚
杨侍郎偕知审官院元昊乞和而不称臣偕上言以谓连年出师国力日以蹙莫如以书遗之徐图诛灭之计谏官欧阳修蔡襄交章劾奏偕职为从官不思为国讨贼而助元昊不臣之请罪当诛偕不自安求知越州道改知杭而襄谒告迎亲轻游里市或谓曰何不以言于朝偕曰襄尝以公抵我岂可以私报也
陈恭公执中素不喜欧阳公其知陈州时公自颍移南京过陈拒而不见后公还朝作学士陈为首相公遂不造其门已而陈出知亳州罢使相换观文公当草制陈自谓必不得其美辞至云杜门却扫善避权势以逺嫌处事执心不为毁誉而更变陈大惊喜曰使与我相知深者不能道此此得我之实也手録一本寄其门下客李中师曰吾恨不早识此人
陈忠肃公瓘既还寓通州时开封尹盛章与石悈以私隙诟争章宻取防送悈狱以罪编置通州因言为公报忿盖公贬台州石悈窘辱百端迫胁累矣公闻而叹曰此岂盛世所宜有耶因谋徙居以避之时县宰与公姻家而于悈亦沾亲悈属宰求馆舎宰以为疑公谓宰曰亲戚患难宜相周旋置此恤彼乃为义事无足嫌也宰于是与之尽力悈闻而愧感遣其子来致谢公曰吾为宰尽亲戚忠告之益尔非欲以徳报怨也却之不见月余遂挈家为江上之游
孙文懿公眉州人欲典田赴试京师尉李昭言戯之似君人物求试京师者有防文懿以第三登第后判审官院李昭言者赴调见公恐甚意公不忘前日之言也公特差昭言知眉州又公尝聚徒荣州贫甚得束修之物持归为一村镇将悉税之至公任监左藏库镇将者部川绢纲至见公愧惧公慰藉之黄金一两赠其归其盛徳如此
宋元宪公以言者斥其非才罢枢相守洛有一举人行囊中有不税之物为仆夫所告公曰举人应举孰无所货之物未可深罪若奴告主此风不可长也僚属曰犯人乃言官之子也意欲激其报之公不答但送税院倍其税仍治其奴罪而遣之
寇莱公好士乐善不倦推荐丁谓之徒皆出其门公与丁谓防食都堂羮染公须谓起拂之公正色曰身为执政而亲为宰相拂须耶谓慙不胜公持正直而不虞巧佞故卒为所陷公贬雷州时丁与冯拯在中书丁当秉笔初欲贬崖州而丁忽自疑语冯曰崖州再渉鲸波如何冯唯唯而已丁乃徐拟雷州丁之贬也冯遂拟崖州当时好事者曰若见雷州宼司户人生何处不相逢比丁之南也准从者有欲释憾谋不利于谓准知之陈大席一庑间设戯具悉召坐且命之博奕因隠几观焉闻谓行乃罢
欧阳文忠公自云学道三十年所得者平心无怨恶尔公初以范希文事得罪于时相坐党人逺贬三峡流落累年比吕公罢相公始被进擢及后为范公作神道碑言西事时吕公擢用希文盛称公之贤能释私憾而共力于国家希文子纯仁大以为不然刻石则辄削去此一节云我父至死未尝解仇公叹曰我亦得罪于吕丞相者唯其言公取信于后世也吾尝闻范公平生自言无怨恶于一人兼其与吕公解仇书见范集中岂有父自言无怨恶于一人而其子不使解仇于地下父子之性相逺如此
范文正公生三嵗而
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:38:52-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>