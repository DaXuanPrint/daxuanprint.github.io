<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="御制日讲四书解义序,进呈疏,职名,目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,日讲四书解义全文在线阅读,日讲四书解义全文在线下载,大玄古籍书库">
<meta name="description" content="二十六卷，清康熙编著。成于康熙十六年(1677年)。其书以为内圣外王之道备于孔子，孔子的心法又寓于六经。六经的精义又集中于《论语》。《论语》又得曾子、子思、孟子递相推衍，而有《大学》、《中庸》、《孟子》，四书都是千古帝王的枢要，非仅为儒生章句之业。其实，此书所依据的不过是康熙皇帝御用儒学讲官的讲义。_日讲四书解义_全文在线阅读_日讲四书解义_全文在线下载_大玄古籍书库">
<title>日讲四书解义_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">日讲四书解义</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,哲学,儒学,完结</span> <br/>
          字数： <span class="inputVal" id="bknum">[book_length]383830</span> <br/>
          说明： <span class="inputVal" id="bkdec">二十六卷，清康熙编著。成于康熙十六年(1677年)。其书以为内圣外王之道备于孔子，孔子的心法又寓于六经。六经的精义又集中于《论语》。《论语》又得曾子、子思、孟子递相推衍，而有《大学》、《中庸》、《孟子》，四书都是千古帝王的枢要，非仅为儒生章句之业。其实，此书所依据的不过是康熙皇帝御用儒学讲官的讲义。</span> <br/>
          封面： <span class="inputVal" id="bkimg">Z_4928.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]日讲四书解义
[book_author]佚名
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,哲学,儒学,完结
[book_length]383830
[book_dec]二十六卷，清康熙编著。成于康熙十六年(1677年)。其书以为内圣外王之道备于孔子，孔子的心法又寓于六经。六经的精义又集中于《论语》。《论语》又得曾子、子思、孟子递相推衍，而有《大学》、《中庸》、《孟子》，四书都是千古帝王的枢要，非仅为儒生章句之业。其实，此书所依据的不过是康熙皇帝御用儒学讲官的讲义。
[book_img]Z_4928.jpg


[book_title]御制日讲四书解义序
朕惟天生圣贤作君作师万世道统之传即万世治统之所系也自尧舜禹汤文武之後而有孔子曾子子思孟子自易书诗礼春秋而外而有论语大学中庸孟子之书如日月之光昭於天岳渎之流峙於地猗欤盛哉盖有四子而後二帝三王之道传有四子之书而後五经之道备四子之书得五经之精意而为言者也孔子以生民未有之圣与列国君大夫及门弟子论政与学天德王道之全修己治人之要具在论语一书学庸皆孔子之传而曾子子思独得其宗明新止善家国天下之所以齐治平也性敎中和天地万物之所以位育九经达道之所以行也至于孟子继往圣而开来学辟邪说以正人心性善仁义之旨着明於天下此圣贤训辞诏後皆为万世生民而作也道统在是治统亦在是矣历代贤哲之君创业守成莫不尊崇表章讲明斯道朕绍
祖宗丕基孳孳求治留心问学命儒臣撰为讲义务使阐发义理禆益政治同诸经史进讲经历寒暑罔敢间辍兹已告竣思与海内臣民共臻至治特命校刋用垂永久爰制序言弁之简首每念厚风俗必先正人心正人心必先明学术诚因此编之大义究先圣之微言则以此为化民成俗之方用期夫一道同风之治庶几进於唐虞三代文明之盛也夫
康熙十六年十二月初八日

[book_title]进呈疏
日讲四书解义进
呈疏
︵字位过密　无法显示︶【臣】喇沙里
︵字位过密　无法显示︶【臣】陈廷敬等谨
题为进
呈刊完日讲四书解义仰祈
睿鉴事【臣】等於康熙十六年三月十三日恭侍
弘德殿进讲蒙
皇上面谕四书讲章应行刊刻钦此【臣】等叨尘法从日侍
经帷伏覩
皇上
圣躬亲讲典学弥勤
天语下询访道愈笃於凡六经诸史靡不极意研精至於四子之书实备百王之道比年以来次第进讲历寒暑而罔间积月日以成编固已体验於
宸衷抑且?挥於政治除按日进
览年终彚
呈尽在
御前时厪
睿照廼者
亲降纶音爰令校刻窃惟
皇上圣学崇深眞足超轶往古【臣】等经术浅陋曷克仰助涓埃顾邹鲁之大义微言炳如星日而师儒之参稽互订着在简编尝慕赵普以半部佐君先明敬信节爱愿学朱熹以四字入告亦曰诚意正心欲致斯世於唐虞不外明德新民之理而使吾
君为尧舜敢忘责难陈善之思仰惟
宵旰之勤劳不辍
宫闱之诵读永光典训示则臣民【臣】等谬効编摩复加删
润校锓成帙装潢进
呈惟我
皇上常垂乙夜之观存诸几席允怀千圣之道如晤羮墙将见焕四海文命之敷弘万世光华之治【臣】等不胜区区之意谨具题恭
进以
闻
︵字位过密　无法显示︶
【臣】喇沙里
︵字位过密　无法显示︶
【臣】陈廷敬日讲官起居注翰林院侍读学士加三级【臣】色冷日讲官起居注翰林院侍读学士【臣】叶方蔼日讲官起居注翰林院侍读学士加二级【臣】蒋弘道经筵日讲官起居注翰林院侍读学士加一级【臣】库勒纳日讲官起居注翰林院侍讲学士食正四品俸【臣】张英
康熙十六年十二月十八日具
题本月二十日奉
旨经史有关政治义藴弘深朕朝夕讲究勉求贯通讲幄诸臣殚心阐发允裨典学这所进讲章着留览该衙门知道

[book_title]职名
总裁官
︵字位过密　无法显示︶【臣】库勒纳
︵字位过密　无法显示︶【臣】叶方蔼
分撰官
通议大夫日讲官起居注詹事府詹事【臣】格尔古德︵字位过密　无法显示︶【臣】沈荃
日讲官起居注翰林院侍读学士加二级【臣】蒋弘道日讲官起居注翰林院侍读学士食正四品俸【臣】张英经筵日讲官起居注翰林院侍读学士奉政大夫【臣】牛钮日讲官起居注翰林院侍读学士奉政大夫【臣】　常　书日讲官起居注翰林院侍讲学士食正四品俸【臣】崔蔚林日讲官起居注翰林院侍讲学士奉政大夫【臣】　严我斯日讲官起居注翰林院侍讲学士【臣】朱马泰日讲官起居注左春坊左庶子兼翰林院侍读【臣】张玉书日讲官起居注翰林院侍讲【臣】阿哈达
日讲官起居注翰林院侍讲【臣】董　讷
日讲官起居注翰林院侍讲【臣】王鸿绪
校阅官
翰林院侍读学士加二级通议大夫【臣】傅腊塔翰林院侍讲学士加一级【臣】多　奇
翰　　林　　院　　侍　　读【臣】朱　典翰林院侍读加二级奉政大夫【臣】阿　山翰林院侍讲奉政大夫【臣】邬　黑
左春坊左谕德兼翰林院修撰【臣】祖文谟右春坊右谕德兼翰林院修撰【臣】孟亮揆左春坊左赞善兼翰林院检讨【臣】陈　论翰林院编修加一级儒林郎【臣】顾　汧
翰林院检讨加一级文林郎【臣】沈上墉
翰林院检讨加一级文林郎【臣】王尹方
翰　　林　　院　　编　　修【臣】彭会淇翰　　林　　院　　编　　修【臣】高　裔
收掌官
翰林院典簿加一级文林　郎【臣】明　辅
翰　　林　　院　　典　　　　簿【臣】穆惟乾翰林院孔目加一级文林　郎【臣】图克善
翰　　　林　　院　　孔　　　目【臣】杜登春翰　　林　　院　　笔　　帖　式【臣】哈桑阿翰　　林　　院　　笔　　帖　式【臣】隡克隡里
翻译官
翰林院待诏加　一　级　登　仕　郎【臣】敦　代翰林院七品笔帖式加一级承德郎【臣】那　麟翰林院七品笔帖式加一级承德郎【臣】傅　珅翰林院七品笔帖式加一级承德郎【臣】宜尔彩翰　林　院　七　品　笔　帖式【臣】喀　拜翰林院八品笔帖式加一级承德郎【臣】刚五达翰林院八品笔帖式加一级文林郎【臣】郭　瑮翰林院八品笔帖式加一级文林郎【臣】常　绶翰林院八品笔帖式加一级文林郎【臣】石殿柱翰　林　院　八　品　笔　帖　式【臣】查哈喇翰　林　院　八　品　笔　帖　式【臣】阿哈达翰　林　院　八　品　笔　帖　式【臣】黑色翰　　林　　院　　笔　帖　　式【臣】迈蜜大翰　　林　　院　　笔　帖　　式【臣】张仲智翰　　林　　院　　笔　帖　　式【臣】蔺起元翰　林　院　八　品　笔　帖　式【臣】温拜翰　林　院　八　品　笔　帖　式【臣】宋扬翰　林　院　八　品　笔　　帖　式【臣】吴　保翰　林　院　八　品　笔　　帖　式【臣】塞克参翰　　林　　院　　笔　　帖　　式【臣】苏通保翰　　林　　院　　笔　　帖　　式【臣】哈桑阿翰　　林　　院　　笔　　帖　　式【臣】鄂　琦翰　　林　　院　　笔　　帖　　式【臣】鲍　塞翰　　林　　院　　笔　　帖　　式【臣】觉霍拓

[book_title]目录
钦定四库全书　　　　　经部八
日讲四书解义目録　　　　　四书类
卷一
大学
卷二
中庸【上】
卷三
中庸【下】
卷四
论语【上之一】
卷五
论语【上之二】
卷六
论语【上之三】
卷七
论语【上之四】
卷八
论语【下之一】
卷九
论语【下之二】
卷十
论语【下之三】
卷十一
论语【下之四】
卷十二
论语【下之五】
卷十三
孟子【上之一】
卷十四
孟子【上之二】
卷十五
孟子【上之三】
卷十六
孟子【上之四】
卷十七
孟子【上之五】
卷十八
孟子【上之六】
卷十九
孟子【下之一】
卷二十
孟子【下之二】
卷二十一
孟子【下之三】
卷二十二
孟子【下之四】
卷二十三
孟子【下之五】
卷二十四
孟子【下之六】
卷二十五
孟子【下之七】
卷二十六
孟子【下之八】
【臣】等谨案
日讲四书解义二十六卷康熙十六年
圣祖仁皇帝御定自朱子定着四书由元明以至国朝悬为程试之令甲家弦户诵以为习见无奇实则内圣外王之道备於孔子孔子之心法寓於六经六经之精要括於论语而曾子子思孟子遂衍其绪故论语始於言学终於尧舜汤之政尊美屏恶之训大学始於格物致知终於治国平天下中庸始於中和位育终於笃恭而天下平孟子始於义利之辨终於尧舜以来之道统圣贤立言大旨灼然可见盖千古帝王之枢要不仅经生章句之业也我
圣祖仁皇帝初年访落即以
经筵讲义
亲定是编所推演者皆作圣之基为治之本词近而
旨远语约而道宏
圣德神功所为契洙泗之传而继唐虞之轨者盖胥肇于此矣乾隆四十一年五月恭校上
总纂官【臣】纪昀【臣】陆锡熊【臣】孙士毅
总　校　官【臣】　陆　费　墀

[book_title]卷一
钦定四库全书
日讲四书解义卷一
大学
大学一篇为古帝王立学垂教之法孔子详举其次第以示人曾子复分为十传以解之规模广大而本末不遗节目详明而终始不紊在初学为入德之门而极其至则内圣外王不越乎是故曰大学
大学之道在明明德在亲民在止於至善
此一章书是曾子述孔子之言乃修己治人之要道谓之经文为大学一书之纲领而此一节书又经文之纲领也孔子曰道在一身而能周乎天下国家者大人之学也大人为学之道有三德者天所赋於人心至虚而无所累至灵而无所蔽能包函衆理而酬应万事故谓之明德德本明而气禀拘於有生之初私欲蔽於有生之後则明者有时而昏矣然其本体之明自在也故必因其一端之?露而致力以明之
使复其本然至虚至灵之全体方为有本之学也所以大人之学在明明德然所谓明德者乃人人之所同得而非我之所私有也故自明其德更当推以及人鼓舞振作使天下之民凡具是德者咸有以去其旧染之汚而臻於大同之治方为有用之学也所以大人之学在新民然此明德新民皆有当然之极不容增减所谓至善也大人之学不可苟且自足不可半涂而止己德则必无一毫之不明民德则必无一民之不新皆止於至善之地又能守而不?方为有成之学也所以大人之学在止於至善此修己治人之全功内圣外王之要道也盖三者本千圣传心之微旨孔子特取而?明之挈为纲领分为条目灿然毕具之中经纬咸贯为人君者能究心於此身体而力行之治天下无余事矣
知止而后有定定而后能静静而后能安安而后能虑虑而后能得
此一节书是孔子示人以止至善之功也孔子曰明德新民何由得至善而止之乎惟於至当不易之理为人所当止者能真知灼见而後志之所向无所疑贰常?然而有定矣志既定而後心之所存絶乎纷扰常泰然而能静矣心既静而後身之所处远乎忧危常坦然而能安矣身既安而後神闲气定揆度事理必暇裕周详而能虑矣能虑而後事物当然之理审处咸宜不使有一毫之差而明德新民之至善乃可得而止矣然则欲止至善者可不以知止为要哉夫至善之理随事而寓然必由於知止识见既定自然心无妄营志气清明可以宰制万几而各得乎至善之极此大学所以贵格致之功也
物有本末事有终始知所先後则近道矣
此一节书是孔子示人以先後之序以为入道之基也孔子曰大人之学道固无所不该而功则约而有要明德新民有名象之可指者皆谓之物物则有本末焉必己之明德既明而後可以新民之德则德为本而民为末也知止能得有工夫之可言者皆谓之事事则有终始焉必先有知止之功而後收能得之效则得为终而知为始也然则学者其可泛然从事乎诚能知本与始在所当先末与终在所当後端本於明德而渐及於新民用力於知止而观成於能得则进为有序所操者约而所该者博於大学之道为不远矣大学首言明德新民继言知止能得犹恐人精神泛用昧所持守不免於本末倒置终始混淆故又示人以先後之序有志大学之道者亦可以知所从入之途矣
古之欲明明德於天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意欲诚其意者先致其知致知在格物
此一节书是孔子示人以明德新民之条目而言其所当先之序也孔子曰明德新民理虽一贯而其中之次第则有不可紊者古之人君任政教之责欲使天下之人皆有以明其明德则必先以教化治其一国之人咸遵於善使四方有所观感故欲明明德於天下者必先治其国也欲治一国之人则必先整齐一家之人长幼尊卑各得其分使国人有所则效故欲治其国者必先齐其家也欲齐一家之人则必先修一己之身喜怒好恶咸得其理使家人有所取法故欲齐其家者必先修其身也身不易修而心乃身之所主欲修其身而使无有或愆必先使心之所存大中至正无少偏邪斯身之所行皆善矣故欲修其身者必先正其心也心体至虚而意乃心之所?欲正其心而使无有或偏必先使意之所动诚一笃实无少欺伪斯心之所存皆善矣故欲正其心者必先诚其意也心之明觉谓之知欲诚其意而使无有或伪必先使吾心之知推致无余善恶之辨洞然明晰斯意之所?皆实矣故欲诚其意者必先致其知也知之理散见於物欲致其知而使无有或蔽必将天下事物之理穷究无遗是非可否逐一透彻斯知之本体无亏矣故致知在格物也有明德新民之责者可不知所当先哉圣贤言修己治人之道条目次序无有明白显着於此者自修身以至明明德於天下明德新民之序也自格物以至修身知止能得之序也学者循其序而从事焉以入道无难矣
物格而后知至知至而后意诚意诚而后心正心正而后身修身修而后家齐家齐而后国治国治而后天下平
此一节书是孔子覆说上文以见明德新民有递至之效也孔子曰古人之每事必有所先而递至於格物者何哉盖物格则理之散见於事物者穷究之无不尽而後知之具於吾心者推极之无所遗而知无不至矣知至则明之所照不淆於善恶之辨而後意之所?不介於真伪之间而意可得而诚矣意诚则私欲去而天理常存而後吾心虚灵之体无少偏倚而常正矣心正则防闲严而匪彝自远而後吾身举动之间咸归轨度而能修矣身修则由己及人而後一家之中有所取法而咸遵约束家可得而齐矣家齐则由亲及疎而後一国之人有所则效而羣服政敎国可得而治矣国治则由近及远而後天下之人有所观感而共遵王路天下可得而平矣观於此而古人之递有所先者不益信哉夫颂尧曰钦明称舜曰濬哲可见格物致知为修身之首务必先克明峻德而後敦睦九族平章百姓协和万邦古帝王为治之道与此更无二理诚为人君者所当究心也
自天子以至於庶人壹是皆以修身为本其本乱而末治者否矣其所厚者薄而其所薄者厚未之有也此二节书是孔子示人以修身为家国天下之本而反覆警醒之也孔子曰齐治均平之化皆本於修身格致诚正之功皆所以修身是以上自天子以下至於庶人无论分位之崇卑一切皆以修身为本而况为人君者为天下国家所仰赖其可不尽格致诚正之功以立齐治均平之本乎以一身对天下国家而言则身为本而家国天下为末若不能修身则本乱矣而欲家之齐国之治天下之平是本乱而末治也必无此理以家对天下国而言虽皆在所当爱而厚薄之分则有差等若不能修身以齐其家是恩义不逮於所亲所厚者薄矣而欲国之治天下之平使德教加於四海是其所厚者薄而其所薄者厚固理之必无者也然则有天下国家之责者可不以知本为要务哉盖大人之学其功用极於九州之远而其根本不外建极之一身端本及末则约而有功忘本逐末则纷而寡效圣人反覆示人之意深且切矣右经一章
经文一章盖孔子之言而曾子述之以其为经常不易之理所以尊之为经
康诰曰克明德大甲曰顾諟天之明命帝典曰克明峻德皆自明也
此一章书是曾子释经文明明德之义曾子曰经文之所谓明明德者乃古帝王治世之本稽之唐虞三代之圣王而无不同焉者也周书武王告康叔之言曰德者人所同具惟文王能明之有以复其本明之体而无一毫私欲之蔽焉此文王明明德之学也商书伊尹告大甲之言曰人之明德乃天所昭然付予之理所谓天之明命也人多忽而不察惟成汤时存於心故常目见之而无一时之敢忽焉此成汤明明德之学也虞书史臣赞尧之言曰德本大而人为私欲所累遂失其大矣惟帝尧克明之尽其本然宏大之量至於光被四表格於上下而无一毫之或亏焉此帝尧明明德之学也盖圣人安勉虽殊而明德则一由书言三圣人观之言克明者尽明德之功也言明命者遡明德之原也言峻德者极明德之量也无非自明己德之意而凡为圣人者可以类推矣夫帝尧神圣文武成汤智勇天锡文王缉熙敬止皆造圣人之极者而其治世化民之本总不外於自明其德洵为千圣百王之所不能易者与
右传之首章释明明德
曾子训解经文之义分为十章以传於世故名之为传首章解明明德後九章仿此
汤之盘铭曰苟日新日日新又日新康诰曰作新民诗曰周虽旧邦其命维新是故君子无所不用其极此一章书是曾子释经文新民之义曾子曰大学以新民为要而新民又以明德为本成汤以为人之洁清其心犹如人之洗濯其身故於其沐浴之盘刻铭於上曰人诚能於一日之间有以去其习染之汚而复其本然之善则当日日新之工夫不可间断於中又日新之精神更须振励於後务使私欲尽去心体清明而无一毫之疵累焉此自新以为新民之本也周书康诰之言曰百姓有向善而能自新者当立政教以鼓舞振作之使之踊跃於为善此新民之事也诗经大雅文王之篇曰周自后稷以来开基已久文王能明德以及於民始受上天之宠命而有天下则邦虽旧而命维新也此自新新民之应也所以有天下之君子自新其德则必底於光明而无一念之或疎新民之德则必至於时雍而无一夫之不?推之格天新命咸在於是无有一事不用其极者如成汤文武洵足为法哉此章专释新民亦不离乎自明其德可见有天下者固不可无丕变民俗之功尤不可不自端皇极之本以此振兴百姓即以此敬迓天休本末先後之序亦於此可见矣
右传之二章释新民
诗云邦畿千里惟民所止诗云缗蛮黄鸟止于丘隅子曰於止知其所止可以人而不如鸟乎
此一章书是曾子释经文止至善之义曾子曰经文所谓在止於至善者盖物各有所当止而人尤不可不知所止诗经商颂玄鸟之篇曰王者所都地方千里谓之王畿为百姓之所居止由诗言观之凡事有至善之理为人所当止也如此诗经小雅缗蛮之篇曰缗蛮之黄鸟栖止於山阜茂林之处孔子读此诗而有感曰黄鸟微物也其所栖止尚能知所当止之处人为万物之灵若不能择至善而止之是鸟之不若也可以人而不如鸟乎由孔子之言观之人有至善之理不可不知所止也如此盖天下一事一物皆有至当不易之理必知之明而後处之当此大学所以贵知止也
诗云穆穆文王於缉熙敬止为人君止於仁为人臣止於敬为人子止於孝为人父止於慈与国人交止於信此一节书是曾子举文王以立止至善之则也曾子曰人各有所当止之理而得所止者必推圣人诗经大雅文王之篇曰穆穆然深远之文王其德则继续光明无不敬而安所止由诗言推之人君之至善莫如仁文王之为人君也所存者仁心所行者仁政无一毫之不仁而为人君之至善得矣人臣之至善莫如敬文王之为人臣也忠诚以事主谨恪以奉职无一毫之不敬而为人臣之至善得矣人子之至善莫如孝文王之为人子也奉养之必亲缵承之罔斁无一毫之不孝而为人子之至善得矣人父之至善莫如慈文王之为人父也训诲以贻谋积累以昌後无一毫之不慈而为人父之至善得矣与国人交之至善莫如信文王之与国人交也号令则内外咸符政事则始终不二无一毫之不信而与国人交之至善得矣五者皆人伦之大而文王各得所止如此岂非万世止至善之则乎夫文王所以凡事皆止至善者其本在於敬止敬者帝王兢业之心圣贤谨几之学有天下国家之责者时存敬慎之心则凡事止至善无难也
诗云瞻彼淇澳菉竹猗猗有斐君子如切如磋如琢如磨瑟兮僴兮赫兮喧兮有斐君子终不可諠兮如切如磋者道学也如琢如磨者自修也瑟兮僴兮者恂栗也赫兮喧兮者威仪也有斐君子终不可諠兮者道盛德至善民之不能忘也
此一节书是曾子言明明德之止於至善也曾子曰大学以明明德为本明德以止至善为极是当以古君子为法焉诗经卫风淇澳之篇卫国人美其君武公而作也其言曰瞻彼淇水环曲之处猗猗然之菉竹何其美盛也我斐然有文之君子何其学问之精密而德容之昭着乎彼治骨角者既切之以刀锯复磋之以鑢铴治玉石者既琢之以锥凿复磨之以沙石我君子用功之精密而有序也如此所以存诸内者严密而不粗疎武毅而不弛怠何其瑟兮僴兮也形於外者宣着而不闇昧盛大而不局促何其赫兮喧兮也此斐然有文之君子人皆爱慕终身而不能忘也今由诗言而思之所谓如切如磋者是言武公学问之勤将古人行事既讲习於己又讨论於人已精而益求其精也所谓如琢如磨者是言武公自修之笃将自己身心省察以防其慾克治以去其私已密而益求其密也所谓瑟兮僴兮者是言武公学修之後内则敬心常存无一时懈惰无一事苟且恒见其严密武毅也所谓赫兮喧兮者是言武公学修之後外则德容表着有威可畏有仪可象恒见其宣着盛大也所谓有斐君子终不可諠兮者言武公之德极全备善极精纯百姓爱慕自不能忘也盖武公尽学问自修之功着恂栗威仪之验所以盛德至善民不能忘此明明德之止於至善可为後世法者也夫卫武公一诸侯耳自明其德百姓颂之尚如此况有天下者能典学慎修而德容表里如一则四海之服敎畏神更当何如耶
诗云於戏前王不忘君子贤其贤而亲其亲小人乐其乐而利其利此以没世不忘也
此一节书是曾子言新民之止於至善也曾子曰古帝王新民之功不止被於一时而能及於後世所以谓之至善诗经周颂烈文之篇有云於戏文王武王虽往益令人思慕而不忘也诗之所谓不能忘者何哉盖前王新民之功止於至善垂谟烈以贻子孙是前王之贤也後之君子率由旧章遵守成宪是贤其贤也创基业以贻子孙是前王之亲也後之君子统绪相承本支相维是亲其亲也美风俗以安百姓是前王所贻之乐也後之小人含哺鼓腹常享太平是乐其乐也定井疆以厚百姓是前王所贻之利也後之小人耕田凿井世守先业是利其利也君子小人各得其所深仁厚泽沦肌洽髓所以文王武王虽往而後人思慕之终不能忘也此新民之止於至善可为後世法者也然则有天下者明制度垂统绪厚风俗制田里皆所以维系天下万世之思诚不可忽视者哉
右传之三章释止於至善
子曰听讼吾犹人也必也使无讼乎无情者不得尽其辞大畏民志此谓知本
此一章书是曾子释经文物有本末之义曾子曰大学之道莫要於明本末先後之序孔子有言曰人有争讼而吾听断之吾亦能及乎人然而听讼不足贵也必也使民遵礼守法自然无讼乃为可贵乎由孔子之言思之讼之所以繁者皆由民情诈伪而後争端以起今使无实之人皆不得尽其虚伪之辞而至於无讼者是岂刑法以制之乎盖由於在上之人自明其明德大能畏服斯民之心志使之忸愧於不善自然不敢颠倒是非以起争讼所以讼不待听而自无也夫无讼者民德之新也使民无讼者己德之明也必明德而後可以新民则明德为本新民为末不可即听讼一事而知本末先後之序哉书经所谓刑期於无刑民协於中即无讼之意也然必有尧舜之德而後成唐虞之治人主一身与百姓相感化者捷於影响有天下国家者诚当以知本为要务也右传之四章释本末
此谓知本此谓知之至也
上句是错误重出下句是结上文语气疑中有脱简右传之五章盖释格物致知之义而今亡矣间尝窃取程子之意以补之曰所谓致知在格物者言欲致吾之知在即物而穷其理也盖人心之灵莫不有知而天下之物莫不有理惟於理有未穷故其知有不尽也是以大学始教必使学者即凡天下之物莫不因其已知之理而益穷之以求至乎其极至於用力之久而一旦豁然贯通焉则衆物之表里精粗无不到而吾心之全体大用无不明矣此谓物格此谓知之至也
此一章书是朱子补释经文格物致知之义朱子曰大学为圣门切要之书而格物致知又大学用功之始右传之五章乃曾子释格物致知之义而今简编已亡失矣然少此一节则诚正修齐治平俱无用力之处是不可以阙而不?也间尝窃取程子之意以补之曰经文所谓致知在格物者言欲使吾心之知扩充而无所遗在於即所接之事物而穷究其理也何则人心至虚至灵莫不有本然之知而天下万事万物无不有当然之理知虽在内而其理实散见於物物虽在外而其理实统会於心惟於事物之理有所未穷故心之知有所未尽也所以大学教人用功之始即凡天下事物之理莫不因其所已知者而益加穷究之功明其所当然而又究其所以然以求至乎其极焉至於用力既久而一旦之间豁然开悟万理贯通则事物之内外精粗无所不到而吾心具衆理之全体与应万事之大用无不明矣夫衆物之表里精粗无不到所谓物格也吾心之全体大用无不明所谓知至也此谓物格此谓知之至也夫大学工夫莫先於穷理而所谓穷理者初非索之空虚无据之地但即人伦事物格其当然之理俟积累既久自然贯通所以正学之理别於异学者全在虚实之间而得失已分天壤矣
所谓诚其意者毋自欺也如恶恶臭如好好色此之谓自谦故君子必慎其独也
此一章书是曾子释经文诚意之义曾子曰人当致知之後明知其为善而行之不力明知其为不善而去之不力是皆自欺之心也经文所谓诚其意者全在意念?动之时实用其力禁止其自欺之心而已盖天下之事不过善恶两端吾心之?不外好恶二念当其恶恶也则恶之必尽其诚而使之必去如恶恶臭然当其好善也则好之必尽其诚而使之必得如好好色然好善恶恶如此则好恶之本心无一毫之亏歉此心常快然而自足矣岂不自慊乎夫欺者自欺慊者自慊此欺慊之一念皆人所不知而己所独知故谓之独然独中一念之好恶其几甚微而见诸行事被於四海昭然而不可掩沛然而不可收者皆由此一念之?所以君子兢兢业业将独中之好恶慎加审察念念期於自慊而不使稍有自欺此诚意工夫最切实处也夫圣贤教人必始於愼独者人心道心之关为圣为愚之界皆在於此此处眞伪微分而公私邪正谬以千里所以古之圣王当深宫晏闲之时常如天祖临承之地诚不敢以其隐微而忽之也
小人闲居为不善无所不至见君子而後厌然揜其不善而着其善人之视己如见其肺肝然则何益矣此谓诚於中形於外故君子必慎其独也
此一节书是引小人以见自欺之蔽曾子曰愼独之功惟君子能之而小人则不然彼当闲居之时以为无人得见遂孳孳纵欲将不善之事无所不为此正其不知独之当愼而甘自欺也及一见君子亦知惶恐而後厌然消沮闭藏急掩其平日之不善而假饰一为善之状以欺人殊不知人心至灵自不可欺彼虽如此掩饰而人之视己已如见其肺肝矣夫此厌然之心亦是本来之知未尽灭絶但惜此心不用之平居独知之地而止?於既见君子之时且恶终不可掩而善卒不可饰则亦何益之有哉此谓实有於中者必形於外断非揜饰可以欺人故君子重以为戒必致愼於独知之地而不敢以自欺也
曾子曰十目所视十手所指其严乎富润屋德润身心广体胖故君子必诚其意
此二节书是门人引曾子平日之言以见独之当愼也曾子曰凡人於幽独之中以为无人得见无人得指便恣其所为无所顾忌不知善无微而不彰恶有形而必着一念之动勿谓人莫我视也十目之所视在此矣勿谓人莫我指也十手之所指在此矣盖善恶虽见乎彰着之时而指视则存乎发念之始是幽独之中昭昭难掩不其凛凛然严而可畏乎知其可畏则愼独之功殆亦无容自恕矣若诚能愼独夫岂无所徵验乎尝见家之富足者则居室华美必能润屋人之有德者则诚中形外必然润身盖有德者自慊於心无愧无怍而广大寛平其施於四体者自然安舒自得不觉其晬面而盎背焉此德之润身有必至之符也夫所以有此德者亦不外乎诚意而已倘意一不诚则善不能实存於内又将何以润身耶是故君子必戒欺求慊而慎独以诚其意也盖诚意之功乃正心修身之关键家国天下之枢纽也意一诚则心正身修而齐治均平皆由此而致意不诚则心不正身不修欲求齐治均平岂可得哉总之作圣作狂皆自此一念为之愼独之功诚不可以一刻忘也右传之六章释诚意
所谓修身在正其心者身有所忿懥则不得其正有所恐惧则不得其正有所好乐则不得其正有所忧患则不得其正心不在焉视而不见听而不闻食而不知其味此谓修身在正其心
此一章书是释经文正心修身之义曾子曰圣经所谓修身在正其心者盖言身以心为主宰身之不修皆由於心之不正也心当未感之先湛然无物原无不正一有所着则失湛然之初而不得其正矣如心着於怒而有所忿懥则此心为忿懥所动而不得其正如着於畏而有所恐惧则此心为恐惧所移而不得其正如着於喜而有所好乐则此心溺於好乐而不得其正如着於忧而有所忧患则此心苦於忧患而不得其正盖忿懥恐惧好乐忧患皆人心之用所不能无若事来顺应而不失其当然之则是心虽尝用而未尝不正也但一有所则欲动而任其所之情胜而莫能自主故曰不得其正心不正而身岂有能修者乎故心者身之主也必常存於内不使外驰而後衆体奉职无有弗当若心有所着便为牵引而去是心不在矣心既不在即寻常日用之间俱茫昧而无主故目虽视也而不见其色耳虽听也而不闻其声口虽食也而不知其味盖视听与食身为之也见闻知味则心主之也心一不在而一身之中即其至切至近者而已各失其职如此则欲身之修岂可得乎是知不能正心者断不能修身经文所谓欲修其身先正其心者正以此也盖心本虚明而为物欲所引遂莫能自主以此而欲表建仪型裁决庶务乌乎可哉故有天下国家者欲正心修身以为出治之本则静而存养动而省察殆时时无容自寛者矣右传之七章释正心修身
所谓齐其家在修其身者人之其所亲爱而辟焉之其所贱恶而辟焉之其所畏敬而辟焉之其所哀矜而辟焉之其所敖惰而辟焉故好而知其恶恶而知其美者天下鲜矣故谚有之曰人莫知其子之恶莫知其苖之硕此谓身不修不可以齐其家
此一章书是释经文修身齐家之意曾子曰圣经所谓齐家必先修其身者盖言身为一家之本欲齐家者全在吾身之好恶不至偏辟耳常人任其情之所向於一家之中多失其当然之则是以所好所恶每至於一偏而身不修也如骨肉之间本宜亲爱然恩意固所宜周而私昵亦不可过当若任情亲爱而不制以义理此亲爱之偏也卑汚之人虽当贱恶然惩创固所当严而弃絶亦不可太甚若任情贱恶而不稍加寛恕此贱恶之偏也尊长本宜敬畏而亦自有一定之理使严惮而过於恐惧尊礼而一於卑谄此畏敬之偏也困苦固当哀矜而亦自有至当之情使怜之而滥用恩施恤之而流於姑息此哀矜之偏也至於平常之人或不妨偶从简易然亦必施当其可使简於为礼敖以成骄怠於为礼惰以成肆此敖惰之偏也夫亲爱畏敬哀矜皆好也贱恶敖惰皆恶也若一涉於辟则好恶遂失其正必至好一人而一於好纵有恶而不能知恶一人而一於恶纵有美而亦不知用情之偏如此可谓能修其身乎故於所好者而知其恶於所恶者而知其美此非平日克己至公至明者不能求之天下盖鲜其人矣所以俗语有云人於所生之子虽然不肖然溺爱者不明而莫知其恶於所种之苖虽然茂盛然贪得者无厌而莫知其硕彼世俗之言不可以证偏之为害乎夫好恶一偏则吾身先已不修而欲一家之中皆为感化伦常各得内外咸宜必不可得故经言齐家在修其身者正此身不修不可以齐其家之谓耳可见欲齐家者必先公其好恶身无偏蔽而後可此九族亲睦惟克明峻德之后也与
右传之八章释修身齐家
所谓治国必先齐其家者其家不可教而能教人者无之故君子不出家而成教於国孝者所以事君也弟者所以事长也慈者所以使衆也
此一章书是释经文齐家治国之意曾子曰圣经所谓治国必先齐其家者盖言家为一国之本必先修身以教家而后国可治也若不能修身以为一家之观型则其家不可教矣乃欲国中共相感化而能教其国之人者必无是理故治国之君子惟修身以教家不越庭闱之中以尽纲常之理而仪型所立一国之人自相观而善而教可成也所以然者盖以家国一理耳如家有亲本宜尽孝而在我事亲之孝即为国人事君之理所以事君者不出此家有兄本宜尽弟而在我事兄之弟即为国人事长之理所以事长者不出此抚爱卑幼本宜用慈而在我爱子之慈即为国人使衆之理所以使衆者不出此夫孝弟慈三者君子亦修身以教家耳然约之为风化之原而广之即训行之准此君子所以不出家而成教於国也
康诰曰如保赤子心诚求之虽不中不远矣未有学养子而后嫁者也一家仁一国兴仁一家让一国兴让一人贪戾一国作乱其机如此此谓一言偾事一人定国此二节书是言孝弟慈无待强为而申明敎成於国之效也曾子曰孝弟慈即所以事君事长使衆者以其理皆出於心之所诚然也试即以慈言之昔武王作书以告康叔曰为人君者保爱百姓当如慈母之保赤子盖以赤子初生每不能自言其所欲全赖为母者以至诚眞恳之心多方以求之而後得焉当其求之虽未必一一皆合然己心慊必子心亦慊其亦不甚相远矣盖此保赤之心自然而然人人皆有不待学习而能世未有为女子者先学抚养赤子之法而後嫁者也保赤如此所以使衆者可知至事君事长不又可以类推乎则所云不出家而成教於国者可於此而信而其效益可见矣如人君自尽其孝慈之道以教家使一家父慈子孝相亲相爱而皆仁则通国上下莫不观感奋发而皆兴起於仁自尽其弟之道以教家使一家兄友弟恭有秩有序而皆让则通国上下莫不鼓舞效法而皆兴起於让设使不然家无仁让之化国鲜仁让之风一人在上贪欲戾理则一国之人皆熏烝濡染悖乱之事由此而起矣夫一国之仁让起於一家而一国之作乱由於一人此感彼应其发动之机眞如矢之赴的不能止遏所以古语有云一言之失便足以败事一人之正即足以定国正此之谓也为人上者可不愼审其机而端立教之本与
尧舜帅天下以仁而民从之桀纣帅天下以暴而民从之其所令反其所好而民不从是故君子有诸己而后求诸人无诸己而后非诸人所藏乎身不恕而能喻诸人者未之有也故治国在齐其家
此二节书是言君子以恕教人而後可成教於国也曾子曰一人定国亦以一国之大惟从一身之所好耳试观尧舜非唐虞之一人乎内存仁心外行仁政是以仁帅天下也而彼时之民皆欢欣鼓舞莫不相亲相爱而从其仁桀纣亦夏商之一人也存心惨刻行政残虐是以暴帅天下也而彼时之民遂相欺相凌而从其暴由此观之君身为表率之原上行下效自有不期然而然者若所好者在暴而所令者乃在仁其所令虽未尝不善然与所好者相反矣民虽至愚断不可欺岂肯从之哉民惟从好不从令如此所以在上之君子惟先反求诸己而己已有是善而後劝人以进於善己无是恶而後责人以去其恶若己不能有善而无恶辄欲求人之善非人之恶是存乎身者先己不恕如是而欲感动其心使之为善以去恶决无是理也合而观之身者乃一家之表率家者乃一国之观型故治国者即在修身以教家断未有舍齐家而别求所以治国者也
诗云桃之夭夭其叶蓁蓁之子于归宜其家人宜其家人而后可以教国人诗云宜兄宜弟宜兄宜弟而后可以教国人诗云其仪不忒正是四国其为父子兄弟足法而后民法之也此谓治国在齐其家
此四节书是引诗以明齐治之一理曾子曰徵化必起於近而考理则证诸古齐治之一理即验之诗而无不合也周南桃夭之诗有云桃之夭夭言少好也其叶蓁蓁言美盛也之子于归言女子乘此时而归於夫家也宜其家人言有令德以善一家之人而无不相宜也夫诗人之意虽言女子之被化为人君者若能修身教家以宜其家人而後可以教一国之人各宜其家人焉如不能宜家其将何以教国人乎又小雅蓼萧之诗有云一家之中弟恭於兄谓之宜兄兄友其弟谓之宜弟兄友弟恭无不相宜此乃彼此相感之善也诗人之意虽美诸侯之令德为人君者若能修身以教家能尽为兄为弟之道而无不宜而後可以教一国之人使之各宜其兄弟焉如不能宜其兄弟其将何以教国人乎又曹风鳲鸠之诗有云人君一身其见乎礼仪者若皆周旋中礼无有差忒则能表正四国而天下之观法在是矣诗人之意虽美君子之常度为人君者若能父慈子孝兄友弟恭足以为一家之法则而後一国之民皆来取法凡为父子兄弟者无不慈孝友恭而四国皆得其正焉如不足为法而民将何以取法乎三诗所言虽有不同而齐治之理则一可见教国即在齐家而民法即在足法经文所谓治国在齐其家者正以此也然则欲治其国亦惟修身以齐其家可耳
右传之九章释齐家治国
所谓平天下在治其国者上老老而民兴孝上长长而民兴弟上恤?而民不倍是以君子有絜矩之道也此一章书是解释经文治国平天下之意曾子曰圣经所谓平天下在治其国者盖言由家以及国由国以及天下其势虽有远近之殊而人心则本无不同之理故以天下之大而以一人平之诚有藉於化导之权与斯民之心相感动焉耳如上以事老之道在家而孝其父母此初无意於民之孝也而国之民遂皆兴起而孝其父母焉是老老之心同也上以事长之道在家而弟於兄长此亦无意於民之弟也而国之民遂皆兴起而弟於兄长焉是长长之心同也如上於一家之中抚爱其?幼此亦无意於民之不倍也而国之民遂皆效其诚求而无有倍之者焉是恤?之心同也夫孝弟慈三者上行下效如此是一国不异於一家也而天下岂异於一国乎是以平天下之君子固有道以处此因其同然之心处以各足之理使天下凡有孝弟慈之愿者皆如一人之心而无弗齐亦犹匠人制器絜之以矩而无不方也此道之所以约而易操也
所恶於上毋以使下所恶於下毋以事上所恶於前毋以先後所恶於後毋以从前所恶於右毋以交於左所恶於左毋以交於右此之谓絜矩之道
此一节书是释絜矩之义曾子曰人之制器必度之以矩而君子处物则度之以心盖一人之心无殊於千万人之心也如上下四旁位虽不一其心则同设使在我上者以无礼加我乃我所不欲也即以此心度量在下者之心而亦不敢以无礼使之在我下者以不忠事我亦我所不欲也即以此心度量在上者之心而亦不敢以不忠事之以此心而度之於前後或在我前者我恶其以不善待我即不敢以前之加於我者以先後或在我後者我恶其以不善待我即不敢以後之待乎我者以从前以此心而度之於左右如在右者以我之所恶加於我便以此度在左者之心而毋以交於左如在左者以我之所恶加於我便以此度在右者之心而毋以交於右是盖以人比己以己度人故上下四旁均齐方正此乃谓之絜矩之道也人君诚用此道以治天下以一己之心度人之心则天下无不各得其所而无有余不足之憾矣平天下之道宁外此与
诗云乐只君子民之父母民之所好好之民之所恶恶之此之谓民之父母诗云节彼南山维石岩岩赫赫师尹民具尔瞻有国者不可以不愼辟则为天下戮矣此二节书是引诗以申能絜矩与不能絜矩之意曾子曰絜矩之道不外乎民情而已南山有台之诗云有德而可乐之君子即是民之父母盖以君子居民之上其势原尊而不亲而诗以父母称之者盖以民心为己心与民同其好恶耳如饱暖安逸民之所好也君子则因其所好而好之多方区处务使之遂饥寒困苦民之所恶也君子则因其所恶而恶之竭力经营必为之去夫曲体民情如此即与父母之怜恤其子无异宁不谓之民之父母乎能絜矩之效有如此又小雅节南山之诗云截然高峻之南山其上之石岩岩而特立今尹氏既为太师其势位之显崇赫赫然与高山无异亦百姓之所瞻视也盖言有国者既为民所瞻仰即当於幽独之中时加谨愼事事务合乎民心以协好恶之公若不能絜矩惟徇一己之偏而辟焉则衆叛亲离自容无地而为天下戮矣此不能絜矩之害又如此
诗云殷之未丧师克配上帝仪监于殷峻命不易道得衆则得国失衆则失国
此一节书是言天命因乎民心也曾子曰好恶所关得失非细大雅文王之诗云当殷先王未失其衆之时亦曾对越上帝受天眷命而为天下主迨纣失人心天命乃因之而去今我周子孙宜以殷为监知峻大之天命不易保而常怀凛凛也诗人之意盖言上天之命去留无常惟视乎民心之向背为人君者若能絜矩与民同其好恶以得衆心即民之父母故得国若不能絜矩但徇一己之偏以失衆心即为天下戮故失国观诗所言信乎峻命之不易而有天下者可不思所以得民心而保天命乎
是故君子先愼乎德有德此有人有人此有土有土此有财有财此有用
此一节书是明君子得衆得国之故也曾子曰民心之向背天命之去留系焉可见得失之机诚不可以不愼而其切要者惟在德耳是故在上之君子虽无不当愼而必先从念虑之隐微检点精密不使己之德稍有昏昧此乃致谨於好恶之原而为絜矩之本也惟慎德则有德矣有德则衆心观感皆归诚向化而有人有人则版籍毕收疆宇益广而有土有土则则壤成赋任土作贡而有财有财则经费不缺度支自裕而有用夫人土财用自在天下而惟德之既愼则能有之平天下之君子可不先知所愼哉
德者本也财者末也
此一节书是言德为平天下之要务也曾子曰人土财用皆因德而有可见德为治平之本而衆务之所从出也若财者虽经费所需必不可少然有德自足以致之特治平之末耳夫德既为本则在所当急财既为末则在所当缓是以君子先愼乎德也
外本内末争民施夺是故财聚则民散财散则民聚是故言悖而出者亦悖而入货悖而入者亦悖而出此三节书是申言德为本之意曾子曰德本财末则当先愼乎德矣若将此德置之度外不加谨愼反将财视为分内惟行聚敛彼在下之民见上之所为如此莫不转相效尤以争夺为事则是在上者争鬭其民而施之以刼夺之教也盖天地之生财止有此数上既聚歛则下必困穷争夺之起亦势所必至耳故为上者外本内末而聚财於上则民必离心解体而怨叛於下未有财聚而民不散者也若内本外末以散财於下则民必同心爱戴而归诚於上未有财散而民不聚者也且民散则财不终聚又有不爽者如以言加人悖理而出则人必悖理而应之是悖出亦悖入也况财货为民命之所关倘额外加徵取之无度则民贫盗起终难保守是悖入亦悖出也夫始焉财聚则民散究之民散而财亦不能聚是民与财两失之矣平天下者可不务愼德而以聚财为戒乎
康诰曰惟命不于常道善则得之不善则失之矣此一节书是言民心即天意也曾子曰出入聚散之间可以见民心亦可以识天意矣康诰有云上天之命去留无常盖言人君一念而善则天命以此而得一念不善则天命以此而失夫善者即能絜矩以散财而得民心之谓也不善者即不能絜矩以聚财而失民心之谓也观天命之去留总因乎民心之得失信乎欲凝天命者不可不思所以固结民心也与
楚书曰楚国无以为宝惟善以为宝舅犯曰亡人无以为宝仁亲以为宝
此二节书是引古人之言以证内本外末之义曾子曰内本外末即考诸古人之言亦无不相合者昔楚书中王孙圉聘於??大夫赵简子以楚之白珩为宝几何为问王孙圉对曰楚国不以白珩为宝惟以有德之善人能利生民而安社稷者为宝夫楚之所宝不在金玉而在善人可谓知内本外末之辨矣试再观舅犯之言昔?文公为公子时避骊姬之难出亡在外後至秦其父献公薨秦穆公使人吊之且劝以兴兵复国为?君於是文公之舅子犯教文公对曰出亡之人不以富贵为宝惟以仁爱乎亲为宝意以当亲丧之时不能尽哀痛思慕之心而遂兴兵争国虽得国不足宝也夫?之所宝不在富贵而在仁亲亦可谓知内本外末之辨矣可见德本财末覇者之臣尚能知之而尚能言之况人主以天下为家而岂区区以财货为宝哉
秦誓曰若有一个臣断断兮无他技其心休休焉其如有容焉人之有技若己有之人之彦圣其心好之不啻若自其口出寔能容之以能保我子孙黎民尚亦有利哉人之有技媢疾以恶之人之彦圣而违之俾不通寔不能容以不能保我子孙黎民亦曰殆哉
此一节书是言用人先当择相也曾子曰天下之安危系乎人才之进退人才之进退视乎相臣之贤否必相臣公忠无我而後用舍得宜国家蒙利也周书秦誓有曰相臣之任不必观其技能当先观其心术若有一个臣挺然独立断断焉眞诚纯一初别无技能但其心则休休焉平易寛弘淡然无欲粹然至善其量之大如能容受天下之善焉见人之有才能则爱慕之心如己之有才能见人之俊美通明而有彦圣之德则眞心好之不但形诸口中称赞之词此非虚慕延揽之名盖以天下之才德为己之才德而实能容之矣若用之而为大臣将见羣贤并进庶绩咸熙必能保我子孙使长享禄位必能保我黎民使长享太平岂非社稷之福邦家之光尚亦有利哉若使居百寮之上而无断断之诚乏休休之度见人之有技也则恐其愈己而妬忌憎恶使之不得効用见人之彦圣也则多方计较拂抑阻滞使之不得通达此其心私量狭实不能容受天下之才德若误用为大臣必至君子道消小人道长用舍颠倒国纪废坏子孙黎民如何能保其长久不亦岌岌乎危殆之甚哉秦誓之言如此可见平天下在用人用人在立相相臣之心有公私即天下之势有安危其间操进退之权而得好恶之正者是在仁人矣
唯仁人放流之迸诸四夷不与同中国此谓唯仁人为能爱人能恶人见贤而不能举举而不能先命也见不善而不能退退而不能远过也好人之所恶恶人之所好是谓拂人之性菑必逮夫身
此三节书是言仁人好恶之公而历指其不公者以戒之也曾子曰媢疾之人妨贤病国如此使人君或为私意所牵畧存姑息则贻害有不可胜言者惟仁德之主至公无私深恶此媢疾之人於是放弃流徙之且迸逐之於边远之地不与之同处中国其深恶而痛絶之如此正孔子所谓惟仁人能爱人能恶人也盖小人不去则君子不进絶小人正所以安君子惟吾心纯乎天理之公故好恶皆得其正此用舍之尽其道而能絜矩者也若夫明知贤人之可好而不能举或举之延缓而不能早是以优柔之心待贤岂不是慢明知不善之可恶而不能退或退之姑息而不能远是以寛纵之心养恶岂不是过夫善善而不能用恶恶而不能远皆絜矩而未能尽其道者也甚且有奸邪谗謟之人本人之所共恶者?喜其顺己而好之忠良正直之人本人之所共好者?怒其违己而恶之夫好善恶恶乃人之本性如此好恶倒置是谓拂人之性既拂人性必失人心既失人心必失天命菑害及身有必然者又何足以语好恶之正哉盖好恶得当则贤才用而国家以昌好恶不当则小人进而菑害以至可见人君之好恶所关於天下者甚重而用人之不可不絜矩也
是故君子有大道必忠信以得之骄泰以失之
此一节书是总言得失之几而见絜矩之必本乎君心也曾子曰仁人之能好恶如此不仁之不能好恶如彼得失之几相去悬絶者以其存心有不同也是以君子有此絜矩之大道以平天下其得其失非可外求良由一己之心即千万人之心以心推心自能无间必也忠以尽己而不欺信以循物而不伪吾心之中浑然天理由是见之好恶各当其可而絜矩之大道以之得矣若或骄焉而矜夸自尊泰焉而纵侈自恣则一心之中私意充塞由是任情拂性倒置乖张而絜矩之大道以之失矣得失之几捷如影响然则平天下者可不勉於忠信以求尽其所以絜矩者哉盖天人去留之几皆决於吾心理欲之介可见荡平大道不外一心信乎絜矩为平天下之本而君心尤絜矩之本与
生财有大道生之者衆食之者寡为之者疾用之者舒则财恒足矣
此一节书是明足国之道在乎务本而节用也曾子曰积贮者天下之大命君子亦不能舍此以为国但自有正大之道可以生财而不以私意为聚歛之术耳其道惟何财产於地亦由於人若力作者少则地利不尽财何由生必也以九职任万民以三农生九谷国无游民则惰游禁而生之者衆矣官役廪禄皆百姓之脂膏公家之帑藏若冒滥者多则供应浩繁财从此匮必也位无冗员官无冗食则耗蠧絶而食之者寡矣农事有时失一时则三时之功尽废必也轻省徭役使得尽力南亩则出作入息不夺其时而为之者疾矣国家制用量入为出不量出为入必也撙节用度停止无益之费则耕九余三蓄积有方而用之者舒矣夫生衆为疾既有以开其源食寡用舒又有以节其流公私咸给君民各足此乃经国久远之规模岂但一时之饶裕哉要之财可生而不可聚聚则剥民生以自奉生则因天地之自然平天下之大道即理财一节自与後世富强之谋异矣
仁者以财发身不仁者以身发财未有上好仁而下不好义者也未有好义其事不终者也未有府库财非其财者也
此二节书是发明内本外末之意也曾子曰仁德之君知生财之大道不在专利则不私其有而自享安富尊荣之奉此是舍财以发达其身也不仁之君不知生财之大道专利於上而朘民以生由是天下离心而有败国亡身之祸此是舍身以发达其财也散财聚财利害之迥絶如此且仁者以财发身终未有无财者也盖君以是心爱民之谓仁民以是心报君之谓义上不好仁而下不好义者有矣未有轻徭薄赋上以爱惜黎元为念而下不知感激爱戴各输忠悃好义以报効者也下不好义因之不终其事者有矣未有好义而於分所当为之事不踊跃趋赴竭力以图其成者也至於好义则力之出於己者且不惜而况府库之财君所积贮未有不为之防护保守而财不为吾有者也上一好仁而其效如此盖仁者通天下为一身不问有无不言多寡天下之滋荣即一身之滋荣上以此爱下下以此报上散财之效不大彰明较着耶人主安可以不务志仁乎哉
孟献子曰畜马乘不察於鸡豚伐冰之家不畜牛羊百乘之家不畜聚敛之臣与其有聚敛之臣宁有盗臣此谓国不以利为利以义为利也长国家而务财用者必自小人矣彼为善之小人之使为国家菑害并至虽有善者亦无如之何矣此谓国不以利为利以义为利也此二节书是反覆义利之辨见用人理财之原相合也曾子曰鲁大夫孟献子之言曰人臣初仕为大夫家畜马乘己食君禄不当理论鸡豚小事侵民之利卿大夫以上丧祭得以用冰之家既有厚禄不当又畜养牛羊侵民之利至若卿有采地可出兵车百辆之家其赋税所入自足以供给用度不当养畜聚敛之臣剥下奉上夺取民财与其有聚敛财货之臣宁可有盗窃府库之臣盖盗臣但能伤己之财而聚敛之臣则至於伤民之命也献子之言虽为有家者训而实为有国者言此谓有国者不可专利於己以利为利但当公利於民以义为利也且夫以利为利果真利乎哉大凡人君长国家而务财用者岂是君上之本意必有小人借此希宠干进倡为富国之说以导之人主不察其掊克之害以为长策付之重任不知小人之使为国家专事聚敛民穷财尽上干天怒下失人心天菑人害杂然并至此时即有善人君子极力挽回而事势已去亦无可如之何矣求利未几害即随之此谓有国者不当以利为利而当以义为利也总而论之平天下在絜矩絜矩在公好恶公好恶之要不出理财用人二端诚能愼德以清其原忠信以立其诚操用舍之公严义利之辨则得国得衆不外是祈天永命亦不外是将格致诚正至此有实功修齐治平至此有全效所谓明德新民信乎其能止於至善也哉
右传之十章释治国平天下
日讲四书解义卷一

[book_title]卷二
<经部,四书类,日讲四书解义>
钦定四库全书
日讲四书解义卷二
中庸【上】
中庸一篇乃列圣相传之心法子思惧其久而失真故笔之於书以诏後之学者凡三十三章中者天下之正道庸者天下之定理其功在致知力行其要在诚身尽性始於存养省察极於知化达天实体是书之意而行之则先圣之统不患无传焉
天命之谓性率性之谓道修道之谓教
此一章书是子思正道统之传以明天人合一之理首节乃先言道之所自来也子思曰学问之理莫精於性命圣贤之功莫大於道教世亦知性道教之名果何谓哉盖天之生人既与之气以成形即赋之理以成性故在天则为元亨利贞而四时五行庶类万化莫不由是而出在人则为仁义礼智而四端五典万事万物之理无不统於其间其禀受赋畀即如天
之命令所谓性也由是循其性之自然则事事物物莫不各有当行之路仁而为父子之亲义而为君臣之分礼而为恭敬之节智而为是非之辨其应用酬酢无非性之本有而不参以人为之私所谓道也然性道虽人所同得而气禀有清浊厚薄之异是以私意人欲或生其间而不能尽率其性者有矣惟圣人因其当行之道而为之品节防范以为法於天下节之以礼和之以乐齐之以政禁之以刑使贤者可俯而就不肖者可企而及以复其性分之所固有所谓教也盖道由性而出言道而不言性则人不知道之本原而或索之浅近道由教而明言道而不言教则人不知道之功用而或索之空虚道之大原无一不本於天而备於我所以修道之功须臾不可离也
道也者不可须臾离也可离非道也是故君子戒慎乎其所不睹?惧乎其所不闻莫见乎隐莫显乎微故君子慎其独也
此二节书是言道不可离而君子能尽静存动察之功也子思曰道率於性性无不有则道无不在大而纲常伦类小而日用饮食莫不各有当然不易之理充塞天地贯彻古今无须臾之顷可得而暂离也如道而可离则非率性之谓矣故圣人为教因其不可离者而品节之君子为学亦因其不可离者而持守之而其所以持守之功止有动静两端当其静也不待目有所睹而始戒慎也虽其所不睹之顷未与物接此心常惺惺然戒谨祗慎而不敢忽不待耳有所闻而始?惧也虽其所不闻之顷寂然不动此心常凛凛然惶?危惧而不敢忘所以存天理之本然而不使静中有须臾之离也及其动也人第知衆着之为见不知幽暗之处意念一发而善恶之几已动是至隐而万象以昭岂不是莫见乎隐人第知共彰之为显不知细微之事迹虽未露而善恶之几已?是至微而万形以具岂不是莫显乎微故君子既常戒惧而於此独知之地尤加警醒时时敬慎所以遏人欲於将?而不使动时有须臾之离也盖理欲之关天人之介出此入彼间不容髪惟戒惧以全其体则静时皆存性之功慎独以审其几则动时皆见性之地此君子之学莫大乎主敬一动一静密於无间所以能须臾不离道也
喜怒哀乐之未发谓之中发而皆中节谓之和中也者天下之大本也和也者天下之达道也
此一节书是即性情以明道不可离也子思曰君子主敬之功其於道不敢有须臾之或离者盖以道之体用即人之性情也如人与事物相接顺意而喜拂意而怒失意而哀得意而乐四者人之常情当其未发之时浑然在中心无一物无所偏?谓之中及其既与物接喜怒哀乐随其所发皆当乎理心体畅洽与未发之中全无乖戾谓之和是中也者性之德而道之体寂然不动全体已具至无而涵天下之有至虚而宰天下之实万事万物之理莫不根本於此乃天下之大本也和也者情之正而道之用感而遂通四达不悖一人之情即千万人之情千万人之情不异乎一人之情古今事物之变莫不共由於此乃天下之达道也道之体用不外於心之性情如此此静存动察之功所以不容少间而道之不可须臾离也
致中和天地位焉万物育焉
此一节书是言体道之极功也子思曰中和之理约之虽在一心放之则弥六合特患工夫不至故功化未神耳惟君子自其不睹不闻之时所以戒惧者愈密以至於至静之中毫无偏倚是能推致夫中之极而大本立矣尤於隐微幽独之际所以谨其善恶之几者愈精以至於应物之处毫无差谬是能推致夫和之极而达道行矣由是吾之心正而天地之心亦正七政四时不愆其度山川岳渎各得其常而天地以位焉吾之气顺而万物之气亦顺鱼鼈鸟兽咸若其性飞潜动植各遂其生而万物以育焉盖天地万物本吾一体大本达道自有全量致中和之效验如此合而观之天命谓性天之生人也戒惧慎独人之事天也中和位育人之成天也人心即天心故心尽而天应人事即天事故事修而天从君天下者诚能静存动察履中蹈和神与性会心与天通则天清地宁万物茂育可还至而立效岂虚语哉
右第一章
仲尼曰君子中庸小人反中庸君子之中庸也君子而时中小人之中庸也小人而无忌惮也
此一章书是严道统之防也子思曰仲尼之言曰日用常行皆有无过不及之理是为中庸乃天命所当然而人心之所同有者然惟君子能体此中庸与之适合若小人则於中庸之理大相违背而反是焉仲尼之言如此夫中庸之理人所同得乃惟君子能之而小人不能者何哉盖君子静时既能戒慎?惧心存天理而动时又能随时处中合乎大道此所以为中庸也小人静时既心徇人欲而动时又肆欲妄行此所以反中庸也君子小人之辨只在敬肆之间而已要之道统之传必宗仲尼垂训立教昭如日月子思惧贤智之害道又?邪?之乱真故引孔子之言以严其防见中庸之统必归君子而非小人之可得而窃取也
右第二章
子曰中庸其至矣乎民鲜能久矣
此一章书是言中庸之妙以醒世也子思曰孔子之言曰天下之理过则失中不及则未至惟中庸之德无太过亦无不及乃日用寻常所遵行而不可易者真尽美尽善而无以复加矣乎但今世之人气质多偏复为习俗所囿故所知所行非流於太过即失之不及鲜有能适合乎中庸者盖非一朝一夕之故矣夫中庸之道本人心所同具天理之当然乃小人反之而衆人又鲜能之必赖修道立教之圣人斯胥一世而归於至善之域也
右第三章
子曰道之不行也我知之矣知者过之愚者不及也道之不明也我知之矣贤者过之不肖者不及也人莫不饮食也鲜能知味也
此一章书是明中庸鲜能之故也子思曰孔子之言曰道如江河之行於地岂有阻塞而不行者今乃不行於天下我知之矣盖行道由於明道世之资禀聪明者既穷高极远知所不必知而过乎中愚者又蔽於一曲暗於大道而不及乎中是智者既以道为不足行而愚者又不知所以行此道之所以不行也道如日月之明於天岂有晦昧而不明者今乃不明於天下我知之矣盖明道自能行道世之资禀贤能者既骇世惊俗行所不必行而过乎中不肖者又安於故常溺於物欲而不及乎中是贤者既以道为不足知而不肖者又不求所以知此道之所以不明也若此者岂道之远於人哉夫道命於天率於性乃寻常日用之所不能外者但人由之而不察是以有过不及之弊耳譬诸饮食人於终日间谁不饮食也鲜有能知其滋味者使其能察识焉则不出饮食之外而自得其味之正不出日用之外而自得乎道之中矣可见谁非道中之人谁可须臾离道之人是在勉强学问化其气质之偏而合乎理义之中也
右第四章
子曰道其不行矣夫
此一章书是慨当世之不能行道也子思曰孔子之言曰中庸之道惟其明之者寡所以行之者鲜其不行於天下矣夫夫以当行之理而人莫之行岂非智者之过愚者之不及耶是必开天明道之圣人乃能立万古行道之极也与
右第五章
子曰舜其大知也与舜好问而好察迩言隐恶而扬善执其两端用其中於民其斯以为舜乎
此一章书是举舜之大知以见道之所以行也子思曰孔子之言曰人非知无以见道然而知有大小即量有偏全惟古之帝舜其为大知也与人之聪明自用则隘博揽则宏舜抱濬哲文明之资而不敢自恃每事必问之於人虚心体访毫无勉强即刍荛之言以为至理所寓细加审察不以浅近而忽之其无遗善如此於所问所察之中有言之不当於理者则隐匿包容未尝宣露?阻其来告之意言之当於理者则播扬称赞使之劝勉以坚其乐告之心其广大光明又如此然言虽当理而衆论纷纭或大过或不及有两端焉於是兼综衆说权衡轻重以求其义理之至当至於一致之归?不可易有其中焉然後措之事业见诸施行就衆说所有之中还用之於民而己不与其择之审而行之至又如此此不自恃其聪明而合天下之聪明为聪明不自恃其才识而合天下之才识为才识故其知益精其量愈广舜之所以为舜者其以斯乎盖问察隐扬有以见其寛宏博大兼该衆善而无遗执两用中有以见其精密详审极於至善而无偏此知之所以无过不及而道之所以行也夫千古聪明睿智之君首推虞舜疑有高天下而不可及者乃虚怀若谷不自用而取诸人如此可见知之所以大者在乎明目达聪而不在恃一人之见也
右第六章
子曰人皆曰予知驱而纳诸罟擭?阱之中而莫之知辟也人皆曰予知择乎中庸而不能期月守也
此一章书是举道不明之端以起下章也子思曰孔子之言曰明於理者必能固守犹之明於事者必能避患今之人皆自许曰凡事之未来我皆知之宜其防患於微也乃祸机当前茫然不觉有如禽兽罹於罟擭?阱之中尚不知退避安得为知乎今人之为道者亦然其自言曰凡理之至微我皆知之宜其能择而守也乃於中庸之理虽亦知辨别出来而竟为私欲所间不能守於期月之近此道之所以不明也盖见之明方守之定守之不固正坐见之不真尔然则格物致知顾不重且要哉
右第七章
子曰回之为人也择乎中庸得一善则拳拳服膺而弗失之矣
此一章书见必如顔子为人而後道始可明也子思曰孔子之言曰中庸之理散见於事物之间但在人能择而守尔惟顔回之为人也凡遇事物之来必详加辨别以求所谓中庸者但得一至善之理即躬行实践拳拳然奉持在心胸之间坚守而不复失矣盖顔子惟知之真所以守之固此行之所以无过不及而道之所以明也学顔子之学者宜留意焉
右第八章
子曰天下国家可均也爵禄可辞也白刃可蹈也中庸不可能也
此一章书是承上言中庸择守之难以起下章也子思曰孔子之言曰天下国家至难治然有明敏之才者可以使之均平爵禄人所争慕然有廉洁之操者可以辞之而不顾白刃人所畏犯然负勇敢之质者可以蹈之而勿避此皆不为难事惟是中庸之理不偏不倚无过不及於日用常行之事而有至当不易之理非义精仁熟无一毫人欲之私者未易几此此所以中庸不可能也然则有志於斯道者岂可不纯其择守之功哉
右第九章
子路问强子曰南方之强与北方之强与抑而强与寛柔以教不报无道南方之强也君子居之衽金革死而不厌北方之强也而强者居之故君子和而不流强哉矫中立而不倚强哉矫国有道不变塞焉强哉矫国无道至死不变强哉矫
此一章书言必得君子之强而後中庸可能也子思曰昔者子路求所以操持坚定足以任道者故问於孔子曰如何乃为刚强孔子曰强亦不一今汝之所问其囿於南方之风气而为南方之强与其囿於北方之风气而为北方之强与抑根於义理不囿於南北而为汝学者之强与何言乎南方之强也如人有不合於理则寛容柔顺以教之或有以横逆相加者亦直受之而不报是为南方之强盖南方风气柔弱故其人能忍人之所不能忍而以含容之力胜人其长厚之风犹近於君子之道君子居之何言乎北方之强也彼戈兵甲胄之属凶器也乃视若衽席而安之虽至战鬬而死亦无厌悔之意是为北方之强盖北方风气刚劲故其人能为人之所不敢为而以果敢之力胜人其武勇之习一纯乎强者之事强者居之若汝之所当强者非君子之强乎君子之处人蔼然可亲而又志节凛凛不肯随波逐流违理从衆是为和而不流其强也不亦矫乎君子之处己卓然守正而始终极其坚定不至有所倾挠依附是为中立而不倚其强也不亦矫乎当国家有道之时君子则以行道济时为念不肯变未达时之志行其强也不亦矫乎当国家无道之时君子则以守义安命为主即至於死地而不肯变平生之节操其强也不亦矫乎盖南北之强在以气质胜人君子之强则惟以义理自胜有君子之强而後中庸可能矣
右第十章
子曰素隐行怪後世有述焉吾弗为之矣君子遵道而行半涂而废吾弗能已矣君子依乎中庸遯世不见知而不悔唯圣者能之
此一章书是以中庸之道归诸圣人也子思曰孔子之言曰今有人焉深求隐僻之理以知人之所不必知过为诡异之行以行人之所不必行其意盖欲求名也而人情又厌常喜新故传之後世容或有称述之者此失之太过而为所不当为者也我则止求吾所当为者而此隐怪之事断然弗为之矣又有求道之君子亦知道之当为勉力遵行乃不能实用其力至於半涂而废焉此失之不及不当己而已者也吾则行之於始必要其终而自弗能已矣至於备道之君子所知所行无过不及依乎中庸之理是与道为一者也虽其闇然自修或不见知於当世而絶无怨悔之心是与道相终始者也非至诚无息纯亦不已之圣人其孰能之有志於中庸之道者其亦当知所取法矣
右第十一章
君子之道费而隐夫妇之愚可以与知焉及其至也虽圣人亦有所不知焉夫妇之不肖可以能行焉及其至也虽圣人亦有所不能焉天地之大也人犹有所憾故君子语大天下莫能载焉语小天下莫能破焉
此一章书是申明首章道不可离之意而极言道之无所不在也子思曰道命於天率於性人人具足而尽之者惟君子则道属之君子矣夫君子之道有体有用其用广大而无穷其体微密而不可见者也以知而言虽夫妇中之愚者亦有本然之良知於凡日用常行之理亦有能知之者及其全体之至虽生知之圣人见闻所限亦有不尽知者焉以行而言虽夫妇中之不肖者亦有本然之良能於凡日用常行之理亦有能行之者及其全体之至虽安行之圣人时?所阻亦有不尽能者焉不但圣人虽天地如此其大也而或覆载生成之有偏或寒暑灾祥之失正亦不能尽如人意而人犹有怨憾之者是道不遗於常人而亦不尽於圣人天地可见道无不在矣故就君子之道而语其大则无远不包天下安得更有大於道者而能载之乎语其小则无微不入天下安得更有小於道者而能破之乎君子之道如此可谓费矣而其所以然者则隐而莫之见也故曰君子之道费而隐
诗云鸢飞戾天鱼跃于渊言其上下察也君子之道造端乎夫妇及其至也察乎天地
此二节书是引诗以证道之费而隐而又结言之也子思曰道之费而隐如此不可观诗而悟乎大雅旱麓之篇有云鸢之飞则至於天鱼之跃则在於渊诗果何言乎盖鸢之飞有所以飞者是言道之昭着於上也鱼之跃有所以跃者是言道之昭着於下也夫天地间无非物即无非道举一鸢而凡在上者可知举一鱼而凡在下者可知道之费於此益见矣而其所以然者则非见闻所及岂不隐乎总而论之君子之道由其一节而论则托始於夫妇居室之间而知能有所不遗及推而极之以求其全体则天高地下莫非此理之昭着又何知能之可遽尽乎道之不可离如此此君子戒惧慎独之功所以不可已也与右第十二章
子曰道不远人人之为道而远人不可以为道诗云伐柯伐柯其则不远执柯以伐柯睨而视之犹以为远故君子以人治人改而止忠恕违道不远施诸己而不愿亦勿施於人
此一章书是言道不离人而因示人以体道之实功也子思曰孔子之言曰道率於性不外人伦日用之间何尝远人故为道者为人而已若人之为道必欲离人而求诸高远便非所谓率性之道矣何以见之豳风伐柯之诗有云人之执柯伐木以为柯者其长短法则即在所执之柯而不远矣自我言之所执者一柯而所伐者又一柯邪目视之犹有彼此之别而以为远也若道则与人为一非若柯之有两故君子治人不过就人身原有之理责成於人苟人而能改则亦已矣更不多求於人之外也岂欲其远人以为道哉夫道不远人亦以不远於人之心尔若能尽己之心而忠推己之心而恕则私去而理见去道自不远矣忠恕之事何如如人以非理施诸己此己心所不愿者则以己心度人心知其与我无异亦勿以施於人以此求道何远之有
君子之道四丘未能一焉所求乎子以事父未能也所求乎臣以事君未能也所求乎弟以事兄未能也所求乎朋友先施之未能也庸德之行庸言之谨有所不足不敢不勉有余不敢尽言顾行行顾言君子胡不慥慥尔
此一节书是孔子自言其不远人以为道之事也曰君子之道其大端有四反之於丘则未能一焉如所求乎为人子之理欲尽孝以事父乃我之所以事父未能尽孝也所求乎为人臣之理欲尽忠以事君乃我之所以事君未能尽忠也所求乎为人弟之理欲尽弟道以事兄乃我之所以事兄未能尽弟也所求乎朋友之理欲尽友道以交友乃我之所以先施於友者未能也然必如何以求其能哉盖以子臣弟友之道体之於身庸德也则行之而践其实以子臣弟友之道发之为言庸言也则谨之而择其可然行易至於不足不敢不修德而益勉其行言易至於有余不敢有尽言而益求其谨惟谨之至则所言者皆与所行相顾而无言过其行之虑所行者亦与所言相顾而无言不逮行之患君子之於言行如此岂不为慥慥笃实者乎此我之所当取法以自修者也敢远人以为道哉世之求道者每舍人伦物则之常而鹜於高深渺茫之域不知人外无道道外无人既失其所以为人又安问其所以为道乎亦惑之甚也右第十三章
君子素其位而行不愿乎其外素富贵行乎富贵素贫贱行乎贫贱素夷狄行乎夷狄素患难行乎患难君子无入而不自得焉
此一章书是言君子随在尽道之意子思曰凡人所处之位不同各有当行之道君子但因见在所居之位而尽其所当行之道未尝於位之外别有所愿慕盖求尽於本分之内自不暇及於本分之外也所谓素位而行者何也人之所遇惟顺逆两境而皆有可安之处如见在富贵则行富贵所当行之道而不至於淫见在贫贱则行贫贱所当行之道而不至於滥见在夷狄则行夷狄所当行之道而不改其行见在患难则行患难所当行之道而不变其守道随在而尽则心亦随寓而安故君子无入而不自得其本心之理焉所谓素位而行者如此
在上位不陵下在下位不援上正己而不求於人则无怨上不怨天下不尤人故君子居易以俟命小人行险以徼幸子曰射有似乎君子失诸正鹄反求诸其身此三节书是言君子之学正己反求而不愿乎外也子思曰大凡人居上位则好作威以陵下居下位则好附?以援上君子则不然在上位则不侵陵乎下在下位则不攀援乎上惟知正己求完己之分内而无邀求於人之心夫有求而不得则怨生今无求则自无怨但见中心泰然虽上而不得於天亦顺受其正而无所怨憾於天下而不合於人亦安於所遇而无所罪尤於人又何愿於外乎惟其素位而不愿外故君子一身之所履虽有顺逆之境而宅心平易随寓而安至於穷通得丧一聼诸天命之自然而无一毫慕外之心岂若小人逞其私智於倾险之途以妄求幸得之福哉是道也夫子盖尝言之矣夫子有曰射虽一技之微而其心则有似乎君子何以见之盖君子凡事皆正己而不求於人即如射者失诸正鹄之的而不中但反求诸己以为技艺之未精更不怨胜己者故曰射有似乎君子观此而君子之素位而行不愿乎外益可见矣
右第十四章
君子之道辟如行远必自迩辟如登高必自卑诗曰妻子好合如鼓瑟琴兄弟既翕和乐且耽宜尔室家乐尔妻孥子曰父母其顺矣乎
此一章书是示人入道之序也子思曰君子之道虽无所不在而求道之功则必以渐而进谨於彞伦日用之常而後可造夫圣神功化之极审於隐微幽独之际而後可底於中和位育之全辟如人欲行远必自迩始迩即所以为远也辟如人欲登高必自卑始卑即所以为高也君子之道正与行远登高相似小雅棠棣之诗有曰人能於闺门之内妻子情好契合如鼓瑟琴无有不和之处兄弟之间翕然友爱既极其和乐且又久而不变则能宜尔之室家乐尔之妻孥矣诗言如此孔子读此诗而赞之曰人能和妻子宜兄弟如此则父母之心其亦安乐矣乎夫即一家言之父母在上是高远者也妻子兄弟在下是卑迩者也由妻子兄弟之和而遂致父母之顺岂非行远自迩登高自卑之一验乎求道者可以知其序矣右第十五章
子曰鬼神之为德其盛矣乎视之而弗见听之而弗闻体物而不可遗使天下之人齐明盛服以承祭祀洋洋乎如在其上如在其左右诗曰神之格思不可度思矧可射思夫微之显诚之不可揜如此夫
此一章书是即鬼神以明道也子思曰孔子之言曰天地间只是隂阳二气而二气之良能为鬼神其为德也流行不穷殆至盛矣乎何以见其盛也天下惟有形者可见鬼神无形虽视之而弗见惟有声者可聼鬼神无声虽聼之而弗闻然鬼神虽无形无声而凡有形有声之物皆鬼神为之体不可得而遗也至无而至有至虚而至实何其盛耶即以祭祀一端验之鬼神之灵能使天下之人皆齐明以肃其心盛服以肃其身於以奉承乎祭祀斯时也但觉鬼神之精□洋洋乎流动充满恰如在上一般而在上皆鬼神也恰如在左右一般而左右皆鬼神也所谓体物而不可遗者於斯验矣试观大雅抑之诗曰神之来也不可测度则虽极其诚敬尚?有愧况可厌射而不敬乎观於此言益可以见鬼神体物而不遗矣夫不见不闻鬼神微矣而体物不遗又极其显何哉盖鬼神之屈伸往来总一实理为之所谓诚也惟其诚则有是理必有是气自发见昭着而不可揜如此夫此鬼神之德所以为盛也人之体道者焉可不以存诚为要务哉
右第十六章
子曰舜其大孝也与德为圣人尊为天子富有四海之内宗庙飨之子孙保之
此一章书见舜能尽庸德之量也子思曰孔子之言曰人子事亲皆当尽孝然惟古帝舜其为大孝也与夫为人子者非德不足以显亲舜则生知安行德为圣人其显亲之孝为何如非贵不足以尊亲舜则受尧之禅尊为天子其尊亲之孝为何如非富不足以养亲舜之富奄有四海以天下养其养亲之孝为何如且上而使宗庙飨天子之祭所以为亲光前者至矣下而使子孙保诸侯之封所以为亲裕後者至矣舜之德福兼隆如此诚有非常人可及者此其所以为大孝与
故大德必得其位必得其禄必得其名必得其夀故天之生物必因其材而笃焉故栽者培之倾者覆之诗曰嘉乐君子宪宪令德宜民宜人受禄于天保佑命之自天申之故大德者必受命
此四节书是言圣人有大德而後能备大福也子曰夫舜之德福兼隆固所以为大孝然德又福之本也故有圣人之大德而德中自有尊荣必得天子之位德中自有福厚必得四海之禄德中自有令闻必得显着之名德中自有久道必得永远之夀皆理之自然不求而自应者也此岂天之有私乎哉尝观於天之生万物必因其材质之可厚而加厚焉如物之栽植者本有生意便从而培养之至物之倾仆者本无生理便从而覆败之或培或覆皆物之自取而天未尝有意於其间也嘉乐之诗有云可嘉可乐之君子有是显然昭着之美德既宜於在下之民又宜於在位之人以是为天所眷顾而受天之禄天既保爱之佑助之而命为天子又从而申重之保佑之不已使之获福於无穷此天之眷德又有可徵者也由此观之可见有大德者必然受天之命而为天子今舜既有是大德则其受上天笃厚申重之命而享禄位名夀之全固理之必然者尔尚何疑哉夫舜之德为大德斯孝为大孝舜圣人也而实孝子也舜之圣圣之孝者也舜之孝孝之圣者也故为天下万世法右第十七章
子曰无忧者其惟文王乎以王季为父以武王为子父作之子述之武王缵大王王季文王之绪壹戎衣而有天下身不失天下之显名尊为天子富有四海之内宗庙飨之子孙保之
此一章书是子思引孔子所言文武周公之事也子思曰孔子之言曰自古帝王於父子创述之际多有不足於心之处即不能无忧若全无所忧者其惟我周文王乎何以见之文王以王季之贤为之父以武王之圣为之子王季积功累仁造周家之基业是贤父作之於前也武王继志述事集周家之大统是圣子述之於後也父作子述前後皆有令德文王之心更无不足之处此其所以无忧也文王之事如此至於武王述之之事更有光大前人者周自太王肇基王迹王季勤劳王家文王三分天下有二是时人心天意无不顺应王业之端绪始基之矣武王能继大王王季文王之绪应乎人心顺乎天命诛纣无道壹着戎衣遂克商而有天下是时诸侯率从万姓悦服东西南北无不称功颂德身不失天下之显名於是易侯而王而尊为天子化国为天下而富有四海之内上而祖宗则隆以王者之称祀以天子之礼自文王以前皆奉於宗庙而飨之下而子孙则传世三十历年八百自成康以後皆守其基业而保之无非承祖考之烈顺天人之心而合乎理之所当然也武王之事如此
武王末受命周公成文武之德追王大王王季上祀先公以天子之礼斯礼也达乎诸侯大夫及士庶人父为大夫子为士葬以大夫祭以士父为士子为大夫葬以士祭以大夫期之丧达乎大夫三年之丧达乎天子父母之丧无贵贱一也
此一节书是言周公制礼以全武王子述之事也子曰武王受命为天子时已末年矣凡所以述文王之事尚有欲为而未暇及者周公乃身任其责因时制礼展其欲展之孝思广其未广之恩意以成文武之德近而追崇古公为大王季历为王季不王其身而王其号盖推文武之意而及乎王迹之所起也远而自祖绀以至后稷皆祀以天子之礼不王其封而王其飨又推大王王季之意以及於无穷也斯祀礼也皆本乎天理之安人情之至岂独自尽其孝已哉又推之以及天下达乎诸侯与大夫及士与庶人使皆得随分以尽其孝如父为大夫子为士葬则以大夫之礼祭则以士之礼如父为士子为大夫葬则以士之礼祭则以大夫之礼盖葬用死者之爵贻之以安也祭用生者之禄俾尽其情也又制为丧服之礼期年之丧自庶人上达乎大夫而止天子诸侯无伯叔昆弟之丧亲不敌贵也三年之丧自庶人上达乎天子皆通行之此乃父母之丧子於父母罔极之恩无分贵贱贵不敌亲也追王上祀之礼致孝於祖先葬祭丧服之礼推及於天下皆缘情制礼周详曲当以成文武之德也周公之事如此子思引此以见文武周公能尽中庸之道是亦费之大者也帝王体中庸之道当以文武周公为法
右第十八章
子曰武王周公其达孝矣乎夫孝者善继人之志善述人之事者也
此一章书是引孔子称武王周公之达孝而言其所以尽孝者在继述也子思曰孔子之言曰凡人之孝止於一身一家未必达之天下惟武王周公能推其孝亲之心尽伦尽制使人人皆得以尽其孝所以天下之人通谓之孝而无异词其达孝矣乎夫武周所谓达孝者何哉凡前人有志未逮而成就之为继不必前人有此志而吾之所存合天则隔世相感是为善继人之志前人有事可法而遵行之为述不必前人有此事而吾之所为当可则易地皆然是为善述人之事此所以因时随分一酌乎理而推四海传万世而为达孝也
春秋修其祖庙陈其宗器设其裳衣荐其时食宗庙之礼所以序昭穆也序爵所以辨贵贱也序事所以辨贤也旅酬下为上所以逮贱也燕毛所以序齿也
此二节书是举武周所制祭礼以明达孝也子曰武王周公之所以善继述者即其所制祭祀之礼可见也自春徂秋四时皆有祭临祭之时於祖庙中门堂寝室必加洒扫整饬以致其严洁於先世所藏之重器必陈而列之以示能守於先王所遗之裳衣必设之以授尸使神有所依而致其如在之诚於四时之食各以时物荐之以奉人者荐神而将其生事之敬其於时祭之致孝者有如此再以祫祭之礼言之宗庙之次在左者为昭左阳也昭取阳明之义在右者为穆右隂也穆取隂幽之义此建立宗庙之位置也当祫祭於太庙则羣庙之子孙皆来与祭其宗庙中序立之礼亦依祖宗世系以次相序乃所以序其孰为昭孰为穆亲亲使不紊也至於异姓助祭外服有公侯伯子男内朝有卿大夫士皆序之以爵尊者在前卑者在後乃所以辨其孰为贵孰为贱贵贵使不越也其同姓异姓与祭俱有职事如宗掌祠祭祝读祝文至於司尊司爵之类皆事也序其执事惟贤是任乃所以辨其德行之优威仪之美与趋事之?熟贤贤使不掩也祭毕而饮福则同姓兄弟与异姓之宾衆人互相劝饮谓之旅酬必使各家在下之子弟举觯於其在上之父兄以相酬酢乃所以逮及贱者亦得以有事为荣幼幼使伸敬也至异姓宾退独燕同姓则以毛髪黑白之色别长幼为坐次乃所以就尊卑中各序年齿不论贵贱老老以加敬也其庙中恩义之周悉又如此
践其位行其礼奏其乐敬其所尊爱其所亲事死如事生事亡如事存孝之至也郊社之礼所以事上帝也宗庙之礼所以祀乎其先也明乎郊社之礼禘尝之义治国其如示诸掌乎
此二节书是结言继述之善而又悉举礼制之通於治道也子曰武周所制祭祀之礼既善且备如此皆善体先王而为之者也先王对越祖考有位焉今所践者即其位也先王升降周旋有礼焉今所行者即其礼也先王声容感格有乐焉今所奏者即其乐也祖考是先王之所尊者也今春秋祭祀用致诚恪於上以敬其所尊子孙臣庶是先王之所亲也今周列在庙广推恩义於下以爱其所亲以此观之武周之奉事先王事死犹夫事生事亡犹夫事存真善继善述无所不至孝之极至者也称曰达孝不亦宜乎然祭祀之礼又不止此也有郊社之礼焉郊以祭天冬至祀天於圜丘社以祭地夏至祀地於方泽盖所以奉事上帝与后土答其覆载生成之德也有宗庙之礼焉或五年一禘而合飨於太庙或四时有祭而分荐於羣庙盖所以祀其祖先尽吾报本追远之诚也夫郊社之所以享帝禘尝之所以享亲其礼至大其义至精惟圣人能制之亦惟圣人能明之苟能明乎郊社之礼禘尝之义则仁孝之理推之万事万物无所往而不当治国之道即此而在其如视诸手掌甚明而易见者乎武周制礼不惟善体先王而且通於治道有如此子思引此以见武周之孝尽伦尽制皆有合乎中庸之道是亦费之大者也帝王以孝治天下於制礼作乐理明治幽之间宜加之意焉右第十九章
日讲四书解义卷二

[book_title]卷三
钦定四库全书
日讲四书解义卷三
中庸【下】
哀公问政子曰文武之政布在方策其人存则其政举其人亡则其政息人道敏政地道敏树夫政也者蒲卢也
此一章书是子思引孔子论政以明中庸之道也通章以人存政举为主而其大要不外乎修身昔哀公问政孔子对曰为政之道无他法祖而已昔我文王武王以圣人为君又有周召之臣为之辅佐当时所行政事酌古准今万世无弊今犹布列於方策之中若周官周礼诸书昭昭乎如掲日月循而行之固不难也但有治法必有治人使当今之时上有励精图治若文武之君下有实心任事若周召之臣则纪纲法度灿然具举文武之治可再见也不然者无治人则无治法其人既亡其政亦遂灭息方策所载徒文
具尔所以然者盖人之为道能敏速於政元首股肱一心一德兴利除弊以收明作之功易易也犹夫地之为道最能敏速於树土脉时动万物资生百果草木勾?甲拆无留待也人政之相因如此而况文武之政也者显谟承烈尽善尽美朝发夕效尤为敏之至极者如草中蒲苇比之他物其生为尤易也可见政举非难人存为难君与臣奋志求治而谓文武之政不可复未之有也
故为政在人取人以身修身以道修道以仁仁者人也亲亲为大义者宜也尊贤为大亲亲之杀尊贤之等礼所生也
此二节书是以行政责於君身而指仁义礼为修身之要也子曰人君欲行文武之政止在选建贤才而任用之贤才进用则百度振举故为政在乎得人然人君一身乃臣下之标准如欲取人必先修治其身然後好恶取舍皆得其宜而贤才无不望风乐附故取人莫若以身若修身又必於五伦之理各尽其当然之实然後纲常彞纪反身而备故修身莫若以道若修道又必全乎本心之德慈爱恻怛周流无间则伦理之间一皆真意贯彻故修道莫若以仁修道以修身修身以取人人存政举一以贯之矣夫修道而必以仁者何也盖所谓仁者乃人生之初所具恻怛慈爱之性人之所以为人也虽日用彛伦仁无不至而其始必由一本以为推广故惟亲亲为大有仁则有义义者乃吾心分别事物化裁之本所以为权衡庶务之宜也然经权常变神运无方惟尊崇有德之贤始能讲明此理施为各当故惟尊贤为大若亲亲之中如父子则当孝慈兄弟则当友恭宗族则当惇叙又有隆杀之不同尊贤之中德之大者则师事焉德之小者则友事焉又有差等之各异其间轻重高下皆由天理节文之自然不可过不可不及乃礼之所生也修身修道者可不於是而审求之乎
故君子不可以不修身思修身不可以不事亲思事亲不可以不知人思知人不可以不知天
此一节书是承上文言修身之要尤在知天也子曰夫为政在人取人以身则君子一身实取人立政之本苟身之不修则无以取人即无以立政故君子不可以不修身修身以道修道以仁而仁莫大乎亲亲苟不能善事其亲则无以为扩充推准之本身不可得而修矣故思修身不可以不事亲欲尽亲亲之仁又必尊礼贤人集思广益然後於亲亲之道讲究精微是非辨白继志述事无施不宜故思事亲不可以不知人至若亲亲尊贤各有等杀皆天叙天秩自然之理知之不明则亲疎混淆贤愚倒置所尊所亲皆失其当矣故思知人又不可以不知天知天则亲贤之等杀明而所为修道以修身者不外是矣
天下之达道五所以行之者三曰君臣也父子也夫妇也昆弟也朋友之交也五者天下之达道也知仁勇三者天下之达德也所以行之者一也或生而知之或学而知之或困而知之及其知之一也或安而行之或利而行之或勉强而行之及其成功一也
此二节书是详言修道之事而勉人以知行也子曰试举修身修道者详言之天下古今所共由之道有五所以行此达道者有三何谓五达道一曰君臣主於义二曰父子主於亲三曰夫妇主於别四曰昆弟主於序五曰朋友之交主於信此五者人之大伦天下古今所共由之达道也何谓三达德一曰智所以知此道者二曰仁所以体此道者三曰勇所以强此道者此三者天命之性天下古今所同具之达德也然其所以行之者又只在一诚而已诚则真实无妄知仁勇之德皆为实德而达道自无不行不然则伪妄得而入之德非其德矣又何以行达道哉达德固所以行达道然人之资禀容有不齐以知而言或有天性清明义理昭着生而知之者或有反覆讨论待於学习然後知之者或有学而未达必至困心衡虑然後知之者此三等人闻道虽有早暮及既知之後其所至无异同一知也以行而言或有德性纯粹安於义理自然能行之者或有真知笃好亹亹不已若有所利而行之者或有力未能至勉强奋发而後能行之者此三等人行道虽有难易及成功之後其所至亦无异同一行也人能勉强学问自强不息岂气禀之所得限哉
子曰好学近乎知力行近乎仁知耻近乎勇知斯三者则知所以修身知所以修身则知所以治人知所以治人则知所以治天下国家矣
此二节书是言下学入德之功以为修身立政之本也子曰人之资禀虽有不同而变化气质未尝无术如智以明道固非愚者之所及然能笃信好学讨论古今事物之理则闻见多而聪明日益於以明理而近乎智不难矣仁以体道固非自私者之所及然能自强不息实用其省察克治之功则人欲尽而天理复还於以进道而近乎仁不难矣勇以任道固非懦者之所及然能耻不若人常存其愤发愧励之心则志一动而气随之於以立志而近乎勇不难矣夫修身以道而知仁勇三德则所以行此道者人苟知夫好学力行知耻三者足以近之则有以入乎达德即有以行乎达道所以修治其身之事皆知之矣在我之理即在人之理既知所以修身则所以治人而使之各尽其道者无不知之无间於物我矣一人之理即千万人之理既知所以治人则所以治天下国家而使之各尽其道者亦无不知之无分於遐迩矣夫以天下国家之治而要不外乎修身如此故君子不可以不修身也
凡为天下国家有九经曰修身也尊贤也亲亲也敬大臣也体羣臣也子庶民也来百工也柔远人也怀诸侯也
此一节书是举九经以明为政之次序也子曰由修身以推之至於治人治天下国家则人存政举施之有要是故人君治天下国家其经常之道万世不可易者其目有九焉首曰修身皇建有极所以端本清源为天下国家之准也次曰尊贤师臣宾臣所以收启心沃心之助也次曰亲亲敦睦九族所以笃本支百世之谊也由家以及朝廷曰敬大臣公?六卿论道率属体统不可不优曰体羣臣庶僚百职疏附後先君恩不可不渥由朝廷以及国曰子庶民元后作民父母抚字之仁所当弘也曰来百工制器所以利用庀材治事所当裕也由朝廷以及天下曰柔远人所以加恩宾旅使不至有穷途之叹曰怀诸侯所以奠安六服使不至启窥伺之心此数者其道有常其序不紊故谓之九经昔文武之政布在方策者大要总不出此
修身则道立尊贤则不惑亲亲则诸父昆弟不怨敬大臣则不眩体羣臣则士之报礼重子庶民则百姓劝来百工则财用足柔远人则四方归之怀诸侯则天下畏之
此一节书是言九经之效也子曰九经具在患人主不能力行尔诚能修治其身则达道达德浑然全备可以为天下国家之倡道立而人皆知所则傚矣能尊礼贤人则启沃有资於凡修己治人之理贯彻通晓无所蔽惑矣能亲其亲则诸父昆弟和协辑睦无所怨叹矣能敬大臣则信任既专才猷得以展布虽遗大投艰皆有所凭藉而於事不眩矣能体羣臣则君以臣为手足臣即以君为腹心为士者感激思奋常?无以报君上之礼遇矣能子庶民则百姓蒙其恩泽皆欢欣爱戴劝於尊上矣能来百工则有无相易农末相资货财生聚而器用赡足矣能柔远人则四方慕义皆倾心归往而愿出於其路矣能怀诸侯则感德者畏威咸翼戴王室夹辅天子而天下安如磐石不可动揺矣此九经之效也
齐明盛服非礼不动所以修身也去谗远色贱货而贵德所以劝贤也尊其位重其禄同其好恶所以劝亲亲也官盛任使所以劝大臣也忠信重禄所以劝士也时使薄敛所以劝百姓也日省月试既禀称事所以劝百工也送往迎来嘉善而矜不能所以柔远人也继絶世举废国治乱持危朝聘以时厚往而薄来所以怀诸侯也
此一节书是言九经之事也子曰君身之所以不修者惟其惮於检束安於逸豫尔是必斋戒明洁以正其心盛服俨然以正其容凡一切非礼之事不敢妄动若是则内外交养动静不违於道乃所以修身也贤之所以不劝者以谗言货色足以夺吾好德之慕尔惟是屏絶谗邪疎远美色贱恶货财而专心一意以贵重有德之人如是则贤者弹冠相庆莫不乐为之用乃所以劝贤也同姓之亲惟恩义衰薄所以怨望易起是必尊其位而使之贵重其禄而使之富好与同好恶与同恶而不至於拂逆其情如是则诸父兄弟自然感悦乃所以劝亲亲也至於腹心大臣若使亲理细事非惟体统有亏抑?职务多旷必须广置官属足任指使之劳如此则为大臣者得以坐论从容留意於社稷之长计矣乃所以劝大臣也至於羣臣之衆待之不以诚则疑畏猜阻而任事之心衰养之不能厚则身家念切而徇国之意薄必须开诚布公待之以忠信赐予丰腆养之以重禄如此则感恩图报乐赴事功乃所以劝士也至於民为邦本苟使之不时则民力竭敛之太重则民财匮是必农务既毕役以公旬三日之制藏富於民遵守什一而税之经则百姓财力有余无不欢欣爱戴视之如父母乃所以劝百姓也至於百工技艺勤惰不一若功薄而赏厚劳重而报轻则相率而为偷惰矣是必日加省视月加考较务使饩廪之赐与工作相称如此则勤者益勤而惰者亦皆劝於勤矣乃所以劝百工也至於四方宾旅於其往时则授之旌节以送之使关津之间不至阻滞於其来时则丰其委积以迎之使道路之际有所资给若其愿留者有善则嘉美之而因能授之以任不能则矜恕之而无强其所不欲如此则恩义欵接宾至如归乃所以柔远人也至於六服羣辟有子孙絶嗣者访求支庶使得继其本宗有失国播迁者锡以茅土使得复其爵秩乱者治之使上下相安危者持之使大小相恤比年而大夫小聘三年而卿大聘五年而君一朝不疏不数各有其时?其力之难继也且其朝聘之时朝廷之燕赐则厚而礼节有加羣后之贡献则薄而方物有常?其财之困绌也如此则诸侯皆将竭忠王室归命?後乃所以怀诸侯也此九经之事也
凡为天下国家有九经所以行之者一也凡事豫则立不豫则废言前定则不跲事前定则不困行前定则不疚道前定则不穷
此二节书是言行政必本於诚而诚又贵乎豫立也子曰人君为天下国家其九经之道废一不可然所以行此九经者亦不外一诚而已矣盖天下必有此实心乃有此实事若有不诚则纪纲法度皆是陈迹虚文缘饰将何以治天下国家哉且不独九经而已但凡天下之事如达道达德九经之类能先立乎诚则凡事皆有实意自能成立苟非先立乎诚则事皆虚伪必至废坏如人之言语能先立乎诚不肯妄发则言为德言自然顺理不至窒碍人之行事能先立乎诚不肯妄动则事皆有主迎机导窽不至穷困身之所行者能先立乎诚则中伦中理光明正大何疚之有道之当然者能先立乎诚则左右逢原泛应曲当何穷之有苟其不诚则言事行道无施而可是以凡事必须先立乎诚也
在下位不获乎上民不可得而治矣获乎上有道不信乎朋友不获乎上矣信乎朋友有道不顺乎亲不信乎朋友矣顺乎亲有道反诸身不诚不顺乎亲矣诚身有道不明乎善不诚乎身矣
此一节书是言凡事皆本诚身而诚身之要尤在明善也子曰达道达德九经之属皆欲前定乎诚即如在下位者若欲治民必得上之信任而後可苟上之信任不专则无以安其位而行其志虽欲施设政教而人不从民不可得而治矣故治民必先获上也然欲获乎上非遽求之上必视其处朋友如何若平日为人不见信於朋友则志行不孚而名誉不闻欲获乎上难矣故获上必先信友也然欲信乎朋友非遽求之朋友必视其事亲如何若平日居家不能承顺父母则所厚者薄而无所不薄欲信乎友难矣故信友必先顺亲也然欲顺乎亲亦非遽求之亲必视其身之诚不诚如何若反求诸身未能真实无妄则大本已亏虽有事亲之虚文无爱亲之实意欲顺乎亲难矣故顺亲必先诚身也是则一诚其身而顺亲信友获上治民无施不可诚身之所繋何重哉而诚身之道安在在於明善而已善者何即人心中所具天命之性也诚能格物致知察之念虑之微验之事为之着考之诗书之内讲之师友之间以先明乎善之所在知之既真行之自力身自无有不诚苟其不然以妄为真以欲为理虽欲勉强矫饰而诚中形外自不可掩欲求诚身岂不难哉盖天地间万事万物彻上彻下不外一诚在下位者凡有所为尚且不可不明善以诚身况人君一身为天下瞻仰所以孜孜豫图为制心制事之本舍诚何以哉
诚者天之道也诚之者人之道也诚者不勉而中不思而得从容中道圣人也诚之者择善而固执之者也此一节书是承上文诚身而言以见诚身虽有天人之异而自然与勉强总归於诚身而不可偏诿也子曰臣言诚身在明善而诚之所以为诚者原是天所赋畀於人真实无妄不假修为此继善成性自然而然之道也其所称为诚之者则因气禀物欲所累必由功力克治以至於真实无妄之地此人事所当自尽之道也诚者之事何如其行则安行不待勉强而於道无不中其知则生知不待思索而於道无不得此乃从容合道之圣人全乎天而无假於人者也诚之者之事何如其知未能不思而得必择善而不为疑似所惑然後可以明善其行未能不勉而中必固执而不为物感所移然後可以诚身此乃用力修为而尽人以合天者也夫诚身之道固有天人安勉之殊然自古圣人虽神灵天亶未有不加省治而坐臻纯备者所以尧舜相传必致严人心道心之辨文王致颂惟克尽缉熙敬止之修其要在乎存天理遏人欲不敢恃其徇齐之质而孜孜黾勉自同下学人主诚不可不知也
博学之审问之慎思之明辨之笃行之有弗学学之弗能弗措也有弗问问之弗知弗措也有弗思思之弗得弗措也有弗辨辨之弗明弗措也有弗行行之弗笃弗措也人一能之己百之人十能之己千之果能此道矣虽愚必明虽柔必强
此三节书是详言择善固执之目而欲困知勉行者实用其功以进德也子曰诚之者之道在择善固执而择善固执之条目如何盖天下之理无穷非学不知而学必博然後闻见无遗则在博学之学之中有未知者非问不详而问必审然後是非不惑则在审问之即问之已明者非思索不能亲切而思必慎然後切实不浮则在慎思之即思之已得者非辨别不能穷微而辨必明然後精粗无间则在明辨之择善至此既极其精矣由是体诸日用之间由内达外举凡学问思辨之所得一一皆求践其实而不徒为虚见则在笃行之择善固执二者之条目如此有如依此条目实用其功弗学则已学则一理弗能体备不止弗问则已问则一事弗能理会不止弗思则已思则一节弗能贯通不止弗辨则已辨则一端弗能剖晰不止及其验诸当身弗行则已行则一事弗能践履笃实底於有成不止他人以一而能己宁加百倍之功他人以十而能己宁加千倍之功但?天下有志者少畏难苟安或至半途而废尔果能用此工夫则义理自然融会气质自然变化虽愚昧者亦将贯通而日进於明虽柔弱者亦将刚毅而日进於强断断必然无可疑者可见人君奋发有为以达德行达道苟能用勉强之力虽在中主无不可致道德治功之盛况天锡智勇超出寻常万万者乎圣人劝勉之意切矣
右第二十章
自诚明谓之性自明诚谓之教诚则明矣明则诚矣此一章书是子思承上章天道人道之意欲人由教返性尽人以合天也子思曰吾因夫子言诚者诚之者之分而知等级虽殊成功则一自其德无不实而明无不尽由诚而明者此从天命而来不勉不思自优於中道之域者也谓之性自其先明乎善而後能实其善由明而诚者此从人生以後以择以执克尽乎修道之功者也谓之教性教虽有天人之异然德之实者无一毫私欲之蔽固然清明在躬无所不照诚即是明而先明乎善者用力既至不为伪妄所乘自能实有其善明亦必至於诚故曰诚则明矣明则诚矣教与性同归於一诚孰谓人道之有异於天道乎是在乎人之自勉而已
右第二十一章
唯天下至诚为能尽其性能尽其性则能尽人之性能尽人之性则能尽物之性能尽物之性则可以赞天地之化育可以赞天地之化育则可以与天地参矣此一章书是言自诚明之事乃天道也子思曰天命流行物与无妄性之本体原无一毫虚伪一分欠缺天地人物无不该具於内惟天下至诚其知生知其行安行察之极其精由之极其至将天赋之理全体具足是为能尽其性既能尽其性由是推之人即能设立政教抑其过而引其不及则能尽人之性既能尽人之性由是推之物即能修立法制因其宜而制其用则能尽物之性夫人物皆天地所化育者也但天地能与人物以性不能使人物皆不失其性则化育亦有不及之处至诚既能裁成辅相以尽人物之性而补助天地之所不及岂不可以赞天地之化育乎然则天以化育行乎上地以化育行乎下至诚於其中赞之是覆之者天载之者地位乎中而成覆载之功者至诚至诚岂不与天地并立为三乎此为尽性之全功其体备如此夫圣人以一身立天下之上凡天地人物之理无一非吾分内之事必使三光明四维奠一民一物各得其所然後此性方无亏歉此古帝王所以终身犹病兢兢业业而不敢一刻稍自寛其责也
右第二十二章
其次致曲曲能有诚诚则形形则着着则明明则动动则变变则化唯天下至诚为能化
此一章书是言自明诚之事乃人道也子思曰至诚尽性全体皆诚其大贤以下次於至诚者未免为气禀所拘然其本然一念善端缘触而?无时不在则谓之曲就其曲处一一推致如因恻隐之端推之至仁之极因羞恶之端推之至义之极以及礼之恭敬智之是非莫不皆然曲既无不致则德无不实为能有其全体之诚而曲者全矣夫莫难於有诚既能有诚则充足於内自然形露於外非有意於形而诚则必形既形则日新月盛无处非诚之着见非有意於着而形则必着既着则光辉发越无处非诚之昭明非有意於明而着则必明然不但见於一身而己既明则人之望其德容者皆观感而兴羣起为善之念非有意於动而明则必动既动则人皆回心向道迁善去恶而改其旧习非有意於变而动则必变既变则人皆相喻不言浑忘於善而并无形迹非有意於化而变则必化夫至於化则由内及外由己及物过化存神妙用莫测惟天下至诚为能若是而致曲之效至此无少异则俨然一至诚矣总之由诚而形而着而明即是能尽其性由动而变而化即是能尽人物之性赞天地之化育但一以自然而能一以致曲而至一则尧舜之性一则汤武之反语其归宿则同乎圣人而已矣
右第二十三章
至诚之道可以前知国家将兴必有祯祥国家将亡必有妖孽见乎蓍龟动乎四体祸福将至善必先知之不善必先知之故至诚如神
此一章书是言至诚先觉之体以明天道也子思曰天地间万变酬酢总不出一实理吉凶悔吝原自昭然灿列人惟本性障蔽往往当几不能觉悟独有自诚而明之至诚性体具足於凡天下之事无不前知如国家将兴必有祯祥之事国家将亡必有妖孽之事或着见乎蓍龟或发动乎四体岂待祸福之至而始知哉盖天下祸福之分只争於善不善之介方其最初迹虽未形而几则已动惟至诚能察其然当善未着而有善之几即知其福之将至当不善未着而有不善之几即知其祸之将至非此心无一毫私伪与鬼神合其德安能寂然不动感而遂通如此故曰至诚如神夫人主在上内而一身休咎之徵外而民生治乱之兆近而奸邪忠佞之隐远而向背从违之几全在知之於早然知初非有异术惟是全体无私至虚至公自然如监之明如衡之平事物当前举莫能遁此理最为真实确有可以自信若欲以推测亿逆之私禨祥?纬之数用鈎距以夸才智借左右以作耳目未有不反为外物所中者适与至诚相反而已矣
右第二十四章
诚者自成也而道自道也诚者物之终始不诚无物是故君子诚之为贵诚者非自成己而已也所以成物也成己仁也成物知也性之德也合外内之道也故时措之宜也
此一章书是言诚之者己物兼成之功以明人道也子思曰凡人有生之初其实理具於心者谓之诚人有此诚方自成其为人盖必心无虚假然後身无亏欠是诚者固所以自成也而体此诚於人伦日用之间则谓之道乃人人所当自行是道固所以自道也何以见诚为自成而道当自道哉凡盈天地间皆物终则复始始则必终无一非诚之所为即无一息非诚之所在人之心若不诚则一举一动皆为虚假无实心安能成实事虽有所作为犹之无物而已是故君子探诚之原又鉴不诚之弊而择善固执以求至於真实之地诚之至此真有以自成而自道亦无歉矣夫君子诚之之始固求成就一己及诚之之後又非但成己而已天下人同此心即同此理既有以自成自然有以成物何则成己非他克己复礼无一毫私伪所谓仁也成物非他知明处当使各得其所所谓知也仁知二者本吾性中固有之德命之於天有何外内之分乎既无外内之分将见其措诸施为己立立人已达达人一以贯之无不得其当矣可见仁知之道得则俱得物我一理成不独成总在尽自道之功以完自成之理一人皇建有极则天下之人自然遵道遵路经纶参赞孰有外於此哉
右第二十五章
故至诚无息不息则久久则徵徵则悠远悠远则博厚博厚则高明博厚所以载物也高明所以覆物也悠久所以成物也博厚配地高明配天悠久无疆如此者不见而章不动而变无为而成
此一章书是举天地形容至诚以明天道而先言至诚无息之功用以见同乎天地者皆出自然也子思曰天理具在人心但因私欲间断常有止息之时而其功用遂不能臻自然之妙至诚之心浑然天理无不诚时安有止息之时既无止息则自终始如一常久而不变矣存诸中既久则自徵验於外而不可遏抑矣既由久而徵则凡所设施自悠裕而绵远矣惟其悠远则积累之至自广博而深厚矣惟其博厚则发越之极自高大而光明矣由是观其功用所积既博厚自能举万物而负荷奠安之固所以载物也所发既高明自能举万物而怙冒照临之固所以覆物也博厚高明而又悠久则常载常覆自能举万物而曲成不遗固所以成物也夫能载物莫如地至诚亦能载物则其博厚不与地配合无间乎能覆物莫如天至诚亦能覆物则其高明不与天配合无间乎天地博厚高明万禩无有更易故能成物至诚亦能成物则其悠久不与天地之无疆通一无二乎至诚之功用如此信乎灿然其章焕然其变且章变之极事美业备而底於成矣然章也初无待表见而然变也初无待运动而然即成也初无待作为而然假令其博厚高明悠久稍有矫强而不本於诚之自然亦乌能穷神入化与天地合撰而同其无疆也哉然则欲体备至诚之理必令此心人欲浄尽一切溺志玩物嬖幸狎昵之私毫髪不杂存诸中者既贞一发诸外者自弘大汉唐以来非无有为之君而本体不无亏缺终不能与唐虞三代絜功较德故曰有纯心乃有纯政治天下断自君心始
天地之道可一言而尽也其为物不贰则其生物不测天地之道博也厚也高也明也悠也久也
此二节书是即天地之道以明至诚之道也子思曰至诚同乎天地如此然天地之道亦止一言可包括而尽无他诚而已矣盖天地之气化流行皆是实理运用未始有一毫参杂其间其为物盖不贰而已所以分为二气又分为万象种种生物之功用谁得而测之夫天地之道既可以不贰尽之则其见乎功能而各极其盛者又岂外於至诚之所徵者乎彼其含弘无外而静深难测此地道之博厚也太虚上凝而光明下济此天道之高明也推行有渐而浑辟无穷此天地之道之悠久也可见天地之不贰即至诚之无息天地之生物不测即至诚之徵於功业之盛易曰大人者与天地合其德先天而天弗违後天而奉天时天且弗违而况於人乎此至诚之谓也
今夫天斯昭昭之多及其无穷也日月星辰系焉万物覆焉今夫地一撮土之多及其广厚载华岳而不重振河海而不泄万物载焉今夫山一卷石之多及其广大草木生之禽兽居之宝藏兴焉今夫水一勺之多及其不测鼋鼍蛟龙鱼鼈生焉货财殖焉
此一节书是极言天地生物之不则以见其皆本於不贰也子思曰天地之道惟诚一不贰故能各极其盛而有生物不测之功用何以见之今夫天积气也实有是理斯有是气指其一处而言不过昭昭然罅隙之明而天在焉若论其全体高大光明无有穷尽日月运行於天星辰布列於天万物怙冒於天此天之生物不测也今夫地积形也实有是理斯有是形指其一处而言不过一撮之土而地在焉若论其全体则广博深厚无有限量华岳载於地河海振於地万物奠安於地此地之生物不测也至於天地所生之物惟山水最大而山水中所生亦莫非天地之所生今夫山指其一处而言不过卷石而山在焉若论其全体广濶高大之处草木生於山禽兽居於山宝藏兴於山此山之生物不测即天地之生物不测也今夫水指其一处而言不过一勺而水在焉若论其全体深广不测之处则鼋鼍蛟龙鱼鼈皆生於水货财殖於水此水之生物不测即天地之生物不测也可见天地之生物不测总一不贰之所为与至诚所徵之功用总一无息之所为其道一而已矣设使天地不立其资始之原将物物劳其化育何以成变蕃之用圣人不宅其神明之宰将事事勤其设施何以成浩博之功是以圣人不治其多而治其少不求之於万殊而求之於一原也
诗云维天之命於穆不已盖曰天之所以为天也於乎不显文王之德之纯盖曰文王之所以为文也纯亦不已
此一节书是引诗以证至诚天地同一无息也子思曰至诚之与天地为一於何证之周颂之称文王者云维天之命於穆不已言天道运行其帝命所存之处无声无臭幽深邃远而无一时之止息盖诗人之意以天之所以为天正以其无止息也又云於乎不显文王之德之纯言文王之德岂不显着哉由其德纯一而不杂天理完固全体湛然而无一毫人欲之私间之盖诗人之意以文王之所以为文正以其纯一无间也夫天道无有止息固是不已文王之德之纯亦无有止息纯即是不已文王与天初无二也夫自古圣帝明王德盛化神不独文王为然但就文王观之可见人主一身苟能存诚去私自强不息以纯备乎道德之实则皆可以为文王皆可以为至诚即皆可以同乎天地之不已矣其於治功民物之间又奚患其不臻上理哉
右第二十六章
大哉圣人之道洋洋乎发育万物峻极于天优优大哉礼仪三百威仪三千待其人而後行故曰苟不至德至道不凝焉
此一章书是言修德凝道之功以明人道而先赞美圣道之大必待人而行而深有望於修凝之人也子思曰率性之道唯天下之圣人能体备之大矣哉广濶周徧无所不际其圣人之道乎何以见圣道之大以其全体言之则洋洋乎流动充满无有限量万类虽多皆此道发生长育无一物非道天虽高峻皆此道充塞贯注无一处非道其包乎无外有然以其散殊言之则优优然充足有余巨细悉备如人伦日用经常不易之礼仪数有三百而礼仪中品节限制周到完密之处数有三千其入於无间又有然圣道之大如此是道也何可一日不行而又岂可以虚行哉必待其人而後行尔若非至德之人则局量浅隘既不足以彚其全识见粗疎又不足以穷其细欲将此道凝聚於身心岂可得乎夫道在天地间其见於造化则万物所以变蕃两仪所以定位其见乎人事则君臣上下之大经制度文为之盛节惟继天立极之圣人出而宰世其道乃有专属天明地察万物得所礼乐兴而教化成修凝之功岂可一日缓哉
故君子尊德性而道问学致广大而尽精微极高明而道中庸温故而知新敦厚以崇礼
此一节书是言修德凝道之功专其责於君子也子思曰至道非至德不凝可见欲凝道者当修德矣是故修凝之君子知其道至大其功至难吾所受於天之理曰德性则必恭敬奉持戒慎?惧以极其尊之之功而所以辅成其德性者曰问学又必格物致知精察体验以尽其道之之事然是尊与道非可以一端尽也盖德性本自广大有以蔽之斯狭小矣惟祛其私意以推致夫本原而广大之中原非空疎无物必由问学以晰其事理之精微而勿使有毫髪之谬焉德性本自高明有以累之斯卑暗矣惟去其私欲以上达昭融而高明之内原非诡僻不经必由问学以率乎日用之中庸勿使有过不及之弊焉德性之已知本我故物则勿忘勿助涵泳以温之而又由问学以充拓理义俾见其日新之诣焉德性之已能本极醇厚则不雕不琢培养以敦之而又由问学以体尚节文俾底於日崇之域焉夫如是尊德性以植问学之本又道问学以满德性之量则修德之功既至而至道有不凝者乎所以君子知修凝之功全在存心致知二者心不存则私欲锢蔽大本已失固无一而可心存而知不致则天下事事物物皆得扞格我聪明眩惑我耳目是非颠倒黑白混淆此心虽存安能扩充其功用而建无穷之盛德大业哉圣贤示人入德之方莫切要於此矣
是故居上不骄为下不倍国有道其言足以兴国无道其默足以容诗曰既明且哲以保其身其此之谓与此一节书是言君子修德凝道之後无所处而不当也子思曰君子既修德以凝道则圣人之道全备於一身自然所处皆当盖人之一身所历不外上下治乱之间使君子在天子之位则能以位育经曲之道为设施其挟?而矜骄者必无有也使君子在臣民之位自能以位育经曲之道为宪章其越分而倍慢者必无有也若处国有道之时则阐位育经曲之道於其言自足以鼓舞天下风动四方而其言足以兴如处国无道之时则敛位育经曲之道於其心自足以独善其身见几远害而其默足以容是为上为下处治处乱无所不宜如此大雅烝民之诗云周之贤臣仲山甫既明於理又察於事故能保全其身无即於殆此诗之意其即此修凝君子上下治乱无往不宜之谓与然则圣人之道包含极大而该洽极周人主诚以修凝之身建配天立极之业则其为章程语默之间足以垂世作范而协应休祥何可量哉此圣德之所以不可不修与
右第二十七章
子曰愚而好自用贱而好自专生乎今之世反古之道如此者烖及其身者也非天子不议礼不制度不考文此一章书是承上章为下不倍而言以明人道而先引夫子之言见德位时之在天子也子思曰君子为下之不倍盖实有不可倍者在也孔子尝曰愚而无德者宜守己乃好作聪明以自用贱而无位者宜安分乃好窃权?以自专生乎今之世自宜遵守当代之法乃欲复行往古之道如此者越理犯分必获罪於上而祸及其身者也由孔子之言而反覆所以取祸之由盖一代之大权出於天子如亲疎贵贱自有相接之礼体惟天子可以议之非圣人而为天子者不可议也宫室车服器用自有一定之尺度惟天子可以制之非圣人而为天子者不可制也至於文之形像及声音惟天子可以厘正而考之非圣人而为天子者不可考也则夫自用自专与生今反古者其不为祸之阶也得乎
今天下车同轨书同文行同伦虽有其位苟无其德不敢作礼乐焉虽有其德苟无其位亦不敢作礼乐焉子曰吾说夏礼杞不足徵也吾学殷礼有宋存焉吾学周礼今用之吾从周
此三节书是言天下一统非愚贱所敢自用自专也子思曰议礼制度考文一归於天子则今天下非昔周天子所立法以垂之後人者乎文武成康之盛远矣而典章世守莫敢不遵以车而言其辙迹之广狭无弗同是天子所制之度犹在也以书而言其形像与声音无弗同是天子所考之文犹在也以行而言亲疎贵贱相接之次第无弗同是天子所议之礼犹在也惟天子之法制未冺所以有位无德者不得以愚而自用固不敢作礼乐焉有德无位者更不得以贱而自专亦不敢作礼乐焉故虽孔子之圣而终其身以布衣老尚然循守旧章况他人乎孔子尝曰夏时天子所制之礼吾能言之然夏之後杞也求礼於杞不足证矣殷时天子所制之礼吾尝学之然殷之後宋也从礼於宋非时制矣若夫周礼吾尝学之讲画本於文武制作本於周公此固今日所率由者也言之不忧无据守之不患非时吾舍周其安从哉观孔子之言而凡为下者之不可倍明矣然则生今者其亦审於从王之义矣
右第二十八章
王天下有三重焉其寡过矣乎上焉者虽善无徵无徵不信不信民弗从下焉者虽善不尊不尊不信不信民弗从故君子之道本诸身徵诸庶民考诸三王而不谬建诸天地而不悖质诸鬼神而无疑百世以俟圣人而不惑质诸鬼神而无疑知天也百世以俟圣人而不惑知人也
此一章书是承上章居上不骄以明人道而推君子三重之善由於通天人之理也子思曰君子之居上不骄何与凡受命为天子而王天下者有议礼制度考文三者至重之事以之新天下之耳目一天下之心思则国不异政家不殊俗而人得寡过矣乎夫此王天下者乃德积於身而乘时以在位者也若使时王以上其礼虽善而世远人亡无可徵考则将骇而不信不信民弗从圣人居下虽善於礼而身屈道穷不在尊位则将玩而不信不信民弗从是故王天下之君子其议礼制度考文之道必本之於身凡所制作悉从躬行实践中发出非有位无德者比也於以徵验乎庶民则皆遵守成法不敢放逸又非不信不从者比也自是而考诸三王则与其已然之迹无有差谬建诸天地则与其自然之理无有违悖而且以鬼神之难知可质之而无疑幽有以验乎明也後圣之难料可俟之而不惑远有以验乎近也然其所以无疑於鬼神者岂有他哉鬼神天理之至也惟知天理之至故制作合於天尚何疑乎无疑於鬼神而天地可见矣所以不惑於後圣者又岂有他哉圣人人道之至也惟知人道之至故制作合於人尚何疑乎不惑於後圣而三王可见矣庶民益可见矣此君子三重之道所由尽善也
是故君子动而世为天下道行而世为天下法言而世为天下则远之则有望近之则不厌诗曰在彼无恶在此无射庶几夙夜以永终誉君子未有不如此而蚤有誉於天下者也
此二节书是承上文言民之所以寡过而君子之所由以永誉也子思曰君子知天知人而三重之道尽善如此则人未有不信从而寡过者是故君子凡有动作则世世为天下道而莫不率由焉其动而见於行则三重之尽於吾身而施诸政事者世世为天下法度其动而见於言则三重之发於议论而布诸号令者世世为天下准则在远者悦其德之广被则有企望之心在近者习其行之有常则无厌斁之意过之寡也不亦宜乎周颂振鹭之诗有曰在彼本国无有憎恶之者在此我周无有厌射之者彼此咸宜则庶几夙夜之间得以永终其美誉矣由诗言观之可见誉非无因而致也是以有三重之君子未有不本身徵民符於三王後圣通於天地鬼神而能垂法则服远近蚤有声誉於天下者也然则为上者可不务尽其道而徒骄以自恣哉子思为万世王天下者告至深远也
右第二十九章
仲尼祖述尧舜宪章文武上律天时下袭水土辟如天地之无不持载无不覆帱辟如四时之错行如日月之代明万物竝育而不相害道竝行而不相悖小德川流大德敦化此天地之所以为大也
此一章书是言圣人与天地合德以明天道也子思曰中庸之道至仲尼而备其全道莫盛於尧舜仲尼则奉以为祖而绍述之远有宗也法莫详於文武仲尼则奉以为宪而表章之近有守也天时之春夏秋冬各有其运仲尼上律之以法其自然之运水土之东西南北各有其理仲尼下袭之以因其一定之理仲尼体备之功通乎古今该乎穹壤则於天下道理一切负荷一切包举譬如天地之博厚无不持载高明无不覆帱且出之以时运之不息譬如天地之四时交错而行天地之日月更代而明试以天地观之天覆地载万物竝育於其间各止其所而不相侵害四时日月竝行於天地之中寒暑推迁昼夜往来而不相违悖所以不害不悖者是其散殊之小德如川之流灿然各出也所以竝育竝行者是其全体之大德敦厚其化浑然具足也天地之所以为大其在此与天地之大见而仲尼之大无不可见矣乃知圣人一天地也学圣人者其求端於天地可乎然天地之道备於吾身正非泛求驰骛於高远之域也
右第三十章
唯天下至圣为能聪明睿知足以有临也寛裕温柔足以有容也发强刚毅足以有执也齐庄中正足以有敬也文理密察足以有别也
此一章书是承上章小德川流以明天道而先言圣德积中之盛也子思曰居上临下自古难之唯天下至圣神灵天授为能聪无不闻明无不见睿无不通知无不知於以临御天下岂犹有未足乎由其生知之质而以仁之德言之则能寛而广大裕而优厚温而和易柔而巽顺凡天下之衆无一不在含覆之内足以有容也以义之德言之则能发而奋扬强而有力刚而不屈毅而不息凡天下之事无一不有坚忍之操足以有执也以礼之德言之则能齐而心之肃庄而气之严中而无过不及正而不偏不?凡事神临民无少?慢足以有敬也以智之德言之则能文而灿然有章理而秩然有条密而备致其周详察而曲尽其明辨凡是非得失无不毕照足以有别也以聪明睿知之资而兼仁义礼智之德非天下至圣其孰能之
溥博渊泉而时出之溥博如天渊泉如渊见而民莫不敬言而民莫不信行而民莫不说
此二节书是言至圣之德完具於心而发当其可也子思曰至圣五者之德充积於中其周徧无遗弘广无外可谓溥博矣其静深难测原本不竭可谓渊泉矣而正非寂守无为者也时当有临则以聪明睿知之德出之时当容执敬别则以仁义礼知之德出之随时运行夫岂有穷极哉盖其所以致此者由至圣之溥博渊泉非寻常比也凡物之溥博莫过於天至圣之溥博一如乎天凡物之渊泉莫过於渊至圣之渊泉一如乎渊惟其如天如渊也见诸动容而民莫不敬畏其敬也见当乎时也发诸言语而民莫不信从其信也言当乎时也措诸行事而民莫不说服其说也行当乎时也充积既极其盛而发见各当其可自是而民情不大可验乎
是以声名洋溢乎中国施及蛮貊舟车所至人力所通天之所覆地之所载日月所照霜露所队凡有血气者莫不尊亲故曰配天
此一节书是极言圣德之所被也子思曰至圣之见言行而民之莫不敬信说有如此是以圣德之休声美名内而充满乎中国外而播传乎蛮貊极舟车所可至人力所可通天之所覆冒地之所持载日月所照临霜露所陨坠之处凡有血气而为人类者莫不尊之为君亲之如父母焉民之敬信说而至於举世皆尊亲则德之所及其广大岂不同於天乎故曰配天盖惟五德皆备而且时出之妙如此所以能配天而君临天下也然则法至圣者安可不道全德备而上同乎天哉
右第三十一章
唯天下至诚为能经纶天下之大经立天下之大本知天地之化育夫焉有所倚肫肫其仁渊渊其渊浩浩其天苟不固聪明圣知达天德者其孰能知之
此一章书是承上章大德敦化而极形至诚之功用亦以明天道也子思曰天下之理散於伦物本於性命无一非诚为之唯天下至诚真实无妄为能於五品之人伦而为天下之大经者分别其义使不相淆聨合其情使不相悖则经纶之者至矣於所性之全体而为天下之大本者当其未形使不杂於欲当其既形使各归於道则立之者至矣若夫往者过来者续乃天地之化育也至诚运行不息外而操辅相天地之权内而秉会合天地之德其与天地之化育有默契焉则知之者至矣凡此皆至诚自然之功用夫岂有所倚着於物而後能哉吾即至诚之用以思至诚之体由经纶而言范围斯道而不过肫肫乎其仁之恳至也由立本而言曲成至性而不遗渊渊乎其渊之静深也由知化育而言冥符帝命而无间浩浩乎其天之广大也夫然而至诚之德之盛殆有未易知者苟不实有是聪明圣知之资而通达夫仁义礼知之天德者何足以知之盖至诚至圣本无二理以发於外者观至圣故凡有血气者莫不尊亲以存於中者观至诚故非至圣不能知也
右第三十二章
诗曰衣锦尚絅恶其文之着也故君子之道闇然而日章小人之道的然而日亡君子之道淡而不厌简而文温而理知远之近知风之自知微之显可与入德矣此一章书是终言入德成德之序见圣人之至德渊微皆由於下学立心之始也子思曰卫风硕人之诗有曰衣锦而尚之以絅诗之意盖以锦绣之衣文采外露故加之以单衣乃是恶其文之太着也古人用心即一衣而不事文饰如此故君子为学之要专务为己不求人知外则闇然韬晦而积美在中自日见其章显小人反是其道专务为人止求人知外则的然表暴而实德不继自日见其消亡所谓闇然而日章者何如凡淡素则易厌简略则无文温厚浑沦则无条理君子之道其见於外者淡矣而其中旨趣?自不厌简矣而其中文采?灿然可观温矣而其中条理?井然不乱然使有为己之心而知之不明则亦何以实致其功乎诚知见於远者由近始必於近而谨之着於风化者由身始必於自而谨之有诸内者甚微而形诸外者甚显必於微而谨之於此三者而各致其谨则可与入德而渐进於圣人之域矣
诗云濳虽伏矣亦孔之昭故君子内省不疚无恶於志君子之所不可及者其唯人之所不见乎诗云相在尔室尚不愧於屋漏故君子不动而敬不言而信
此二节书是言君子入德之功在於静存动察也子思曰君子之可与入德无疑矣而其入德之事更有进焉者小雅正月之诗云濳处虽伏矣而其理甚昭明其言濳伏也即隐也微也其言孔昭也即见也显也独固可不慎乎故君子内自省察於幽独之中必无一毫疚病方无愧於心是能於人所不见之地而独致其谨者君子之所以不可及者其唯在斯乎然此特其省察之功而未及乎存养之功也大雅抑之诗云相在尔居室莫谓室西北隅未与物接遂可怠忽当常存敬畏使此心不愧於屋漏诗人之言如此信乎不睹不闻所当戒慎?惧矣故君子不待有所动作而始敬谨也盖於不动之前而已无弗敬不待言语既发而始信实也盖於不言之前而已无弗信君子为己之功至是益密而其效不又可得而言哉
诗曰奏假无言时靡有争是故君子不赏而民劝不怒而民威於鈇钺诗曰不显惟德百辟其刑之是故君子笃恭而天下平
此二节书是言君子为己之学成而效亦愈远也子思曰君子为己之功既密则其及人之效自神商颂烈祖之诗曰主祭者进而感格於神明之际极其诚敬不待言说在庙之人化之靡有争竞失礼者可见有是德即有是化矣是故君子由省察存养以来不必赏以示劝而民自有所景仰而劝於善不必怒以示威而民自威於鈇钺而不敢为恶德盛而民化如此然犹非中庸之极功也周颂烈文之诗曰天子有不显之德百辟其刑而法之此固不仅民劝民威矣是故有德之君子由省察存养以造其极虽不见不闻之地无一念之不恭无一时之不恭是笃厚其恭也而天下之被其化者咸翕然治平焉夫笃恭即诗所谓不显之德也天下平即诗所谓百辟之刑也效之远无非本於德之深吾何以测其德量之所至哉
诗云子怀明德不大声以色子曰声色之於以化民末也诗曰德輶如毛毛犹有伦上天之载无声无臭至矣此一节书是极形容不显笃恭之妙以见下学立心之始皆可造其极也子思曰君子不显笃恭之德诚未易形容也大雅皇矣之诗云上帝自言予眷怀文王之明德不张大其声音与顔色似可形容不显之德矣然孔子尝曰为政者以声色化民特末务也今但言不大之而已则犹有声色者存是未足以形容不显之妙不若烝民之诗所言德之轻微如毛则庶乎其有当矣而以为如毛则犹有伦类之可比是亦未尽其妙不若文王之诗所言上天之事无声可聼无臭可闻然後乃为不显之至耳盖声臭至微而并亦无之故惟此可以形容其妙也然非由立心为己以造其极安能至是哉中庸一书章首即言天原其所自也见道之本於天也章末复言天要其所成也见德之成则能不失其道之本乎天者也子思前此既极赞至诚至圣之德?学者求之高远而反失之故复自下学立心至近者言之以示入德之方至於慎独戒惧而驯致笃恭天下平此成德自然之效中庸之极功也然则王天下之君子安可不敬德修道以臻於圣神功化之极哉
右第三十三章
日讲四书解义卷三

[book_title]卷四
<经部,四书类,日讲四书解义>
钦定四库全书
日讲四书解义卷四
论语【上之一】
论语一书皆孔子与及门弟子及当时君臣论学论政之辞门人记之凡二十篇其言不外乎人伦日用之常而其义则该乎天德王道之大学者反复寻绎乎此而圣人之气象可得而见矣
学而第一
子曰学而时习之不亦说乎有朋自远方来不亦乐乎人不知而不愠不亦君子乎
此一章书是孔子敎人勤学之意孔子曰穷理尽性期臻圣贤其功在学己所未知效圣贤之所已知己所未能效圣贤之所已能学之事也而或以此事为苦者不克时习之故耳若既学矣又能时时习之无有间断则所知益精所能益熟中心亹亹然不厌不亦说乎学既有得人自信从同类之朋自远方而来
以求敎诲一人之学广为衆人之学一人之说广为衆人之说中心油油然不倦不亦乐乎然朋知我者也朋之外岂无不知我者苟以人不知我而稍有不乐焉学犹未纯也惟人不知而无一毫含怒之意中心旷旷然无累不亦君子乎夫学由说而乐至於不愠而为君子则臻乎圣贤之域矣总而论之学之正习之熟说之深而不已成德岂难事哉
有子曰其为人也孝弟而好犯上者鲜矣不好犯上而好作乱者未之有也君子务本本立而道生孝弟也者其为仁之本与
此一章书是有子重本之意有子名若孔子弟子有子曰孝弟之心良心也乃失其良心者有父母而不能孝有兄长而不能弟由是犯上作乱所必至矣苟其为人也善事父母兄长而为孝弟之人则其和顺之心必无乖戾敢於干犯上人之事断然少矣犯上是乖戾之小者且不敢为悖礼乱常乖戾之大者反敢为之岂有是理哉孝弟之当务也如此所以君子凡事用力於根本根本既立则事事物物各当其理而道自生因思孝弟也者爱其亲因而及人之亲敬其长因而及人之长至於抚民育物皆从此而推之其行仁之本与为人上者务此则亲亲而仁民仁民而爱物德敎加於百姓刑於四海人人亲其亲长其长而天下平矣
子曰巧言令色鲜矣仁
此一章书是孔子论观人之法孔子曰养德惟在存心务学莫重为己即言色之间而理欲辨焉言贵乎诚也法与巽未常不善乃有巧其言者逢人之意以为顺欲人喜其顺讦人之私以为直欲人夸其直色贵乎正也俨与温未常不善乃有令其色者曲为柔色以媚人欲人悦其可亲故为厉色以欺人欲人悦其可敬此等人纯是私意私意胜则天理亡鲜矣仁此孔子言其自坏心德如此但此等人交人而人近之即足以损人之心德损友也事君而君悦之即足以累君之心德邪臣也书云知人则哲何畏乎巧言令色用人者不可不知人哉
曾子曰吾日三省吾身为人谋而不忠乎与朋友交而不信乎传不习乎
此一章书曾子毋自欺之学也曾子名参孔子弟子曾子曰吾每日间常以三事省察吾身三者维何凡人谋己之事必尽其心若为他人谋便不与谋己之事一般是不忠也吾每日自省为人谋事倘有不尽其心者乎与朋友交当於理无违於情无伪所谓信也吾每日自省与朋友交倘有面交而不以心交者乎师之所传当细细理会实实力行所谓习也吾每日自省受之於师者倘有苟明焉而即止苟能焉而即怠者乎此三者如其有之是欺人也欺友也欺师也自欺而已不可不改如其无之一念无欺当求念念无欺一事无欺当求事事无欺不可不勉是以不敢一日少懈耳曾子毋自欺之学如此书云兢兢业业又云无怠无荒又云君子所其无逸言省身也皆此意也夫
子曰道千乘之国敬事而信节用而爱人使民以时此一章书是孔子论治国之要实千古治天下之本务也孔子曰千乘之国事繁人衆治要有五凡事无论大小动於一念便思及治乱所关则不敢忽施於一时便虑及安危所系则不敢轻兢兢业业无有不敬而信者又上下感通之要也政令一使人有所遵守赏罚明使人有所激劝布一纶诰使四方亮其不欺定一制度虽百年守而不变一言一动无有不信国家理财量入为出先王之世三年余一年之蓄九年余三年之蓄虽或兴军旅而繁费恤水旱而蠲租而不忧用诎者只是平日用所当用而不敢妄用故常有余也乌可不节人者国之本古之王者一夫失所引为己辜爱之至也故当视百姓有无食者犹己饥之视百姓有无衣者犹己寒之必使之得所而後己国家有事不免使民但不妨农务之时方可使耳此五者治国之要也治天下之道亦不外此然孔子首言敬五者又以敬为主尧舜以来治道皆兢兢业业之心为之也
子曰弟子入则孝出则弟谨而信泛爱衆而亲仁行有余力则以学文
此一章书是孔子敎弟子之法孔子曰凡为弟子者入处家庭之内须善事父母以尽其孝出在宗族乡党之间须善事兄长以尽其弟凡遇一事必愼始愼终而行之惟谨凡出一言必由中逹外而发之惟信其与人接也於衆人皆一体爱之而不憎不忌於仁人则益加亲厚而是则是效此皆伦常日用之要务须一一力行随在自勉不可少懈而燕闲之顷又不可使之暇逸则以其余力学夫诗书六艺之文盖诗书所载皆敎人为人之道而礼乐射御书数亦日用之不可缺者必博求广览以为修德之助如此德行文艺内外交养则爱敬日生醇厚日积聪明日广虽小学之功实为大学之基矣
子夏曰贤贤易色事父母能竭其力事君能致其身与朋友交言而有信虽曰未学吾必谓之学矣
此一章书是子夏勉人以躬行实践之学子夏姓卜名商孔子弟子子夏曰人之为学於经常伦理上见得明白方是根本切要工夫如见人之贤真知笃信凡嗜好不足以移之直以易其好色之心而好善极其诚矣如事父母委曲承顺凡分所当为情所当尽者俱竭其力而无遗而事亲极其诚矣如事君实心任事无虞必儆艰大不辞直以己身委置於君而事君极其诚矣如与朋友交言语之间极其诚信内不欺己外不欺人虽久要而不忘而交友极其诚矣此四事皆经常日用之大者而行之各尽其诚此即见道分明践履笃实所在虽或言其未尝为学而躬行之外有何讲究纲常之外有何名理我必谓之己学矣子夏此言以敦行为实学自是探本之论但学者於人伦日用事事求造其极则又不可恃德性而不加学问之功故圣人敎人文行不偏废也
子曰君子不重则不威学则不固主忠信无友不如己者过则勿惮改
此一章书是孔子勉人以进德修业之功也孔子曰君子为学气质必须厚重若使轻浮浅露则见於外者无威之可畏而所知所行之学必不坚固故立身以厚重为贵而存心又以忠信为主忠以不贰信以不欺止而思动而为无往而不在是焉则德立矣至於友以辅德必胜巳者方为有益若友不如已者虽非便佞善柔而学业未深切磋难藉愼勿与之为友人有过每苦於不及觉既觉矣犹因循不改则德日损矣故或闻人谏诤或自己省悟须持之以刚断随觉随改不可稍存畏难之念如此则治气以庄治心以实取友以明克己以勇内外人已交相存养而後学固而德成学者可不勉哉
曾子曰愼终追远民德归厚矣
此一章书是曾子勉为人上者敦本以起化之意曾子曰人伦莫重於事亲而事亲者每能尽孝於生前易忽畧於身後故於亲之终也凡丧葬之事不能尽礼者多矣居丧之初或能思念其亲至於岁时既远而祭祀之顷不能竭诚思慕者多矣此皆民德之薄由上之人无以倡导之耳若能致谨於亲终之时非徒哭泣之哀而已凡事详密尽礼不遗後日之悔又能於祭之时追思既远忾乎如闻僾乎如见极其孝敬爱慕之情则己之德厚矣凡此皆上之人自致其情以厚其德初非以此作则於民也而民油然观感咸生仁孝之心以至居丧皆能尽礼致祭皆能尽诚各念所生咸敦天性而其德亦归於厚矣可见德为人之所同而表率自上为人君者岂可不知敎化之本哉
子禽问於子贡曰夫子至於是?也必闻其政求之与抑与之与子贡曰夫子温良恭俭让以得之夫子之求之也其诸异乎人之求之与
此一章书是明孔子盛德感人自然闻政之验子禽姓陈名亢子贡姓端木名赐俱孔子弟子子禽问於子贡曰夫子每至一?必然与闻国政此是夫子访求而闻之与抑是列国之君自以其政事告於夫子而闻之与为求为与俱未可以测夫子此子禽之所以疑而问也子贡答曰夫子之闻政岂是有心然亦非无故其平日德盛化神积中形外故与列国之君相接或着於仪容或发於辞气见其蔼然和厚者为温坦然易直者为良肃然庄敬者为恭歛抑而不自纵谦退而不自高者为俭与让备此德容人人感动既敬信之兼至亦疑忌之皆忘凡国中政事应因应革者咸来访问於夫子其得闻也盖有故矣即就子之所谓求者而论之而夫子之求岂不异乎他人之求之与此子贡?知孔子而信其能得之也子禽子贡一问一答圣人过化存神之德万世而下可想见焉
子曰父在观其志父没观其行三年无改於父之道可谓孝矣
此一章书是孔子言为人子者不可须臾有忘亲之心也孔子曰事亲乃终身之事而观人子者亦不在旦夕之间是故父在之时子不得自专仅可观其志向何如父没之後子之行事昭然乃观其实行何如至於三年之久犹不忍有亡其亲之心而无改於父之道则终始不渝存没无间方可谓之孝矣可见父子之间原属一体其父已善之规当恪遵之未竟之业当缵承之即使偶有缺陷?须盖愆亦止可有变化之方不可彰一改革之迹如此则善继善述丕显丕承而後可传美於无穷为人子者不可不知也
有子曰礼之用和为贵先王之道斯为美小大由之有所不行知和而和不以礼节之亦不可行也
此一章书是有子言用礼者当探其原而不可直任其情也有子曰礼者所以范围天下使人不敢过不敢不及何其严也然正於秩然不紊之中尊卑上下各尽其道则心安理得自有蔼然浃洽之意所谓和也是其用盖以和为贵焉此先王治天下之道以斯为美而小事大事莫不由之所以行之久而无弊也和既可贵如此宜无不可行矣乃又有所不行者何哉盖徒知和之为贵而一意於和任情恣意全不以礼节制之则心如何安理如何得是求和而反不和亦不可行也盖当时周末文胜流於虚伪於是有一等任真之人脱畧简易以为可以矫当世之弊而不知其荡检踰闲愈失先王制礼之原矣有子所以深警之也
有子曰信近於义言可复也恭近於礼远耻辱也因不失其亲亦可宗也
此一章书是有子敎人以谨始之学也有子曰天下之事必谨之於始而後可善其後即如与人言语相约谓之信後日践之於行谓之复倘约信而不合於义理之正则虽欲践行而有所不能矣惟是约信之初即不以非道相期而近於义则今日所言者他日皆可行不待既复而己知其言固可复也敬以待人谓之恭内惭於己则为耻招尤於人则为辱倘恭敬而不合於当然之节则虽欲自立而有所不能矣惟是致恭於人之时即不以足恭取悦而近於礼则内不失己外不失人自不至於卑贱而知耻辱之已远也与人相倚谓之因终身依归谓之宗倘相因而不择夫有德之人则虽欲不乖离而有所不能矣惟是偶然因依之顷即愼审於贤否而不失其可亲则一时定交者生平可托不待既宗而已知其可宗也可见人之言行交际惟能善始者自能善终与其悔之於後不若虑之於前不然则因循苟且之间将有不胜其失者矣
子曰君子食无求饱居无求安敏於事而愼於言就有道而正焉可谓好学也已
此一章书是孔子言君子笃学之心也孔子曰凡人学之不能有成者嗜慾胜之也即如食与居二者人所不能免但有一妄求之心则其害於义理妨於学业者不小惟君子非不食而无求饱非不居而无求安其不为俗情所揺惑者如此至於躬行之事人所易忽也君子则汲汲皇皇敏以图之有余之言人所易发也君子则讷讷收敛慎以持之其审於缓急之宜者又如此然则君子其遂可以自足乎犹未也又必就有道之人或考证其所已得或借资其所未至而取正焉其虚心以广益者复如此此其自治之功每进而不止正其笃好之心愈精而愈?也信可谓之好学也己盖不学不可以为君子而不好不可以为真学人能好学则人欲自浄天理自纯聪明闻见将有日进而不自觉者虽希圣希天何难之有哉
子贡曰贫而无谄富而无骄何如子曰可也未若贫而乐富而好礼者也子贡曰诗云如切如磋如琢如磨其斯之谓与子曰赐也始可与言诗已矣告诸往而知来者
此一章书见圣贤敎学相长之益也子贡曰夫人所遇之境皆学力见端之地即如贫人之常也每有自歉於贫者於是谄心生焉富亦人之常也每有自恃其富者於是骄心生焉若处贫而能无谄处富而能无骄此其得力为何如孔子曰此其人固能制胜於贫富之际者殆亦可也然犹有进焉未若贫矣而欣然自乐富矣而秩然好礼者又超於贫富之外也子贡有悟而言曰无谄无骄赐盖自以为至矣而不知又有所谓乐与好礼者可见道理无穷不可自足彼淇澳之诗言君子之好学如治骨角者切矣而又磋精而益求其精如治玉石者琢矣而又磨密而益求其密其斯不可自足之谓与於是孔子称许之曰切磋琢磨之诗非为贫富言也而赐忽见及此非深於诗而若是乎赐也如此颖悟始可与言诗已矣吾方告之以往而赐已知我所未言之来者盖诗虽三百理无不通以此言诗安往而不得全诗哉此可见贤者得力之处圣人不欲其自足贤者頴悟之处圣人更欲其推广其敎学相长之益寜有限量哉
子曰不患人之不己知患不知人也
此一章书是孔子敎人贵於知人之意孔子曰学求在己不求人知但人多好名不肎务实或我有品行我有学问不见知於人便以为患其於人之贤否不能分辨正是可忧患之事而每贸贸然处之君子则以为立身惟贵内修不在浮誉人不已知此其责在人何患之有若我不知人或其人而贤者不能与之相亲其人而不贤者偏自以为可信心体不明邪正莫辨是则可患也已夫知人之明自古帝王皆以为难有正直之人有邪曲之人又有似贤非贤似忠非忠之人倘不审择?必是非颠倒举措乖宜然则所以清心明理以为监别之地者又何可已哉
爲政第二
子曰爲政以德譬如北辰居其所而衆星共之
此一章书是孔子言人君尚德之化也孔子曰国家之政有科条有禁令无非欲驱
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:37:26-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>