<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="弟子箴言序,重刻弟子箴言序,弟子箴言序,弟子箴言目录,弟子箴言卷一,弟子箴言卷二,弟子箴言卷三,弟子箴言卷四,弟子箴言卷五,弟子箴言卷六,弟子箴言卷七,弟子箴言卷八,弟子箴言卷九,弟子箴言卷十,弟子箴言卷十一,弟子箴言卷十二,弟子箴言卷十三,弟子箴言卷十四,第子箴言卷十五,弟子箴言卷十六,《弟子箴言》PDF下载,弟子箴言全文在线阅读,弟子箴言全文在线下载,大玄古籍书库">
<meta name="description" content="家训，清胡达源撰，共十六卷，分为奋志气、勤学问、正身心、慎言语、笃伦纪、睦族邻、亲君子、远小人、明礼教、辨义利、崇谦让、尚节俭、儆骄惰、戒奢侈、扩才识、裕经济，系统地继承和发扬了古代家训和湖湘家训的优良传统。是近现代湖南文化世家家训的典型代表，全书融会诸说，是湖湘家训之中非常系统全面的家训。_弟子箴言_全文在线阅读_弟子箴言_全文在线下载_大玄古籍书库">
<title>弟子箴言_胡达源_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">弟子箴言</span> <br/>
          作者： <span class="inputVal" id="bkauthor">胡达源</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,家训,完结</span> <br/>
          字数： <span class="inputVal" id="bknum">[book_length]93281</span> <br/>
          说明： <span class="inputVal" id="bkdec">家训，清胡达源撰，共十六卷，分为奋志气、勤学问、正身心、慎言语、笃伦纪、睦族邻、亲君子、远小人、明礼教、辨义利、崇谦让、尚节俭、儆骄惰、戒奢侈、扩才识、裕经济，系统地继承和发扬了古代家训和湖湘家训的优良传统。是近现代湖南文化世家家训的典型代表，全书融会诸说，是湖湘家训之中非常系统全面的家训。</span> <br/>
          封面： <span class="inputVal" id="bkimg">Z_4873.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]弟子箴言
[book_author]胡达源
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,家训,完结
[book_length]93281
[book_dec]家训，清胡达源撰，共十六卷，分为奋志气、勤学问、正身心、慎言语、笃伦纪、睦族邻、亲君子、远小人、明礼教、辨义利、崇谦让、尚节俭、儆骄惰、戒奢侈、扩才识、裕经济，系统地继承和发扬了古代家训和湖湘家训的优良传统。是近现代湖南文化世家家训的典型代表，全书融会诸说，是湖湘家训之中非常系统全面的家训。
[book_img]Z_4873.jpg


[book_title]弟子箴言序
吴大澄谨署
光绪三十年甲辰秋重雕
白河郧西县李万选可亭氏、彭善继志斋氏同刊
板存郧西彭家湾乐静山房，愿印送者，概不取板资。
天地间刚明清淑之气，必旁薄郁积而后发，蓄之在数十年前，征之在数十年后。惟明者见微而识远，贤智者引其端而启其绪。风气所移，有开必先，不于其身，必于其子孙。自古名臣大儒，魁人杰士，其先必有潜德，子若孙，起而承之，不相因而若相感。其蓄之也正，则成光明磊落之器，出为社稷民人所倚赖；其蓄之也或偶不出于正，则偏倚驳杂之气乘之。发为文章，施之政事，非不傲岸一时，而其所就卒褊浅而不宏。近数十年，封疆重臣，海内所仰望，儿童走卒，无不知其姓氏者，首推益阳胡文忠公。公之学术吏治，具见奏议书牍中，寸简尺札，争相传播，而公之所以成大名者，或不尽知。公尝建箴言书院，自述其先人宫詹公，家贫植学，课徒取士，必讲求器识，上下古今之变，毋徒恃文艺为猎取科名之具。盖宫、詹公以所著弟子箴言教公，公即本此意以造士育材，又因以名其乡之书院也。古者弟子八岁入小学，洒埽应对进退之节，礼乐射御书数之文，莫不有教，所以收其放心而养其德性者豫也。自世教衰，师道不立，童年诱掖之方，委之口耳章句之士，而父兄不之， 美恶不之问。其能操觚为时艺取功名者，则群嗟叹以为贤子弟，其子弟亦遂自贤，而不知复有所谓学。虽有忠信，其不为利欲所熏汩者几希。然则风教之兴，必自童子始。格言至论，盈耳充腹，以先入者为主，庶不为习俗所移。吾培养一子弟，其子弟卓然有以自立，又推而培养人之子弟，始一人而化至十百千万人，其风教皆由弟子基之。嘉言懿行之辑，有功于世教，不其重欤！文忠勋业，世啧啧称道之，不知宫詹教家之训，务本之学，其所由来者渐，其所蓄积者深而正也。是书原版藏益阳，而传之未广。去冬彭芍亭少冏卿自都中归，携示此本，用偕同志重付剞劂。愿世之为父兄者慎其所教，为弟子者慎其所习。立志以端其初，勤学以持其志，力行以实其学，体裕而用广，俗美而化成，此则宫詹著书之意也夫。
同治九年岁次庚午冬十一月，吴县后学吴大澄谨序。

[book_title]重刻弟子箴言序
益阳胡文忠公，当代伟人也。其忠顺勤劳，及其风流蕴藉，直合李邺侯、陶长沙而为一，其见地之高明，学术之纯正，则又宛然一王新建复生筮仕之初，尝以名翰苑出守吾乡。余生也晚，不获亲炙光霁，每与贤士夫追溯遗徽，辄不禁有累百欧阳修安敢望韩魏公之叹。浅者以为公之超绝乃天授，非人力，而不知公之渊源正有自也。公封翁云阁先生潜心性命之学，课公甚严，曾原本六经语孟之旨，编集弟子箴言一书，称名小，取类大，盖直举内圣外王之实，兼综而条贯之，以为公期仅箴弟子云乎哉！公以命世之才，又得此书以盘深其根柢，宜其横绝一时，独有千古也。方令朝廷作意兴育，学堂云起，倘得名公巨卿之著述，用树科学之的，其为益正非浅尠。何君馥亭偶得善本，与陈君达夫谋重付手民，以公同好，方有志未。逮而李君可亭、彭君善继，遂慨然捐赀以襄成是举。余嘉其好善有诚，且足以为国民德育之助也，故乐许而为之序。
时光绪三十有二年孟夏谷旦，知郧西县事聂广泽谨序。

[book_title]弟子箴言序
匠者之有规矩，不易之法也；儒者之有教令，不易之理也。浸灌乎仁义中正之理，以范乎准绳□矩之中，要必自弟子始。程子曰：人之幼也，心知未有所主，则当以格言至论日陈于前，使皆盈耳充腹，若固有之，后虽有谗说摇惑，不能入也。然则教弟子者岂可以不豫哉？达源方六岁，先祖襟江公教之读书，于古人嘉言善行，随时指授，辄有所感触于心。稍长，侍家大人讲席，督策益严，凡掖之使进于善，杜之使远于恶者，引据古今，旁通互证，津津焉不倦于口。弱冠游岳麓，受业于罗慎斋夫子凡十年。通籍后，益得闻绪论于大人长者之前。盖其提撕警觉，莫不精微洞透，劝戒炯然。此达源所夙夜秉承，而不敢放逸怠惰以自暴弃者也。顾尝窃念生平志向有定，庶几循序而渐进焉者，既已备承父师之教，独不思推衍绪余，为弟子诲乎？况弟子浑然之天性甚易漓，宽然之岁月甚易逝乎？于是撮举旧闻，往复告语，引伸之以畅其义，曲喻之以达其情。或援经以明得失之几，或证史以立是非之鉴。辞归明显，意寓箴规，其所以奖劝而儆惕者，盖亦略具于此。乃汇辑而类分之，次为十六卷。士莫先于奋志气，而学问则择执之功；莫切于正身心，而言语则荣辱之主。修其彝伦族党之谊，谨其直谅便佞之闲，严其礼教范围之防，辨其义利公私之界。谦让节俭，善之修也；骄惰奢侈，恶之戒也。德备而才全，体明而用适，故以扩才识、裕经济终焉。夫今日之弟子，异日之成材也，栋梁宜广厦之施，舟楫致大川之用，即其所以表见于世，卓然共称为天下之材。抑知天地山泽之气，旁礴郁积，发为英奇，大匠工师，复正之以绳墨，范之以规矩，而后栋梁之施始著，舟楫之用始彰。材之成就，夫岂易易也哉！吾故曰：教弟子者不可以不豫也。呜呼！导之则从，禁之则止，孰不乐其弟子之贤，而虑其弟子之恶哉？矧吾倦倦之意，所责望于弟子者尤远且大乎！弟子苟鉴于是而知勉焉，奋发果毅，笃实践履，毋好奇，毋自是，毋畏难苟安，以圣贤为必可学，以道德为必可行，时敏日新，无少间断，其有不臻于德崇而业广者鲜矣。则是编也，岂非弟子成材之助哉？
道光十五年乙未正月丁卯，云阁胡达源序于京都寓斋之闻妙香轩。

[book_title]弟子箴言目录
卷一、奋志气
卷二、勤学问
卷三、正身心
卷四、慎言语
卷五、笃伦纪
卷六、睦族邻
卷七、亲君子
卷八、远小人
卷九、明礼教
卷十、辨义利
卷十一、崇谦让
卷十二、尚节俭
卷十三、儆骄惰
卷十四、戒奢侈
卷十五、扩才识
卷十六、裕经济。

[book_title]弟子箴言卷一
益阳胡达源清甫
奋志气
人当幼学之时，即具大人之事。孟子曰：尚志。志于仁，充其恻隐之心，可以仁育万物矣。志于义，充其羞恶之心，可以义正万民矣。居仁由义，体用已全，此士之志也，此士之事也，此大人之事也。
孟子养气之说，发前圣所未发。浩然之气，至大而无限量，至刚不可屈挠，盖天地之正气，而人得以生者也。惟能直养无害，则合乎道义以为之助，而其行之勇决，无所疑惧矣。人皆有是气，亦贵夫养之而已。吾谓学圣人者当自此始。
知言养气，孟子绝大本领，绝大学问。朱子曰：惟知言则有以明夫道义，而于天下之事无所疑；养气则有以配夫道义，而于天下之事无所惧，所以当大任而不动心也。此孟子接引后学，将一生得力处现身指点。学者急须领取平旦之气，良心自存，当保养于萌蘖发生之际。赤子之心，大人不失，惟扩充其纯一无伪之天，一则完其固有，一则救其梏亡，大人固足尚矣。若已至于梏亡，则惟于夜气清明之时，实用其操存之力，岂此几希者遂不可以复哉？
闻伯夷之风者，顽夫廉，懦夫有立志；闻柳下惠之风者，薄夫敦，鄙夫宽。奋乎百世之上，百世之下，闻者莫不兴起。圣人固百世之师也，乃其兴起者，即圣人之徒也。有兴起之志气，即有兴起之学问，果毅奋发，孜孜不已，何患不到圣贤地步。
富贵子弟易于骄淫，苟能脱去纨绔气习，勉强学问，卓然树立，即孟子所谓富贵不能淫。贫贱子弟易于委靡，苟能竖起寒酸，脊梁洒落。风尘，卓然振拔，即孟子所谓贫贱不能移此两种人，扩而充之，岂非大丈夫哉？吾爱之敬之。<
或谓富贵子弟有所赖而树立，较贫贱子弟似为稍易。吾谓不然。试观世间多少富贵子弟，怙侈性成，自甘暴弃，一蹶不能复振，而大学问、大经济，类皆起于贫贱。何也？有所赖者，志气荡而易流；无所赖者，志气困而易奋也。故处富贵者，如下峻坂之马，步步控勒，庶免蹉跌；处贫贱者，如驾上滩之舟，步步支撑，庶免奔驶。二者皆杰士也。
告以义而欣然色喜者，善心之所发也；责以正而赧然色惭者，耻心之所动也。耻者，吾所固有羞恶之心。此心一动，踔厉风发，勇往直前，无为其所不为，无欲其所不欲，便可进于圣贤。甚矣！耻之于人大矣！
责人之甘为庸愚则怒，教人之学为圣贤则惊。抑思吾人不学圣贤，便是庸愚，不肯受庸愚之名，而甘蹈庸愚之实，何怒之有？若肯学圣贤之道，即便是圣贤之徒，何惊之有？
孟子道性善，称尧、舜，明示以尧舜可为，又引成瞯、颜渊、公明仪之言，鼓其奋迅勇猛之气。有为者亦若是，岂欺我哉！
尧舜君民，伊尹之志也；克已复礼，颜子之学也。周子曰：志伊尹之所志，学颜子之所学，过则圣，及则贤，不及则亦不失于令名。熊敬修先生曰：志伊尹之所志，当自一介始；学颜子之所学，当自四勿始。希贤之士，宜于此实下工夫。
学者立志，必要做第一等事，必要做第一等人。程子曰：言学便以道为志；言人便以圣为志。
孔子不得中行而与之，必也狂狷乎？朱子曰：看。来这道理须是刚硬，立得脚住，方有所成。孔子晚年方得曾子，曾子得子思，子思得孟子，都如此刚果决烈，若慈善柔弱的，终不济事。然其工夫只在自反常直，仰不愧，俯不怍，则自然如此，不在他求也。按此言人必刚硬果决，乃能肩荷得重大担子，要只在自反常直，此道义之助，刚大之本体也。不然，只是血气之强耳，奚足贵哉！
惟有志不立，直是无著力处，须反复思量，见病痛起处，勇猛奋发，不复作。此等人一跃跃出。此朱子为学者特地提醒。须知道勇猛奋发，有沉舟破釜工夫，一跃跃出，便是超凡入圣境界。
只从今日为始，随时提撕，随处收拾，随物体究，随事讨论，则日积月累，自然纯熟，自然光明。按：朱子只从今日为始一语，要人奋励向前，不可稍有等待，而又随时随处，随物随事，皆有一段精神贯注，更无松懈。如此工夫，何患不纯熟，何患不光明？
中庸说细处只是谨独，谨言谨行，大处是武王、周公达孝，经纶天下，须是谨言谨行，从细处做起，方能充得如此大。朱子之意，谓学者志向以远大为归，工夫以切近为要，有切近处，乃能有远大处。
为天地立心，为生民立命，为前圣继绝学，为万世开太平，何等志气，何等学问？此横渠先生担荷斯道之言，千载下读之令人兴起。
修曰自修，强曰自强，是立心寻向上去；暴日自暴，弃曰自弃，是甘心堕落下来。全在自已主张，总要学君子上达。
人无百年不衰之筋骸，而有百年不衰之志气。血气用事，嗜欲梏亡，则筋力易衰，志气清明。义理充裕，则精神自固，故日不学，便老而衰，恐嗜欲之梏亡也。
物闲则蠹，人闲则废。此身在家庭伦纪之事系焉，此身在天下民物之事系焉。为闲人者，即废人也。此心安乎。
贞固，足以干事，具有全副精神。精神生于志气，志气奋乎道义，德之慧，术之智，皆从疢疾中奋发振起出来。故经锻炼者为精金，经磨砺者为良士。
顶天立地的人，泛言之，是戴高履厚之俦；实言之，有经天纬地之事。三才者，天地人，切莫轻看此人字。
每念程子大其心使开阔，岂徒托之空言，高望远志而巳乎？后来将大学、中庸、论语、孟子，切实读去，方见得道理包罗，规模宏远，心思便自开阔。
朱子编辑小学，又何以切近如此？只为聪明子弟，不从小学培壅根基，志气浮荡，终鲜成就，故步步引入规矩，使他志定气凝，后来便是颠扑不破。
父生之，师教之，君成之，可以对君父师友而无惭愧之心。其识趣何如？其建树何如？
君子所贵，世俗所羞；世俗所贵，君子所贱，吾志乎君子所贵焉而已。
见患难而避，遇得失而动者，其志气先自靡也。君子知命守义，不为害怵，不为利昏。
计较者必趋于苟贱不廉之地，圆熟者必流为阿谀巧便之人。君子大中至正，以道义自处，并以道义处人。
东汉名节，可以厉畏葸退缩之风；西晋清谈，适足长浮薄虚㤭之习，君子于名节有取焉。
脚根站定，如磐石砥柱，不可动摇；眼界放开，如黄鹄高举，见天地方员。
诸葛武侯气象甚大。唐之陆宣公，宋之范文正，亦皆杰出之才。当其草茅坐论，器识闳远，一旦举而措之裕如也。穷则独善其身，达则兼善天下，其抱负岂偶然哉？
为一乡不可少之人，非必才高一乡也；为天下不可少之人，非必才高天下也。有果锐之气以运其才，才无不用处，即才无不到处。
范文正公作事必要尽其力，曰：为之在我者当如是，其成与否，则有不在我者，虽圣贤不能必，吾岂苟哉！此可见文正沉毅之气。
是非正，天理明，三纲五常立，清其大本大原，庶几君子之归乎。
刚则常伸于万物之上，欲则常屈于万物之下。自古有志者少，无志者多，此谢上蔡所以致慨也。
志如大将，气如三军，大将指挥，三军雷动，未有志奋而力不足者。
风烈则雷迅，雷激则风怒，二物相益者也。君子以见善则迁，有过则改。两则字，可想其勇决迅速之神。
游雷震，君子以恐惧修省。人当平安之日，每存恐惧之心，未有不吉者也。即当恐惧之时，而加修省之力，未有不亨者也。故曰：乾以惕无咎，震以恐致福。
山下出泉，蒙，君子以果行育德。泉之出也，惟其果决必行，故能流而成川。山之静也，惟其汀涵不竭，故能出之有本。动静交修，养正之道也。要其得刚中之道，成发蒙之功，吃紧则在一果字。
艮上巽下，为蛊。巽则无奋迅之志，止则无健行之才，因循苟且，积渐而至于坏，此致蛊之由也。必须奋发刚毅，大力斡旋，有振民育德之功，而蛊可治矣。不植不立，不振不起，吃紧则在一振字。
儒行凡十七条，言自立者二：曰：夙夜强学以待问，怀忠信以待举，力行以待取，又曰：忠信以为甲胃，礼义以为干橧，戴仁而行，抱义而处。言特立者二：曰：委之以货财，淹之以乐好，见利不亏其义；劫之以众，沮之以兵，见死不更其守。又曰：澡身而浴德，陈言而伏。静而正之，上弗知也；粗而翘之，又不急为也。不临深而为高，不加少而为多，同弗与，异弗非也。夫卓然拔俗，不假扶植而自立；翘然出众，独标风节而特立者，诚不愧于儒矣。学者果践其言，不亦君子儒哉！
居处而侈溢，饮食而浓溽，在庸人为之，则为徇欲；在君子视之，则为害义。吾心正大清明，将以求人之安也，断不以四肢之安而侈其愿；将以给人之欲也，断不以口腹之欲而肆其情。儒行曰：其居处不淫，其饮食不溽，其刚毅有如此者。居处饮食，本属小事，然而有制有节，则非刚毅不能，况其大者乎？
浮躁者不可以穷理，无沈毅之气以入之也；委靡者不可以任事，无奋发之气以出之也。
悠久，天地之所以成物也。春夏秋冬，四时之运行，以渐恒久，君子之所以成业也。藏修游息，心之贞固有常。
有立志者，怠志不足以乘之；有定志者，歧志不足以摇之；有真气者，客气不足以动之；有正气者，邪气不足以犯之。要其纯实坚确，浩乎沛然，不外集义工夫，非可以袭取也。
体懈神昏，未可以更新矣；志轻气浮，未可以图成矣。君子自爱自重，有振作，断无因循；希圣希贤，愈奋发，亦愈坚忍。
相者谓吾富贵，信乎必有所以致富贵之理；命者谓吾贫贱，信乎必有所以处贫贱之道。尽其在我，乃有人事；听其在天，必有天理。
天下之大，何地无才？才固不择地而生也，即不能因地而限也。自古英贤硕彦，或产僻壤穷乡，而翘然独出乎众者，其志趣广大，其见识高远，及至功德成就，乡里生光，人岂限于地哉？
人不尽死于安乐，而安乐之可死者多矣；人不尽生于忧患，而忧患之可生者多矣。古今大圣大贤，困穷拂郁，耐人之所不能耐，忍人之所不能忍，及其担当大任，即在此中磨砺出来。其困也，天默相之，其顺也，天玉成之。不因境而挫者，未有不因境而成者也。人岂限于境哉？
读经史，足以增长志气，亲师友，足以激厉志气；周览名山大川，足以开拓志气；趋跄清庙明堂，足以整齐志气，有感而兴起，其偶也，天君自主持，其常也。
贤良三策，开汉室儒学之先者，董子也。勉强学问，则闻见博而知益明；勉强行道，则德日起而大有功。此言天德工夫。正心以正朝廷，正朝廷以正百官，正百官以正万民，正万民以正四方，此言王道本领。渐民以仁，摩民以义，兴太学，置明师，以养天下之士，此言教化规模。诸不在六艺之科，孔子之术者，皆绝其道，勿使并进。此言学术一则治术自一。蔡闻之先生谓是语足定汉家四百年天下之基，岂溢美哉？
原道一篇，韩子扶翼道统而作也。孟子而后，第一大文字，第一大见识，非体道有得者不能也。韩子之时，异端并起，大道晦塞，而独尊尧、舜、禹、汤、文、武、周公、孔、孟，为斯道之正传，独称孟子之功不在禹下，独排斥释氏，滨于死而不顾。此等大纲大节，皆卓然有见，自具眼孔。发前贤所未发，使天下后世学者有所闻而兴起，可谓豪杰之士矣。
西铭一篇，横渠先生以天地父母之心为心，胸中浑然，万物一体，生生之意，充满无间，此求仁之要旨也。吾之体性，得于天地父母，皆可以为圣为贤。彼汨于私欲者，自为悖子耳，自为贼子耳，自为不才子耳，必要为圣为贤，尽天地之性，充天地之体，斯为肖子。熟味此，又如许恺恻，如许阔大，所谓以天下为一家，中国为一人，参天地，赞化育者，具见于此。先生闻生皇子，甚喜，见饿莩者食便不美，即此意也。
朱子道承孔孟，学契周程，其周子赞曰：道丧千载，圣远言湮。不有先觉，孰开我人。书不尽言，图不尽意。风月无边，庭草交翠。程伯子赞曰：扬休山立，玉色金声。元气之会，浑然天成。瑞日祥云，和风甘雨。龙德正中，厥施斯普。程叔子赞曰：规圆矩方，绳直准平。允矣君子，展也大成。布帛之文，菽粟之味。知德者希，孰识其贵。张子赞曰：蚤阅孙吴，晚逃佛老。勇撤皋比，一变至道。精思力践，妙契疾书。订顽之训，示我广居。其自赞曰：从容乎礼法之塲，沉潜乎仁义之府，是予盖将有意焉，而力莫能与也。佩先师之格言，奉前烈之余矩。惟暗然而日修，或庶几乎斯语。
按：此五赞，各抒精诣，妙契真传，往复读之，恍如亲炙。学者有志于圣贤之道，其潜心体察焉。
魏鹤山曰：濂深先生奋自南服，超然独得，以上承孔孟垂绝之绪，曰诚、曰仁，曰太极，曰性命，曰阴阳，曰鬼神，曰义利，纲条彪列，分限晓然，学者始有所准的，而知其身之贵，果可以位。天地，育万物，果可以为尧舜、为周孔，而其求端用力，又不出乎暗室屋漏之隐，躬行日用之近也。按濂溪开导学者，乃知其身之贵，果可以位天地，育万物，为尧舜、为周、孔。人惟视其身最贵，斯其志最大，而其学最切且近，则所诣岂不远哉？
真西山先生曰：天之生斯人也，与物亦甚异矣，而孟子以为几希，何哉？盖所贵乎人者，以其有是心也。是心不存，则人之形虽具，而人之理已亡矣。人之理亡，则其与物何别哉？故均是人也，尽其道之极者，圣人之所以参天地也；违其理之常者，凡民之所以为禽犊也。圣愚之分，其端甚微，而其末甚远，岂不大可惧耶！
又曰：吾党之士，傥有志于圣贤之学，则当反躬内省，于人道之当然者，有一毫之未至，必将皇皇然如渴之欲饮，馁之欲食也，懔懔然如负针芒而蹈茨棘也。先生苦口婆心，悃悃款款，招引天下有志之士，学者当悚然而起矣。
范淳甫先生曰：刚有血气之刚，有志气之刚，勇有匹夫之勇，有天下之勇。此二者不可不察也。始盛而终衰，壮锐而老消，此血气之刚也；其静也正，其动也健，此志气之刚也。血气之刚可得而挫也，志气之刚不可得而挫也。不度其可而为之，不虑其后而发之，此匹夫之勇也。居之以德，行之以义，此天下之勇也。匹夫之勇可得而怯也，天下之勇不可得而怯也。此论义理精粹，实本于孟子养气、大勇之说而推阐之。然则直养之功，集义之说，岂可不急讲哉？
胡明仲寅，文定公长子，朱子谓公议论英发人。物伟然向尝侍之坐，见其数杯后歌孔明出师表，诵陈了翁奏状等，可谓豪杰之士也。读史管见，乃岭表所作，当时并无一册文字随行，只是记忆。按公当绍兴之际，其所歌诵，慨然有恢复之志，可谓抱负非常。其读史管见，辞严义正，即本于安国春秋，有刚大正直之气，公真豪杰矣哉。
陆象山先生初读书，至宇宙二字，忽大省曰：宇宙内事，即已分内事；已分内事，即宇宙内事。又曰：四方上下曰宇，古往今来曰宙。宇宙便是吾心，吾心即是宇宙。千万世之前有圣人出焉，同此心，同此理也；千万世之后有圣人出焉，同此心，同此理也。东海有圣人出焉，同此心，同此理也；西海有圣人出焉，同此心，同此理也。云云。先生此论，自少时发之，见得此心与宇宙最阔大，最亲切，参赞经纶，自是吾人分内事。
辛未春，达源以优贡试礼部，其秋南归，侍家大人朝夕讲诵。乙亥，四弟达澍充补宗学教习，达源则肄业成均。戊寅举京兆，巳卯进士及第。前后留京五载，大人手书前贤粹语，再三督策，大旨以奋励志气为先。书曰：挺特刚介之志常存，则有以起偷惰而胜人欲；一有颓靡不立之志，则甘为小人，流于卑污之中，而不能振拔矣。又曰：丈夫处世，即甚寿考，不过百年。百年中除老稚之日，见于世者，不过三十年。此三十年，可使其人重于泰华，可使其人轻于鸿毛，是以君子慎之。又曰：以虚心逊志，精探仁义道德之奥；以刚肠强力，战胜纷华靡丽之交。又曰：学者须要监得这身子起。志不可放倒，身不可放弱。又曰：战战兢兢，是不敢有些子放肆；戒慎恐惧，是不敢有此子惰慢。又曰：尝默念为此七尺之躯，费却圣贤多少言语，于此而不能修其身，可谓自贼之甚矣。又曰：每至夕阳，检点一日所为，若不切实煆炼，身心，便虚度一日，流光如驶，良可惊惧。云云。
达源每得一书，皮覆诵读，如亲承提命，顿觉精神振刷，志气激扬。迩年来，大人年益高，神明愈健，家书络绎，蝇头小楷，皆属名言至论，夙夜省览，敢不谨守而实践之耶？大人熟于前贤语录，特撮举以示训，故未详其姓氏云。
男林翼校字。

[book_title]弟子箴言卷二
益阳胡达源清甫。
勤学问
文言曰：君子学以聚之，问以辨之。盖理具于心而散于事物，必博学周知，俾万理皆聚而无所遗；必审问剖决，俾万理皆辨而无所惑。此君子进德之要也。
大畜，乾体刚健，艮体笃实。人惟能刚健笃实，则所畜自大，充实而有光辉，德乃日新矣。故日：君子以多识前言往行，以畜其德。即前言为准绳，以明其德之所田入；即往行为模范，以策其德之所由成，非徒资闻见也，所以蓄德也。
义者，是非得失之权也。以义制事，则事有裁制而得其宜；礼者，规矩准绳之则也。以礼制心，则心有范围而得其正。推其本则归诸能自得师，好问则裕，圣人且然，况其次焉者乎？
日就月将，学有缉熙，于光明，有缉熙不巳之功，则物欲不能蔽矣。佛时仔肩，示我显德，行有明白开示之助，则进修为有据矣。责于已者，纯密而无间，资于人者恳切而至诚，此学问之实功也。
人求多闻，时惟建事，学于古训，乃有获。真西山先生曰：古者学与事为一，故精义所以利用，利用所以崇德，本末非一致也。后世学与事为二，故求道者以政事为粗迹，任事者以讲学为空言。不知天下未尝有无理之事、无事之理。老、庄言理而不及事，是有无事之理也。管、商言事而不及理，是有无理之事也。深味傅说之言，则古先圣王之正传，可以识矣。盖人惟多闻则理明，理明则事达。西山之说，足阐传说之旨，此所谓有用之学也。<
惟学逊志，务时敏，冲虚其心，自得资深之趣。沈。静其气，绝无助长之情，此逊志也。有闻即行，不以迟回旷其业；程功无阙，不以作辍怠其修，此时敏也。为学之道，只此二端，厥修乃来，所必然矣。允怀于兹，道不积于躬乎？
子曰：后生可畏，以其年富力强，足以积学也。然或自安玩愒，荏苒光阴，转瞬之间，巳伤老大，而有用之岁月虚度矣，有用之精神消磨矣，老而无闻，悔将何及？是以圣人论学，曰日新，无一日之可旷也；曰时习，无一时之不勉也。<可不儆哉！
吾见其进，未见其止，何孜孜不已乎？以能问于不能，以多问于寡，何歉然不足乎？颜子百世之师也。
学如不及，犹恐失之，此心可谓悚惶。朱子曰：如救火，如追亡，则工夫更为紧迫。若悠悠忽忽，济得甚事？
学之不固，由于不重。松阳讲义云：学必深沉而后能固，不重则浮；学必镇静而后能固，不重则躁。此说得之。
博学之，审问之，慎思之，明辨之，笃行之。有弗学，学之弗能，弗措也；有弗问，问之弗知，弗措也；有弗思，思之弗得，弗措也；有弗辨，辨之弗明，弗措也；有弗行，行之弗笃，弗措也。人一能之，已百之；人十能之，已干之。果能此道矣，虽愚必明，虽柔必强。
按：诚身之道，莫要于择善固执，择执之道，莫切于学问、思辨、笃行。此圣人示天下万世学者一定不易之课程也。吾辈工夫，未有不由困而知，由勉而行者，必须百倍其功，而后愚者可明，柔者可强矣。此经古本合为一节，朱子分为三节。
张横渠先生曰：读书少则无由考校义理。盖书以维持此心，一时放下，则一时德性有懈读。书则此心常存，不读书则终看义理不见。按书中之义理，吾心之德性也。见得一分义理，即全得一分德性。故读书者断不可一时放下。
又曰：书须成诵精思，多在夜中或静坐得之。按书不成诵，无以致其思索之功；书不精思，又无以究其义理之趣。二者不可偏废。
又曰：观书者，释已之疑，明已之未达，每见每知新益，则学易进矣。于不疑处有疑，方是进。此言更为切至。何也？义理本自无穷，见识渐加开扩。假如今日观书，卤莽解去，似无可疑；至明日细心看来，觉得昨日说的不是，因而更加推勘，又有可疑。如此往复寻绎，而其疑释矣，而其学进矣。
又曰：义理有疑，即濯去旧见，以来新意。此言学者有自是之见，不知其缪于圣贤；有先入之言，不知其误于歧异，皆旧见害之也。旧见去，新意来矣。
朱子曰：通一书而后及一书，首尾次第各有序而不可乱。量力所至，约其程课而谨守之，字求其训，句索其旨，未得乎前，不敢求乎后；未通乎此，不敢求乎彼。如是，则志定理明，而无疏易陵躐之獘矣。此谓学者患在贪多而泛为涉猎，究之彼此俱无所成；患在躐等而急于步趋，究之前后两不相及，则循序渐进之法，不可不遵也。
又曰：横渠教人读书必须成诵，真为学第一义。遍数已足而未成诵，必欲成诵；遍数未足，虽巳成诵，必满遍数。但百遍时自是强五十遍，二百遍时，自是强一百遍。此谓学者于经传之文辞必精熟于口；义味之通贯须融洽于心。则熟读精思之法不可不遵也。
又曰：庄子云：吾与之虚而委蛇。既虚了，又要随他曲折去。读书便是虚心，方得。圣贤一字是字，自家只平著心去秤停他，都使不得一毫杜撰。此谓学者从容玩索，自有超然会悟之时。若穿凿强求，必多淆然扞格之处，则虚心涵泳之法，不可不遵也。
又曰：学者读书，须要将圣贤言语体之于身，如克已复礼、出门如见大宾等事，须就自家身上体验，实能克巳复礼，主敬行恕否？件件如此，方有益。此谓学者于圣贤之堂奥未易窥也，则以言语示之。阶。言语之指陈，亦非泛也，必以践履尽其实，则切已体察之法不可不遵也。
又曰：宽著期限，紧著课程，为学要刚毅果决，悠悠不济事。且如发愤忘食，乐以忘忧，是甚么精神，甚么筋骨？此谓学者期限不可太迫，譬如千里之路，断不能一日奔驰；课程不可稍松，譬如上水之船，断不敢一篙放缓。则著紧用力之法，不可不遵也。
又曰：程先生云：涵养须用敬，进学则在致知。此最精要。方无事时，敬心自持，心不可放入无何有之乡，须是收敛在此。及应事时敬于应事；读书时敬于读书，便自然该贯动静，心无不在。此谓学者心之横放，甚于溃川，惟敬可以隄防而不决；志之骤逸，𨑙于奔驷，惟敬可以衔辔而不驰。则居敬持志之法不可不遵也。
居敬穷理，自程子始，即孔门之博文约礼也。博文约礼，自孔子始，即虞廷之惟精惟一也。圣学舍此，别无路人。朱子曰：学者工夫两项都不相离。
朱子与吕东莱先生纂集周子、二程子、张子之言，为近思录十四卷。尝谓学者曰：四书者，五经之阶梯；近思录者，四书之阶梯也。汪星溪先生增辑朱子之言，合为五子近思录，其说更为完备。
圣贤只是一个正理，讲学只遵一个正论。有一种刚愎自用，立异矜奇，诡于中庸之道，另斗隐怪之门而已。自外于名教，自误其身心，贻害于后世而不自觉，殊可惜也。朱子曰：吾侪讲学，欲上不得罪于圣贤，中不误一已，下不为害于将来。
朱子曰：昔陈烈先生苦无记性，一日读孟子：学问之道，无他，求其放心而巳矣。忽悟曰：我心不曾收得，如何记得书？遂闭门静坐，不读书百余日，以收放心，郤去读书，遂一览无遗。又福州陈正之极鲁钝，每读书只读五十字，必二三百遍方熟，积习读去，后来却无书不读。按此教人读书之法，只贵熟读，不患记性之差，而贵放心之求耳。
气质之偏，禀于天者也；学问之道，尽于人者也。以学问之道，救气质之偏，如泥在钧，如金在镕，人事尽而天性亦渐淳矣。
时过难学，此果于自弃之言，见得圣贤可学，发愤做去，虽四十、五十，未必无补。朱子曰：只据而今地头，便立定脚根做去，栽种后来根株，填补前日欠缺。
静亦学，动亦学，无可间也。然形过用则疲，神过劳则困，故学问之道，省外事为要耳。有省约处，乃有凝聚处，未有精神专一，而至道不凝者也。
吾心之理，本自完全，根𣏚自六经培之，生意自六经发之。六经之理与吾心之理贯通浃洽，则根𣏚深矣。六经之理与吾心之理触类引伸，则生意畅矣。
工夫只怕一个待字，今日待来日，来日又待来日，则与日知其所无者异矣。前月待后月，后月又待后月，则与月无忘其所能者又异矣。悠忽蹉跎，终身无可进步。朱子曰：只今便要做去，断以不疑，鬼神避之。需者，事之贼也。
工夫只要一个熟字。经籍纷纶，名言至论，须令胸中烂熟，则心与理一矣。不时展览，则眼生，不时诵读，则口生，不时思索则心生，愈隔阂，愈难理会，安有怡然理顺，涣然冰释之时？朱子曰：圣贤之言，常将来眼头过，口头转，心头运。
欧阳文忠公曰：立身以力学为先，力学以读书为本。今取孝经、论语、孟子六经，以字计之，孝经一千九百三字，论语一万一千七百五字，孟子三万四千六百八十五字，周易二万四千一百七字，尚书二万五千七百字，诗三万九千二百三十四字，礼记九万九千一十字，周礼四万五千八百六字，春秋、左传一十九万六千八百四十五字，止以中才为准。若日诵三百字，不过四年半可毕，或资钝减中人之半，亦九年半可毕。其余触类而长之，虽书卷浩繁，第能加日积之功，何患不至。按文忠计字之法，除七、八岁启蒙不计外，从九岁起，以每日读三百字为断，十三岁时，诸经巳为精熟，即以减半计之，十七岁时可矣。又或事故迁延，二十一、二岁时，亦可精熟，尚未为晚。且或再有迁延，在三十岁以内，犹可按日计程，寸寸积累，穷经致用，不无裨补。过此以往，愿学未能，始悔从前旷误，抑已迟矣。可不慎哉！
由经史穷理，可得性道之精；以经史论治可知。经济之大吴朝宗先生日：杨、墨、老、佛诸书，六经之贼也；管、商、申、韩诸书，治道之贼也；遗事外传，史氏之贼也；芜词蔓说，文章之贼也。悉取其书而禁绝之，然后读者得以专其力于圣宝之言，精其志于身心之学，玩其意于国家得失成败之数，考其实于古今治乱兴亡之迹。如是则学正而道明矣。
吕新吾先生曰：世间事无巨细，都有古人留下底法程。才行一事，便思古人处这般事如何，才处一人，便思古人处这般人如何。至于起居言动语默，无不如此，久则古人与稽，而动与道合矣。吾谓古今之事万变，古今之人万殊，其所以定于一者，理而已矣。有道理斯有法程，有轨度斯有辙迹。故必读古人之书，乃能合古人之辙。
陆清献公示子弟帖云：古人教人读书，是欲将圣贤之语身体力行，非欲其空读也。凡日间一言一动，须自省察，曰：此合于圣贤之言乎？不合于圣贤之言乎？苟有不合，须痛自攺易，如此方是真读书人。至若左传一书，其中有好不好两样人在内，读书务要分别。见一好人，须起爱慕的念，我必欲学他；见一不好的人，须起疾恶的念，我断不可学他。如此方是真读左传的人。这便是学圣贤工夫。按：此即朱子切巳体察之说，意义甚为周至。先生云：年来为诸生讲书，句句欲引入他身心上去，亦此意也。
又示席生帖云：科塲一时未能得手，此不足病。因此奋发自励，焉知将来不冠多士？伹患学不足，不患无际遇也。目前用功，不比塲前要多作文须以看书为主，每日应将四书一二。章潜心玩味，不可一字放过。先将白文理会一番，次看本注，次看大全，次看蒙引，次看存疑，次看浅说。如此做工夫，一部四书既明，读他书便势如破竹。又云：圣贤之学，不贵能知，而贵能行，须将小学一书，逐句在自已身上省察，日间动静，能与此合否？少有不合，便须愧耻，不可以俗人自待。在长安中，尤不宜轻易出门，恐外边习气不好，不知不觉，被其引诱也。胸中能浸灌于圣贤之道，则引诱不动矣。按：此于读书做人之法尤为切至。呜呼，浸灌圣道，其言可会哉！
又示席生帖云：读近作甚怏，虽间有出入，然大体都在范围中，熟之而已，无他法也。所望者要将圣贤道理身体力行，不要似世俗只作空言耳。小学不止是教童子之法，人生自少至老，不可须臾离，故许鲁斋终身敬之如神明。近思录乃朱子聚周、程、张四先生之要语，为学者指南。一部性理精华，皆在此书，时时玩味。此二书人品学问自然不同。按此数条皆是句句引入身心上去。读书做人，不是两件事，学者知之。
张杨园先生东庄约语：学问之道，固尚从容，一任优游，难希自得。举其通病，不出五闲。按学者用功思虑，必要专一，精神常须提起，闲且不可，况五闲乎？五闲者，闲思虑，闲言语，闲出入，闲涉猎，接闲人与闲事也。
唐翼修先生曰：父子之间，不过不责善而已，然致功之法，与所读之书，不可不自我授也。孔子于伯鱼，亦有学诗学礼之训。今怠荒之父兄，不能设立善法，教其子弟，事事委之于师。不知我既无谆切教子弟之心，师窥我意淡漠，恐亦不尽心训诲矣。又曰：父兄于子弟课程，必宜详加检默，书文间时当令其面背；文艺间时当面课之，始知所学之虚实。按此则学问之功，责在子弟，而教诲之道，实由父兄，固不可以烦扰侵师长之权，亦不可以怠荒废子弟之业也。
弟子学问，须是收敛此心，紧束此身，运精进之力，加奋迅之功，勤勤恳恳，寻向上去。具此一副果力精心，断无难做底事。惟有懒散二字，委顿不前，神昏气弱，百事无成，此学者之大戒也。
性分之所固有，职分之所当为，知得一分，只还得一分；行得一件，只还得一件。知行并进，无可驻时，稍有满假之处，便是退心，再无长进。故自勉自责者，歉然不足，毅然不倦，如此便有进机。
同里段密林先生，笃志力行，经义深邃。尝谓孔子以老者不教，幼者不学，为俗之不祥。与胡氏比邻三世矣，登其堂，见其人，老者谆谆，幼者恂恂，诗书之气，充溢门闾，其一乡之瑞与！家大人与达源同入县学，先生赠诗云：骅骝开道驹千里，桧柏参天桂一枝。属望拳拳，极为深远。凡子弟忝预科名者，皆以诗旌之。至达源及第时，先生巳前卒矣。犹忆丁巳春，大人课达源兄弟于先生之密林昼屋。三月上已，大人赴里中文课，先生独步至斋，指架上四子书曰：此已熟读乎？对曰：然。此皆知身体力行乎？对曰：愿学。曰：能如是，则六经皆我有矣。维时暮春天气，小阑花韵，满径苔香，林鸟调声，盆鱼竦尾。先生曰：可能从我游乎？则皆起立，惟先生杖履是瞻。山光映碧，清芬袭人；溪水环门，活泼泼地。先生随意指点，觉别有一番境界，别有一番生意。顾谓达源等曰：周茂叔吟风弄月，程明道万物静观皆自得，吾于今日见之。
男林翼校字。

[book_title]弟子箴言卷三
益阳胡达源清甫。
正身心
身者，家国天下之本也，完得此身分量，只靠著一修字。心者，身之所主也，全得此心本体，只靠著一正字。心正则身正，身正则家国天下无不正矣。
天君泰然，百体从令。孔子谓操则存，舍则亡，孟子言存心，言养心，言收放心，岂可听其出入而不加保守哉？范氏曰：往古来今，孰无此心？心为形役，乃兽乃禽，吁可畏也！
孟子特指出心之四端，为学者导引其绪；特揭出扩充二字，为学者开示其功。苟能充之，足以保四海；苟不充之，不足以事父母。阙系如此，令人神悚。
先立乎其大者，尊之曰天与，推之曰大人，看此心何等郑重。
指不若人则知恶之，心不若人则不知恶，桐梓则知养之，身则不知所养。曰不知，岂竟不知耶？曰弗思，岂竟弗思耶？
独中不戒惧，以独之无人知耳，抑知外面有许多监察者乎？十目所视，十手所指，曾子提撕紧切，不啻大声疾呼，森然可畏哉！
揜其不善而著其善，谓且欺谩得过去，不料视已者如见其肺肝然，直如冷水浇背，热油灌顶，更从何处躱闪？
异端虚无寂灭，能令此心清净，究竟空渺而无实用，便是块然。学者之心，须令湛然虚明，随感而应，得其正耳。故忿懥恐惧、好乐、忧患，即此四者之发，见得存养，见得省察。
如鉴之空，好丑无所遁其形；如衡之平，轻重不能违其则。有此虚明之心，为一身之主，则五官百骸莫不听命，而动静语默，无不中礼。此身心相关之道也。
心若不存，一身便无王宰，视而不见，听而不闻。食而不知其味，确有此彷佛光景。朱注补出敬以直之，是正心要法，最宜深省。
敬者，千古学圣之宗旨也。敬则内无妄思，常提醒此心，凝一虚明，虽百邪纷扰，自有主而不淆，则心无不正矣。敬则外无妄动，常检摄此身，整齐严肃，虽万感沓来，自有主而不乱，则身无不正矣。故敬字是彻上彻下工夫。
朱子敬斋箴曰：正其衣冠，尊其瞻视。潜心以居，对越上帝。足容必重，手容必恭。择地而蹈，折旋蚁封。出门如宾，承事如祭。战战兢兢，罔敢或易。守口如瓶，防意如城。洞洞属属，母敢或轻。不东以西，不南以北。当事而存，靡他其适。勿贰以二，勿参以三。惟精惟一，万变是监。从事于斯，是曰持敬。动静弗违，表里交正。须臾有间，私欲万端。不火而热，不冰而寒。毫厘有差，天壤易处。三纲既沦，九法亦𭣧。于乎小子，念哉敬哉！墨卿司戒，敢告灵台。此箴发明持敬之方，合内外贯动静，可谓详密精切之至矣。学者存养省察，舍是曷由乎哉？
无事时提策此心，不令其虚悬无著；有事时镇定此心，不令其纷乱无主。心常惺惺，便觉一身气脉紧凑强固，无昏惰懈弛之獘。及应事接物，整肃周详，表里如一矣。
一语一默，云坐一行，事无大小，皆不可苟，处之必尽其道。程子作字甚敬，曰：只此是学。盖事有大小，理无大小，大事谨而小事不谨，则天理即有欠缺间断。故作字必敬者，所以存天理也。
身心若要勤紧收拾，须将整齐严肃四字时悬于心目之间。
学者以九容范其身，则身在规矩中矣。以九思。范其心，则心在规矩中矣。此持敬之要法也。朱子曰：九容九思，便是涵养。
虽至鄙至陋处，皆当存谨畏之心而不可忽。工夫愈精密，身心愈谨严。
矫轻警惰，轻则浮躁，惰则弛慢，轻者必惰，惰者必轻，二者常相因也，惟一敬字，可以矫之警之。薛敬轩先生曰：矫轻警惰，只当于心志言动上用功。
心之光明，不欺于屋漏，事之正大，不愧于妻子，非主敬存诚，不能有此精密。如此乃可谓真实工夫。
诚者，天理之本然，真实无妄者也。既无虚假，又无间断，故可以尽其性，可以尽人物之性，可以赞天地之化育。推其极，大莫能名，要其本，只是不虚假，不间断。郑氏曰：大人无诚，万物不生；小人无诚，则事不成。是故君子诚之为贵。
诚之者，择善而固执之者也。择执之中，有学知利行一等，又有百倍其功者，则困可以知，勉可以行，诚，固非敻绝不可及之境也。诚身有道，岂限于困、勉哉？
诚，说文信也。广雅：敬也。增韵：纯也。无伪也。乐记：著诚去伪，礼之经也。学者勿视为高远，只道居处恭，执事敬，非诚乎？言忠信，行笃敬，非诚乎？且从此进步，便是至诚。
静虚则明，周子之教也。静前工夫，少不得知止有定，静时存养，少不得戒慎恐惧。静后效验，则古今之事理无不悉，天下之情变无不明。故曰：惟天下之静者，乃能见微而知著。
水澄清，可以鉴毫发，镜虚澈，可以数须眉。静而已矣，心常交感万物而有主，则静焉。其理定而不淆，其气清而不杂，其处事接物，言动威仪，适中其节，而止于符。
朱子教人半日静坐，半日读书，如此三年，无不进者。静坐之法，唤醒此心，卓然常明，志无所适而已。初入静者，不知摄持之法，惟体贴圣贤切要之言，常自警策，勿令懒散。饭后必徐行百余步，不可多食酒肉，致令昏浊，卧不得解衣，欲睡则卧，乍醒即起。静坐至七日，则精神充溢矣。久之无少间断，妙用无穷。
静亦非徒寂守而已，即有时临事匆忙，应接不暇，而其神闲识定，条理秩然，此是何等静镇？语云：石破天惊，神色不变。盖从涵养得来。
浮躁浅率，褊窄迫促，德不足，才亦不足；凝重宽厚，广大从容，德有余，福亦有余。
吾身心浩然之气，充塞天地。孟子说不动心工夫在养气，说养气工夫在持志。集义。朱子曰：人须是有盖世之气，即孟子所谓浩然之气也。此气无一时不保养，无一刻不充塞，最为切要。
言有教，动有法，昼有为，宵有得，瞬有养，息有存。此张子示人以乾乾惕厉之学，修省之极功也。自古圣贤无不从朝乾夕惕中来，吾辈正须学此。
李延平先生曰：爱身明道，修已俟时。此八字如许担当，如许涵养。
克已者，自全其心而无疚于内，故能仰不愧天，俯不怍人。正已者，自尽其道而无求于人，故能上不怨天，下不尤人。
暗室屋漏之隐，凝一而不杂以私，况其显者乎？夫妇居室之近，整齐而不参以妄，况其远者乎？
问：颜子地位有甚非礼处？曰：只心术间微有些子非礼处，须用净尽截断了。又曰：克已别无巧法，譬如孤军猝遇强敌，只是尽力舍死向前而巳。朱子此说，见得颜子工夫，并见得学。者工夫。
是非者，天下之定理，差之毫厘，缪以千里，审求其是，决去其非，则皆天理之正，人生之直矣。
几者，动之微，吉之先见者也。周子只说几字，言当辨之于微也。豫者，事理素定于内而顺行于外也。张子每说豫字，言当辨之于早也。存天理，遏人欲，合二子之言乃备。
衣锦尚䌹，君子之暗然，退藏于密，圣人之寂然，惟无一点矜夸，乃有无穷蕴蓄。谢上蔡与伊川相别一年，只去得一个矜字，可谓切已体察。
学者更须去得一个争字。心平气和，可以辨古今之理，可以论天下之事。盖事理非一人之私，不可有人之见，亦不可有我之见，虚怀公论，方于事理有济。
更须去得一个偏字。性情之偏，见于好恶，好恶之偏，见于措施，措施之偏，害于家国，化其执拗之私，适于平正之道，此中煞有工夫。
更须去得一个忌字。人才关系最大，其心好之，实能容之，造福无穷矣。娼疾恶之，实不能容，害可胜言哉！忌字病痛甚多，不独人才为然，类而推之，凡在人者皆作在我者观，可以无忌矣。
更须去得一个伪字。立心制行，处巳接物，近在家庭乡党，远在朝廷绝域，皆当真实无妄，不假安排布置，在已则无愧于心，在人则深信于我，推而行之，无不利也。若有一毫伪念，人便看破，事便难行，断不能掩饰，弥缝作伪。心劳日拙，尚其儆之。
更须去得一个难字。自古有担当的人，学问事功，皆无畏难苟安之见，故能有志竟成。倘曰苟如是，是亦足矣，将进是，不亦难乎？明知可为，靡焉退缩，此等人断无长进，懦夫有立志。愿起而振之，
以才智陵人，以言语先人者，皆客气也。客气用事，断无进机。能消磨得客气，有一段谦下虚受之心，可以进学矣。诗曰：温温恭人，维德之基。
威仪，德之符也。有诸内者敬慎之心，形诸外者退让之节。外貌斯须不庄不敬，则慢易之心入之矣。诗曰：抑抑威仪，维德之隅。
庄子云：为不善于显明之中者，人得而非之；为不善于幽暗之中者，鬼神得而责之。君子无人非，亦无鬼责。诗曰：相在尔室，尚不愧于屋漏。
刚善为严毅，刚恶为强梁；柔善为慈祥，柔恶为懦弱。有善而无恶者，得刚柔之中也。或偏于强梁，或偏于懦弱，则气质未变，有不得其正者矣。诗曰：维仲山甫，柔亦不茹，刚亦不吐，不侮矜寡，不畏强御。
吉凶者，失得之象也；悔吝者，忧虞之象也。悔便是吉之几，吝便是凶之渐。
忧悔吝者存乎介，震无咎者存乎悔。善恶将动而未形，辨之于纤介之际；得失已分而可救，补之于悔悟之余。
身不行，道不行于妻子，故家人之爻曰反身行。有不得者，皆反求诸已，故蹇之象曰：反身修德。
损，德之修也，所当损者，惟忿与欲而已。兑之说，故以惩其忿；艮之止，故以窒其欲。
有乾之刚健，则足以胜其私；有震之奋迅，则足以鼓其气，故大壮之象，君子以非礼弗履。
恶甚微而将长，不可不谨其微；阴始生而渐进，不可不防其渐。姤之初，一阴方生，而柔道之牵，势将难遏。系于金柅，所以制羸豕之蹢躅也。圣人之戒严矣。
一部易经，只消惧以终始四字，便可包括。惧以始，当防微杜渐；惧以终当持盈守成。朱子云：危惧故得平安，慢易则必倾覆，易之道也。
三风十愆，儆于有位，而具训于蒙士。盖童蒙始学之士，则详悉以是训之，欲其知所儆也。且曰：作善降之百祥，作不善降之百殃。以天命人事祸福申戒之。总其大旨，不外祇厥身三字。能敬则风愆俱泯，不敬则风愆俱至。伊训之言，可谓切要，不独警动太甲，而亦万世之炯戒也。
坐以待且孜孜为善之心也。始见于书之言汤，再见于孟子之言周公。盖圣人忧勤惕厉，其检于身者惟恐不及，其施于事者惟恐未遑，故身无不修，事无不理。况在学者，尤宜刻自鞭策。
不矜细行，终累大德。为山九仞，功亏一篑。此慎德工夫，虽一𫫾一笑，一动一作，皆应仔细修省。以小处为可宽，将有不止于小处者。故流金烁石，而一阴生寒于此始；堕指折胶，而二阳生暑于此萌。萌芽一分，即增长一分；怠忽一分，即欠缺一分，可不戒哉！
酒诰：饮酒之事有三：祭祀用酒，父母庆用酒，养老用酒。一则曰：德将无醉，再则曰：克永观省，作稽中德。呜呼！反观内省，身心不敢放肆，谨于酒者如是，何忧其沉湎哉？
方正学先生幼仪杂箴云：酒之为患，俾谨者荒，俾庄者狂，俾贵者贱，而存者亡。有家有国，尚慎其防。此语最为警切。
刚大之气足以干事，浮躁之气足以败事。吾辈火气易动，往往发不中节，处事多乖。故理胜者有真气干得事来；私胜者皆火气，却不济事。
治怒为难，治惧亦难。克已可以治怒，明理可以治惧。盖怒者，气之盈也，气怒而不可遏，惟克。已者，只见已之不是，便不与人校，而忿怒之私自消。惧者，气之怯也，气怯而不能充。惟明理者，实见理之至正，便自反而直，而怯懦之心自振。薛敬轩先生曰：二十年治一怒字，尚未消磨得尽。以是知克已最难。
儒有不陨𮒗于贫贱，无所慕于外也；不充诎于富贵，无所满于中也。立得定时，便觉浩浩落落。至于货色二字，须脱然无累，乃有进步工夫。朱子曰：学者不于富贵贫贱上立得定，则是入门便差了。又曰：吾辈于货色两关打不透，更无话可说。
饮食男女，人之大欲存焉，然而无节，则断送二生矣。故敬身者，于欲之所不能无、情之所不能止者，一拨便醒，以明镜照之；一醒便断，以慧剑斩之。
医方：四物所以养血也，四君所以养气也。然人之血气，全在自巳保养，火不动而水常足，则血无耗矣；怒有节而神不伤，则气无损矣。吕新吾先生曰：清心寡欲，不服四物；省事休嗔，不服四君。修于内者，无待于外，此至足之道也。
波靡之中，难言品行；势利之内，岂有圣贤？习俗之移人也，可畏矣哉！惟能于千万庸众之中，克自振拔，不至陷溺，俨如鹤立鸡群，期为君子。
一念善恶天人之分也，持之斯须，则已登于道岸；失之斯须，则且坠于深渊。持守之几甚暂，得失之界甚危，尚其慎此一念哉！
事有益于身心者，则奋迅以行之；物有害于身心者，则果决以绝之。何也？吾身心苟受其益，虽黾勉赴之，犹恐不及；苟受其害，虽探汤视之，尚恐不严。一念因循，百端丛脞，须有斩钉截铁手段。
进退出处，超然无累。此等境界，须是本源清，学守定。
李光弼治军，虽敌所不至，亦巡逻不懈。何等严密？撼山易，撼岳家军难，何等武毅，此便是两人小心敬畏处。先儒以此释瑟僩之义，盖其心战兢恐惧，无稍疏懈，则严密者欲自不能人，武毅者欲自不能屈。吾窃以洪澳之诗，切磋琢磨，工夫极细，而瑟僩二字，尤为学者之要道也。
炼识炼胆，昔人有是言也。识可炼乎？凡经权常变之理，皆体会于心，则识定矣。识定者权衡有准；胆可炼乎？凡道义刚大之气，皆充足于心，则胆定矣。胆定者，雷霆不惊。
男林翼校字。

[book_title]弟子箴言卷四
益阳胡达源清甫。
慎言语
孔子观于后稷之庙，有金人焉，三缄其口而铭其背曰：古之慎言人也，戒之哉！无多言，无多事。多言多败，多事多害。勿谓何伤，其祸将长。勿谓何害，其祸将大。勿谓不闻，神将伺人。焰熖弗灭，炎炎若何。涓涓不壅，终为江河；绵绵不绝，或成网罗。毫末不折，将寻斧柯。诚能慎之，福之根也。曰：是何伤，祸之门也！强梁者不得其死，好胜者必遇其敌。君子知天下之不可上也，故下之，知众人之不可先也，故后之。江海虽左，长于百川，以其卑也。天道无亲，常与善人。戒之哉！孔子既读斯文也，顾谓弟子曰：此言实而中，情而信。诗云：战战兢兢，如临深渊，如履薄冰。行身如此，岂口过患哉！盖尝三复是篇，金人铭辞，有戒慎卑下之意；孔子引诗，有临深履薄之心。然则慎言之道，非徒守口而已也。
颐卦上艮下震，上下二阳，中含四阴，上止而下动，外实而中虚，颐之象也。君子观其象，慎言语以养其德，节饮食以养其体。谚云：祸从口出，病从口入。颐之所系，岂不重哉！
言行，君子之枢机也。枢动则户开，机动则矢发，小则招荣辱，大则动天地，可不慎乎？子曰：出其言善，则千里之外应之，况其逻者乎？出其言不善，则千里之外违之，况其迩者乎！感应之速如此。
人之招祸，惟言为甚，密于言语，则是非不形，而祸可免矣。子曰：乱之所生也，则言语以为阶。君不密则失臣，臣不密则失身，几事不密则害成。是以君子慎密而不出也。节初九，日不出户庭，无咎。
将叛者，其辞惭，中心疑者其辞枝，吉人之辞寡，躁人之辞多。诬善之人，其辞游，失其守者，其辞屈。此六者，皆人之情著于辞而不可掩也。人之辞以情迁，易之辞亦以情迁。明于吉凶之道，审于利害之几，可以知所谨矣。
楚语左史倚相曰：昔卫武公年数九十有五矣，犹箴儆于国，曰：自卿以下至于师长士，苟在朝者，无谓我老耄而舍我，必恭恪于朝夕，以交戒我。在舆有旅贲之规，位宣有官师之典，倚儿有诵训之谏，居寝有亵御之箴，临事有瞽史之道，宴居有师工之诵，史不失书，曚不失诵，以训御之。于是作懿戒以自儆。吾尝读诗，
窃叹武公晚年箴戒之词，夙兴夜寐，笃志力行，既倦倦于威仪，复懔懔于言语。其曰：慎尔出话，而惧其玷之无可磨；无易由言，而虑其雠之无不报。再三申戒，战兢自持。呜呼！武公之学，于是为巳密矣，故其没也，谓之睿圣。武公。
人之易其言也，无责耳矣。见责于君子，犹可为鉴戒之益；见责于小人，则不免耻辱之加，且不独耻辱而巳。语言之恨，机伏戈矛。书曰：惟口兴戎。诗日：无言不雠。然则易言之责岂小也哉？
隐恶扬善，圣人之心也；荐贤举能，君子之道也。蔽贤之言，上则病国，下则病民。言无实，不祥，不祥之实，蔽贤者当之，可以鉴矣。
仲弓居敬行简，简以御天下之烦，而况于言乎？言简而当，而取于佞乎？佞者，一事无不尽之言；简者，一言无不尽之理。
审确而和缓者，言之有伦也，而心有以主之；轻浮而躁急者，言之不慎也，而心先已淆之。程子曰：心定者，其言重以舒，不定者，其言轻以疾。
甲辰启蒙后，祖父襟江公手示会祖映塘公所书小楷一册，笔画精妙，似黄庭、洛神，时置案头，爱其字之工，不知其言之切也。戊申春，颇省辞义，另行钞出，有劝孝弟、睦族邻、慎言语、崇谦让数诗，警切沈摰，足垂法守。其慎言语诗曰：缄口金人训，兢兢恐惧身。出言刀剑利，积怨鬼神瞋。简默应多福，吹嘘总是春。白圭宜三复，此意可书绅。盖谓出言利于刀剑，积怨及于鬼神，惟简默可滋厚福，即吹嘘皆属仁言。呜呼！兢兢恐惧，公之省察克治可想矣。而吹嘘总是春五字，尤见天地生物气象。所谓仁人之言，其利溥也。我后人其敬听之。
一言而造无穷之福，一言而去无穷之害，在朝廷可也，在乡党亦可也。一言而断天下之疑，一言而定天下之业，在治功可也，在学术亦可也。太上立德，其次立功，其次立言，立言所以补功德之不足也。
人有恻隐之心，我以言成之；人有暴戾之心，我以言化之，此长善救恶于未然者也。既有恻隐之事，我以言充之；既有暴戾之事，我以言解之，此长善救恶于已然者也。呜呼！感人以言，虽属浅事，而苦口婆心，总期同归于善，其所济岂浅鲜哉！
闻人之善而疑，闻人之恶而信，非君子之心也。疑人之善而附会以败之，信人之恶而指引以证之，则小人之尤也。善即可疑，群焉推许，为善者益奋，而善人多矣。恶即可信，代为掩覆，为恶者自惭，而恶人寡矣。子曰：乐道人之善，无攻人之恶，皆当铭诸座右。
一言而坏风俗，一言而损名节，一言而发人阴私，一言而启人雠怨，其害甚大，其祸甚速，断断不可言也。或人有可疵，尽言以翘其过；人有可责，微言以谏其非，其意未尝不善，要必深知其人之能受其言，而吾言之实有所济乃可耳。不然，吾愿三复白圭不置矣。
誉我则喜，毁我则怒，人情之常也。然我因誉而喜，因毁而怒，独不思可誉者何在，可毁者何在乎？王昶诫子书曰：人或毁我，当退而求之于身。若已有可毁之行，则彼言当矣；若已无可毁之行，则彼言妄矣。当则无怨于彼，妄则无害于身，又何反报焉？斯言可以为法。
人可以毁誉加于我，我不可以毁誉加于人。昔伏波将军戒其兄子云：闻人之恶，如闻父母之名，耳可得而闻，口不可得而言也。闻人之恶且不可言，况无端而毁之乎？
与清者称伯夷可也；与贪者言，则涉于讥矣。与和者称柳下可也；与鄙者言，则疑于诮矣。吾即以无心出之，人未必不有心听之。人。若以有心责之，吾岂能以无心谢之乎？
喜谈闺阃，此天下之大恶也。无稽之语，得自传闻，自我播之，甚于枉杀；自我止之，胜于理冤。吕新吾先生云：只管你家门户，休说别个女妻。第一伤天害理，好讲闺门是非。
口中雌黄，有出于轻躁者，有出于险刻者。未闻齿牙之奖厉，徒惊舌剑之锋铓。辱人颜面，既不能堪；恨入心怀，必将思逞。此等罪过，较之谈人闺阃，其轻重不相远矣。
唇齿之伤，甚于猛兽之害；刀笔之烈，惨于酷吏之刑。一言耳，辱其身，并辱其祖父，并辱其子。孙伤惨之情，积憾数世，在人心固所必报，即天理亦所不容，出尔反尔，岂不大可惧哉！
侈口曰：无人才，此妄言也。人各有才，才不必奇，能修其业，能举其职，即才也；才不必全，矜其所短，用其所长，即才也。且高才硕德，或深自韬晦，阻于见闻，以管窥天，而曰天尽是乎？惟即侪伍之中，奖其清俊之彦，培植得一人，即成就得一人，乐育之心，陶镕不倦，好善之士，鼓舞奋兴，何地无才？生之在天，成之在我，岂敢以鄙夷之言，轻量天下士乎？
狃偏见以论古今之理，挟小智以谈天下之事，见于此，未见于彼，知其一，不知其二，揆诸事理，有断断不可通者，且嚣然自是，坚其执拗之私，逞其刚愎之论，是谓狂言。其言不用，而是非既谬，已为心术之忧；其言若用，则措置失宜，□为天下之害。
萋菲小文也，可以成贝锦；比譛人者，因细小而文致人之大罪；哆侈微张也，可以成南箕；比譛人者，因疑似而巧构人之实罪。捷捷幡幡，情状百出，是谓谗言。投畀豺虎，豺虎不食。巷伯恶之。
无羞恶之心而为阿媚之态；工逢迎之计而习善柔之辞，是谓巧言。孔子以巧言对令色，不过致饰于外，务以悦人耳。诗曰：巧言如簧，则指谗贼之口为鬼为蜮，其情尤可畏矣。
一语当其理，便如的破冰开；一语当其情，便如肝披胆露；一语当其时，便如惊雷迸笋；一语当其事，便如拨云见天。言者怡然，闻者豁然，相说以解矣。不审是非而强聒之，不达权变而渎陈之，不知其厌听而𫌨缕之，是谓多言。多言者既失于已，无济于人。
百世之下，非古之道者，古圣之罪人也；生今之世，反古之道者，今圣之罪人也。此其刚愎成性，辩论甚雄，所谓愚而自用，贱而自专，灾及其身，有固然而无疑者。
古之立言者，六经也；今之立言者，词章也。六经之言，惟其常，常故有典有则，而皆得其平；词章之言，惟其变，变，故愈趋愈歧，而多失其正。
简淡如太羹元酒，使人味之而弥永者，古圣之质言也；甘美如珍羞脍炙，使人含咀而餍饫者，古圣之嘉言也。惟于此探讨其味中之味，乃能阐发其言外之言。
怀仁抱义，尽性明伦，训世之言也；忠君爱国，济人利物，经世之言也。守其常，则布帛之文，菽粟之味；达其变，则金石可贯，鬼神可通。须有此一段精神见识，始可与立言，不然，皆辞费也。
家大人尝谓达源兄弟曰：朱子小学近思录，启迪谆谆，扶植后进。西山先生大学衍义，琼山先生大学衍义补，倦倦于诚正修齐，切切于家国天下，一缕精心，诚实恳到，可谓体要之言。宜于经史外分日展览，裨益良多。
语言正大，消得人多少邪心；语言恺恻，长得人多少善念；语言浑厚，养得人多少和气；语言奖劝，成得人多少德行。满腔是与人为善之心，开口即与人为善之道。存得此心，何敢容易说话？
与人言义，义定则有当为之事，有不当为之事；与人言命，命定则有自致之福，有不可妄致之福。与人言法，法定则有自免之道，有不可幸免之道。知法之不可犯，即君子怀刑之心也；知命之不可强，即君子俟命之心也。知义之不可违，即君子喻义之心也。此中大有感触，大有转机，吾言未必无补。
家庭之言，天伦恩义之所系也，断不可有偏好偏恶之心；一涉乎偏，则家道必乖，何以对吾亲？堂陛之言，天下安危之所系也，断不可存私喜私怒之见；一涉乎私，则治术必坏，何以对吾君？
与同等者言直而当；与位尊者言和而诤。其理直，其辞直，侃侃如也；其辞婉，其理直，訚訚如也。学者须识得圣人气象，自然合宜。在朝在乡，事上接下，可以类推。
有廓然大公之心，斯有廓然大公之论。自私自利者，伤天下之元气，抑天下之人材，恬然不以为可惜。若此心廓然，如鉴之空，如衡之平，绝不以已私与焉，则平正通达，至理名言，我身与天下为公矣。
规过之言，须令人有悔悟意；不甚其过，所以示可转之机；不斥其过，所以作自新之气。劝善之言，须令人有歆动意，引以易从，明指其趋向之路；导以不倦，并生其鼓舞之心。
以古事证今言，我有据而人易信；以浅言道俗，事辞不费而人易从。故知泛而无征者，非典要之语；隐而求深者，非平易之情。
宽厚之言，包涵一切是非，却极分明，不可以徇私夺理；姑息之言，苟且一时是非，却没分晓，适足以长恶遂非。
言者，心之声也，诚于中，形于外，不可以伪为也。最怕满口是圣贤说话，满腔是庸众心肝，纵然好听，而体察践履处却少。以此感人，其能动乎？
礼义廉耻，人之大防也。只可峻其防，不可溃其防，一言而溃之，罪孰大焉？声色货利，性之大。贼也，只可御其贼，不可纵其贼，一言而纵之，罪孰大焉？
当幼学时，得一言感动，便终身不忘，谨守教训，其所入者早也。在错路上，得一言唤醒，便回头不走，急就康庄，其所悔者真也。以言教人者，宜因其幼而感之，因其错而醒之。
推奖君子，不妨其言之详，非要誉也，所以彰君子之德，而树小人之型；屏斥小人，不妨其言之少，非示宽也，所以回小人之心，而消君子之祸。
怒多横语，喜多狂言，此时有定，可以见其涵养；家庭多率语，卑贱多慢言，此时不差，可以见其慎密。
做宽厚事，有严厉语，严以成其宽也；有宽容语；做刻薄事，宽以济其刻也。可以严成宽，不可以宽济刻。
清议，公论也。挟其诡僻之私，快其侮慢之说，则为处士横议。是非倒置，邪正混淆，而世道人心有败坏不可收拾者矣。正人心，息邪说，孟子所为深惧而力救之与。
以鸟鸣春，以虫鸣秋，物之鸣，感于其时矣；大叩则大鸣，小叩则小鸣，钟之鸣，应于其人矣。不失其时，不失其人者，言之则也。
圣人论事，有经有权，权所以适其平也，故能平天下之不平。而聪明自用者，动以权字，行一已之私，饰一已之罪，而不思其言之谬于圣人也。学者立言，且只守经，未可率意道个权字。
小人怀诈之言，其情必露。诈由于矫揉，情发于不觉，见于眉睫之间，动于口颊之际，未有不肺肝如见者也。明理以烛其几，随事以惩其过，庶几有饰辞，无败事。
诐淫邪遁，言之病也。蔽陷离穷，心之失也。生于其心，害于其政；发于其政，害于其事，非心通。于道而明于天下之理者，其何以知天下之言而无所疑哉？故君子慎言，尤贵知言。
男林翼校字。

[book_title]弟子箴言卷五
益阳胡达源清甫。
笃伦纪
书曰：天叙有典，天秩有礼。叙者，君臣、父子、兄弟、夫妇、朋友之伦叙；秩者，尊卑贵贱、等级隆杀之品秩，皆本于天理之自然也。舜使契为司徒，教以人伦，则曰父子有亲，君臣有义，夫妇有别，长幼有序，朋友有信，五者天下之达道也。
论语垂教万世，开口提一学字，指示入道之门，进德之要。学莫切于为人，为人莫先于孝弟，孝弟行于家，而后仁爱及于物，所谓亲亲而仁民也。弟子一章，曰谨信，曰亲爱，而以孝弟为先。即子夏文学之科，必从贤亲君友上切实用功。伦纪既修，万事举矣；伦纪有乖，百行隳矣。
进思尽忠，退思补过，将顺其美，匡救其恶，故能上下相亲。此夫子示人以事君之道也。夫进思尽已之忠，退思补君之过，无一时之不爱君也。有善则顺成之，有恶则匡正之，无一事之不爱君也。臣忠爱以亲其君，君诚信以亲其臣，上下相亲，同心同德，此唐 三代之隆也。
欲其君为尧舜之君者，尊君之大也；恐其君陷于有过之地者，敬君之至也。孟子曰：责难于君谓之恭，陈善闭邪谓之敬。与孔子尽忠补过之言，同一忠爱恳切之意。窃谓经传所称事君之道备矣，要莫切于此言。学者深思事君以忠之义，务致引君当道之诚，庶乎得其要矣。
食毛践土，皆君恩也，鼓腹以乐其天，献曝以申其爱，使小民皆知此义，则有良民，断无乱民。抱关击柝，皆君事也，尽心以共其位，竭力以守其官，使小臣皆知此义，则有称职，断无废职。
孝经言天子、诸侯、卿大夫之孝备矣。而士之孝，则曰：以孝事君则忠，以敬事长则顺，忠顺不失，以事其上，然后能保其禄位，而守其祭祀。庶人之孝，则曰：用天之道，分地之利，谨身节用，以养父母，学者其知所从事焉。<
事亲者色难，故礼曰：下气怡声，婉容愉色。尽孝者养志，故礼曰：听于无声，视于无形。
孝莫大于守身，守身莫要于敬事，一事不敬，小则辱亲，大则祸亲，敢不敬乎？
菽水承欢，不必三牲之奉养；椎牛致祭，不如鸡黍之亲尝。故孝子爱日。
爱敬之情，父母为重。世有爱妻子而薄父母者，有厚朋友而慢父母者，悖逆之心，不可问矣。孔子曰：不爱其亲而爱他人者，谓之悖德；不敬其亲而敬他人者，谓之悖礼。
官怠于宦成，病加于小愈，祸生于懈惰，孝衰于妻子，四者人情之所不免也。然因妻子而孝衰，则尤为人伦之害。故必慎终如始。
父母之恩，天地覆载之恩也。不孝父母，则是天不覆、地不载之人，罪孰大焉？孔子日：五刑之属三千，罪莫大于不孝。
孟子曰：不得乎亲，不可以为人；不顺乎亲，不可以为子。舜尽事亲之道，而瞽瞍砥豫，瞽瞍砥豫而天下化，瞽瞍砥豫，而天下之为父子者定。罗仲素日：只为天下无不是底父母。陈了翁曰：惟如此，而后天下之为父子者定。夫仁人孝子之心，惟尽事亲之道，不见父母之非耳。舜处顽父嚚母傲弟之间，积诚以通之，且能谐和感化，顾吾所以事亲者未若舜耳。无不可事之亲也，无不可事之亲，乃可以为人，乃可以为子。
王祥性孝，继母朱氏不慈，数譛之，由是失爱于父。每使扫除牛下，祥愈恭谨。母尝欲生鱼，时天寒冰冻，祥解衣将剖冰求之，冰忽自开，双鲤跃出。母又思黄雀，炙，复有雀数十飞入其幕，复以供母。乡里惊叹，以为孝感所致。王览，祥异母弟也。览年数岁，见祥被楚挞，辄涕泣抱持。朱以非理使祥，览辄与祥俱，虐使祥妻，览，妻亦趋而共之。祥丧父之后，渐有时誉，朱深疾之，密使酖祥，览知之，径起取酒。祥疑其有毒，争而不与，朱遽夺反之。自后朱赐祥馔，览辄先尝，朱惧览致毙，遂止。呜呼！祥、览兄弟孝友，吾无间然矣。尝考祥年八十有五，览年七十有三，福禄令终，门施行马，其子孙贵显数百年，岂非孝友纯笃，善气所积哉？
唐崔瑄昆弟子孙最盛。曾祖母长孙夫人年高无齿。祖母唐夫人事姑孝，每日栉经笄，拜于阶下，即升堂乳其姑。长孙夫人不粒食，数年而康强。一日疾病，长幼咸萃，宣言无以报新妇恩，愿新妇有子有孙，皆得如新妇孝敬。呜呼！妇事舅姑，子事父母，其理一也，然而为妇者往往难之。唐夫人尽爱尽养，至以乳哺其姑，可谓孝矣，而其姑遂以子孙孝敬许之，其食报也宜哉。
先民有言：父母有事，譬如少生兄弟一人；父母分财，譬如多生兄弟一人。此古今之至论也。嘉庆甲子元旦，家大人以此示教，迄今道光甲午，又三十年，大人与伯父、叔父皆已年近八十，邕邕秩秩，五代同堂，盖其所由来，非偶然也。
人皆可以为尧舜，而尧、舜之道，不外乎孝弟。其立说最近，且指徐行后长者谓之弟，其言更属平易无难。抑思外面只见得徐行后长，里面有多少谦恭友爱，由徐行而充之，则可以为悌弟，可以为孝子，可以为尧舜，亦为之而已矣。
爱敬者，良知良能也。有父母而后有兄弟，父母之爱，兄弟之敬，同体同气，天性自然。故曰：亲亲，仁也，敬长，义也，达之天下也。
常棣八章，反复曲尽，死丧之威，兄弟怀之；急难之事，兄弟救之；外侮之来，兄弟御之。平安之后，兄弟岂不如友生乎？笾豆之陈，兄弟岂不当燕乐乎？熟思而深味之，友爱之心，自油然而生矣。
髫龀之年，其兄弟相爱者，天性未漓也；婚姻之后，其兄弟多隙者，妇言有间也。惟能不以妇言间其天性，并以大义开示妇人，则所全者多矣。
妻子好合，兄弟既翕，此是家庭和气，则父母安乐，福禄聿臻矣。夫妻反目，兄弟阋墙，此是家庭戾气，则父母忧愁，灾祸随至矣。感应之机，捷如影响。
曰兄弟，天伦之序也，有埙箎之应焉，有手足之爱焉。曰长幼，年齿之序也，有鴈行之节焉，有肩随之礼焉。亲疏自有差等，而恭敬可以类推。
曾祖映塘公，性行敦笃，人无间言，诱掖后进，孳孳不倦。每日将孝子悌弟，嘉言善行，以素纸楷书，计五百字为准，分给子弟，使知观感，盖数十年未尝以寒暑辍也。里中有某姓者，少无状，因公教督，逐为孝友。属纩之日，指床头一箧曰：吾非此不有。今日启视，则皆公所书嘉言善行也。其子孙至今宝之。
汉薛包弟子求分财异居，包不能止，乃中分其财。奴婢引其老者曰：与我共事久，若不能使也。田庐取其荒顿者，曰：吾少时所理，意所恋也。器物取其朽败者，曰：我素所服食，身口所安也。弟子或破其产，辄复赈给。吾每称薛包友爱，推让分财者，未尝不为之感动，且有能赈其兄弟之贫乏者。顾考薛包被逐，于父母，日夜号泣不忍去，不得已，庐于舍外，又庐于里门，然且晨昏不废，父母惭而还之，可谓孝矣，未有孝而不友者也。
隋吏部尚书牛宏弟弼，好酒而酗，射杀宏驾车牛。宏还宅，其妻曰：叔射杀牛？宏答曰：作脯。坐定，其妻又曰：叔射杀牛，大是异事。宏曰：已知颜色自若，读书不辍。夫以弟之酗酒杀牛，可谓异矣。将责其弟乎，则视牛太重；将许其弟乎，则于理亦乖。除却作脯二字，别无开消。虽其妻再告，亦姑听之，亦姑知之云尔。谨录之，以为薄兄弟而听妇言者儆焉。
唐英公李𪟝，其姊病，亲为煮粥，火焚其须，曰：岂为无人耶？顾姊年老，𪟝亦老，虽欲数为姊煮粥，复可得乎？宋司马温公，其兄伯康年将八十，公奉之如严父，保之如婴儿，每食少顷，问曰：得无饥乎？天少冷，则拊其背曰：衣得无薄乎？夫桑榆景迫，年力日衰，友爱之情，老而弥笃，揆之人情，大扺然也。顾世所传如英公、温公者，盖不罕觏，岂非爱敬之心尚多有未尽者乎？
宋王文正公旦，母弟傲不可训，一日，遇冬至，祠家庙，列百壶于堂前，弟皆击破之，家人惶骇。文正自外入，见酒流满地，不可行，并无一言，但摄衣步入。其后弟感悟为善，终亦不言夫。家庙所以奉先也，百壶之酒，所以将敬也。无故而击破之，至酒流满地，殊堪骇人。文正乃寂然若无所见者。呜呼，此弟之所以感悟为善与！
昏礼：父醮子，命之曰：往迎尔相，承我宗事，勖帅以敬。父送女，命之曰：戒之敬之，夙夜无违命。母施衿结帨曰：勉之，敬之，夙夜无违宫。事夫之道，在敬身以帅其妇，妇之道在敬身以承其夫。故父醮子曰勖帅以敬。父母之送女曰：勉之敬之。夫妇之道，尽于此矣。
夫妇之际，人道之大伦。易基乾坤，诗首关睢，所以著生民之始，万福之原也。匡衡曰：情欲之感，无介乎容仪，宴私之意，不形乎动静。此言为得其本矣。
家人之道，利在女贞，女正则家道正矣。然成家之道，要在正身。上九以刚居上，日孚则以诚为本，曰威则以严为用。大象曰：言有物，行有恒，□，反身之道，探本之论也。
嗃嗃者，严厉之象，然人心敬畏，内外整齐，犹为家之福也。嘻嘻者，佚乐之象，然法度已废，纲纪日淆，岂非家之羞乎？与其情胜乎义，不若义胜乎情，故曰：女正位乎内，男正位乎外。正字是居家第一义。
夫妇有别，居室则限其出入，言语则严其内外，礼法常谨，渎慢不生。消匪僻于未形，而身范以正；靖爱憎于不觉，而家范以端。故圣人于好合之中，特示一别字，其旨深矣。
嫡妾者，阃内之大闲也。嫡能逮下，则为仁之周，妾能敬上，则为义之正。以溺情长其骄志，以私昵溃其大防，夫之过也，非家之福也。
牝鸡司晨，惟家之索。自古以来，家之衰也，莫不由于梱内，其兴也莫不起乎室人，内言不出。外言不入，古人所由严为之防也。犹忆祖考襟江公弃世，伯父玉峰公总理家政，命达源大书守家法不听妇人言八字，悬于座右，四十余年，内外无间，盖以此也。
汉鲍宣妻桓氏，字少君。宣尝就少君父学，父奇其清苦，以女妻之，装送资贿甚盛。宣不悦，谓妻日：少君生富骄，习美饰，而吾实贫贱，不敢当礼。妻曰：大人以先生修德守约，故使贱妾侍执巾栉，既奉承君子，惟命是从。宣笑曰：能如是，是吾志也。妻乃悉归侍御服饰，更著短布裳，与宣共挽鹿车，归乡甲，拜姑礼毕，提瓮出汲，修行妇道，乡邦称之。
吾尝叹鲍宣能修德守约，少君能惟命是从，夫不易其操，妇克成其志，贤矣哉！乃少君之父独以清苦择婿，亦岂世俗之见乎？惜其名不传也。
后汉李充，陈留人也。家贫，兄弟六人，同食递衣。妻窃谓充曰：贫居如此，难以久安。妾有私财，愿思分异。充伪酬之曰：如欲别居，当酝酒贝会。请呼乡里内外，共议其事。妇从充置酒䜩客，充于坐中前跪白母曰：此妇人无状，而教充离间母兄，罪合遣斥。便呵叱其妇，逐令出门。妇衔涕而去，坐中惊肃。夫以充之贤，其妻固当敬畏私财分异之说，不敢形诸诟谇，而窃以相语。使充申大义以责之，其妻未必不转私为公也。然而充揆之熟矣，责之必且诟谇，乃奋发果断，毅然数其罪而出之，直截了当。呜呼！彼妇言是听，离间天亲者，闻李充之风，亦可以知愧矣。
宋张忠定公咏知益州，李顺党恩，有杀牛避罪而逃者，公许其首身，拘其母十日不出，释之。复拘其妻，一宿而来。公断云：禁母十日，留妻一宵，倚门之望何疏，结发之情何厚？旧为恶党，今又逃亡，许令首身，尚犹顾望，就市斩之。此可为私妻子、薄父母者戒矣。
学而一篇凡十六章，而言师友者凡七见：乐乎朋、信乎友者，我之孚于友也。曰亲仁，曰无友不如已者，曰因不失其亲，日就有道而正焉。则品行之浅深在人，而应求之去取在已。交接之所择不苟，而言行之所益无穷，故圣人于此尤谆谆焉。
直谅多闻，益友也；便辟、善柔、便佞，损友也。孔子之言，童而习之矣。然而友之者类相反，何也？非不知益友之益，而药石之加，苦不相入；非不知损友之损，而脂韦之习，乐与相亲。惟交友者不取乎脂韦，而取乎药石，则互感交摩，有益无损，未有不同归于君子者也。
责善，朋友之道也。有款曲恳到之意，则其情自孚；有详勉告戒之辞，则其言易入。故曰朋友切切𤟧𤟧。
忠告善道，如以为可，则吾言不虚；如其不可，则吾心己尽。数而见疏，徒自辱耳。不可则止。朋友之大义也。
辅我之善者，益友也；饰我之善者，非谀友乎？攻我之恶者，直友也；成我之恶者，非损友乎？乐受其谀，则为善无进境；乐受其损，则为恶无止境。
我自是，必以顺我者为好友；我自傲，必以敬我者为良朋。抑知好友在前，我无独是之理；良朋在侧，我无长傲之时。
友也者，友其德也，不可以有挟也。有所挟者，势利之见重，道德之助轻。人有此见，吾肯与之友乎？吾有此见，人肯与之友乎？
饮食之礼，所以致其欢乐，要必留其有余过求。焉，则余者罄矣。馈遗之礼，所以致其忠诚，不可令其难继，多取焉，则继者穷矣。君子不尽人之欢，不竭人之忠，以全交也。
横渠先生曰：今之朋友，择其善柔以相与，拍肩执袂，以为气合，一言不合，怒气相加，朋友之际，欲其相下不倦，故于朋友之间，主其敬者，日相亲与，得效最速。夫友以气合者，即以忿怒而离；友以义合者，终以恭敬而浃。善相劝，过相规，其效可胜言耶？
童蒙训曰：同僚之契，交承之分，有兄弟之义。至其子弟，亦世世讲之。前辈以此为务，今人知之者盖少矣。又如旧举主及尝为旧任考察官者，后已，官虽在上，皆辞避坐下坐。风俗如此，安得不厚乎？此举僚友旧谊，慨想古昔之厚，以维未俗之偷，岂得谓古道之必不可复哉？
范文正公在睢阳，遣尧夫到姑苏搬麦五百斛。尧夫时尚少，既还，舟次丹阳，见石曼卿，问：寄此久何如？曼卿日：两月矣，三丧在浅土，欲葬之而北归，无可与谋者。尧夫以所载麦舟付之，单骑自长芦捷径而去。到家，拜起侍立良久。公曰：东吴见故旧乎？曰：曼卿为三丧未葬，留滞丹阳，时无郭元振，莫可告者。公曰：何不以麦舟与之？尧夫曰：已付之矣。呜呼！文正轻财好施，所谓先天下之忧而忧者。若尧夫、麦舟之与，父子济美，贤矣哉！
吕荣公名希哲，申国正献公长子。正献公居家简重寡默，不以事物经心。而申国夫人性严有法，虽甚爱公，然教公事事循蹈规矩。甫十岁，祁寒暑雨，侍立终日，不命之坐，不敢坐也。行步出入，无得入茶肆、酒肆、市井里巷之语。郑卫之音，未尝一经于耳；不正之书，非礼之色，未尝一接于目。正献公招焦先生伯强教诸子，小有过差，先生端坐召与相对，不与之语，诸生恐惧畏服，先生方略降辞色。时公方十余岁，内则正献公与申国夫人教训如此之严，外则焦先生化导如此之笃，故公德器成就，大异众人。公尝言：人生内无贤父兄，外无严师友，而能有成者少矣。
吕荣公张夫人，待制讳昷之之幼女也，最钟爱，然常居至微细事，教之必有法度，如饮食之类，饭羹许更益，鱼肉不更进也。时张公已为待制河北都转运使矣。及夫人嫁吕氏，夫人之母，申国夫人姊也。一日来视，女，见舍后有锅釜之类，大不乐，谓申国夫人曰：岂可使儿女辈私作饮食，坏家法耶？其严如此。吾观吕荣公德行卓著，张夫人阃范聿彰，未尝不流连慨慕，想见其为人。抑思庭帏师友，所以训迪成就之者至严乎？故父母之爱其子女，未有不教而成者也。
杨文公家训曰：童稚之学，不止记诵，养其良知良能，当以先入之言为主。日记故事，不拘今古，如黄香扇枕，陆绩怀橘，叔敖阴德，子路负米之类，只如俗说，使晓此道理，久久成熟，德性若自然矣。呜呼！自尧、舜敬敷五教以来，庠序学校，莫不以明伦为重。顾考放勋之教，匡直辅翼，使自得其性矣，又从而提撕警觉，以加惠焉，不使其放逸怠惰而或失之。此教之所以成，而伦之所以明也。
男林翼校字。

[book_title]弟子箴言卷六
益阳胡达源清甫。
睦族邻
周礼教法始于六乡，孝、友、睦、姻、在恤，谓之六行。善于父母为孝，善于兄弟为友，而睦姻、任恤，则统于族邻而言之也。州长每岁四读法，党正七读法，族师则十四读法，弥亲民者于教亦弥数。其于六行与六德、六艺并考之，且书以劝之，所以为三年宾兴之本也。故其时人才众多，风俗淳厚，盖教法之所由渐摩者久矣。
五家为北，使之相保；五比为闾，使之相受；四闾为族，使之相葬；五族为党，使之相救；五党为州，使之相赒；五州为乡，使之相宾。居虽异，而辑睦若一家，人虽众，而和合若一心。司徒教之，则相为仁让焉；司马用之，则相为忧患焉。此周公建太平之基也。比闾、族党之法虽已不行，而所谓相保、相受、相葬、相救、相赒、相賨者，要须识得此意。
九族睦，则根本不摇，积而至于万族，天下之势于以固焉。四邻睦，则比户可封，积而至于万邻，天下之众于以萃焉。此中聚散离合之故，全赖此三睦字以联之。
合族之人，虽在疏远，饮食赡之，教诲成之，祖宗之心也；同里之人，即属卑贱，礼意接之，恩惠周之，父老之愿也。此心此愿，吾辈岂可一日忘之。<
望衡对宇，聚族而居，择邻而处，或为伯叔兄弟之亲，或系朋友婚姻之好，情亲义笃，何等郑重，何等关切。乃或以园疏牲畜，或以僮仆语言，因小忿而致大嫌，口角不巳，遂成争讼。皆由不知反已，专在责人。试转一念，见得自已的见识小，客气多，便觉冰消雪释，了无一事矣。
易日：饮食必有讼，诗曰：民之失德，乾糇以愆。以此知饮食宴乐，不可不尽其情，不可不尽其礼。
乡里之人心皆属善良，即有愚而无知者，出言或有差错，行事或有乖谬，实出于无知，非由于有意。以理谕之，以情通之，明白开导，必将晓然不复错矣。故愚者之愚，成于智者之智，尤成于智者。与人为善之心。
稼穑艰难，不可不知。祖父躬耕，而子孙鄙薄者，其家必败；家道中落，而子孙督耕者，其家必兴。耕者衣食之本，经营衣食，即得衣食，理固然也。
衣食□□义兴，先王之政，莫切于此。故曰：饱食煖衣，逸居而无教，则近于禽兽。教之所关重矣哉！族有读书之人，礼义兴于一族；邻有读书之人，礼义兴于四邻。盖血气之暴戾，性情之贪鄙，惟诗书可以化之；上下之定分，名节之大闲，惟诗书可以明之，故教之所全者大也。
尊师取友，最为要著。尝见族邻中致敬尽礼于先生长者，其子弟品行学问，必卓然可观。或以子弟聪明，无须就学，长其骄惰，荡其性天，鲜不流于邪僻者。语曰：与善人居，如人芝兰之室，久而不闻其香；与恶人居，如入鲍鱼之肆，久而不闻其臭。其所入者异也，即其所化者异也。
古者乡举里选，故教化先于乡党，人才亦出于乡党，此法既废，而修德者怠矣。顾士君子立心制行，始于屋漏，著于乡党，发挥于朝廷，建白于天下，无可苟且之地，岂以选举既废，遂怠忽不修乎？且一乡一邑，采风者未尝不以人才为重，而谆谆咨询者也。
子孙之昌炽，祖宗之厚德也。所言宽厚，所行忠厚，留得子孙多少余地，培得子孙多少福基。后人存心刻薄，自谓占得便宜，却已将祖宗厚德消去。揆之天理人心，未有不立见衰微者也。
月旦乡评，古人最重。操履笃实，为善于乡者，进诸君子之林，所以示劝也。行止奇邪，为恶于乡者，黜诸小人之列，所以示惩也。人果自爱，顾畏乡评，则进于君子者多矣。
资富而茈荫其族邻，我虽不言，天地知之；倚势而欺压其族邻，人虽相忍，鬼神怒之，至干鬼神之怒，而殃咎不可逃矣。近在其身，远在子孙，岂或爽哉？
廉耻二字，乡里之大防也。田禾数穗，园菜一把，我之所失者甚小；数穗为偷，一把为窃，人之所失者甚大。君子于此当为，但养其廉耻，上藉下以供其赋，下藉上以安其居，此定分也。惟正之供，早自输将，急公踊跃，吏胥不扰，鸡犬无惊，官司既免于催科，比闾并安于富庶，太平之福，惟良民能自享之。
游惰之人，四民之蠹也，不耕而食，不织而衣，蠹之小者，诱人赌博，诱人淫荡，是则蠹之大者。奇邪之人，四民之贼也，以经募米，以符敛钱，贼之小者，陷人左道，陷人叛党，是则贼之大者。
人心险刻，作事即多阴恶，勿谓乡愚不识。小人。人心正大，作事即皆光明，勿谓乡愚不知。
君子轻重上争一分，长短中争一寸，贸易之见也。欠一分，只少一分，欠一寸只少一寸，宽厚之心也。此分寸中却有多少生意。故曰与。肩挑贸易，勿占便宜
借贷交财，与者济其急用，还者复其前言，此有无相通之义。若剥以重利，则与者之过也有。意骗取，则又借者之过也。往往逼迫太甚，事变迭生，出于意外，利重者义轻，必然之事也，故君子慎之。
近邻田产，与我阡陌相连，人或以间隔而不买，情也；我实在力量不及，亦情也。若实处有余，乃故作吞吐，措勒价值，不能济人之急，又将利人之危，于心安乎？谚云：贵买庄田，子孙承受。此至言也。
佃户者，邻里耕作之人也，出勤苦耘耔之力，为饔飧朝夕之谋。每逢乐岁多收则喜，或逢凶岁歉收则忧。忧喜之来，为家口计也。多一斗则多一日之食，多一石则多数日之食。田租自有定数，可以歉收而减，断不可以多收而加。
睹博之事，流品混杂，奸盗萌蘖其间，大则破家亡身，小则耗财伤体，无一好处，惟当一刀两段，不可稍有游移。人诱之不动，激之不动，劝之不动，卓然自立，肯受破家亡身之惨乎？肯受耗财伤体之累乎？切莫道偶尔游戏，须知是陷我妖魔。
邻里有愤，或决其田塍，或牵其耕牛，逞一时之强，作无穷之恶。何也？决塍者必伤其稼，牵牛者必伤其牛，与物何仇，而怒人以相及乎？且坏稼与牛，穑事尚复有望乎？此等不法之事，为害不浅。贤父老当严禁之，良有司当重惩之。
私宰耕牛，农家之大害也。耕作水田，全凭牛力，秋风春雨，骨瘁筋劳，须知箸下之餐，芬芳可食，皆是喘余之汗，点滴而成。欲报其功，宜周以恤。乃有惰游之辈，每生残忍之心，私宰既多，盗风更甚。宰者以汤锅获利，盗者以汤锅消脏，比匪朋奸，害将何极。吾乡有鉴于此，请示邑侯，申明禁约，建立耕乐堂于泉交河市。诸交老岁时会集，告诫严明，农有耕耘之乐，牛无觳觫之伤，盖族邻之善举也。
傩，古礼也，所以驱厉气也，方相氏掌之，季冬谓之大傩，庶民皆得行之，论语所谓乡人傩也。后世踵事而增，遂变为鱼龙灯火，杂杳喧哗，并演艳曲淫词，连宵达旦，流荡无节，烦费不赀，人心日即于荒淫，风俗遂因以奢靡，岂复古礼之遗意哉！吾乡每岁正月，父老令子弟作狮子，奋迅搏击，其状甚猛，震之以金鼓，佐之以爆竹，盖取驱逐疫厉之意。每到一家，主人待以茶，依次遍及各村，过元宵即止。此于大傩古礼尚有合者。
辛卯冬十一月，达源由贵州督学在满还京，请假归省。除夕至家。王辰正月八日，致祭宗祠。家大人书示祖考襟江公宗族，约言条目有八，命达源推衍其义，以告族中子弟，俾知所警焉。
一、祭祀宜恪也。族有祠祭，有墓祭，春秋霜露之感，所以申孝敬之心者，此也。笾豆备矣，牲体具矣，如闻如见，全凭一点诚敬之意，冥漠感通。若徒以文貌承之，虽祭犹未祭也。甚或应当承祭，推卸不来，尤非郑重祀典，众共惩之，以昭炯戒。
一、祠墓当省也。神灵之所依在祠，体魄之所安在墓。祖宗不可见，惟于祠墓间若或见之，可不慎乎？栋宇偶坏，墙垣有损，宜及时补葺。倘任意延缓，所费更大。择老成谨慎者看守祠宇，洒扫洁净，不得令妇人居住，市中货物亦不许堆积。墓地之稍远者，当留意培护，随时修筑。恐有树根貛洞，侵害坟茔。且或有盗卖盗葬，尤当同心同力，以复旧界。我等视人之祖墓，不忍侵害，人岂独于我之祖墓而忍侵害乎？
一、谱牒宜修也。合族之道，谱牒最重世系，以明尊卑以定，亲疏以联，不可忽也。每岁各房将某人所添男女年月日时并其名字，另签注明某人名下，于春秋祭祀，带至宗祠，当众查阅。其有天折者，撤其签，俟重修谱牒时，各房汇齐，照此再誊稿本，易于编辑。倘有以假混真，紊乱宗支者，众共禁之。
一、教规宜肃也。齐家之道，本于修身，大学传中特指一辟字以示儆，朱子所谓偏之为害，家之所以不齐也。身已修矣，孝弟慈既备于已，即行于家，自然子弟皆知劝勉，不敢干犯教训。倘有不孝不弟、不慈及赌博等事，众共教之。教之不攺，即当祖宗之前严加惩戒。女子闺门严肃，言不出梱，行不逾阈，所以示别也。即或馌耕采桑，亲操井臼，必须男女有别，不可混杂。至于诵经拜佛，入寺烧香及游戏诸事，世俗以为无碍，实即阃范之大防也，宜严谕禁之。
一、名分宜正也。同族之人，兄弟叔侄，名分较然，故拜揖必恭，言语必逊，坐次必谨，行步必让，礼不可废，心乃相安。此尊卑长幼一定之序也。又如嫡妾之分，伦纪攸关，断不可以情昵之私，致乖纲常之大。
一、爱敬宜周也。名分最尊者，有尊尊之礼焉；名分卑而年齿长者，有老老之礼焉；分齿皆卑，而德行出众者，有贤贤之礼焉。或扶持保护，或亲炙景仰，此致敬之道也。至于幼弱孤特，受制于人，脧削欺凌，不能自主，则维持而安全之。鳏寡疾病，衣食窘迫，则周无而养育之。仁心所发，义气所生，当救则救，可为则为，不求人知，不望人报，吾尽吾心而已。此致爱之道也。若乃义田、义仓、义学、义塳，古之人有行之者，敦本睦族之士，尤当留意焉。
一、守望宜严也。同乡共井，有邻人以为之助，尤贵有族众以为之辅。何者？御侮之事，亲族为先，所谓凡今之人，莫如兄弟也。平居议定，同心防范，互为应援，一旦匪徒窃发，四路阻截，断不能易为出入。与其失事之后，告官辨理，不若未事之先，合族豫防。
一、邪慝宜禁也。天下只有常理，日用只有常事。君臣父子、夫妇、兄弟、朋友之伦，人所共由之道也。至中至正，易知易能，舍此并无可行之事，可与之人，可学之道。何也？周公、孔子，万世之师也；五经四书，万世不易之理也。吾辈只当学此，余皆异端左道，乃有邪术惑众，托为祸福利害，以耸动人心。甚至巫女、尼姑、相婆、卜妇，入户穿房，多方引诱，且有奸盗出于其中，酿成大害。此在妇女见识，易为所引。惟有男子见理明，处事决，杜其往来，勿与交接，庶可守其常经，不致陷于邪慝矣。
吾家世居里仁桥，二百年矣。达源自幼及冠，周旋乡党之间，习闻父老之训，窃喜风俗淳厚，人心善良。筮仕以来，与父老旷别。今幸假归，畅申洽比，敦庞谊古，允怀廉让之乡；恭敬情深，弥眷梓桑之里。谨书美俗，以示来兹。
一曰勤以修业。士农工商各有其业。黄卷青灯，士不勤则无以成学；犁云锄雨，农不勤则无以力耕。即在工商，或作或辍，悠悠忽忽，毕竟一无所成。吾邻里士农工商，皆专心致志，不。敢怠惰，因循故事事都有成效。
一曰俭以裕财。衣服饮食、宫室婚嫁，不可不用，断不可不节。奢侈之端，皆起于贫富相耀。富者竞尚繁华，彼此争胜，不过令世俗之人道一个好看，曾未数年而巳典田破产，悔之何及！贫者办事，宜称家之有无，乃复与富者相较，速之饥寒，尤为可虑。吾邻里质朴古风，数十年来，尚如昔日，敬告比闾，量入为出，慎兹俭德，以杜奢淫，庶几盖藏有余，而无虞其不足矣。
一曰让以息争。乡愚之见，大扺一钱必争，点水不让，非其性独然也。有让一钱者，则争钱者恍矣；有让点水者，则争水者惭矣。吾邻里人心退让，未尝以小故纷争。或万不得已因事致讼，则父老必为之多方讲息，委曲排解。与其以财贿饵吏胥，不若修桥补路；与其以光阴争客气，不若读书种田。故让者，人心息争之道也。
一曰礼以正俗。乡邻之间，狃于习见，以为鄙野，不可绳以礼教，故有尊卑长幼，不知其序者矣，冠昏丧祭，不知所守者矣。不知其序，则将干犯名义，无所不敢；不知所守，则将逾越规矩，无所不为，其俗尚可问乎？吾邻里父老，皆以朱子小学、家礼诸书训其子弟，俾有遵循，盖彬彬然有礼意焉。
一曰仁以恤众。鳏寡孤独，仁政之所先也，况在同里共井，见闻尤切者乎？饥易为食，粗粝可以充饥；寒易为衣，敝絮可以盖体。即求医贷药，疾痛固属相关；助榇施山，葬埋尤为至要。吾邻里父老，同怀恻隐，念切济施，有保爱周恤之心，无茕独颠连之状，不诚为善于乡者乎？
一曰慎以防奸。保甲之法，官司之所设也，互相查缉，不敢隐漏，奸伪无所容，盗贼因以息，可谓法良意美。然而奉行不实，徒属虚文，官司之究察，不如同甲之稽查矣。吾邻里皆土著，士食旧德，农服先畴，族戚相保，朋友相信，无一可疑之人。即有外籍新来，必细审其履历，又有认识保人，方准留住。以本甲为亲为友之众，察本甲非亲非友之人，断不致有奸匪藏匿其间，道不拾遗，外户不闭，岂不可复见于今日乎？
范文正公语子弟曰：吾吴中宗族甚众，于吾固有亲疏，然吾祖宗视之，则均是子孙，吾安得不恤其饥寒哉？且自祖宗来，积德百余年，而独发于吾，若独享富贵而不恤宗族，异日何以见祖宗于地下，今亦何颜以入家庙乎？故公轻财好施，尤厚于族人。尝买姑苏近郭良田数千亩为义庄，以养群从之贫者，择族人长而贤者一人，主其出纳，人日食米一升，岁衣缣一匹，嫁娶丧葬，皆有赡给。又公自政府归姑苏，焚黄，搜外库，惟有绢三千匹，录亲戚及闾里知旧，散之皆尽。曰：宗族乡党见我生长，幼学壮仕，为我助喜，我何以报之哉？吾观公所以待宗族邻里者，肫肫然有爱敬恻隐之心。此其天性敦笃，德意充周，亲亲而仁民，仁民而爱物，故能先天下之忧而忧，后天下之乐而乐与。
彭泽王孟箕先生讲宗约会规：每月两会，所讲书如易家人、诗、国风、大学、修身、齐家、孝经、小学，并将国家律法及孝顺事实、太上感应篇善恶果报之类，每会讲几条，盖讲之以经书。典故，使知各当如此，惕之以法律报应，使之不得不如此，庶几知所趋避。此亦肫肫然睦族之深意也。夫族之睦，由于人之善，能感动其善心，兴起其善行，未有不同归亲睦者也，则会讲之益，岂小补哉？
王烈字彦方，太原人也。少师事陈实，以义行称。乡里有盗牛者，主得之，盗请罪曰：刑戮是甘，乞不使王彦方知也。烈闻，使人谢之，遗布一端。或问其故，烈曰：盗惧吾闻其过，是有耻恶之心。既怀耻恶，必能改善，故以此激之。后有老父遗剑于路，行道，一人守之，至暮，老父还，寻得剑，怪而问其姓名，以事告，烈乃先盗牛者也。诸有争讼曲直，将质于烈，或至途而反，或望庐而还，其以德感人如此。夫彦方之贤，至使人闻而生感，望而生愧，其因以攺过迁善，岂独一盗牛者哉！乃盗牛者且甘受刑戮之罚，而唯恐彦方之知，则盛德感孚，亦复何所不至乎？愿吾乡诸君子皆以彦方为法焉。
蓝田吕氏兄弟四人，大中、大防、大约、大临从学伊川、横渠两先生，德行道艺，萃于一门，为乡人所敬信。尝为乡约四条：一曰德业相劝，二曰、过失相规，三曰礼俗相交，四曰患难相恤。众推有齿德者一人为都约正，有学行者二人副之。约中月轮一人为直月，会集之日，互相劝勉，推其能者，书于籍，以警励其不能者。夫其相劝也，敦善行而不怠，其相规也，救过失于未成。其相交也，庆吊赠遗，则情文之备至；其相恤也，守望疾病，则忧患之皆同。如是而百姓有不亲睦者乎？
男林翼校字。

[book_title]弟子箴言卷七
益阳胡达源清甫。
亲君子
易之道，阳为君子，阴为小人。阴阳之消长，即君子小人之进退也。小往大来，上下交为泰；大往小来，上下不交为否。泰之初九，拔茅茹，以其汇，征吉，君子之拔而进也；否之初六，拔茅茹，以其汇，贞吉亨，君子之拔而退也。然则保泰休否，君子之所关系，岂不重哉！且不独世之否泰然也，即如学者，一身之所成就，日与君子处，则进于高明，日与小人处，则流于污下。有君子而又有小人间之，则高明者或至障隔；有小人而又有君子匡之，则污下者必有转机。君子之裨益于吾身者如此其切也。天地不能有阳而无阴，人不能有君子而无小人，亦贵乎善择焉而已。
易六十四卦大象之辞，如天行健，君子以自强不息之类，称君子者凡五十三卦，盖君子观一象，玩一占，各取其义而法之，期归于至善之道耳。在易象为天理，在君子为人事，尽人事合天理，则君子之道著焉。前之君子体易义以成君子之德，后之君子读易象而知君子之修，日用间无非易，日用间无非学，即日用间无非君子也。
易中都是贞吉，不会有不贞吉，都是利贞，不会说利不贞。如占得乾卦，固是大亨，下则云利贞。盖正则利，不正则不利。至理之权舆，圣人之至教寓其间矣。大率是为君子设，非小人所得窃取而用。学者能识得一贞字，有正固之理，存正固之心，行正固之事，此君子所以无不吉也。无不利也。
有好问愿学之心，斯信从者笃，故曰童蒙求我。有专一向道之志，斯启发者真。故曰：初筮告。
说命，言置诸左右。又曰：朝夕纳诲。君子常接于左右，则无匪僻邪慝之害，而学日严；纳诲无间于朝夕，则有长善救恶之资，而德日进。赢宗思道已精，见道巳明，尚且如此，况在学者，安可不以君子自辅耶？<
忠言逆耳利于过，良药苦口，利于病。君子匡救之言，犹医者猛烈之药也。我能听之，则过者可以自新，而悔者可以免咎。故曰：若药弗瞑眩，厥疾弗瘳。
舅氏汤栗里先生，乾隆丙午科，以习诗经中式，主司赏其经义博通。吾幼时尝听讲南山有台之诗，曰：乐得贤也。得贤则能为邦家立太平之基矣。此盖小序之说。所谓基者，如兴道致治，建功树业，以内则柱石乎王朝，而邦畿巩固，以外则屏藩乎四国，而侯服奠安。基本既立，邦家有光，父母共戴矣。然所以致此者，盖必有其本也。一则曰：德音不已，再则曰德音是茂。有其德而后治功懋，有其德而后福寿臻。是虽为君子赞美之辞，而实本君子感召之理，非偶然也。讲毕，顾谓达源曰：这君子在人领取。
又一日，讲切磋琢磨，瑟僩赫喧，喟然叹曰：武公是学问中人，列国中罕见此鍜炼工夫。有斐君子，卫人所为赋淇澳也。且曰：不忮不求，何用不臧。见于雄雉之诗，何孔门克已之功，求仁之方，而行役之妇人能言之，岂非先王学问道德之遗泽独存于卫哉？百尔君子，可以兴矣。
密于内者，无间可息，无隙可乘，心之所以如结也。形于外者，容止有常，冠服有章，仪之所以不忒也，赖其表正之功，愿其年寿之久。淑人君子，鸤鸠之托兴，岂偶然哉？
吾于木瓜见报德之隆焉。桃李虽薄，而不敢以为薄，瑶玖虽厚，而非敢以为厚；吾于缁衣见好贤之至焉。攺造攺作，既始终之无间；适馆授粲，复前后之不渝。故三复木瓜，可以风世之薄道往来而较量于锱铢者；三复缁衣，可以风世之不承权舆而供亿之寖薄者。
弟子泛爱众而又必亲仁，此仁者是浑厚笃实，平正慈祥，从众中看出，自然不同。此亲字是常与居游，时共讲习，以爱众较之，弥更亲切。盖在少年习于放逸，敬惮之余，或至疏远，故以亲仁为难。亲近既久，如雾露中行，虽未湿衣，却已渐渐沾润。
人不足与适也，政不足间也，惟大人为能格君心之非。张子曰：非惟君心，至于朋游学者之际，彼虽议论异同，未欲深较，惟整理其心，使归之正，岂小补哉！
按张子以感格君心之道，用为感孚朋友之心，明义理以致其知，杜蔽惑以诚其意，其挽维补救之功，受益甚大。盖君子之心自处以正，未有不愿人之同归于正者也，何殊于君友哉？
在上者知人，则平治天下之道也；在下者知人，则保安身家之道也。君子小人之分，可不早辨哉？然而未易辨也，且即其性情之发于外者观之，曰刚直，曰平正，曰虚公，曰谦恭，曰敬慎，曰诚实，曰特立，曰持重，曰韬晦，曰宽厚慈良，曰责已必严，曰嗜欲必淡，曰好恶有常，曰见其远大，曰隐恶扬善。君子之道虽不尽乎此，而即此可以得其槪矣。小人反是，曰柔佞。曰偏僻，曰徇私，曰骄慢，曰恣肆，曰险诈，曰附和，曰轻捷，曰表暴，曰苛刻残忍，曰律人必甚，曰势利必热，曰喜怒无定，曰狃于近小，曰妒贤嫉能。小人之道，虽不尽乎此，亦即此可以得其槪矣。
其道德无所不包，其经济无所不备，可经可权，可常可变。古有其人，读书而尚友之；今有其人，景行而亲炙之。
百步之外，树正鹄而射者，识其的之有定也。五都之肆，操规矩而匠者，识其巧之有凭也。百行之中，慕圣贤而师者，识其学之有本也。
水行者不可无舟楫，陆行者不可无鞭策。君子其为人之舟揖鞭策乎？
候砖景而丝丝递增者，人每不觉；砺品行而寸寸加益者，人亦不知。此不知不觉中，其薰陶默化，受益良深。
君子立志必为圣贤，居心必存宽大，行事必循规矩，出言必合理义。有不可屈挠之志，则圣贤同归；有不可狭小之心，则胞与同量；有不可苟且之事，则措置咸宜；有不可轻易之言，则推行悉当。君子者，率马之骥也。我伏概安之，乃旷然不胜其远，夙驾而追之，则我与君子一也。
魏文侯谓李克曰：先生有言，家贫思贤妻，国乱思良相。魏成、翟璜二子何如？对曰：居视其所亲，富视其所与，达视其所举，穷视其所不为，贫视其所不取，五者足以定之矣。文侯曰：先生就舍，吾之相定矣。李克出，翟璜曰：闻君召先生卜相，果谁为之？克曰：魏成。璜忿然曰：西河守吴起，臣所进也。君以邺为忧，臣进西门豹。君欲伐中山，臣进乐羊。中山已拔，无使守之，臣进先生。君之子无傅，臣进屈侯鲋以耳。目之所睹记，臣何负于魏成？克曰：成食禄于钟，什九在外，是以东得卜子夏、田子方、段干木。此三人者，君皆师之；子所进五人者，君皆臣之，恶得与成比也。璜再拜谢曰：鄙人失对，愿卒为弟子。吾观李克所称达，视其所举，可谓得卜相之大体矣。魏成者，虚怀延揽，选任贤良，可谓得为相之大体矣。君子盈庭，同心匡济，千载下有余慕焉。若居视其所亲云云，则君子之所以自处，与君子之所以观人，又可忽乎哉？
公明宣学于会子，三年不读书。会子曰：宣而居参之门，三年不学，何也？公明宣曰：安敢不学？宣见夫子居庭亲在，叱咤之声，未尝至于犬马，宣说之学而未能，宣，见夫子之应宾客，恭俭而不懈惰；宣说之学而未能，宣见夫子之居朝廷，外廷也。严临下而不毁伤；宣说之学而未能，宣，安敢不学而居夫子之门乎？呜呼！孝敬、慈三者，君子之大端也。会子践履笃实，日用动静，无在非教。若公明宣，其真善学者，与。
目之所见，耳之所闻，其浸渍濡染，有日变月化而不知其然者，不可不慎也。孟子幼时，舍近墓，嬉戏为墓间筑埋之事。孟母曰：此非所以居子也。乃去舍市。其嬉戏为贾衒，孟母曰：此非所以居子也。乃徙舍学宫之旁。其嬉戏，乃设俎豆，揖让进退，孟母曰：此真可以居子矣。夫居处之地，见闻最亲，与善者居，则入于善，与恶者居，则人于恶，未有不影响相应者也。故亲君子者，乃可以为君子。
郭泰字林宗，太原介休人也。与河南尹李膺相友善，于是名震京师。性明知人，好奖训士类。当其时，茅季伟之避雨危坐，孟叔达之堕甑不顾，皆劝令就学，以成其德。贾淑之洗心向善，左原之犯法见斥，或进之而攺过自新，或慰之而前言自愧，虽在恶人，转为善士，实人伦之陶铸，而侪等之楷模也。
许邵，字子将，汝南平舆人也。少立名节，好人伦，多所赏识，天下言拔士者，咸称许郭。初为郡功曹，太守徐球甚敬之，府中闻子将为吏，莫不攺操饰行。同郡袁绍，公族豪侠，去灌阳令归，车徒甚盛，将入郡界，乃谢遣宾客曰：吾舆服岂可使许子将见？遂以单车归家。
呜呼！邵之贤，能使人攺操饰行，舆服省约，岂非其自处有道而足以感人者乎？
曩时与弟达澍、达灏、达溍读后汉党锢传，当时名士品目，有三君、八俊、入顾、八及、八厨之称。窦武、刘淑、陈蕃为三君，君者，言一世之所宗也。李膺、荀昱、杜密、王畅、刘祐、魏朗、赵典、朱寓为八俊，俊者，言人之英也。郭林宗、宗慈、巴肃、夏馥、范滂、尹勋、蔡衍、羊陟为入顾，顾者，言能以德行引人者也。张俭、岑眰、刘表、陈翔、孔昱、范康、檀敷、翟超为八及，及者，言其能导人追宗者也。度尚、张邈、王考、刘儒、胡母班、秦周、蕃响、王章为八厨，厨者，言能以财救人者也。窃叹诸君子抗节励行，皆蒙党锢，何其屯也！家大人进达源等而训之曰：汝知诸君子之所以成名，即所以取祸乎？传不云乎，匹夫抗愤，处士横议，遂乃激扬名声，互相题拂，品核公卿，裁量执政，平况海内希风之流，共相标榜，为之称号，如三君入俊云云者，岂诸君子之福耶？春秋时，孔门弟子三千七十之徒，可谓贤矣，其所遭之时，可谓艰矣，而卒未闻蒙党人之议者，何也？有高世之节，无立异之心；有应求之情，无党同之见。故曰：君子矜而不争，群而不党，此圣人之教，所以垂范百世也与小子志之。
林逋在杭州，世皆以高士诗人目之。考其所著省心录，则笃行君子也。篇首云：闻善言则拜，告，有过则喜，有圣贤之气象。又云：坐密室如通衢，驭寸心如六马，可以免过。又云：高不可欺者，天也；尊不可欺者，君也；内不可欺者亲也，外不可欺者人也。四者既不可欺，心其可欺乎？心不欺，人，其欺我乎？其他名言至论，皆有圣贤学问工夫，非徒诗画俊逸而已。李恭惠公及知杭州，每访林逋于孤山，望见林麓，即屏导从，步入其庐。一日，冒雪出郊，独造逋清谈，至暮而返。呜呼！冒雪清谈，留连永日，其所开说，启悟无穷，若恭惠者，可不谓能亲贤者乎？
岳麓书院之东有道乡祠，相传邹道乡先生经过，山僧列炬迎宿于此，后因立祠祀之。戊午春，侍家大人读书岳麓，瓣香拜焉。大人曰：先生道学行义，知名于时，其遇事接物，犹虚舟，然，而坚挺之姿，如精金良玉，不可磨磷。其极谏被谪，非其罪也。至所云圣人之道，备于六经，六经干门万户，何从而入？大要在中庸一篇，其要在慎独而巳。但于十二时中，看自家一念从何处起，即检默不放过云云，此即是君子慎独之学。于时曙烟正袅，朝旭初升，几杵晨钟，发人深省。
范忠宣公纯仁，字尧夫，文正公之次子，以恩补官，中进士第，相𠵍宗。尧夫少时文正公门下。多延贤士，如胡瑗、孙复、石介、李觏之徒，与尧夫从游，昼夜肄业，置灯帐中，夜分不寝。尧夫贵，夫人犹收其帐顶如墨色，时以示子孙曰：尔父少时勤学，灯烟迹也。按尧夫品行经济，有文正之风，即其帐顶烟迹，岂异文正之以水沃面哉？然而德器成就，未必非胡瑗、孙复诸君子切磋琢磨之力，则文正之多延贤士，可师矣。
蔡齐字子思，举进士第一，通判济州，日饮醇酎，往往致醉。时太夫人年巳高，颇忧之。一日，贾存道过济，齐馆之数日。存道爱齐之贤，虑其以酒废学生疾，乃为诗示齐曰：圣君宠重龙头选，慈母恩深鹤发垂。君宠母恩俱未报，酒如成病悔何追。公矍然起谢之。自是非亲客不对酒，终身未尝至醉。呜呼！存道劝人以善，子思有过则攺，皆不愧君子矣。
明道先生受学于周茂叔，茂叔窗前草不除，问之云：与自家意思一般。后明道书窗前有草茂覆砌，或劝之芟，明道曰：不可，欲常见造物生意。又置盆池，畜小鱼数尾，时时观之。或问其故，曰：欲观万物自得意。草之与鱼，人所共见。惟明道见草则知生意，见鱼则知自得意。盖程子受学于周子，周子得道于孔子，鸢飞鱼跃，活泼泼地，此中具有会心。
朱光庭字公掞，见明道于汝州，归，谓人日：某在春风中乐了一月。载绎斯言，教者畅以天机，学者会以天趣，非实在融治亲切，不能如此形容。
横渠先生喜谈兵，年十八，慨然以功名自许，上书谒范文正公，一见，知其远器，欲成就之，责之曰：儒者自有名教，何事于兵。因劝读中庸。先生虽爱之，而犹未以为是也。又访诸释老之书，反求之六经。嘉祐初，见二程子于京师，共语道学，先生乃涣然自信曰：吾道自足，何事旁求？先生聪颖绝人，始而谈兵，继而释老，其视中庸、六经之书，殆未屑意也。赖有范、程诸君子，招呼接引，得入贤关，其所成就岂小也哉！
五峰先生宏，字仁仲，文定公之季子。南轩求见，先生辞以疾。他日，见孙正孺而告之孙，道五峰之言曰：渠家好佛，宏见他说甚。南轩方悟前此不见之由，于是再谒之，语甚相契，遂受业焉。南轩曰：栻若非正孺，几乎迷路。呜呼，世之能指迷者多矣，指其迷而不悟，其若之何？五峰以好佛晓之，正孺即告之南轩，且再谒而受业焉，何患其迷路哉？
籍溪先生宪，字原仲，文定公之从子。乡人士子从游日众。每教诸生于工课余暇，以片纸书古人懿行，或诗文铭赞之有补于人者，粘置壁间，俾往来诵之，咸令精熟。夫古人不可见矣，而其懿行垂诸史册，名言著于简编，熟诵深思，将浸淫浇灌变化而不自知也，而况于亲炙之者乎？
李延平先生侗，字愿中，南剑之剑浦人。少游乡校有声。已而闻郡人罗仲素得河、洛之学于龟山之门，遂往学焉。罗公清介绝俗，虽里人鲜克知之，见先生从游受业，或颇非笑，先生若不闻，从之累年，受春秋、中庸、语孟之语，从容潜玩，有会于心，尽得其所传之奥。罗公少然，可亟称许焉。先生天资英迈，从罗公受业者且累年矣，从容潜玩，有会于心，何患不得其所传之奥耶？
朱韦斋先生与籍溪胡宪、白水刘勉之、屏山刘子翚友善，疾革，属晦庵先生父事之。既而禀学于三君子。屏山尝尝之曰：吾于易得入德之门，所谓不远复者，乃吾三字符也。又学于李延平，始就平实，乃知向日从事于释老之说皆非。按有宋大儒，多从禅学过来，至会得圣贤道理，乃就平实，便将禅学销铄无余，所谓不远复者，其殆庶几乎！
陈同父亮，天资异常，俯视一世，尝与晦庵先生书，词气激烈，晦庵答曰：以兄之高明俊杰，世间荣悴得失，本无足为动心者，而细读来书，似未免有不平之气。区区窃独妄意，此殆平日才太高，气太锐，论太险，迹太露之过，是以困于所长，忽于所短，虽复更历变故，颠沛至此，犹未知所以反求之端也。鄙意更欲贤者百尺竿头进取一步，此晦庵以君子之道责同父，直谅之风，干载犹可想见。
男林翼校字。

[book_title]弟子箴言卷八
益阳胡达源清甫。
远小人
圣人扶阳抑阴之道甚严。坤之初曰履霜，即戒其坚冰之至；姤之初曰羸豕，即防其躏躅之凶。可谓制之于始，慎之于微矣。而其所以决去小人而使之尽者，莫如夬卦之明且切也。夬以五阳决一阴，其势似易，然其名义必正，故扬于王庭；其警戒必周，故孚号有厉。其自治必先威武不尚，故告自邑，不利即戎。此彖辞之义也。初戒其轻往，二戒其惕号，至五之夬夬，小人之道消矣。乃上六则日无号，终有凶。盖一阴未尽，苟无呼号之备，则乱本犹在，祸患复生。汉之王允，唐之五王，岂非其明验哉？此爻辞之义也。明乎此义，则学者之于便辟、善柔、便佞，岂可不远乎？
君子以远小人，不恶而严。程传云：远小人之道，若以恶声厉色，适足以致其怨忿，惟在乎矜庄威严，使知敬畏，则自然远矣。张子曰：恶读为憎恶之恶。远小人不可示以恶也，恶则患及之，又焉能远？严之为言，敬小人而远之之意也。郭氏曰：君子当遁之时，畏小人之害，志在远之而巳。远之之道何如？不恶其人而严其分，是也。孔子云：疾之已甚，乱也。不恶则不疾矣。诸说皆可众观。
发蒙之道，贵在阳刚。蒙之九二，以阳刚为内卦之主，当发蒙之任者也。其德刚明，其行果决，童蒙求之，无不吉也。六四既远于阳，所比所应，所居皆阴，此蒙之所以困也。人当童蒙之时，无不可教者，特不亲阳刚之君子，而近阴柔之小人，必至败坏而不可救，故曰困蒙之吝。独远实也。程传云：实，谓阳刚也。
比之六三，所居之位阴柔而不中正，承、乘、应皆阴，是为比之匪人。爻辞不言凶咎，象传则曰不亦伤乎？盖伤之一字，近之在乎身心性命之微，远之关乎天下国家之大，当其比也，不自觉矣，及其伤也，害可胜言哉！
不善不入，君子守身之常法；不磷不缁，圣人体道之大权。学者未至圣人地位，且当以子路为法。
孔子之于阳货，辞顺而礼恭；孟子之于王𬴐，辞严而礼正。先儒以孟子锋芒发露，不及孔子之浑然。学者于此宜致察焉。
孟子正人心，息邪说，距诐行，放淫辞，所以闲先圣之道，而救天下之患，立生民之极，此其功不在禹下也。董仲舒之言曰：今师异道，人异论，百家殊方，指意不同。臣以为诸不在六艺之科，孔子之术者，皆绝其道，勿使并进，邪辟之说灭息，然后统纪可一，法度可明，民知所从矣。先儒推论其功，以为不在孟子下。老、庄之学，流獘日滋，放荡之害，至刘伶、阮籍而甚；清谈之祸至王弼、何晏而炽。他如神仙之荒唐，方术之悠缪，阴谋之诡秘，邪说诐行，生民之蠹，正道之贼也。孔子曰：攻乎异端，斯害也已，可不慎哉！
乡原乱德之害，在一似字，百行中几有百似，百似中却无一是，此孔子所以深恶痛绝，而孟子直指为邪慝也。
闻者是驾空求名之人，色取行违，虚声假借，患在居之不疑；乡原是浮沉谐俗之人，同流合汗，阉然媚世，患在自以为是。此两种人，胸中一定把握，不肯退悔，故终无转机。
名者，实之宾也，实至名归，此一定之理也。乃有欺世而盗名者，虽未穿窬其身，而已。穿窬其心，故定其罪曰盗，彼且俯首无辞矣。
隐恶讳过，在已无伤于刻薄，在人可生其愧耻，乃有称人之恶者；尊君亲上，上下之定分，忠敬之本心，乃有居下而讪上者。此于人心世道大有关系，故圣人恶之。
曲意徇物，掠美市恩，可以正微生高之；直行不由径，非公不至，可以识澹台灭明之贤。观人者，于其细处见其大端。
居广居，立正位，行大道，见孟子泰山岩岩气象；权势窃取，妾妇顺从，见仪衍阿谀苟容伎俩。
犯而不校，圣门惟颜子能之。此是心中广大，万物一体，如一人之身，手足爪牙之相犯，何从计较？孟子乃有三自反工夫，愈修省，愈虚冲，尤见学者用力处。至指之曰妄人，绝之曰禽兽，譬之蚊虫虱子，何足与之校哉？
妄人之横逆，害在一人一时，禽兽奚择，又何难，焉可以不校。处士之横议，害在天下万世，率兽食人，人将相食，不可不辩。
陈仲子，世家也，何待延喘息于残李哉？曰：辟兄离母，焉得不如此？曰：仲子之兄非不友，何以避？仲子之母非不慈，何以离？且即不慈不友，亦无可逃之理。廉士之称固谬，人伦之罪更大。
夜气之清，不敌旦昼之梏；一日之暴，无补十日之寒。
乐正子之从子敖，以𫗦啜为便，孟子之责乐正子，以古道自尊。夫不衷诸道而苟便是图者，未有不失其守者也。师弟良规，发人深省。
羿不能取友而杀身，孺子能择交而免祸。孟子正羿之罪，而许孺子之生，全在取友之端与不端耳。
在沟壑而不恨，丧其首而不顾，此虞人守正之节也。以法驰驱则不获，废法诡遇则不贯，此御者守道之心也。枉已者不能直人，可轻为去就哉？
聚敛以夺民之财，则鸣鼓而攻之；争地以伤民之命，罪岂容于死哉？故曰善战者服上刑。
富贵利达之所以求，与齐人墦间之所以乞，在人看做两样，在君子则看做一样。其情其状，可羞可泣，却是三点不差。惟孟子礼义分明，一介不取，万锺弗屑，故能洞见小人五脏，痛下针砭。学者充其羞恶之心，养其刚大之气，则卓然有以自立矣。
笔端刻薄，岂有宽厚心肠；口中雌黄，必无远大见识。
谈死友之过，道中沟之言。此等心术，试问何如？可以谏，正言以斥之；不可谏，掩耳而过之。
言笑便作圆美态，此是巧言令色；言笑故作刚方态，此是色厉内荏。有识者自宜辨之。
君子耻独为君子，小人亦耻独为小人，多方引诱，以成人之恶为快，惟在我自主持，则此辈无所施其伎俩。
木心不正者，其发矢必不直，非良弓之材也；金质不炼者，其制器必不坚，非精金之品也。人苟心术不正，其为材也缪矣；学问不深，其为器也浅矣。
骄淫之人不可近也，我虽未即骄淫，而耳目濡染，有变易而不觉者。险诈之人不可近也，我虽未必险诈，而势利挤排，有倾陷而不已者。
道义中有全交，势利中无完友。质直敢言者为诤友，善柔顺意者非良朋。
郑卫之音，足以摇荡其性情，珍玩之物，足以移易其嗜好。推之宫室车马衣服，无不以侈肆贻害，皆小人之蛊惑有以致之。学者顾惜身家，断宜猛省。
言无据者不信，事无证者难凭。小人之言，虚无倘恍，樊丰之赞杨震，指为怨怼，石显之赞萧望之，则曰怨望。试问怨有何迹，怼者何言，虚实即可立判，而乃疑其腹心之隐，遽加之罪，可乎？故听讼者无证，不能以定罪；听言者无据，不可以诬人。
闻善则喜，闻谗则怒，此明断之大用也。有不誉之誉，不毁之毁，惟心如明镜，斯物无遁情。
有一言而贻祸百年者，有一事而流毒四海者。听其言似乎可信，即其事亦属可行，而不知其害之无穷。何也？以一人之私，坏天下之公也。
以私喜用人者，原非举天下之才，我喜之耳，不计人之贤否；以私怒退人者，亦非除天下之害，我怒之耳，不计事之安危。如此居心岂有济耶？
奔竞之风炽，则恬退者不能望其光尘；谄谀之习行，则木讷者不能输其诚悃。
简默沉静者，大用有余，轻薄浮躁者，小用不足。以浮躁为才，则必偾事，以沉静为拙，则必失人。
凡事之不近人情者，鲜不为大奸慝。老泉以此定荆公罪案。李师中曰：知鄞县王安石者，眼多白，甚似王敦，他日乱天下者，必斯人也。苏、李二公，可谓有特识矣。然其始，欧阳公爱其文章，为之延誉，文潞公荐其恬退，乞不次进用，朝廷每欲畀以美官，惟恐其不就也。安石果操何术而致此？议论奇辟似才，刚愎自用似果，此安石之大病也。而世不察，群起而推奖之，无有裁抑而曲成之者，故一旦得志，变更法制，毒流四海，其祸及于靖康而未已。至此而后，指安石之奸足以乱天下，至此而后。信苏、李之识，足以定安石，复何益哉？易姤之初曰：系于金柅，贞吉。呜呼！金柅不系，何怪羸豕之蹢躅哉！
安石之奸，不独苏、李之先识也，韩魏公知之，吕诲知之，吴奎知之，唐介、孙固亦知之。此数公者，皆留意人材者也。留意人材，则不以文而以行，不以辩而以心，即安石之文与辩，究安石之行与心，无可疑矣。乃韩维者，会为颃邸记室，每称扬安石，荐以自代。会公亮者，当神宗初召安石，即对以真辅相材。此二子者，引用安石之首恶也。
新法之行，明道先生有君子小人两分其罪之说，不可不知。当其时，君子正直不合，介甫以为俗学，不通世务；小人苟容谄佞，介甫以为有材，能知变通。介甫性很，众人皆以为不可，则执之愈坚。君子既去，所用皆小人，争为刻薄，故害天下益深。故曰：新政之攺，亦是吾党争之太过，成就今日之事，涂炭天下，亦须两分其罪可也。
陈忠肃公瓘，字了翁，因朝会见蔡京，视日久而不瞬。尝以语人曰：京之精神如此，他日必贵。然矜其禀赋，敢敌太阳，吾恐此人得志，必擅私逞欲，无君自肆矣。寻居谏省，遂攻其恶。京闻公言，因所亲以自解，且以甘言啖公。公日：杜诗所谓射人先射马，擒贼须擒王，不得已也。于是攻之愈力。呜呼！公知京之擅私逞欲，可谓明矣。而京且以甘言啖之，卒不能免其攻击，可谓勇矣。
寇莱公准，好士乐善，丁谓出其门。准为相，谓参政，会食都堂，羹染准须，谓起拂之，准正色曰：身为执政，而亲为宰相拂须耶？谓惭不胜准。恃正直而不虞巧佞，故卒为所陷。准尝荐谓才于李沆，沆曰：顾其为人，可使之在人上乎？准曰：如谓者，相公终能抑之使在人下乎？沆笑曰：他日当思吾言。则沆知人之明，过于准远矣，况乎□政拂须之言，更有以启其怒哉！故处小人者，当察其巧佞，而不可以正直自矜。
李文靖公沆为相，真宗问治道所宜先，沆曰：不用浮薄新进喜事之人，此最为先。帝问其人，日：如梅询、曾致尧等是矣。故终真宗之世，数人皆不进用。夫浮薄者不识大体，喜事者妄为更张，文靖之言，不刊之论也。
陈忠肃公瓘为越州佥判，蔡卞为帅，尝为瓘语张怀素道术通神，能呼遣飞禽走兽，至言孔子诛少正卯，彼尝谏以为太早。汉、楚成皋相持，彼屡登高观战，不知其岁数，殆非世间人也。瓘每窃笑之。及将往四明，而怀素且来会稽，卞留少俟，瓘不为止，曰：子不语怪力乱神，以不可训也，斯近怪矣。州牧既信重士大夫，又相谄合，下民视之，从风而靡，使真有道者，固不愿此，不然，不识之，未为不幸也。后二十年，怀素败，多引名士，或欲因是染瓘，竟以寻求无迹而止。非瓘素论守正，则不免于罗织矣。夫人有定识，有定力，祸福不得淆其明，利害不能夺其守。何者？圣贤中正之道为之主也。若忠肃之远怀素，庶几近之。
或问康侯与秦桧厚善之故。朱子曰：秦尝为密教。翟公巽知密州，荐试宏词。游定夫过密，与之同饭于翟奇之。后。康侯问人才于定夫，首以秦为对，云：其人类文若，又云：无事不会后。京城破，虏欲立张邦昌执政，而干无敢有异议，惟秦抗论以为不可。康侯益义其所为，力言于张德远诸公之前。后。秦自虏中归，与闻国政，康侯属望尤切，尝有书疏往还，讲论国政。后来秦太横肆，则康侯已谢世矣。按：秦桧，小人之尤者也，而康侯定夫留意人才，为之赏鉴推奖，盖其才诚有过人者。呜呼！往古来今，未有小人而无才者也，即一饭之顷，一事之当，其能洞悉不爽哉！康侯、定夫且如此，况其下焉者乎？
程子曰：玉之温润，天下之至美也；石之粗厉，天下之至恶也。然两玉相磨，不可以成器，以石磨之，然后玉之为器得以成焉。犹君子之与小人处也。横逆侵加，然后修省畏避，动心忍性，增益豫防，而义理生焉，道德成焉。邵子日：有才之正者，有才之不正者。诗云：他山之石，可以攻玉。其小人之才乎？按此以小人之恶，成君子之美。盖修省至则义理日生，畏惧深，则道德日进，惟君子能善用之耳，苟非玉也，岂能受其磨砺哉？
朱子曰：知人虽难，亦有自然之理。凡阳必刚，刚必明，明则易知；凡阴必柔，柔必暗，暗则难测。圣人作易，以阳为君子，阴为小人，推此以为观人之法。凡其光明正大，疏畅洞达，如青天白日，高山大川，如龙虎之为猛，而麟凤之为祥，磊磊落落，无纤芥可疑者，必君子也。其依阿淟涊，回互隐伏，如鬼蜮狐蛊，如盗贼诅祝，闪倏狡狯，不可方物者，必小人也。君子小人之极，既定于内，则言谈举止亦时露之，而况事业文章，尤粲然可见。小人虽难，知亦岂得。而逃哉！夫以小人为可近者，大都无知人之明者也。邪正混淆，是非错乱，不以小人为非，且以小人为是，陷溺既久，日趋污下，虽欲远之，不可得矣。故朱子知人之说，所宜急讲焉。
男林翼校字。

[book_title]弟子箴言卷九
益阳胡达源清甫。
明礼教
礼曰：乐者，天地之和也，礼者，天地之序也。和故百物皆化，序故群物皆别。又曰：乐也者，情之不可变者也；礼也者，理之不可易者也。乐统同，礼辨异，礼乐之说，管乎人情矣。盖人之喜怒哀乐，发皆中节，则人心之和，即天地之和也，即所谓乐也。人之贵贱尊卑，各安定分，则人心之序，即天地之序也，即所谓礼也。是礼乐即人而具，无事不有，无时不存者也。先王教人之法，礼乐为先。后世礼经尚存，而乐律渐不可考，吾故专言礼教，而兼及乎乐焉。
夫子告子张曰：尔以为必铺几筵升降、酌献酬酢，然后谓之礼乎？尔以为必行缀兆，兴羽籥，作钟鼓，然后谓之乐乎？言而履之，礼也，行而乐之，乐也。圣人言此，见礼乐之切于人，而人之行礼乐，即在日用之间耳。不然，乐节礼乐，学者将从何处下手？
礼是中正的意思，乐是和平的意思。中正而无和平之意，便是礼胜则离；和平而无中正之意，便是乐胜则流。如此看礼乐觉得亲切，故礼乐不可斯须去身。
程子曰：天下无一物无礼乐。且如置此两椅，一不正，便是无序，无序便乖，乖便不和。细释此言，日用之间，无非礼乐之流行矣。
人于尊卑上下，循分尽礼，秩然肃然，及至内安外顺，和气充塞，礼乐四达矣。周子曰：礼，理也，乐和也。阴阳理而后和，君君臣臣，父父子子，兄兄弟弟，夫夫妇妇，万物各得其理而后和，故礼先而乐后。
庄敬日强，安肆日偷。盖肢体安肆，则神气怠弛，故人当燕闲之时，多有疏懈，容貌庄敬则神。气强固，故人当宾祭之时，弥觉肃清。礼者，固人肌肤之会，筋骸之束也。此语最为亲切有味。
壹举足而不敢忘父母，是故道而不径，舟而不游，凡可以辱其身者不为也。壹出言而不敢忘父母，是故恶言不出于口，忿言不反于身，凡可以羞其亲者不道也。故君子一言一动，莫敢不敬也。<
礼之范围处，似小而所关实大，似迂而所系实远。故曰礼者禁乱之所由生，犹坊止水之所自来也。以旧坊为无所用而坏之者，必有水败；以旧礼为无所用而去之者，必有乱患。
冠义曰：冠者，礼之始也，嘉事之重者也。故古者重冠。重冠故行之于庙。见于母，母拜之，见于兄弟，兄弟拜之，成人而与为礼也。成人也者，将责为人子、为人弟、为人臣、为人少者之礼行焉，故不可以不重也。自冠礼不讲，不责以成人之礼，即不知成人之道，无以激发志气，遂至悠忽终身，岂非父兄之责与？
昏义曰：昏礼者，将合二姓之好，上以事宗庙而下以继后世也。是以昏礼、纳宋、纳鴈以为采择之礼。问名、问女之名字。纳吉、得吉卜而纳之。纳征、纳币以为聘。请期，昏姻日期。皆主人筵几于庙，而拜迎于门外，入揖让而升，听命于庙，所以敬慎重正昏礼也。其始则教以德容言功，谨妇职者如此其详；其继则隆以共牢含卺，将爱敬者如此其至。既又共飨奠酬，申之以著代，成之以妇顺。顺于舅姑，和于室人，而后当于其夫，而家道成矣。易曰：女正位乎内，男正位乎外，男女正，天地之大义也，可不敬哉！
顺于舅姑，可以惬夫子事亲之心；和于室人，可以赞夫子齐家之道。如是而后当于夫。当犹称也，有称满之意焉。
男有淑配，女有贤夫，此婚姻之大庆也。或者以势利为重，攀援依附，不论男女之相配，而计财礼服饰之多少，甚至贫富相形，称贷而办，不数年间，衣食阙如，何益于男，何益于女？而为此浅俗之事乎？亦可谓不知大体者矣。礼曰：凡嫁子娶妻，入币纯帛，无过五两。言所聘之币，皆有定制，不可侈也。从宜从俗，守礼者当斟酌行之。
女之嫁也，必敬必戒，而适高门者益谨；妇之归也，必钦必顺，而事大族者愈恭。故曰：嫁女必须胜吾家者，娶妇必须不若吾家者。
女之贤，婿之福也；媳之贤，家之福也。爱女过于爱媳，其情私，爱媳直如爱女，其见大。
礼始于谨夫妇，莫先于严男女之别。男女有别，则礼义廉耻之大闲立矣。闾阎贫约之家，内外或无限隔，不相回避；即富贵阀阅之家，亦有礼教不严，男女杂坐，习俗相沿，恬不为怪，越礼之事即由此起，可不戒乎？内则曰：男不言内，女不言外，非祭非丧，不相授器。其相授，则女受以篚；其无篚，则皆坐而奠之，而后取之。春秋传曰：妇人送迎不出门，见兄弟不逾阈，云有别也。
姊妹之亲，天属也，而有同席共食之嫌；嫂叔之亲，人属也，而有授受不亲之戒。制礼之意，盖谓虽亲必严，虽微必谨，惟其别耳，况其疏且远者乎？故别之一字，所以立千古人道之闲，即以判万世人禽之界。
丝麻布帛，妇成之；委积盖藏，妇守之。古礼之责于妇人者如此。后世糟糠之妇，每有躬亲劳苦，朝夕不遑；至于膏梁之女，则多自耽安逸，晚寝晏起，琴棋书画之事，即或留心，无济于用，而丝麻布帛，委积盖藏，漠然罔知所措，妇职不修，未可以为训也。知礼者申明以教之，可以止淫，可以成家，可以正俗。
内则曰：子妇无私货，无私蓄，无私器，不敢私假，不敢私与。夫人子之身，父母之身也。身且不敢自有，况敢有私财乎？若父母异财，互相假借，则是有子富而父母贫者，父母饥而子饱者。贾谊所谓借父耰𬬺，虑有德色；母取箕帚，立而谇语。不孝不义，孰甚于此！
子思曰：丧三日而殡，凡附于身者，必诚必信，勿之有悔焉耳矣。三月而葬，凡附于棺者，必诚必信，勿之有悔焉耳矣。呜呼！此人子哀恸急切之时，如有一亳未尽之心，悔将何及哉！回忆先慈汤恭人，乙卯大故时，家大人方在病中，四弟亦患时疾，痛苦莫胜。五七弟年皆弱小，环泣床下，而吾知识昏聩，棺木既非良材，灰漆亦未坚固，不孝之罪，终身无可补救，悔何及哉！读礼者必须慎之。
王制曰：大夫士、庶人三日而殡，三月而葬。左传曰：大夫三月，同位至；士逾月，外姻至。盖士之礼，逾月即葬，庶人之礼，事具即葬，有故亦许至三月，逾三月则不可也。乃有惑于风水之说者，迟延数年，留伏尸于室家之内，积阴气于城郭之中，死者不得归土，生者何以自安？且葬师之说，以为子孙贫富贵贱、寿天贤愚，皆系于此，而其术又各不同，争论纷纭，无时可决。独不思昌盛之家，其祖宗并不谋地，谋地之家，其子孙未必昌盛。何也？心地可发，阴地从之，天理不昧，地理成之，求其心之所安，勿惑于说之无据者而已矣。
然则地可不择乎？曰：陵谷变迁，或为耕犁所侵，或为流水所荡，或近城郭，或邻屋宇，皆非安静长久之区。司马温公不云乎，孝子之心，虑患深远，恐浅则为人所掘，深则湿润速朽，故必求土厚水深之地而葬之，所以不可不择也。
释道之说，不必攻也。追荐之事，断不可信。温公曰：世俗信浮屠，诳诱，于始死及七七百日，期年再期，除丧，饭僧，设道塲，或作水陆大会，写经造像，修建塔庙，云为死者减弥天罪恶，必升天堂，受种种快乐；不为者必入地狱，剉烧春磨，受无边波咤之苦。殊不知人生含血气，知痛痒，或剪爪剃发，从而烧斫之，巳不知苦。况于死者，形则入于黄壤，朽腐消灭，与木石等，神则飘若风火，不知何之。借使剉烧春磨，岂复知之？且浮屠所谓天堂地狱者，亦以劝善惩恶也，苟不以至公行之，虽鬼可得而治乎？其言可谓深切著明，有识者信之。
礼曰：孝子之事亲也，有三道焉：生则养，没则丧，丧毕则祭。养则观其顺也，丧则观其哀也，祭则观其敬而时也。故礼有五经，莫重于祭。尊卑上下，祭有定分，不可越也；笾豆牲醴，祭有定物，不可略也。春露秋霜，祭有定时，不可忽也。尤必加之以俨恪，而后可通于鬼神。故其斋也，俨若思之，其祭也如将见之。
程子曰：某尝修六礼，大略家必有庙，庙必有主，月朔必荐新，时祭用仲月，冬至祭始祖，立春祭先祖，季秋祭祢，忌日迁主，祭于正寝。犹正堂也。凡事死之道，当厚于奉生者。人家能存此等事数件，虽幼者可使渐知礼义。司马温公曰：国家时祭用孟月，私家不敢用，故用仲月。
朔旦，家庙用酒果，望日用茶，重午、中元、九日之类，皆名俗节。大祭每位用四味，请出木主，俗节止二味，酒止一上。此朱子之说，缘情定礼，申其爱敬之诚而己。韩魏公尝行之于俗节，荐以时食，则谓之节祠云。
居丧于四时正祭则不敢举，而俗节荐享，则以墨衰行之。盖正祭三献受胙，非居丧所可行，而俗节则惟普同一献，不读祝，不受胙也。此朱子之说，谓居丧者虽不行祠庙之正祭，而俗节荐享，亦有所不敢忽焉。
忌日祭，只祭一位。是日人子思念其亲，不饮酒，不食肉，不听乐，素服以居，夕寝于外，故君子有终身之忧也，故忌日不乐。
礼经无墓祭之文，自汉代有上陵礼，厥后遂以成俗。唐世礼重拜扫，每逢寒食日，田野道路，士女徧满，皆上坟茔，故诗有坟上无新上，此中白骨应无主之句。朱子谓先正皆言墓祭不害义理，是人情有不能恝然于祖宗者，即礼意之所以缘情而生者也，而必曰墓祭非古乎？
传有之：明于天地之性者，不可惑以神怪，明于万物之理者，不可罔以非类。朱子曰：人
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:37:13-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>