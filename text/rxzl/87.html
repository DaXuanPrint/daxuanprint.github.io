<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,五经蠡测原序,五经蠡测卷一,五经蠡测卷二,五经蠡测卷三,五经蠡测卷四,五经蠡测卷五,五经蠡测卷六,五经蠡测全文在线阅读,五经蠡测全文在线下载,大玄古籍书库">
<meta name="description" content="六卷。明蒋悌生(生卒年月不详)撰。悌生字仁叔，福宁州(今福建霞浦)人，洪武初举明经，任本州训导。此书乃作者为避元末战乱，潜遁蓝田深谷中修研经籍，时有所得，辄笔录而成。内容包括《周易》、《尚书》、《毛诗》、《春秋》。书名为五经而实只四经，是因此书在蒋悌生时并未定稿传世，直到明嘉靖十七年，浮梁闵文振纂修州志，始得书稿于其后人，序而刻之，其时原稿已残缺不全，《礼记》部分已全佚。今所见传本中说经之文或大写或夹注，有些只有经文或章句之目而无训释，体例散乱，正说明此书为草稿而非定稿。悌生解经虽以宋人为主，却并不墨守宋">
<title>五经蠡测_蒋悌生_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">五经蠡测</span> <br/>
          作者： <span class="inputVal" id="bkauthor">蒋悌生</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]79475</span> <br/>
          说明： <span class="inputVal" id="bkdec">六卷。明蒋悌生(生卒年月不详)撰。悌生字仁叔，福宁州(今福建霞浦)人，洪武初举明经，任本州训导。此书乃作者为避元末战乱，潜遁蓝田深谷中修研经籍，时有所得，辄笔录而成。内容包括《周易》、《尚书》、《毛诗》、《春秋》。书名为五经而实只四经，是因此书在蒋悌生时并未定稿传世，直到明嘉靖十七年，浮梁闵文振纂修州志，始得书稿于其后人，序而刻之，其时原稿已残缺不全，《礼记》部分已全佚。今所见传本中说经之文或大写或夹注，有些只有经文或章句之目而无训释，体例散乱，正说明此书为草稿而非定稿。悌生解经虽以宋人为主，却并不墨守宋学，对前人成说多所订正，又提出了不少新的见解，尤为后人所称道，认为他名虽不及熊朋来，书则实在朋来上。但由于书稿成于穷山，所见书籍有限，考据引证非其所长，成为该书主要缺陷。取名“蠡测”，含义也正在于此。今存有明嘉靖十七年蒋世滋刻本，清通志堂经解本。</span> <br/>
          封面： <span class="inputVal" id="bkimg">Z_4488.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]五经蠡测
[book_author]蒋悌生
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]79475
[book_dec]六卷。明蒋悌生(生卒年月不详)撰。悌生字仁叔，福宁州(今福建霞浦)人，洪武初举明经，任本州训导。此书乃作者为避元末战乱，潜遁蓝田深谷中修研经籍，时有所得，辄笔录而成。内容包括《周易》、《尚书》、《毛诗》、《春秋》。书名为五经而实只四经，是因此书在蒋悌生时并未定稿传世，直到明嘉靖十七年，浮梁闵文振纂修州志，始得书稿于其后人，序而刻之，其时原稿已残缺不全，《礼记》部分已全佚。今所见传本中说经之文或大写或夹注，有些只有经文或章句之目而无训释，体例散乱，正说明此书为草稿而非定稿。悌生解经虽以宋人为主，却并不墨守宋学，对前人成说多所订正，又提出了不少新的见解，尤为后人所称道，认为他名虽不及熊朋来，书则实在朋来上。但由于书稿成于穷山，所见书籍有限，考据引证非其所长，成为该书主要缺陷。取名“蠡测”，含义也正在于此。今存有明嘉靖十七年蒋世滋刻本，清通志堂经解本。
[book_img]Z_4488.jpg


[book_title]提要
【臣】等谨按五经蠡测六卷明蒋悌生撰悌字叔仁福寕州人洪武初以明经官训导是书乃元季避兵蓝田谷中所作嘉靖戊戌【案原序内不题年号但称戊戌以序中一百六十余年语推之知为嘉靖十七年】浮梁闵文振纂修州志始得稿于其裔孙宗雨序而刻之前有洪武庚戌悌生自序凡易一卷书一卷诗三卷春秋一卷后有文振附记曰右五经诗说独多易书次之春秋为少礼记亡阙今犹题曰五经蠡测仍其旧也云云今观其书或载经文或但标章句之目所说或大书或夹注体例絶不画一盖犹未成之藁草又尚书大甲篇首有曰诗书小序前已详言之矣然以前絶未论诗书序则不但礼记散佚并尚书亦有佚脱也其说易多斟酌程传本义之异同如解颐卦虎视耽耽其欲逐逐谓大臣之求贤为助如虎之求肉为食穿凿太甚如解龙战于野谓坤不得称龙龙即乾卦六爻之龙隂盛而与之战嫌于旡阳故称龙以明阳未尝旡则立义特为正大其说书于蔡沈集传多所订正解盘庚疑有错简三章未免因王栢谬说又加推广至于髙宗肜日谓果为髙宗之事则当称王不当首称庙号用邹氏音释之说以为租庚祀髙宗亦不为无见其说诗谓小序因有纰缪而未子疾之太甚于诸篇同异务持两家之平在元明之间可谓屹然独立无依门傍户之私至其以鸤鸠为美周公乃豳风之诗错简入于曹风则又臆断之余习矣春秋仅说滕子来朝子同生夫人姜氏逊于齐夫人姜氏防齐侯于禚公及夫人防齐侯于阳谷齐仲孙来六条【案逊于齐与防禚合为一条】而仲孙一条与阳谷一条年月又复颠倒其说不甚主胡传然既曰胡传不合笔削之初意又曰圣人复生亦有取于胡氏之言又何必一一尽合于笔削之初意则于胡传亦尚在疑信间也大祗僻处穷山罕窥古籍于考据引证非其所长而覃精研思则徃徃有所心得名虽不及熊朋来书则实在朋来上也乾隆四十二年三月恭校上
总纂官【臣】纪昀【臣】陆钖熊【臣】孙士毅
总　校　官
【臣】　陆费墀

[book_title]五经蠡测原序
愚防读书略晓文义其或未通师友问辩既退犹有疑未释者及壮至老其素所尝疑輙寻经传本防反覆参究旁摭证据疑终未能解所恨穷居僻处孤陋寡闻不能访求良师益友以质所疑每欲笔而志之以俟后之同志又恐获僭议先儒之罪握笔屡投者有日今老矣輙复编而纪之名曰蠡测盖以愚之肤识浅学而敢轻议先儒得失亦犹以蠡测海多见其不知量之意庶几他日见者末减僭逾之罪并以平日读书传义之外已意管见作为衍説类附于后或者穷经有知我者于中取其一二焉亦以见愚之素心非敢妄为是言也洪武庚戌八月甲子后学蒋悌生仁叔序

[book_title]五经蠡测卷一
明　蒋悌生　撰
周易
大象
上一句是天地万物之象下一句是人事万物有自然之象故人事有当然之则以用也万物本乎天人能取法于天用天之道以修人事则事事当理而不违帝则矣【大象之例虽一律然六十四卦之中亦随时取象取义未免变易小殊有取法而修己德者如乾坤之类是也大抵此义居多亦有法其象而修人事者如师比履颐之类是也有惩其失而致戒者如讼剥之类是也有因其时而随所宜者如屯防随之类是也有兼理义时意而言者如泰否同人大有之类是也有当其时而无所爲者如需卦之类是也有因其名而广其理者如节涣之类是也有绎其意而施诸用者如豫卦之类是也有推其理而致其功者如噬嗑丰之类是也以是数者求之六十四卦之中大扺不越乎此然其用天之道以修人事则一而已】
卦爻中隂阳交错刚柔相应
天地闲一隂一阳而已六十四卦皆隂阳交错而成自始至终皆二卦相对待乾坤坎离颐大过复姤剥夬中孚小过此十二卦六爻隂阳各相对待其余卦皆卦体翻转相对待干交于坤爲咸恒坤交于干爲损益咸恒坤外干内隂包阳有男女交构之象故二卦彖辞多取男女交感之义损益干外坤内阳包隂有君上统民之象故二卦多取民事损益之义刚柔相应乃卦中大义凡卦爻皆以相应而致吉亨不相与而致凶咎凡卦八纯卦皆无应与六爻皆有应与惟泰否咸恒损益旣济未济八卦爲然盖乾坤爲万物之宗六子之父母二卦纯体对待子上两相应与非如他卦隂阳交错自爲应与乾坤二卦三索而成八卦八卦交错而成六十四卦然后万物生焉乾坤之德广大故彖辞只賛其德之盛言之不足又作文言以敷畅其义不必言其应与而彖辞中所谓资始资生顺承德合等语又即含刚柔应与之义乾坤居首屯次之彖辞先言刚柔始交而难生首发刚柔应与之义所以明天地不交刚柔不接则万物无由生天地交刚柔接然后万物生生不穷他卦中但有刚柔相应彖象必取其善在二五爻尤为至善彖辞不言者鲜坎离亦不言应与者坎中实有笃实之德离中虚有文明之德亦两相应与不待言也万物皆天地所生故乾坤居上经之首民生非水火不食故坎离居上经之终乾坤二体交而成咸恒居下经之始坎离二体交而成既济未济故二卦居下经之终乾坤爲天地隂阳之全体咸恒爲人道隂阳之大用坎离爲天地水火之全体旣济未济爲人事水火之大用震巽艮兑爲雷风山泽于民生日用视水火爲差缓故此四卦混系于下经杂卦之中圣人序易篇次亦不茍也乾坤二体互分上下爲泰否六爻皆有应与彖辞不言者天地交而万物生天地不交而万物不生此义尤大故彖辞直言小往大来大往小来而不取应与之义至艮卦乃言上下敌应不相与也未济之终又言虽不当位刚柔应也可见此义甚大
干
九四或跃在渊无咎【程传云渊龙之所安朱义谓渊爲空洞不测之所虽小异大抵或字爲未定之辞文言明说或之者疑之也疑之故无咎盖圣人到此位此时居臣民之上人君之下位已逼于君故不敢有固必之心若有固必之心则危而有咎矣后世大臣世子居逼君之地居之无怍行之不疑而卒致大咎者多矣不知或字之义也】
文言初九曰濳龙勿用何谓也子曰龙德而隐者也不易乎世【程传解不易乎世谓守其道不随世而变朱义曰不变其所守尝反覆读经易字恐此易字当与天下有道丘不与易之易同义盖言道之行则可以变易世俗道旣不行不能变俗是以不能成名旣不能成名则宜退遯而隠然不见是而愠者常情也不见是而无闷者圣人之德之盛也虽然圣人之心曷尝一日而忘天下哉行道而济时者圣人之本心故曰乐则行之不用而隠遯者非圣人所愿欲也故曰忧则违之虽然其进其退莫不求至理之所在未尝枉道以徇人也故曰确乎其不可防若易字作不随世而变说则与国有道不变塞国无道至死不变之义同与下文确乎不可防语似重复若作不能变俗说则于潜隐之义为切文意亦顺】
九二龙德正中【程传曰以龙德而处正中者也在卦之正中爲得正中之义此正中字与他卦正中义异他卦九居五爲居中得正九居二爲中阳居隂位为不正中重于正中则无不正正未必中此他卦二五爻之例惟乾卦九二言其德其位正合乎中其德已盛其施已博但未居君位耳非他卦可比】
九三居上位而不骄在下位而不忧【圣人处此地位进则逼于上而时或未可退则人共知而不得潜最人所难处也圣人惟务进徳修业而已时进则进时止则止我何心哉于我何与焉若出于有意则骄忧生矣故干干因其时而惕时字正解爻辞终日夕之义见圣人省察之心无少间断也】
进德脩业【此四字乃一章之纲领忠信所以进德乃进德之基本知至至之可与几也爲进德之大用脩辞立诚乃修业之本体知终终之爲修业之成功上二句皆以所以贯之言惟其根本如此是以能如此也下二句皆以可与贯之言惟其积功如是是以可与如是也进德字与至字相应居业字与存字相应进则必期所至居则欲其常存朱子言夫子系辞最精宻可玩味此类是也居上不骄在下不忧至虽危无咎则进德修业成功之效验也】
九四君子进德脩业欲及时也【欲字可见乐则行之忧则违之之意非爲邪非离羣便见确乎不抜之意莫非圣人事虽所处之时位不同而处之之道则无二致九四之位已逼君其进退之难尤甚于九三故或上或下非有心于爲邪或进或退非有意于离羣但看时之可否时之可进而上可退而下皆随时之宜初无恒无常皆疑而不敢必之辞皆释九四爻辞或字之义】
君子学以聚之问以辩之寛以居之仁以行之【学聚问辩即进德之事寛居仁行即居业之事前于九三言此复于九二言之所谓有隐显而无浅深者此也】
九三上不在天下不在田九四上不在天下不在田中不在人【此一节申言危惕之义及或字之义于九四加中不在人一句可见九四地位视九三其进退上下尤爲难处可见惟随时尔○人指九三】
坤
元亨利牝马之贞【程传作四德说朱谓坤之德常减于干之半其义爲宻干文言曰不言所利大矣哉坤即言所利他卦皆然可见朱义宻】
六三象曰或从王事以时发也【程传谓夫子惧人之守文而不达义也故从而明之今详爻辞或字已有此义言人臣之道虽当含晦其章羙而贞固守此然于王事当爲之时亦或可从又不可一守晦黙无爲但不可有其成功以终王事则爲臣之道得矣象文以时字正释或从字】
上六龙战于野其血黄【龙即乾卦六爻之龙也坤象不得称龙称龙战者言隂与阳敌也臣子之于君父妾妇之于其夫其盛已极势与为敌浸生陵替不安其分吕武之祸滔天不可言又如唐太平安乐二公主斜封墨敕所谓疑于无阳也于野者出其分外之地也非常道也悖理犯分事必无成故致两伤如吕武可见嫌于无阳此无字当与无献子之家之无同谓不有之也谓其嫌于无阳故称龙以明阳未尝无如臣子虽有无君之心而君父之尊自若非所宜犯犹未离其类也故称血焉血隂属如臣子虽有犯分之举而终名为臣子是未离其类也其血黄只是形容两伤形状不祥之徴其象如此凶不言可知圣人于隂极之爻发此义垂训大矣○天地闲一隂一阳相爲消长循环不穷如剥卦剥于上则复于下纯阳之月隂已生于下纯隂之月阳生亦然未尝无也自天道言之隂从阳坤承干常道也何可相无自人事言之小人盛极必生无君之心故圣人于坤上六爻特此义其曰嫌于无阳嫌之一字可见圣人扶阳抑隂之意亦就人事上说】
六二文言曰直方大不习无不利则不疑其所行也【固有之善安而行之何疑之有】
六三文言曰隂虽有美六五文言曰美在其中【隂有阳错综然后成文重隂独隂安能成文六三隂爻阳位是隂中有阳故曰含章六五亦然故曰文在中也至上六则纯隂之极故有嫌于无阳之戒隂虽有美隂含阳故称有美重隂独隂不可谓美六三犹未中六五隂居阳位又居中故曰美在其中而畅于四支比六三徳为尤盛】
屯
六三即鹿无虞惟入于林中【三以隂柔陷于一隂之中全无所见乃昬而不明之象如入于深林之中左右前后皆无引导指示之人也○小象以禽字与穷字叶韵可见一东与侵字叶诗绿衣风与心叶韩文盘谷歌深与容叶古人叶韵皆不茍】
六四求防媾【指求初九】往吉【指从九五凡退下爲来进上爲往】象曰求而往明也【六四虽隂下有初九阳刚爲正应又近于九五阳刚之君故曰明六四之明可见六三以隂而复陷隂中其昬暗宜矣　卦爻有两利建侯彖辞利建侯指草昧之时当爲初九利建侯指一阳在下当建立爲侯以能匡济】
蒙
彖初筮吿【指九二】再三渎【指初三四羣隂有渎防之象六居四以隂居隂承乘应又皆隂无闲发之者其困甚矣蒙六四之才位与屯六三同而蒙六四爲甚故爻辞直言困吝而不言所以】
象曰山下出泉蒙君子以果行育德【山突立于前有不可移易之象泉出有渐涵浸渍之象君子观山之象当果决其所行而不爲他物所移观泉之象当涵泳其德使优防厌饫然后爲有得】
初六利用刑人用说桎梏以往吝【初六之蒙人之始犯于罪由其心蒙昧未审于令非故犯者治之之道当寛猛相济使恩威并行则民易从若専用刑往而不知反则下无完民是可吝也夫刑非得已而用者用刑以发其蒙正欲使民有知不犯而脱其桎梏亦刑期无刑之意】
九二包蒙吉纳妇吉子克家【阳则明隂则蒙以一阳而统御羣隂故曰包蒙以阳刚而应与皆隂故又曰纳妇以刚中之才在下而任在上隂柔之事又如贤子能干父母之蛊无往而不得吉也】
六四困蒙吝象曰困蒙之吝独逺实也【阳爲实隂为虗六四陷二隂之中故曰逺实蒙六四之困亦屯六三之入林】
六五童蒙吉【已之才不足而能信任贤才吉孰大焉太甲成王任伊周而致治童蒙之吉也自古人君蒙闇未有如刘禅者能信任孔明而蜀大治况其他乎】
需
【需待也以刚健之才遇险陷在前当容忍待时用柔而主静若不度时势恃刚忿躁而骤进取败亡必矣初九去险尚逺以用恒免咎九二渐近险小有言亦以用柔守中而终吉九三已迫于险象复发其义言敬慎不败六四已伤于险以柔而不竞能出自穴故象曰顺以听也上六险陷之极入于穴无可出之理亦以能敬终吉然则需待之时能含忍守敬皆可以免祸需之时义大矣汉楚之争汉王之伤于血者屡矣鸿门之屈己汉中之受封趣印王齐皆以柔忍须待而终得吉子房平时盖有得于筮前之占矣出自穴程传以穴爲物之所安朱义以穴为坎陷朱说为宻】
上六不当位【当字当平声】
讼
【序卦饮食必有讼诗云民之失徳干糇以愆此饮食争讼所由起也】
不利涉大川【凡卦辞遇坎有大川之象遇干刚有利涉之理需干下坎上干刚上进故利涉讼坎下干上干坎违行故不利渉】
九二象曰自下讼上患至掇也【爻辞本无此意夫子特发明此义以垂训言在下之人当守分不可讼上若不安分则祸患如掇拾然掇如摘花拾芥之属言最易也　昔有里人爲吏欲讼其本官筮得此爻予戒之曰据此占此事切不可作作则必自取凶祸其人不信终讼不已卒至亡家防身圣人垂训爲万世之寳不可不信从也　凡坎卦中实爲有孚之象需讼二卦二体皆中实故文皆言有孚但需卦干内坎外而爲需乃阳刚之才待时而动必至光显亨通讼卦坎内干外而成讼未能亨通必窒塞危惕又必得中而后吉也　险健始成讼险刚而行刚以险患故六爻质禀居柔皆得吉上九居讼终不言凶者爻辞意谓纵便讼胜尚无所得况有不胜其所防多矣或者设戒如此暂得之辞】
师
六五田有禽利执言长子帅师弟子舆尸【程传训众主朱义训挠败师徒恐二说皆可兼存言命将出师而又以小人参之则必致败军但训作众主则与长子帅师为反对其义尤切执言程传训奉辞伐罪朱义因上文田有禽训爲抟执以言字为语辞恐程说为宻况后世义兵之举皆曰仗义执言岂不明甚　又案田有禽恐当时卦爻中必有此象当细观之此卦上坤爲土又以全体观之本爲纯坤而一阳来居二爻乾卦九二曰见龙在田以六爻上下而言则二爻正当田位阳动物也爲动物来入于田爲田有禽之象禽在山林固无事于猎取今入于田则害我禾稼畋而执之宜也犹蛮夷猾夏寇贼奸宄当奉辞声罪以致讨长子帅师可也又以弟子众主之是自取凶咎也长子指九二弟子指三四皆隂柔小人也或弟或子非一之辞本不宜用乃在上之人以亲信之故而以偏爱信任之防败谁咎乎】
比
不宁方来后夫凶【当不宁之时必求其可爲依归者而往依之务在速决而勿怀犹豫汤之汤诰武之武成当时诸侯岂有后至者乎夫程传谓强立之称朱语録引左传前夫后夫为证恐皆不必如此说但男子皆可称夫下至庶民上至邦君皆可通称左氏华元曰夫其口众我寡指筑城民也如汉祖龙兴时良平信等杖策来归曷尝敢后又如光武时窦融举国内附岂非不宁方来而得吉如隗嚣辈降旣晚寻复叛逆卒致亡灭后夫凶之谓矣】
象曰地上有水比先王以建万国亲诸侯【师大象曰地中有水师君子以容民畜众地中有水与地上有水象颇相近容民畜众与建国亲侯义亦相类但地中有水未免有渊潜之象故容民畜众气象亦差狭小地上有水则如江河淮海其象显著广大故建万国亲诸侯气象极广大非容民畜众之可比○凡卦有卦德坎险卦德也自屯蒙至此凡六卦皆有坎体彖辞皆以险明其义屯曰动乎险中震坎二卦德也蒙曰山下有险险而止蒙坎艮二德也需曰险在前也刚健而不陷干坎二德也讼曰上刚下险险而健讼坎干二德也师曰行险而顺坎坤二德至此卦坤下坎上独不言险者一阳居九五为君位而众隂顺从之爲圣明在上亿兆归附万国咸宁之象险字不容言也　又如蹇曰险在前也见险而能止知矣哉坎艮二德也需险在前刚健而不陷故爲需蹇亦险在前既非刚健之才见险而能止亦可以爲智困曰险以说兊坎二德也节曰说以行险坎兊二德也凡彖辞例先以卦徳释卦名义然后徐解彖文又如井涣有坎体而彖辞不言险者井以养民难以语险涣散之时亦不可言险旣济未济皆有坎而亦不言险者旣济刚柔皆当位未济三阳皆失位此义尤大故略险而不言也朱子谓夫子所系之辞最精宻此类可见举此一卦之徳而论则八卦之德可以类而推矣】
初六象曰比之初六有他吉也【案爻辞有孚凡两更端及盈缶等语象辞皆畧之直举初六为言可见比之要道在乎始先始则心有诚后则非诚心爻辞意谓初六之比有孚已得无咎况其孚诚又充实而不尚文饰则其终又当有他吉也有他者出其望外之谓也此义与卦辞后夫凶之意相明】
六三象曰比之匪人不亦伤乎【自天子至于庶人未有不择交而能安其身者子曰因不失其亲亦可宗也况当不宁之时尤宜慎择马援见光武曰此时不惟君择臣臣亦择君此之谓也六三隂柔之才而承乘应皆隂所交皆小人安能久而不变春秋之时有朝相盟而暮相攻伐者岂非不亦伤乎之义乎】
九五【小象中与禽又相叶】
上六比之无首无所终也【即卦辞后夫凶之义】
小畜【小畜以一隂而畜止五阳隂先于阳终非正道故不和而无雨故初九复自道象曰其义吉也九二牵复吉象曰亦不自失也九三以阳比于隂便得夫妻反目之象其凶可知六四又以巽顺而得无咎至九五居尊位而羣阳从之乃有富以其邻之象吉不言可知至上九则为畜之终隂阳和而雨宜若吉矣乃为之戒曰月几望君子征凶其警惧之意益深可见圣人扶阳抑隂之意明甚易为君子谋不为小人谋也】
象曰有孚挛如不独富也【此乃仁者散财以得民之象盖一隂畜止五阳为君子受制于小人之时一有君子在上能散己财博施济众则众心归之必得行其志愿其吉可知程传释邻为五阳朱义以邻为四上二爻恐程説为长泰六四曰不富以其邻阳实隂虚实则富虚则不富自古虽圣贤豪杰欲举事必先积财谷然后可动大众如乃积乃仓爰方啓行之类可见故此二卦二爻之文义富以其邻事必克济不富以其邻事必无成吉凶不必言也○又如谦六五亦曰不富以其邻以象而言皆隂爻乃言不富以卦徳而论则谦徳非泰卦小畜可比直如汤以七十里文王以百里方可以当之徳盛为众心所归富不富又不足言也】
履
履虎尾不咥人亨【此上当脱一履字非卦名履虎尾三字乃是占辞分一字作卦名不成文理卦之所以得名为履者以柔履刚故也刚履柔常事不言柔履刚不常故言可见圣人好阳而恶隂也然以卦徳而言説而应乎干以是道而行则虽履危地而不至伤害也程传曰履践也借也以柔而履借于刚故为履殊觉费力纵然如此説履帝位而不疚作履借説全不通矣朱义谓和説以蹑刚强之后亦是践履之义后又见朱子语録云伊川云履借説得生受则当时朱子亦已致疑今徐而观之只是详玩彖辞文义甚明白平易何用巧説不知程子当时何故主此説程子在日易传未尝轻示人常藏在书箧中言俟我长一年见识进一歩所见又别及至属纩之时然后出授门弟子恐此等説或犹是未定之论故也】
初九素履往无咎【一阳在下上无应与为贤才处下上不闻知之象但素其位而行不愿乎其外故象曰独行愿也】
九二履道坦坦幽人贞吉【以阳而居中处柔上无应与为贤人在否守分乐道之象其所行坦荡心广体胖不求闻达者故象曰中不自乱也初二二阳爻颇相类皆以上无应故志在守其素分不思进取若有应而志有所系则不安素愿而中心乱矣】
六三眇能视跛能履履虎尾咥人凶武人为于大君【眇本不能视而自谓能视跛本不能履而自谓能履乃昏庸之才刚愎自用所行皆危陷凶毒之事居臣位而攘窃国柄不良之状不可殚述故象辞条陈而析解之又一例也】
九四履虎尾愬愬终吉【四正当虎尾之象本为危地但以志柔故恐惧而得终吉人能常存戒惧虽危亦免咎也】
九五夬履贞厉【以刚居刚正当君位率意而行无所疑忌下无应与又为人臣无匡济之道有媚説之象语曰予无乐乎为君惟其言而莫予违也诗曰具曰予圣谁知乌之雌雄正当此爻之义以是而行鲜不危矣】
泰
六四翩翩不富以其邻不戒以孚象曰翩翩不富皆失实也不戒以孚中心愿也【四以隂居柔为小人居大臣之位之象三阳上进其势强盛不可遏小人固位贪禄之心恐其夺己所有故率其党类协谋拒之故有翩翩不富以其邻之象翩翩疾貌三隂相连为邻象其志同故虽不告戒而自有期信故象曰中心愿也然小人失众心故曰不富虽翩翩疾起中心同欲终必无成此爻辞与小畜九五爻义参防方有味二爻皆不言吉凶而事有成败则吉凶存焉富与不富异而能以其邻则同如春秋书齐桓防诸侯同盟于幽之类传者曰书同盟志同欲也齐桓之同盟同辅王室为美后如晋防诸侯于平丘之类同病楚也伯业衰矣亦书同盟传者曰欲为善者同为善欲为恶者同为恶与二卦二爻皆曰以其邻之义相表里】
否
六二大人否亨象曰不乱羣也【二居二隂之中上应九五阳刚之君终不陷于小人之党此爻与复卦六四中行独复爻义相似】
九五休否大人吉其亡其亡系于苞桑【九五虽有阳刚中正之才足以休否然当否之时不可不深致其戒故曰其亡乎其亡乎彼小人之固结犹似苞桑然不可轻易视之也其者疑辞如其然岂其然之其恐小人之易进而难退否道之易成而难亡唐五王讨武氏之乱而不并去武三思后悔无及岂非不知苞桑之戒乎○泰否二卦隂阳消长恰相似彖辞亦只平解至六爻当隂盛处必为君子思患豫防计隂消时即不言之圣人之情见矣】
同人
初九象曰出门同人又谁咎也【未出门之前初无心于同人及既出门之后遇道同志合者则与之同道不合者则敬而逺之理义胜其私心又何过咎之有】
六二同人于宗吝【不顾贤否是非而惟族党是与此乃比而不周同而不和私心胜而理义亡是可羞吝也】
九三伏戎于莽升其髙陵三嵗不兴【九三以弱敌强以下攻上以逆犯顺理势皆不宜积三嵗之久而不改由其志刚故也故象曰安行也谓莫若安分而行之为愈言纵久而终必无成也】
九四乘其墉弗克攻吉【四与三其始无甚异但四居柔乘墉之时犯非其分力又非敌若不息必至于困此所谓知难而退者故得吉也春秋晋纳邾子于邾弗克纳春秋美之正与此爻同义但晋纳邾子非力不能直以非义而不敢其事为尤美】
大有
九二大车以载有攸往无咎【大有之时骄则生非心奢则耗其财不能常保其富有若在上之人当天下富庶之日恃其富强妄生事端或肆意宫室苑囿或开边拓境逺事四夷以致海内虚耗者有之当是之时必得上有善政然后庶民得以安享其所有九二以阳刚中正之才为六五柔顺之君所倚任众阳之所同归盖上下皆赖以为安者由其毅之才足以任重而道逺大车以载任重也有攸往者道逺也故象曰积中不败也不败者无咎之谓也】
谦
【六十四卦六爻吉凶悔吝皆不能无如干徳最盛上九亦有悔惟谦卦六爻皆吉可见圣人至徳莫有盛于谦者尧之允恭克让舜之温恭禹之不矜不伐汤之俭身若不及文王徽柔懿恭望道如未之见吾夫子出言輙曰君子之道四丘未能一焉君子道者三我无能焉皆自谦也今之学者有只能片善便自矜伐盍观前圣行哉○益賛于禹曰满招损谦受益时乃天道谦之义原于此】
豫
九四由豫大有得勿疑朋盍簪【九四以一阳贯于五隂之中上下五隂似髪四有横簪聚发之象盖大臣居近君之位天下安危皆萃于一己之身当以身任天下之重不必疑虑若以小嫌懐疑有所顾虑则天下或不得其安乐矣若伊尹之阿衡周公之四国是遒太甲之不惠成王之疑伊周固有所不暇恤惟尽己之忠诚而已此所以能成天下之豫乐也】
随
动而説随【程传谓説而动动而説皆随之义朱子语録云但当言动而説不当言説而动凡卦体卦徳皆从内説出去又曰动而説成随巽而止成蛊朱説良是】
象曰泽中有雷随君子以向晦入宴息【程传曰雷藏泽中泽随以动故君子观象随时而动昼则自强夜则宴息朱义曰雷藏泽中随时休息语録又曰既曰雷动何不曰君子以动作乃雷入地中之象雷随时藏伏故君子亦随时休息朱义为宻】
蛊
【程传释蛊之义固已详备朱义云蛊者前人已壊之绪此一语极是明切且诸爻义皆切当巽而止所以成蛊非治蛊也如卦之才有大善乃所以治蛊也利渉大川治蛊之道当备歴险阻艰难先甲后甲治蛊者当新其始而预虑其终此乃卦义诸爻义皆含此意】
象曰君子以振民育徳【蛊之时壊已极矣治蛊之道当思有以振作兴起其民一新其耳目而耸人之视听可也康诰曰作新民之谓然必己徳无疵然后可以新民茍己徳未至虽欲民之兴起民不已从也】
初六干父之蛊有子考无咎厉终吉【初六居下而承上之事有子父之象前人之绪已壊后人承之当研精极虑厘革旧弊一新制作然后可以振兴一代之业如周宣王承厉王之后汉宣帝承武昭之后孔明治蜀承刘璋之后寛则济之以猛不避艰险乃可谓之有子考得无咎厉终吉即利渉大川先甲后甲意】
九二干母之蛊不可贞【九二以阳刚而承六五之隂柔有母子之象但戒以不可贞则与干父小异然以巽顺而得中道亦善干蛊者也】
九三干父之蛊小有悔无大咎【九三以过刚未免小有悔能尽己之才非柔缓无所事者故终无咎】
六四裕父之蛊往见吝【六四以隂居柔当蛊之时以寛济寛茍且目前之小康不虑来之败溃如汉唐季世执国柄者循习故常积之既久遂致壊烂而不可复救裕蛊往见吝之谓也】
六五干父之蛊用誉【五虽隂柔能用贤以治蛊最为善继者也故有令誉○凡卦六爻皆随时取义或有爻义与卦义相表里者蛊之类是也】
临
九二象曰咸临吉无不利未顺命也【未字疑衍命正理也九二以刚中而应六五中正之君顺乎正理以是而临民宜无不利】
观
上九观其生君子无咎象曰观其生志未平也【上九懐才抱艺而处无位之地其道徳器望为众人所瞻仰夫君子之生斯世也欲行其道于天下所谓乐则行之乃其本志也既不得位道不能行则自省其身言行徳业不愧君子之名则虽不得行其道于当时而亦可以淑来世所谓忧则违之也故象曰志未平也若孔孟是也】
噬嗑
【是卦之义譬之为治则强梗不服之人必除去然后其道可行梗化有大小之不同则除之自有难易之别若舜诛四凶周公伐淮奄何难之有若汉祖之除项王则所谓遇毒见伤者屡矣然义在必除虽或见伤义终无咎故四爻中噬有难易而终非凶吝也○初九与上九罪有小大之殊故刑之之法亦有屦校荷校灭趾灭耳之等噬肤噬腊噬胏噬肉有难易则其时其人所遇不同终得吉而无咎盖当噬而合之故也若光武之于嚣述太宗之于充窦亦可谓艰贞矣未有如汉髙之噬肤也】
贲
小利有攸往【质本也文末也质体也文用也故质大而文小刚柔质也惟其相交是以成文无本不立无文不行故曰小利有攸往】
象曰山下有火贲君子以明庶政无敢折狱【明庶政离明之用也无敢折狱艮止之不用也】
初九贲其趾舎车而徒【初居下故有贲趾之象趾在人身最居下舎车而徒善处贲不过于浮华而得宜故象賛之曰义弗乘也】
六二贲其须【六以二居中故有贲须之象须在趾之上头面之下须于人身无损益于躯体但可为仪表之饰周旋揖让进退低昂皆随面貌而动使人仪举者文采容止可观皆由于须故象亦賛曰从上兴也】
六三贲如濡如永贞吉【三居文明之极与二皆因刚柔交错而成文贲之盛者也然又恐其交之过故又戒以常得正则吉夫人质朴而不文故多致陵忽苟有威仪则俨然人望而敬之故象亦賛曰终莫之陵也言人不敢侮也乘兴陵古人用韵不苟】
六四贲如皤如白马翰如匪寇防媾【四已过中且为艮体止其贲不敢过于文反尚质素故人马皆白且志应初九若不为九三所间则与初合以成其素志】
六五贲于丘园束帛戋戋吝终吉【此爻义只从旧説为平易六五以隂柔居尊位不能自成其贲反求上九之才以施其文治若可羞吝然能尊贤贵徳以黼黻文章其治化亦足谓之贤矣故终吉】
上九白贲无咎【上九处无位之地髙尚其事不尚华饰以质素为贲甘受和白受采其贤于五采彰施逺矣】
六五上九【皆敦尚质素以白为贲素以为绚之意荘子云虚室生白白终贵于间色○小畜象君子以懿文徳大畜象君子多识前言往行以畜其徳分明以威仪文辞为小以忠信徳行为大彖辞言小利有攸往小字指文而言忠信为本礼奢宁俭自然有小大之分】
剥
【上一画阳如牀板盖之状下五隂列两邉如牀足之状故诸爻象多取剥牀为象】
复
【剥复二卦爻程朱二夫子传义厥防微矣】
无妄
【彖辞不利有攸往初二二爻皆以有往吉语若相悖而意实相明盖惟无所往而后有所往若先有所往即为妄而不可行矣】
六二象曰不耕获未富也【言非有意于求利益也用天之道因地之利自然而然夫岂计利而为之哉苟先有计利之心即妄矣富者利益之谓也】
大畜
【卦名大畜非谓畜干小畜亦畜干但小畜以一隂而畜五阳又以巽顺而止不能力制故名小畜大畜则以二隂而畜四阳能以力制故名大畜此小大之别观小畜初二二阳爻皆以上进而得吉大畜初二二阳爻皆以不进为利又彖辞不曰健而止而曰能止健分别可见】
颐
观颐自求口实【口实者已出入之物也此指言语饮食也彖辞释曰观颐观其所养也自求口实观其自养也其义甚明所养兼人己而言口实自养专指己身天地养万物圣人养贤以及万民亦只是推广观颐之义】
象曰君子以慎言语节饮食【颐口象也夫子以六字尽盖其义慎言语防妄出也节饮食防妄入也妄入则生疾能害其身妄出则兴患必丧其徳人能守口如瓶言语不妄出饮食不妄入佩服六字惟谨则一生享用有不穷者矣】
六四颠颐吉虎视耽耽其欲逐逐无咎【予尝读是爻传义释虎视耽耽其欲逐逐二句终不可晓后见朱子语録亦有自不满足之义于是反覆绎思颇得一説今具于后○凡人物之嗜欲莫甚于得食以飬生大臣任天下之重其所愿欲亦莫甚于求天下之贤俊以养民虎食六畜之肉以养其生而六畜非常供之物不可以易得为虎之计必须抖櫢精神专意伺察以求外至之畜然后取而食之庶可以饱其所欲相逐而不絶稍或安然自肆不用明察则六畜深藏逺避虎不得食且饥而死矣大臣资天下之贤俊以养民而良才硕徳韬光晦迹髙蹈丘园不可以易致为大臣者必当明日逹聪搜罗延聘然后得而用之庶可以遂其所愿相继而不穷苟或弛然怠惰不加谘访则在野有遗贤在位有旷职民不得其养而咎归于己矣虎踞岩石之上而其志在于食六畜之肉故其目常耽耽然下视而望逺未尝少瞑大臣居百司之上而其志在于求在野之贤故其心常了了然旁思而逺索未尝少怠其象相类故爻辞借譬以覆解颠颐吉之义颠倒也以下而仰望于上为顺以上而反望于下为颠此据爻象而言非不美之称故直谓之吉也周公一饭三吐哺一沐三握发以待天下之贤士所谓虎视耽耽也耽耽目睛光耀貌贤才悉用于当时利泽永垂于后世所谓其欲逐逐也如周公之圣尚如此况六四之隂柔乎四句只是一意若如传説虎视作立威严其欲又作一义文意似不粘缀又颐卦正是食物养生之义虎食彼之肉益己之欲以养生大臣取彼之才益己之才以养民其文意甚简明且于颐卦义为切○颠颐吉六四居上而求在下阳刚之贤以赖其养位虽颠倒其义则吉也六四求贤之心诚能如虎之用其明下视耽耽然其心常在于外求则其欲可逐逐而来养民之职称矣又何咎责之有但如此解○又案荀九家艮为虎六四艮体有虎踞岩下之象○耽案韵防此耽字从目从冘説文云视近而志逺也以此证此爻义益明白本作眈从耳者非】
大过
上六过渉灭顶凶无咎【上六以隂柔居人上当大过之时不自度已而好为过髙难行之事不知深则厉浅则掲不知随宜进退乃至过渉以没其身此乃暴虎冯河死而无悔者自取之也又奚咎焉○大抵大过之时已难得中若尧舜禅让汤武征伐固不可以常见君子于在己之可为者只有独立不惧遯世无闷为过人而又得中舎此之外欲求为过人之行必流于异端索隠行怪矣据六爻而论九二之老夫女妻虽稍贤于九五之老妇士夫然已非庸行之谨九四之栋隆虽颇安于九三之栋桡然又戒于有他之吝上六过渉不足言也独初六以借用白茅得免于咎然则夫人当大过之时惟守其素分庶乎其可免也○无咎象曰不可咎也程传以为小人自取祸又奚尤朱义以杀身成仁当之且以东汉党锢诸人为证愚以为杀身成仁如比干之死合乎天理之正若党锢诸公不能言逊以取祸过而失中何足取也当从程传为是】
坎
习坎有孚维心亨行有尚【此彖辞上当脱一坎字作卦名伏羲画卦时只是单坎字及文王系彖辞然后谓之习坎夫子之系辞始释曰习坎重险也若不加一坎字在上似以习坎为卦名八卦中何曽有习坎卦】
水流而不盈【此一句专释坎字之义盖惟不盈是以为坎陷而险若盈则平流通而达矣何坎陷之有故九五曰坎不盈祗既平无咎盈科而后进之谓也】
离
【元亨利贞四者自有先后之序他卦皆然惟离卦先利贞亨虽传义有説终未详】
咸
【咸以通体而观以坤之虚纳干之实】
恒
【上经首乾坤下经首咸恒天地者万物之父母以全体而言纯干纯坤对峙于上有天地父母之象干交坤干入坤中坤包干外有夫妇嗣之象又系辞云天地定位山泽通气雷风相薄水火不相射八卦相错此先天八卦方位也乾坤生六子八卦相交错然后成六十四卦今观上经首乾坤天地定位是也终坎离水火不相射是也下经首咸恒山泽通气雷风相薄是也终既济未济亦是水火不相射也○乾坤二卦有文言咸恒二卦夫子賛咸恒之义与他卦颇殊○咸象曰君子以虚受人盖惟心中无物故通而不塞物至随感而应若先有物则灵塞而不通焉能有所感应乎○恒小象用东侵韵叶】
遯
初六象曰遯尾之厉不往何灾也【小人道长之时君子当退藏以避之遯之道以逺为贵如鳯鸟髙翥爵禄不得縻矰缴不能及古今遯者未有若管宁适辽东正所谓肥遯无不利既不能逺则必为小人所染又曰不往何灾何也盖去则情迹皆见彼小人者恶其异己必以其所行相污染宁能免乎不能逺去莫若遂不往彼小人者既不我虞亦不违忤故可沉晦以免患若武子之愚是也及其终也亦能免小人之灾则与嘉遯肥遯同一归也但有肥厉之异耳盖所遇其时其地自有不同此六爻皆君子之事有夷险而无浅深也】
大壮
象曰君子以非礼勿履【凡过于刚勇惟施于克己则可施于他事皆不可也】九三小人用壮君子用罔【罔无也小人无忌惮故肆其壮而不顾君子而时中则视其壮若无有而不用也此君子小人之别也若如传义説君子与小人相去不逺下文羝羊触藩羸其角皆小人用壮之象也易中言君子小人皆以阳刚与隂柔对言乃善恶之分若所谓君子有勇而无义为乱小人有勇而无义为盗此以位言恐非此爻之义】
晋
初六晋如摧如贞吉防孚裕无咎【初六以柔顺居下当进之时本非躁进者故既进而又若有摧抑之者盖君子难进之象如此然当进之时故为之戒曰贞吉恐其汲汲求进而失正耳非六之才不足于此也罔孚裕无咎又以尽上文之义故小象賛之曰独行正也又曰未受命也孟子曰我无官守我无言责也则吾进退岂不绰绰然有余裕哉正此谓也】
六二晋如愁如贞吉受兹介福于其王母【六二以中正和顺之徳遇文明之君在上必求其进六二不以为喜反以为愁盖志于功名富贵者则以进为喜以行道济时为心者则以为忧任大责重故也当进之时势不可止故亦以贞吉为戒然与六五同徳同气相求不能不进既得君而泽加于民必受重禄于其上始之愁先天下而忧后受福后天下而乐其忧其乐皆无预于己也○初六六二皆有贞吉之戒皆非其不足初六尚可迟可速六二则有不容已者故终必得禄所居之位不同也】
六五失得勿恤【程传谓人君委用天下之才不当自用明察朱义以为非愚谓文王防攸兼于庶言庶狱庶慎又曰文王罔敢知于兹恐亦是程传之意】
明夷
六四入于左腹获明夷之心于出门庭【此爻义程朱説大异详初二二爻君子于行用拯马壮等语与此爻于出门庭语相类似朱义近是爻意窃意入于左腹者人心属左故曰左腹四居大臣之位犹不忍去及至见暗主之心终不开悟故不得已而亦出耳不如初六六二去之决而速也直至如六五则居至亲至近之地不可得去非如箕子之守正鲜有不受祸者】
家人
象曰风自火出家人君子以言有物而行有恒【言有物言有诚信也诚者物之终始不诚则无物恒者常久而不变也言有诚实行可常久治家之本孰过于此】
九三家人嗃嗃悔厉吉妇子嘻嘻终吝【嗃嗃案韵书释严也独引易文为证想他经传无之若以防意求之字从口当是切切然责问聒聒不停之意家人家长主家事者一家之事各有职掌未有徒食而无其事者如农圃不治则责诸奴纺绩不修则问之婢以至仓庾耗库藏缺若弟若子各有任其事者皆所当责问也既以事不理而受责宜有悔而心不安然既受责问则必恪共乃职所职既修则和睦如故所以终得吉也若妇子嘻嘻惟务笑乐不思治事虽一时懽悦及至怠荒不及修整其终羞吝甚矣然则严切者和乐之本安恬者悔吝之基武侯承刘璋闇弱柔缓之后用法尚严蜀大治其言曰政寛则民慢慢则加之以猛猛则民残残则施之以恩恩威并施寛猛相济政之善也治家犹治国欤】
暌
九二遇主于巷九四遇元夫六三象曰无初有终遇刚也【刚柔相应乃易中大义惟睽卦不然程子曰睽离之时隂阳相应之道衰刚柔相戾之意胜故初九与九四乃以同徳相遇二与五为正应亦曰遇不惟爻辞而小象释九三亦曰遇刚六三与上九本隂阳正应若依他卦凡例当云应刚而亦依爻辞曰遇刚案春秋书法盟防则有嘉礼不能备礼则书遇盖当人心乖离之时患难急遽之际相求相合不过欲宛转曲成其事在礼虽苟简而于情则甚切至是道也其项伯子房鸿门之遇与孔明请适吴见孙军之时乎】
上九象曰羣疑亡也【羣疑指上文豕负涂鬼一车张弧匪宼之类昔人见弓影疑蛇得疾再见是弓疾愈是也】
蹇
【见险而知止曰蹇故彖称之知矣哉遇险而止不能进曰蒙若童稚然】
解
利西南无所往其来复吉有攸往夙吉【案无所往三字一句非卦辞原经文乃后人释利西南一句言难解之后但利于平易之地他无所往也后世传説遂误写入经文中何以知之无所往与有攸往正相反不应一卦辞中叠出一也若果作无所往之义如传义所释之防亦当作勿用有攸往或云不利有攸往不应作无所往无所往一句非文王时文法文王时语典重简质至夫子时文辞始敷畅据六十四卦爻辞中无此等句法二也凡彖辞释卦辞句句字字有着落精密详明无一字不释岂有一句全不释者知其非原卦辞必矣三也大意谓难解之后但置民于简易之地不当更有作为惟复先王之旧政而已其间或有大节当更改者亦宜及时蚤与更定不可延滞以扰民也○姑以武王武成之书证之利西南如归马放牛之类以示民不复有所往也其来复吉如反商政政由旧是也有攸往夙吉如列爵惟五以下等事皆克商之后即举行不待他日也】
彖曰利西南往得众也【程传曰不言无所往者省文尔此小象之例彖辞无省文例】六三负且乘致寇至【当难解之时正思择贤居位以安民六三以隂柔居民上身尚不能自安何能安民师上九小人勿用此义互相】
损
益
【损益二卦本因损下益上损上益下而得名益名美损名不美然损六爻多善益六爻不甚善书曰满招损谦受益时乃天道盖人自满是恶徳也故招损满为体质损其应也今以损为体质由损道而行宜多善事谦吉徳也故受益谦为体质益其应也今以益为体质无益上加益之理以求益而行安能尽善○损益二字就人身而言损莫先于克去己私益莫大于进徳修业贫富贵贱所不论也○损益二字正相反损彼则益此损此则益彼此盈则彼虚此虚则彼盈未有尽善尽美者惟所谓弗损益之无损于己有益于人乃为尽善如教民节俭使省减浮华敦尚质朴则民生益厚教民礼义使革去旧染日新厥徳则民徳益崇凡若此类皆可谓之弗损益之然此非贤才不能故于损卦惟九二上九二爻凡两见乃损道之至善非隂柔所能初九曰酌损之亦是稍含此意】
六三三人行则损一人一人行则得其友【荘子曰易以道隂阳繋辞曰一隂一阳之谓道圣人虽于此爻此义其实一书之枢纽也】
上九弗损益之无咎贞吉利有攸往得臣无家【爻辞几于卦辞故象特举而賛之意亦可见相敌可见损道之至善】
象曰风雷益君子以见善则迁有过则改【风雷相益速不迟君子法之见善则即迁知过必速改不可犹豫圣人有此意】
六三益之用凶事无咎有孚中行告公用圭【当损上益下之时六三居民上当用此道以益民必用凶事者孔子曰君子周急不继富孟子曰乐嵗粒米狼戾多取之而不为虐诗云哿矣富人哀此茕独则是丰年乐嵗富家巨室何用益之凶事谓贫弱细民鳏寡孤独及凶年饥嵗民有饿殍此类乃凶事也正宜开仓廪以赈贫乏补不足助不给是也为民上者所当行何咎之有六三居刚志刚恐其自任非诚心故戒以宜有诚心又合中道然后可告公而通其诚心也若齐之田氏以公量入以私量出岂非损上益下之事但其志欲收人心以圗篡夺岂有孚中行乎其咎大矣若孟子告齐王棠以赈民正所谓益之用凶事有孚中行也】
六四中行吿公从利用为依迁国【中行告公承六三上文而言不言有孚者四居柔志柔无自任之失故不言也言迁国者凶事又莫大于此也如太王迁岐公刘迁邠盘庚迁殷弃己之成业而逺徙于未立室家之地劳其心力损上甚矣欲与下民圗永久之安后益莫大焉依安也于亰斯依之依二爻皆言告公不及王者王公降杀只一等告公则必达于王也○六三小象固有之也谓职分所当为也六四小象以益志也言以益下为心也○三四皆不中故皆有中行之戒】
夬
象曰君子以施禄及下居徳则忌【居如懋迁有无化居之居犹积也徳犹既所以徳之徳谓惠泽也忌疾也在上之人散财谷以赒给于民乃在上之徳惠也观夬之象当散其所有以及民若居积其徳惠而不散则在下之民皆疾恶之矣下一句覆解上一句之义】
上六无号终有凶【易为君子谋不为小人谋详味此爻若如传义説似为小人谋恐只依卦辞孚号有厉之意言虽是五阳决去一隂尚存且居五阳之上为君子之计当显于众若有危急之势以决去之苟或黙然养祸则其终必致凶患唐五王不去武三思卒为所杀于此爻理义絶相类○如月几望君子征凶等语皆为君子谋彖辞曰利有攸往刚长乃终也可见圣人之情欲小人尽化为君子何尝虑小人有凶也但如此説】
姤
【爻取包鱼包未审有何取象】
萃
初六有孚不终乃乱乃萃若号一握为笑勿恤往无咎【一握指三隂也朋友相握手之义昔关张与先主交忠诚贯日月后先主得孔明每共语二人不悦先主曰孤之有孔明犹鱼之有水二人始不复言关张尚然况常人乎且其若号则为笑也】
升
象曰君子以顺徳积小以髙大【传依卦象坤有顺徳説意甚是本义未详】困
九二困于酒食朱绂方来利用亨祀征凶无咎【九二与九五同徳必相求但当困时只宜固守中徳不可作为躁动求进晦养俟时故曰困于酒食言他无作为但饮食以养生而待需卦亦以饮食明待时之义九二朱绂指五九五赤绂指二皆言享祭盖二五皆中实有孚诚之象故皆以祭祀言也○升萃二卦言用禴亦在二爻既济言禴祭亦在五爻○彖不释无咎二字吉之义可以包无咎也○当是脱无咎二字】
井
【彖辞不言无丧无得往来井井二句亦当作脱文盖卦义大语简质而义理包括无穷故彖辞释卦义详明不略复加推衍理益无尽间有一二卦或一二句不言皆当作脱误非是省文爻义小故小象或举一语以包其余或举急而略缓或举大以包小故有省文也】
革
【九四一爻当革之时为最盛干文言曰乾道乃革盖内卦已成外卦始画又重卦之初其时其位正宜革也】
鼎
象曰君子以正位凝命【正位端荘在位也凝聚也象鼎中之实也烹餁美味谓和聚于鼎腹法之亦聚其理义于心命正理也】
九三鼎耳革其行塞雉膏不食方雨亏悔终吉【隂阳二爻在鼎卦中当作水火防二者备然后可烹餁阙一则不成烹餁初与四二与五皆隂阳相应水火既济惟九三与上九皆阳而不应故有耳革行塞不食之象然三有才而巽顺九五明君必来求故又有方雨亏悔终吉之象悔亡无悔悔尽亡而无也亏悔者悔本有必亏之而后无用力艰难之辞也】
震
六二震来厉亿丧贝跻于九陵勿逐七日得【亿度也不亿不信之亿事未至未着而先谋度之谓亿与不亿不信字义同言反顾而惧其来预度其势不敌必丧吾所有但当逺避不可与争过则自复也】
六五震往来厉亿【句】无丧【句】有事【句　亿者知二阳之进及其未至而先事谋度其所以待之之道也无丧者度其在己居中而履君位守中徳而无失则亦未至于失位也有事者惟事事乃其有备有备无患重门击柝以待暴客古之制也二阳相继而进皆可谓之暴客也若夫修车马备器械诘尔戎兵不忘儆惧莫非事也二阳之进又度其势之轻重缓急若何亦随其轻重以待之五君位也四与初臣位如其至未敢轻犯或可喻以守分则恶者可化为善梗者可变为惇或凶逆不悛则我有御侮之具大则诛夷小则贬窜皆可得无丧也六五爻象占辞与六二大同小异二言来厉五言往来厉二反顾只一阳五内顾有二阳阳性上进皆能至此是前者既往而后者复来也故先事而度之虽不至于失位亦必有所事亿先事预度也丧失位也二言丧贝指所有之资寳也五不言所丧谓失位也言虽无所失亦不忘所事所事谓常存恐惧警戒之意而勿失在己之中徳也五之危象重于二而占辞反轻者五君位非二可比况先事而知警备虽刚暴之来亦未敢轻犯理势然也但细玩象辞可见○六二震来厉指初九一阳在下震动而来可为危惧六五震往来厉只多九四一阳为前往其余三字与六二同爻象甚分明何用别説】
象曰震往来厉危行也其事在中大无丧也【二内顾只一阳故曰乘刚也虽亿丧贝惟逺避候既过则勿逐自复五下视有二阳先者既过而后者续来视二为甚危故曰危行也王者居中而保治五有中徳凡备御之方皆合中道而无过不及之愆圗度施为莫助之者惟自干运于由衷皆所谓其事在中也大无丧者圣人之大寳曰位故莫大于君位富有四海土地之广人民之众皆欲保全而不失所谓大无丧也视六二丧贝诚小大之不侔矣细玩象辞其义益明○当震动之时柔中之君能尽中道以保其位亦可谓善知震之道也】
上六震索索视矍矍征凶震不于其躬于其邻无咎昬媾有言【邻指五震之来先五而后及六可以预圗而免咎】
艮
【震九四遂泥艮九三薰心大抵阳陷隂中多不吉况此二爻以一阳陷四隂之中何能得吉震九四遂泥躁于进而不知所之艮九三薰心局于止而不知进退○震以先动为可惊艮以终止为敦笃诸爻皆含此意○六五象中正或作正中】
彖曰上下敌应不相与也【八纯卦皆然独于艮卦者惟其无应与故止也他卦义不相渉言各有当也】
渐
九三鸿渐于陆夫征不复妇孕不育凶利御寇【此卦六爻皆取象于鸿者鸿之为鸟固知时有序寒来暑往则自北以渐而之南寒往暑来则由南以渐而之北其进以渐未尝骤至故取以为象也由初六自干而磐而桷而陵而逵皆以渐进而获安惟九三进于陆而不安陆乃人所经行之路鸿进至此宜不安九三刚而不中又居止之极乃人之刚愎自任昬愚不移不知迁善者既无正应又昵比于六四而与之合犹夫妇不以正道而苟合也夫而苟合必不能反于善道妇而苟合必无孕嗣之理其凶宜矣至六四爻辞乃或得其桷无咎何也夫主家者也夫既正奚患妇之不正夫不能自正则夫倡而妇随之奚责妇之为故圣人责夫而不责妇于小畜九三六四亦然九三舆説輹夫妻反目小象曰夫妻反目不能正室也此责夫而不责妇也程传曰三自为也朱子本义不解只引程子之言皆责夫而不责妇也恒六五象曰妇人贞吉从一而终也夫子制义从妇凶也家人上九象曰威如之吉反身之谓也莫非责夫之意是乃人伦之大义正家之要道因是而详辩焉】
上九鸿渐于陆其羽可用为仪吉【逵云路也羽喻所行也有仪而可象之谓仪法则也鸿飞布空如书字然可观而不可乱干磐桷陵人皆可及至于云路犹天之不可阶而升此喻贤达之髙致人仰望而不可及但取其所行以为法则而已】
归妹
九二眇能视利幽人之贞【二有贤徳而配不良惟居幽守正而已卫荘姜不见答于荘公其诗曰我思古人俾无訧兮此爻颇相似】
丰
【卦有渉刑狱者四皆有离明噬嗑贲丰旅是也舜命臯陶曰惟明克允刑狱人命所系苟不明慎则枉滥者多矣】
旅
初六旅琐琐斯其所取灾【隂柔处于卑下旅困之时上有正应而不见恤取灾宜也黎侯寓卫日乆不见救援其诗曰琐兮尾兮流离之子及鲁昭公寓于干侯正此义也】
六二旅即次懐其资得童仆贞【六二柔顺中正又艮体止而得中则得其所止资在内指初六童仆在外指九三盖能得内外之助旅寓之时虽非安宅然圣贤亦有不免管宁客于公孙度先主寓于刘表或益崇其徳或卒遂其志亦在乎善处何如耳】
九四旅于处得其资斧我心不快【凡卦爻阳刚皆胜隂柔惟旅卦不然二五皆以柔顺得吉三上皆以阳刚致凶盖人无栖身之地不得已而依于他人岂得恃其刚明管宁适辽东戒王烈勿用明察此深识时势者六爻六五最善二次之上九最凶三次之九四虽得其处姑足以安其身而已以刚明之才欲设施事业岂得尽遂其志刘徳客荆州髀肉不消未免泣下正所谓我心不快也】
六五射雉一矢亡终以誉命【六五有文明中顺之徳而上下与之故当旅时虽暂有小失而终遂其大庆晋亡人旅于诸侯虽辱于野人逼于曹而终反国成伯业正所谓亡一矢而终得誉命由其辅佐皆贤才而无失徳故也六二六五二爻晋重耳似之】
巽
九二巽在牀下【凡卦中如黄牛金矢释中顺刚直之类分明繋辞本意若此卦九二上九两言巽在牀下只是卑谄之甚何用贴説昔小人极其卑谄之态如所谓鼠伏蠖屈佞辞泉涌与巽在牀下迥异巽亦有牀象上二阳画象牀板下一隂象牀足】
九三频巽吝【复六三频复厉无咎巽九三频巽吝巽虽良徳与复不同复乃迁善改过之谓虽频其义无咎恭近于礼乃逺耻辱足恭则取羞吝】
兊
彖曰说以先民民忘其劳説以犯难民忘其死説之大民劝矣哉【説虽吉徳亦不宜过若过説施之君臣则流于谄媚施于父子兄弟亦忘其谏诤施之夫妇则溺于私昵施之朋友则为善柔便辟而非责善皆不可惟施于民则无不可民过説则政治益隆民益説则邦基弥固或曰朋友不可过説象辞乃以朋友讲习言何也以讲明理义为説可也以交接相説不可也○兊説也人当喜説之时刚则有节柔则无度故此卦初二及四五四爻皆以刚阳而得吉三上二爻皆以隂柔而致凶来兊者以和説求媚于人流荡忘反之人其凶宜也六三居一体之上其凶如此上九居重卦之上又説之终是説而又説终不知止其凶当甚于六三而不言凶者恐引兊下脱一凶咎悔吝等字或云亦有不言凶而凶可知如小畜九三舆説輹夫妻反目困初六臀困于株木入于幽谷三嵗不觌如此类占具象中虽不言凶而凶已见非引兊之比也】
涣
【涣散也其义有当散者有不可散者在人身而言气郁结而不散则成疾散而为汗则气舒而体平私欲窒塞则害徳散之则性融而天理流行在政治而言则可收合而不可散莫若人心萃人心莫如宗庙祭祀得人心莫如散居积以济民故卦爻辞义皆具此意】
六四涣其羣元吉涣有丘匪夷所思【六四居大臣之正位上辅九五中正之君当离散之时能使其民羣聚而不散诚大善而吉然其事须是涣其有丘丘聚也在上之敛积如丘山之髙大仁者散财以得民不如是不可以合人心如武王散鹿台之财钜桥之粟是也常人之情孰不谓积财以充国用而贤人髙识则曰百姓足君孰与不足此非平常之人思虑所能及也】
九五涣汗其大号涣王居无咎【言人心离散之时人君当布其号令以新天下之耳目竦其视聼使浃洽于人心然必散王者之居积以与民始可以得其心不然未免有过咎六四之元吉亦归之九五九五之涣王居亦不出六四之涣有丘程传言四五爻义通言之已含此意但有丘王居之説各异耳○利渉大川风行水上舟楫济川便利之象】

[book_title]五经蠡测卷二
明　蒋悌生　撰
尚书
大禹谟
后克艰厥后臣克艰厥臣政乃乂黎民敏徳【传曰乃者难辞也敏速也亦易辞也言君臣能各勤其职而不敢有一毫忽易之心然后庶政可得而治至于下民观感而化则上行下效表正影随甚不难矣】
稽于众舎己从人不虐无告不废困穷
心无己私而仁智兼尽惟圣者能之惟狃于己私故好自用而仁智鲜及惟圣人无我故能舎己之私见而从人之善言也鳏寡孤独民之无告者抚之使得其养此仁之至困穷之士不能自抜者举之使尽其才此智之尽【尧举舜于侧微正不废困穷之大目】
人心惟危道心惟微惟精惟一允执厥中
理气之禀出于天而殊分知行之学尽于己而同归此圣学相传之心法也【人禀天地之气以成形而有耳目鼻口之欲所谓人心也禀天地之理以为性而具仁义礼智之善所谓道心也人心感物斯生情肆益炽故危而不可持道心无形与声不可见闻故微而不易求惟圣人先知先觉欲立教以示人使之察其微而使着制其危而就安也惟精者审察夫人心道心之所以异能择之而不差故谓之精即大学所谓格物致知中庸所谓择善明善孟子所谓尽心知性知之事也惟一者既知夫至理之所在则必力行以求至使人心听命于道心而不二故谓之一即大学所谓诚意正心修身中庸所谓固执诚身孟子所谓存心养性行之事也中者无过不及之名知之至行之尽使人心见之顷必使道心常为之主而不逾于本然之则即所谓执中也在大学则为止至善在中庸则为中在周子则谓之太极汤之建中武王之建极皆一理也尧舜禹汤文武周公孔子顔曽思孟道统之传传此而已大学所谓明明徳明此而已中庸所谓修道之教修此而已论语开卷言学学此而已孟子开卷严义利之分正所以辩人心道心之源故朱子于四书篇首集注其防大同小异实与此章相表里读者当融防而贯通之不可以差殊观○此章乃一书之枢纽蔡传全用朱子中庸章句序训释乃朱子曽经订正无余蕴矣今日课讲义正不欲全蹈袭前人语必主其説而演绎明之庶几得融防贯通之趣云】
臯陶谟
知人则哲能官人安民则惠黎民怀之
有智仁之实斯有智仁之效仁且智圣人之徳也然体备于己而用施于人惟实徳之备于己者有兼至则效騐之着于人自有不可揜者知人谓之哲者智之至则其用之所施能举天下之贤而任官使矣安民谓之惠者仁之至则其用之所及能入人心而不能忘矣哲也惠也智仁之实徳也官人也民懐也智仁之效騐也二者兼尽帝尧犹难况其下乎
亦行有九徳亦言其人有徳乃言曰载采采
此言天下之言善者虽非一端而人之称善者必考其实行此帝世取人之法也
日宣三徳夙夜浚明有家日严只敬六徳亮采有邦此言人才生于圣人之世既因其材而笃之则亦随其材而用之也【日宣日严只敬因其材而笃之也浚明有家亮采有邦随其材而用之也】
无教逸欲有邦兢兢业业一日二日万几无旷庶官天工人其代之
此章言人君当正己以率下固虑夫事之萌于微者为可畏人君当尽心于求贤尤思夫职之原于天者不敢忽盖人君一身所以表正万邦而天下之事固宜广求贤才以共治之也是故克勤克俭君当以身先之使诸侯有所则效不可怠惰放肆以导之所以然者盖以一日二日之间事几之来且至万焉何可以不惧也若夫庶职之繁不能以独治当旁求俊彦以共理之不可使野有遗贤而朝有旷职所以然者诚以百官庶事皆曰天职君臣皆代天理物者也一职或旷则获戾于天矣其敢忽而不敬乎始之无教而制一己之私终之无旷而合天人之理人君正己用人之道于斯备矣
益稷
予乘四载随山刋木暨益奏庶鲜食予决九川距四海濬畎浍距川暨稷播奏庶艰食鲜食
圣人于治水之初亲执其劳而所以济民急者既有其助圣人施治水之功能顺其序而所以养民生者尤得其人盖斯民之得遂其安养者皆由于圣人治水之功而一时同功共事之臣各有所长则于叙功之时初不没其善也
仲虺之诰
式商受命用爽厥师【蔡传云爽明也言天使商受命用使昭明其众庶也今详上下文义恐不然只是指夏而言爽如不爽之爽差失之谓言天不善夏之所行故使商受命以代夏使失其众也如此解与下文简贤附势文意相属】
惟王不迩声色不殖货利徳懋懋官功懋懋赏用人惟己改过不吝克寛克仁彰信兆民
此章言成汤之徳性不偏好故贤能之任不混所施心无私系故君徳之及感人者深人惟牵于物欲之私故行事鲜能尽善惟圣人无私是以从政临民莫不合于当然之则也声色货利常人所嗜好也汤则不迩不殖天性之不偏也贤者授之以官能者酬之以赏各适其宜也人之有善若己有之用之而不疑己之有过勇于自克改之而不惮心公而无私系也寛仁君徳之大端也寛则得众仁则能爱人推此以及人民信而徳显矣盖其心之不偏无我者出治之根本彰信于兆民者徳政之效騐也惟其存于中者醇粹而无疵则见诸外者泛应而曲当有诸己者光辉而笃实则孚于人者显著而周徧论圣人之徳亦可谓备矣【去谗逺色贱货而贵徳所以劝贤矜伐自用则贤能不为用民岂能信乎】
佑贤辅徳显忠遂良兼弱攻昧取乱侮亡推亡固存邦乃其昌
此章言王者于善善恶恶之科各因其自然之理而施之初非有意于其间也盖赏罚者人主之大柄也好善而恶恶天下之同情也人君惟能举措得义则人心服而大业由以盛矣贤徳忠良之人在彼有可好之实故我从而佑辅显遂之弱昧乱亡之人在彼有可恶之理故我从而兼攻取侮之圣人曷尝有私好恶哉因其有可好可恶随物应之乃自然之理也于己何与焉此人心之所以服邦国所由昌也【贤者才徳兼备徳未必有才贤重于徳也忠者尽心事君良者行己易直忠重于良也所谓由大以及小也弱者不能自振昧者不明于理乱者纪纲废壊亡者逆天反常乱亡重于弱昧也所谓由小以及大也推者革而去之之谓固者殖而厚之之谓篇末言殖有礼即佑辅显遂之事覆昏暴即兼攻取侮之事仲虺何屡言之盖汤征自葛始其后韦顾既伐及昆吾夏桀十一征而有天下皆兼攻取侮也其余五等邦君非党恶者皆仍旧封汤皆抚而有之汤之惭正在于此故仲虺言此乃应天顺人之事非己之私所以释汤之惭汤诞告万方凡我造邦一节即贤徳忠良之诸侯仍旧封者汤复谕之戒其为不善劝其为善即仲虺之意也○佑助也有加爵赏之意辅者扶植之显者表其名遂者即其旧四字亦自有重轻】
王懋昭大徳建中于民以义制事以礼制心
此章言圣人明明徳于天下而庶民同一归极圣人能全天命之性而内外兼有所养也盖礼义者人性之所同得惟圣人为能全之是以立中正以为民表而人心有同然者于是取则焉则防极归极有不期然而然者矣徳也中也义也礼也一理也自人性而言故曰礼义自其禀于天而得于己而言故谓之徳以表立于此而四方取正而言故谓之中其实一理而已大学言明明徳于天下者皆以修身为本而其要在于诚意正心舜执其两端用其中于民而本诸身者曰由仁义行武王建其有极而民之防极归极则曰遵王之道遵王之义诚以仁义礼智乃人性所固有但众人汨于私欲而亡之圣人则能明其徳而全之是以存心养性以立其大本穷理处事以达其大用立中正之表以为民准使之皆有所取正而无过不及之差所谓明徳新民而止于至善者大舜汤武其揆一也顾諟天之明命日新又新懋昭大徳也孟子曰汤执中即建中于民也以义制事义以方外也以礼制心敬以直内也由乎中以应乎外制于外所以养其中懋昭大徳在是建中于民亦不外是矣
汤诰
天命弗僭贲若草木【言天命不差贲然易见如草木然栽者培之倾者覆之皆因其自然之理而付之初无意用力也罪人黜伏倾者覆之也兆民允殖栽者培之也如此解似有理】
凡我造邦无从匪彞无即慆淫各守尔典以承天休此章乃成汤革命之后布维新之命以与天下更始亦不越乎惩劝二端而已【无从匪无即慆淫惩其为恶各守尔典以承天休劝其为善典即也谓先王旧章也慆淫以情欲而言人能禁止其一己之私无慆淫之失则能守其典常而不从非常之举矣造邦系之我建侯之令自天子出守典繋之尔述职乃诸侯之常事】
太甲上
诗书小序前已详言之矣今案四代之书史氏纪载每篇首史臣已有本序典谟语简重本序亦略提大纲篇中君臣问荅语意自明白可寻如五子之歌伊训篇首本序极详悉何用小序赘出至太甲篇首言惟嗣王不惠于阿衡伊尹作书一叚毕复更端又言王惟庸罔念闻伊尹乃言又一叚毕又言王未克变及居桐悔悟篇终又言王徂桐宫居忧克终允徳以终首篇之意而次篇之言皆史氏之辞以贯纪载一篇之意既详且明故曰书小序可以无此类可见后多仿此
自周有终相亦惟终【自周二字对嗣王防则自字分明指先王之身周如周于徳之周完密而无罅隙之谓言夏之先王自省其身无罅隙之可议故能有始有终相亦蒙君之及亦能有终见得君重于相使太甲知自谨不可恃伊尹而纵欲如此语意自顺不必引国语施氏之言】
王惟庸罔念闻【庸训用作六字一句为是】
先王昧爽丕显坐以待旦旁求俊彦啓廸后人【丕大显明也详文意只是言成汤急于求贤为子孙计故于未明以至于大明之时往往坐以待旦其所以勤劳不遑安寝者惟欲广求贤俊以开导后人也如前篇敷求哲人俾辅于尔后嗣之意盖先王圗治之道为后世虑固非一端然莫急于求贤如尧舜之仁不徧爱人急亲贤也丕显二字下无所繋若训为洗濯澡雪大明其徳恐语意不伦太甲三篇皆文从字顺不应二字如此艰澁】
若虞机张往省括于度则释钦厥止率乃祖攸行【此数语专为明止字之义止者必至于是而不迁之意即至善之所在也不可有毫发之过亦不可有毫发之不及过不及则非所止矣凡物莫不各有所当止之地如括之度射之止也君之仁臣之敬子之孝父之慈人之止也虞人之于射尚知审其括之合于度然后发矢况人君可不慎求其所止之地而后行乎盖伊尹以虞人审射之的明人君敬身之要也省字喻钦字度字喻止字释字喻行字钦者敬之至也钦厥止敬之于心率乃祖攸行见诸行事惟能敬求其所止然后见诸行事而无失欲其见诸行事而无失又莫若近法乃祖之所行为易守盖乃祖之所行又皆得其所止而止之之事也】
予弗狎于弗顺【详文意及事理乃伊尹自言我不能狎习于不顺义理之人是以有桐宫之举此正可见伊尹有任底意思若依蔡传所解则弗字下欠一使字所谓不顺义理之人正指太甲也伊尹既训之不惠于阿衡又作书训之又庸罔念闻又训之王未克变再三训诲而不改故承上文而言予弗狎于弗顺文意明甚孟子集注正如此解】
太甲下
与治同道防不兴与乱同事罔不亡【治而谓之道者指理义之当行者而言如三纲五常天叙天秩礼乐制度之类皆是也乱而谓之事者指人情所作为者而言声色犬马赋敛威虐之类是也蔡传损益二字莫若作因革则天叙天秩皆在其中】
咸有一徳
其难其慎惟和惟一【其难其慎严之于未任之前惟和惟一信之于既任之后非难非慎则所任或非其人非和非一则贤者亦不肯为用其者不易决之辞惟者不可易之义孟子曰国君进贤如不得已此其难其慎之谓】
盘庚上
盘庚迁于殷民不适有居率吁众慼出矢言曰我王来既爰宅于兹重我民无尽刘不能胥匡以生卜稽曰其如台【率者民相率也曰者民之誓言也我王民称盘庚也此一节乃史臣述盘庚迁殷民不从出怨怼之辞如此也言盘庚迁都于殷民不肯往居相率号呼众皆愁慼而出誓言曰自我王即位以来既定居于此矣方爱民非害民也今乃不能相正以生乃稽之于卜曰无如我民何此皆民之怨言其意若曰自始至今既安居久矣今乃无故信卜筮无根之言而造此非常之举动宁不使我民流离转徙以害其生乎】
先王有服恪谨天命兹犹不常宁不常厥邑于今五邦今不承于古罔知天之断命矧曰其克从先王之烈若颠木之有由蘖天其永我命于兹新邑绍复先王之大业底绥四方【凡六十三字错简当在无傲从康之下】
盘庚斆于民由乃在位以常旧服正法度曰无或敢伏小人之攸箴王命众悉至于庭【此错简当在其如台之下承上文民有怨言盘庚乃出教令以谕众令各从其在位之人以来勿以迁都为异常之事但以寻常旧日所行正法度之事视之可也盖以旧日法度在下臣民必顺上所行无在下各执私见之理大意谓今日之事各宜洗心涤虑尽其情实不可有先入之私见或有细民言有可悉毋得遏之使不得上逹议论详悉则迁都利害必有至当不易之论故王命臣民众庶悉至于庭以听王之号令也此等语正是篇首端语不应在底绥四方下】
王若曰格汝众予告汝训汝猷黜乃心无傲从康【此错简当在先王有服之上此以下乃盘庚诰臣民之辞黜乃心无傲从康乃一篇之大防其下云云皆所以释二句之意○如蔡传所解率吁众慼出矢言作盘庚之言但此句繋于民不适有居之下作盘庚言恐语意不顺我王作盘庚称祖乙恐非嗣王称先王之体既言先王有服至底绥四方许多告谕复言盘庚斆于民王若曰于下恐错乱无序非诰臣民之体况王命众悉至于庭然后告谕众未至又告戒何人中篇首言诞告用亶其有众咸造勿防在王庭盘庚乃登进厥民正与上篇盘庚斆于民一节数语文势相似乃史臣端语错简明甚】
先王有服【此一节大意言不迁都之害】
若颠木之有由蘖【此一节言迁都之利】
古我先王亦惟圗任旧人共政王播告之修不匿厥指王用丕钦罔有逸言民用丕变今汝聒聒起信险肤予弗知乃所讼【此一节言先王之时君令臣从同心一体今汝造为浮言不息起信倾危浅见之人以沮迁都之谋我不知汝之心有不平何谓乎讼者心不平也】
含徳【言其不尽情实包藏于心如上文伏小人之箴匿厥指之类】观火【视火之然也火始然则当扑灭之不可坐视其然至于燎原则不可救矣今我闻汝浮言不急治汝是我拙谋长汝之过亦犹坐视火之然而转炽也】
汝不和吉言于百姓惟汝自生毒乃败祸奸宄以自灾于厥身乃既先恶于民乃奉其恫汝悔身何及相时憸民犹胥顾于箴言其有逸口矧予制乃短长之命汝曷弗告朕而胥动以浮言恐沈于众若火之燎于原不可向迩其犹可扑灭则惟尔众自作弗靖非予有咎【言汝不谐叶善言于民是汝自生毒害自取败祸奸宄于身导民为恶自承其痛虽悔何追小民之言有不从之者尚有口过况我为君能制汝死命汝何敢不禀命于我而輙造浮言以扇动民心乎汝之所为若此恐必至于防溺其众庶也若火之始然蚤当扑灭若至燎原则不可向其尚可扑灭乎喻浮言蚤当禁止若复纵至于沮谋害成则必加刑罚是汝自取之非我之过也】
邦之不臧惟予一人有佚罚【佚如淫佚之佚过也言邦之不臧皆由汝浮言之所致我必重罚汝也邦之臧惟汝众申结用徳彰厥善之意邦之不臧惟予一人有佚罚申结用罪伐厥死之意所谓佚罚即伐死之义也故篇终复断之曰罚及尔身弗可悔】
人惟求旧器非求旧维新【盘庚引迟任之言意谓国有大事必求世臣大家与之谋者以其与国同休戚故也器非求旧惟新者旧则敝壊新则完固耿之圯亦犹器之旧迁于殷亦犹求新器也】
盘庚中
罔不惟民之承【承字有三义承载承奉承顺人君一人在上庶民在下所以承载其君此以形势言庶民出赋税以供上用出力以供上役此以事言所以承奉其君上令下从风行草偃不敢有违此以理言所以承顺其君此三义皆可通何必训为敬下文承汝俾汝义同】
恐人倚乃身迂乃心【言浮言之惑人能使陷于邪僻而不及于中正渉于迂逺而不切于事情】
兹予有乱政同位【乱政指具具玉造浮言之人不必训作治字具即下篇总字之义】
盘庚下
朕不肩好货敢恭生生○无总于货寳生生自庸【当时大家世族有田禄沃饶之利故安土重迁造为浮言以沮迁都之谋夫专一己之利必不恤于民生盘庚三篇大意在此中篇既以具乃贝玉与往哉生生折言之至终篇遂以好货与生生对言而申言之以明迁都乃上下生生不穷之利不迁则世臣之利而小民之害也○今案上篇乃盘庚始有迁都之谋世臣不利故造浮言以惑众愚民无知怨咨蠭起不肯迁盘庚乃出教令大意皆责在位之人多示严刑以威之中篇则臣民已遵教令浮言已息迁都有期临行告谕之辞大意皆谕民庶在位既从下民如风行草偃不必示以威惟虑涂中有寇攘窃故特严刑以禁之下篇则既迁殷上下奠居劳事已过享安业故统谕之皆抚绥之意上篇威多于恩中篇恩威并行下篇施威崇恩此盘庚三篇之殊义也○又案篇内如不乃等语乃一时方言先儒谓周诰殷盘诘曲聱牙今观周诰尤甚于殷盘盖篇中语多是一时方言加以有错简脱误是以难解未免以意逆志而后可通耳】
説命上
説筑傅岩之野【筑作版筑之义为是】
王置诸其左右【师其学也愚尝曰髙宗之于傅説学焉而后臣之故不劳而治】
若金用汝作砺若济巨川用汝作舟楫若嵗大旱用汝作霖雨【三者皆资其辅益之义金作砺一器之小者望其朝夕有切磋琢磨之功使己徳日修而至于成器济川舟楫望其急难相济则泽及乎人矣大旱作霖则泽及天下如天地之功用非人力所可及所谓一节深于一节者此也】
啓乃心沃朕心【蔡传厌饫二字莫若浃洽为佳】
若药弗瞑【期説之极言】若跣弗视地【勉己之慎行】
钦予时命其惟有终【此二句总结上文言能敬我所命之语则庶其为有终也】
説命中
惟天聪明惟圣时宪惟臣钦若惟民从乂【天言聪明不加一语天道无为不待賛也圣言时宪人君当法天行事与天为一不可异也臣言钦若当敬顺其君之所为敬顺其君即所以敬顺乎天不敢忽也君之时宪臣之钦若皆非易事至于民之从乂则不劳而治矣此四句与大禹谟后克艰厥后臣克艰厥臣政乃乂黎民敏徳四语大防相同此虽不言克艰而君臣交相责难之意皆在其中矣○自惟天聪明至事神则难乃傅説画一以告髙宗也毎句以惟之一语其更端各主一事而言蔡传分为九节今观第一节槩言为君为臣之难第二节槩言人君赏善罚恶之要第三节槩言用君子弃小人之道此三节统言其大纲虑善以动之下枚举其细目盖亦莫非修己治人之良法黩于祭祀亦是举一节而言蔡传未辨髙宗肜日非髙宗之祭故以此为因其失而正之恐非是】
王忱不艰允协于先王成徳【言王诚能为信力行而不以为难则信合先王之成徳若作亦不为难案下文颇不顺】
髙宗彤日
尝观祖己训王之辞激切如许乃忠臣告昬主之言窃疑髙宗践阼之始梦帝得説此乃歴古亘今罕有之事自非诚心与天无间何以得此盖非凡主不应暮年昬耄如许又若为髙宗时事篇首但当称王不当称庙号则为嗣王之书无疑盖祖庚彤祭髙宗之庙而有此异故祖已作书训王也又案商王皆以十日干为王号独中宗髙宗既以太戊武丁号又以宗称盖以宗称者皆殁世之后定其諡号见其盛徳大功非他王可比故以宗称始为不祧之庙必无晚嵗失徳之理周公作无逸以中宗髙宗与文王并称其贤可见今见邹氏音释已如此説当从邹説为是
西伯戡黎
祖伊恐奔告于王【蔡传谓自其邑奔走来告纣未审何所据窃疑臣朝君必有其节祖伊闻西伯戡黎知其必及殷故忧切之甚不暇待朝觐之时而直奔告于王耳】
不虞天性【蔡传谓民失常心也今案三句皆言天之弃纣未及言民民字恐未穏但曰心失揆度也犹上无道揆之意】
牧誓
昬弃厥遗王父母弟不廸【遗余也蔡传欠此三字】
洪范
貌曰恭言曰从视曰明听曰聪思曰睿恭作肃从作乂明作哲聪作谋睿作圣【恭从明聪睿谓之曰者五事各有本然之则不可以加损也肃乂哲谋圣谓之曰作徳之成就犹赖进修之功也恭而作肃则动容貌斯逺暴慢矣从而作乂则事有条理而不乱矣明而作哲则知之至而于天下之理无所疑聪而作谋则虑之审而于天下之事无所谬此四徳之用施于外者然也至于心之官则思专主于内思通乎微则其妙用神化不测有莫知其所以然者有以兼统四徳非若貌言视听之司各主一事而不能以相通内外交修大小兼养人道践形之学至此备矣】
五皇极皇建其有极
天地有自然之数圣人有当然之理天地有中数而不得圣人则中数无以行圣人有极理而不本于天则中数何以立因天地自然之数而建当然之极斯可以爲法于天下矣【天一地二天三地四天五地六天七地八天九地十天数五地数五此自然之数也数始于参天而两地合参两而成五又为天地自然之数也五行生成之序由天一生水至天五生土土黄色居中则五居中又天地自然之数也天五生土地十成之以五乘十则十五者又天地自然之数也洛书之数五居中而四正四隅九一三七二八六四皆因五以为十五此九畴之位以五居中而繋以皇极之畴亦犹易卦六爻以五为君位也天以太极之理黙运于亭毒之表而隂阳五行寒暑迭运庶类繁殖品物流形圣人体天之道居中建极而四方五服庶民庶类咸有取正防极同归一理而已八畴之目皇极无所不该八畴之事皇极无所不总】
凡厥庶民有猷有为有守汝则念之不协于极不罹于咎皇则受之而康而色曰予攸好徳汝则锡之福时人斯其惟皇之极【此言皇极之施于庶民者也人才之生于世大率有是三等皇极之施各因其材而笃之亦有三等康色好徳最贤者也锡之福尊以爵也有猷有为有守皆有能者也念之者叙而用之也不协于极不罹于咎又其次庸才也受者收也收入于郷党之官而教以六行盖皇极之道中也养不中才也养不才以是皇极无弃民也有是三品之才而皇极亦有三等之施各得其道是以此时之人皆得其皇极之归矣末一句乃总结上文三节之义】
人之有能有为使羞其行而邦其昌凡厥正人既富方谷汝弗能使有好于而家时人斯其辜于其无好徳汝虽锡之福其作汝用咎【此言皇极之施于在位者也此一节与上一节对言民有此三品人亦有此二品有能有为即上文有猷有为有守之人有才者也正人乃居官守正之人有徳者即上文所谓好徳者也不必作庶官之长説不协于极不罹于咎此一等庸人此一节不言者此等未习教之人言之于民则可言之在位则不容在位有此之人故略之也于有能有为言羞行昌邦正人言既富方谷互文以并见尔非能为不与富正人不昌邦也昌邦以事业言谷善也以徳化言所包尤广也时人斯其辜亦兼上二者而言但有才任事有徳在位之人皆当优以禄使有所赡若使有仰事俯畜之忧则此等之人终防于罪非谓正人必待富而后为善盖忠信重禄所以劝士乃先王治天下之大经皇极之道当然不必谓中人以上皆可能上一节言皇极之于民举善而教不能下一节言皇极之于人当用君子去小人王者治天下之大端亦不出此二事于其无好徳汝虽锡之福其作汝用咎亦通结上章之意深言用小人之害所谓法外意也】
无虐茕独而畏髙明【此二句本在人之有能之上今详文意疑当在此亦错简尔盖通结上一节之义言皇极既以是道而待天下之民人则天下之民人莫不囿于皇极范围之内而无有或遗者矣然期在于必行勿以小民易虐而茹柔则过于中勿以尊贵可畏而吐刚则不及于中若是则淫朋比徳并作而皇极倚于一偏而不立矣惟威福之用执其中而不失然后天下民之去其偏陂好恶之私循其遵义遵道之正由乎坦坦荡荡之涂达夫公平正大之域举一世咸归于极而皇极之道成矣二句移在此所以承上二章而起下章之义】
凡厥庶民极之敷言是训是行以近天子之光曰天子作民父母以为天下王【此皇极之成其效騐若此故居五畴之终光者道徳之光华天子之光岂天下民庶所易近所可近者天子道徳之光华也礼乐制度颁于四方徧于臣民巍然焕然有昭昭然在人心目而不可揜者莫非道徳之光华也民生日用之间用其礼乐遵其法度虽谓之近天子之光可也积之之久民皆复其本然之善乐其日用之常有男女居室之安无疾疚忧患之危皡皡然熈熈然不觉懽欣鼓舞歌咏太平而亲戴其上有不能自已者此王道之成皇极之极功咸有一徳书曰俾万姓咸曰大哉王言又曰一哉王心盖治化之极恩徳入人深自能致此尧民击壤自是实事理势必至】
惟辟作福惟辟作威惟辟玉食臣无有作福作威玉食臣之有作福作威玉食其害于而家凶于而国人用侧颇僻民用僭忒【尝观九畴之目惟皇极一畴敷言详悉盖八畴之目皇极为纲其事无不该其用无不总不详言而敷衍其理非一言所能尽也其他八畴但略言本畴之事不他及也如初一五行始言目次言性终言味止矣次二五事始言叙次言徳终言用亦止矣次三八政次四五纪只言目不言用二畴之用易见不待言也次九福极只言目无他辞盖其失得系极之建不建训之行不行亦无他言也惟次七稽疑次八庶征此二畴敷言颇详然皆不离其本畴之防如七稽疑始以择人为先次言卜五占二之目又次言卜筮吉凶之用辞虽繁皆释稽疑之防八庶徴始言雨旸燠寒风五者之目次言时叙备无之吉凶又次言时恒休咎之微由乎五事之修不修又次言君臣之省騐辞虽繁亦皆释庶徴之防无縁此二节凡四十八字系于刚克柔克之下蔡传虽依本文平解然与上文意终不贯蔡传又以威福予夺抑进退释刚柔之用盖见经文有威福二字故以为解又见二字未能尽刚克柔克之义故复增六字以足其意借使可解然三徳之目曰正直刚柔而已其用则平康得其一刚柔得其四下文若更演绎不应絶无正直刚柔等字而专论威福之当否歴观九畴之经其言洁浄明畅易晓不应此二节上属正直刚柔语晦而意逺若此又况平康正直乃圣人无为而治之本心而刚克柔克不得已而用之岂应下文敷衍舎去正直而专释刚柔之用亦恐非箕子明畴之初意也愚昔读此致疑而未喻近嵗反覆详味盖亦有年疑终未释忽思莫非皇极之敷言而误在此因详此二节与上文正直刚柔之语不相蒙而与民无有淫朋人无有比徳之语相类遂定以为错简当在惟皇作极之下凡厥庶民有猷之上今试以易置错简解之愿与明是经者详加订正可也○此承上文言民之所以无淫朋人之所以无比徳者以惟皇作极之故也盖威福乃人君御天下之大权极之建训之行亦由人君能执威福之柄以号令天下受四方之供奉亦不为过凡此皆惟皇建极之所当为其权不可以下移其臣不得以上僭苟或有下移上僭之失则大而诸侯小而大夫皆致凶害为臣者侧颇僻为民者僭忒皆有偏陂好恶之私不由平平荡荡之道而极不建训不行矣侧颇僻必至于淫朋僭忒尤甚于比徳侧颇僻僭忒五者凶徳与下文偏颇好恶偏党反侧字相应害于而家凶于而国亦与下文而邦其昌好于而家语相应如此解庶几字字明洁语意流畅文脉贯通视他畴经文语亦无乖异矣更详之】
八庶徴曰雨曰旸曰燠曰寒曰风曰时【此十五字当为一节言五者之来各得其时乃天地本然之气候苟或一不得其时则人事之不修而天地之变也雨旸燠寒属水火木金而风属土者雨旸燠寒皆有风犹土寄旺于四时非若四者之不能以相通也】
五者来备各以其叙庶草蕃庑一极备凶一极无凶【此五句当共作一节解言五者皆备各以时至亦不过多亦不过少则人事修天道得其常故庶草蕃庑休徴所致吉或一过多一过少则人事不修天道失其常咎徴所致凶庶草蕃庑植类皆茂盛百谷亦在其中此言天地本然之气候天地无心而成化不择物而滋润故泛言庶草蕃庑后言王卿士师尹省騐始及民事为急故专言百谷此槩言天道常变后乃详言五事休咎之徴而后及省騐而天人感应之道备矣】
庶民惟星星有好风星有好雨日月之行则有冬有夏月之从星则以风雨【蔡传备矣更加一节云星虽有风雨之异好而不能以自致必待月从之而后得遂其所好焉民虽有异欲亦不能以自致必待上之人仁政有以及之而后得以遂其欲焉然则为民父母者固当思民之好恶为之趋利避害以慰其傒望之情可也如此其义方足】今案禹治水功成洛呈瑞禹列为九畴箕子传禹之学以授武王耳九畴者帝王治天下之大法列为九以示后世然后为帝王之明范唐虞以来典籍具备可歴举也六府允治五行叙矣精一执中五事至矣百工惟时八政修矣歴象璿玑五纪协矣戒董劝歌三徳乂矣鬼神其依筮从矣地平天成庶徴时矣九徳四罪福极分矣九畴顺叙皇极建矣
旅獒
徳盛不狎侮狎侮君子罔以尽人心狎侮小人罔以尽其力【徳盛则自然无狎侮之事有狎侮皆由徳未盛故也下文不矜细行终累大徳意正如此君子言尽心小人言尽力各以其分言也】
不役耳目百度惟贞玩人丧徳玩物丧志【不役于耳目之欲以庶邦惟正之供徳之盛也徳盛则自不玩物又岂有狎侮之失玩物则珍禽奇兽之属此篇本为玩物而作然玩物必至于轻人故以玩人狎侮并言盖防微杜渐之意丧志者言趋向卑下为物欲所陷溺也丧徳者言素有诸己者或因是而失也】
志以道宁言以道接【慎徳二字为旅獒一篇之纲领此二语又为慎徳之纲领此言内外交养之学惟一于理而已静而养其中循夫理而不危动而应乎外审诸理而不谬圣贤传授之学不越是二者而已志以道宁者存养之功所以立天下之大本道之体也言以道接者省察之要所以行天下之达道道之用也此承上文志字而言遂及存心养性之事】
金縢
予仁若考能多材多艺能事鬼神乃元孙不若旦多材多艺不能事鬼神【周公劳而不伐谦莫如周公此对三王在天之神自伐如此何也家国事重一时爱兄之心胜矜伐谦抑所不暇计抑此类乃圣人惟徳动天处未可以轻易议之】
我之弗辟我无以告我先王【辟字训释有二义遂为今古诸儒不决之讼今案朱子手书与仲黙一叚议从避居东都之説手书的非説传蔡传训解皆用手书中语从郑氏説至诗传释鸱鸮诗又不从郑説则朱子于此尚未决况在诸儒今以书文考之言居东二年又似有避居之事下言罪人斯得又似致辟而得其渠魁又蔡仲之命本序云惟周公位冡宰正百工羣叔流言乃致辟于管叔囚蔡叔降霍叔则分明流言之后即有致辟之事蔡传言流言后周公避居东为诗贻王成王既悟迎周公归三叔惧挟武庚以叛周公始请命成王东征往还又自三年此乃蔡传臆説以文避居之防考之经文殊不然也又以诗考之狼跋言公孙硕肤赤舄几几又似有避居之事观鸱鸮之诗其志切其情哀多是已诛管蔡后作史传纪载既不可考诗书之文只如此未免诸儒议论不决然以一时事理推之恐致辟之説为长避居之説恐不然也何也由汤至于武丁贤圣之君六七作商徳之在人心旧矣一旦殷民苦纣之虐懐周之仁故殷亡而周兴然革命之后殷民汹汹未已向微周公继之未易靖也武王崩成王幼周公位冡宰正百工虽未践天子之位而实摄行天子之事三叔流言语侵成王周公此诚家国重事周公不即遏絶祸萌而乃避嫌疑退居散地万一三叔乘殷民之未靖挟武庚以叛设或张皇则天下安危之寄宁忍优游坐视而托之他人乎恐一时事理亦有不然者为避居之説者议曰三叔方流言周公岂宜遽兴兵以诛之成王方疑周公若请命成王未必见从若不请而自行亦非所以为周公矣此等议论在君臣兄弟之大伦而言则甚正大若以一时事理而推则有不待辨者何也成王幼天下安危之寄皆系于周公周公亦以身任之而不疑上自成王下有公卿百执事惟周公之言是训是行凡国家所系轻重缓急有当行者则必请命于成王而成王必见从岂有违拂之理况流言之祸所系尤重周公尤不当有所避嫌而次且也若伊尹之于太甲百官总己以听于宰则伊尹亦摄行天子之事也再三训太甲而未变则曰予弗狎于弗顺营桐宫而置太甲非放而何或者亦议曰桐宫既营而太甲不肯行则伊尹当若何此亦与议周公致辟管叔请命成王未必见从之意同殊未合一时事理也盖太甲成王之时天下之大权皆属伊周使伊周之心欲行莽操之行则岂太甲成王之所能制惟其所行之事以迹而论似若擅天子之权以心而推正所以忠爱太甲成王之至此乃圣人之所为避嫌有不足论者不知此何以为伊周谓之任也且如放太甲诛管蔡伊周今日尽其在己之诚而行之及至事宁之后还政复辟之时伊周不害其为师傅之尊而君臣大节凛然无一毫玷缺亦何嫌之足避何疑之可释哉又如武王克商牧野之师一朝而清明周公举六师之众埽除区区之武庚何至二年乃罪人斯得盖难之原事由三叔周公举兵东征亦惟镇靖东土以安反仄为急至于武庚新造之邦岂有拒敌之理又况事连三叔乃人伦之变实周室之不幸固不容逼之以兵直以文告之辞讯问情实名为伐叛实则鞠囚缓而不逼务在得实然后加刑当时事体自合如此是以动渉年月然后随其罪之轻重以致罚杀武庚辟管叔囚蔡叔降霍叔不僭不滥罪及四人而已所谓二年亦举大约而言见东征在是年而罪人斯得则明年事也若是则东征之时谓之居东自是实语及罪已定而周公痛心于管蔡之刑而惭徳之懐戚戚然终未能恝然遽释于衷于是作诗以贻王以述其悲痛之情王亦未敢诮公诮让也人有不足于其人之所为輙以语侵之谓之让详味此一语可见武王崩成王立周公为人小心慎密勤劳王家成王敬事周公惟其言是训是行曷敢有违但管蔡之诛周公之身正渉嫌疑之地成王之资困而知之者也未免有芥蔕之疑然至贻诗之时终不敢形于辞色而诮公也以此推之可见东征必请命于王王必见从无疑也及至感风雷之变啓金縢之书成王始大感悟昌言责已而昔日纎芥之嫌固有不足论者书文始末若此语脉自可推寻愚故曰辟字作致辟説于一时事理为长者此也虽然辟字虽主致辟之説而朱子与仲黙手书一叚议论实光明正大之论乃天地常经君臣大义所以存天下之大防杜万世之口实自当为一编不可废也】
尝观蜀先主临终谓诸葛孔明曰君才十倍曹丕必能兴复汉室嗣子可辅则辅之如不可公宜自取孔明泣曰臣竭股肱之力加之以忠贞如济陛下之徳也如不济请以死继之先主呼子禅拜床下命之曰我死尔事丞相如事我也先主既没国事一听孔明总裁后主画可而已然而君臣体统朝廷法制不敢有毫发僭逾汉业之兴得尺得寸皆归之君孔明何私焉窃意太甲成王时伊尹周公行事亦是如此刘禅闇弱不足言孔明之心实无愧于伊尹周公盖善学伊尹周公而肖焉者也又若刘备亦不过一时之雄耳临终尚能戒其子令事丞相如事我况武王圣人为后世虑至深逺岂无一言戒成王使之服周公之训乎盖必有之而纪传不及载耳故论周公东征请命成王未必见从之説与当时事理不合也书之为经大要讲明尧舜禹汤文武周公相传之道大要论二帝三王之心此虽一字之义系周公之心固不得不详辩孟子曰周公使管叔监殷管叔以殷叛则流言之祸起自管叔蔡霍亦由扇惑而从耳周公致辟管叔于商与蔡霍不同想东征时皆拱手待问未尝有阻兵拒敌之理
大诰
己予惟小子【己予惟等语多是方言】敷贲【贲读如焚音与用宏兹贲之义同亦通】予不敢闭于天降威用【闭者塞而不行之谓】
以于敉宁武圗功【宁武只是指武王而言文意亦顺篇中多用此等语】
越予小子考翼不可征【此句中必有脱文误字】
允蠢鳏寡哀哉【言武庚信为无知蠢动但我民之鳏寡则深可哀也】
天棐忱辞【言天之所辅在乎诚信有辞不必引民献十夫为首称】
呜呼肆哉【此等语甚不可晓想亦是方言朱子以故今释肆字施于此亦略可通盖叹息言所以我今日如此诰谕也若如蔡传作舒放不畏缩于文意更艰澁】惟大艰人诞邻胥伐
于厥室【邻相与为朋之意言武庚三叔相与为奸相攻伐于室中也○案此篇蔡传凡四节用四国二字恐皆未穏信四国蠢动此四国宜易为武庚四国勤毖我民此四国字宜删只依经文天亦惟用平解友以喻四国此四国宜易为武庚三叔首大艰之四国亦宜易武庚三叔】
王若曰猷【大诰微子之命二篇首皆同蔡传以为语词但猷字乃系实字应有训释难谓语辞如今人尊长呼卑幼与之言未及本事每以但凡道理为首称想猷字之义亦与此相近亦方言也】
康诰
我西土惟时怙冒【蔡传言至罄西土之人怙之如父冒之如天至罄二字莫若易至尽】天畏棐忱民情大可见【言天命可畏惟辅诚信騐之民情可见民情归则天辅之民情不服则不辅之此二句一意小人难保又是更端语】
惟王应保殷民【保殷民者王之意我之应亦能保殷民则能广王徳意矣】
又曰劓刵人【又曰二字疑衍文】
要囚服念五六日至于旬时丕蔽要囚【要字蔡传如字谓狱辞之要陆氏作平声谓拘系死囚二音虽不同大抵皆是重囚凡决重囚自五六日至于一旬又自一旬至于一时不敢即决者盖以断者不可复续死者不可复生故必加详审恐差失误人命也后世死囚必三申五覆然后结正古人旬时之意蔡传言为囚求生道语未融】
有叙时乃大明服惟民其勑懋和若有疾惟民其毕弃咎若保赤子惟民其康乂【言为政之道上令下从感应之机自有伦序上之人能明刑服人心则民亦相戒而勉于和矣去恶之心如去疾则民亦逺恶而不为矣爱民之心如爱子则民亦安于为善而易治矣此三者即有序之目也】
己汝惟小子未其有若汝封之心朕心朕徳惟乃知【己汝惟前已屡言即是方言不必再解详此三言想是康叔乃沉潜慎密之人故武王以是称之】
矧惟不孝不友子弗祗服厥父事大伤厥考心于父不能字厥子乃疾厥子于弟弗念天显乃弗克恭厥兄兄亦不念鞠子哀大不友于弟惟吊兹不于我政人得罪天惟与我民彞大泯乱曰乃其速由文王作罚刑兹无赦【所以正民彞】
不率大戛矧惟外庶子训人惟厥正人越小臣诸节乃别播敷造民大誉弗念弗庸瘝厥君时乃引恶惟朕憝已汝乃其速由兹义率杀【所以正王度○纣俗之恶大端不过此二者在所先禁也】亦惟君惟长不能厥家人越厥小臣外正惟威惟虐大放王命乃非徳用乂汝亦罔不克敬典乃由裕民惟文王之敬忌乃裕民曰我惟有及则予一人以怿王曰封爽惟民迪吉康我时其惟殷先哲王徳用康乂民作求矧今民罔迪不适不迪则罔政在厥邦【凡三节皆承上二节言治民之不善当先责在己之善○敬忌即敬畏也】
今惟民不静未戾厥心迪屡未同爽惟天其罚殛我我其不怨惟厥罪无在大亦无在多矧曰其尚显闻于天【此一节当有阙误】
酒诰
克羞耉惟君克羞馈祀【邹氏辩蔡传训説近是】
又惟殷之迪诸臣惟工乃湎于酒勿庸杀之姑惟教之【此言殷之诸臣亦有任旧职任事者惟工者见任事惟湎于酒然犹劳于事但未能遽革旧习未能絶去己私之嗜好虽或私窃饮酒非是故意慢法故不杀之且教之】
有斯明享乃不用我教辞惟我一人弗恤弗蠲乃事时同于杀【此盖一等之人有无故而在此张筵设席明用燕享之礼不从我之教令不畏我之刑威不洁治尔之职事此乃故意慢法者故杀之亦怙终贼刑之意饮酒一也或教或杀者事同而情不同故也武王于篇终举此二条诰康叔其义大矣蔡传解意晦恐不通】
洛诰
我二人共贞【贞正也我二人共守此正道敬天之休即贞也】公勿替刑【刑法也仪刑之谓公弃去则人失其仪刑矣公勿替刑则四方其世享矣】
多士
我闻曰上帝引逸有夏不适逸则惟帝降格向于时夏弗克庸帝大淫泆有辞惟时天罔念闻厥惟废元命降致罚【详观书中如商书引有夏事周书言夏商事引古昔兴亡之由以诰当时多是先言先后能顺天道故天命之后王弗率故天弃之此篇诰多士方举有夏之事以谕之不应舍夏先后之有道而不言便説桀之不道详经文意上二句乃言夏之先后有道而安宁如上帝引而置于安逸之地故天眷顾顺向而不背弃及后王不能继承先王之道不往求安逸不法天行不用帝命惟纵淫泆故天亦罔念闻废其大命而降致罚也弗克上疑有脱字如后嗣王之类○蔡传引吕刑降格为证文意亦不类诗书中凡言降格皆是上天眷顾其徳故来歆之若言天厌弃之则言降灾降威降虐降丧不谓降格如吕刑言防有降格正谓一时专媚于鬼神故絶地天通以格去鬼神歆享之説与此文意不类】
君奭
今在予小子旦若游大川予往暨汝奭其济小子同未在位诞无我责收罔朂不及耉造徳不降我则鸣鸟不闻矧曰其有能格【此章上小子既是周公自称下小子不应又指成王详文意皆周公自称收録用也言当今济时之艰皆在我二人其任大责重如此我若未为国家所用与未在位之人同则虽大事不能责及于我今我二人既为国家收用而在位乃不勉其所不及则责及于我矣尔若弃去则老成之行膏泽不下于民灵瑞之应不可得而复闻况望其能感格于天乎时举鸣鳯者成王曽游卷阿鳯鸟鸣于髙冈乃召公继成王之歌而作卷阿之诗想当时此事人尤以召公为首称故周公于此特言之亦以歆动召公之心而敕勉之耳】
予不允惟若兹诰予惟曰襄我二人【襄字蔡传不释当与賛襄之意同言余曰賛襄之力惟我二人而已成字未穏不允不惠犹言不显不时之类言我既不信于汝而若此诰乎岂不顺于此而若此多诰乎朱子诗传言古人声心而然】
案周诰诸篇多用方言又多阙误故多有不可解虽传依文解终是牵强处多此篇尤甚盖此篇乃周公留召公之辞周公之言本是质而深况此乃是二人觌面无人之顷肺腑中流出方言尤多如天夀平格割申劝朂偶王等语纵牵解亦不通
蔡仲之命
懋乃攸绩睦乃四邻以蕃王室以和兄弟康济小民【言当勉立其功以外则尽邦交之礼以上则致忠君之心以内则軿睦亲族以下则安养小民言小民鳏寡无告政施仁所当先也懋绩者四事之纲四事懋绩之目也】
率自中无作聪明乱旧章详乃视听罔以侧言改厥度【上章教以经邦为政之方此则告以修身处事之要言但当循天理而行勿肆己私而败已成之法制审物则而动勿惑于邪而失本然之裁制人受天地之中以生所谓命也不偏不倚无过不及率自中即中庸率性之谓道乃人事之当然也度者吾心之裁制所以量度事物之长短而合其宜即所谓中也视思明非礼则勿视听思聪非礼则勿听此本然之则亦中而已先王旧章中之着也人能审其视听不失其本然之则则邪僻之言无自入合于度而协于中苟或作聪明则小智自私邪言易入失度而过中先王之法乱矣上一截是存诸中而应乎外下一截是制于外所以养其中召公告武王志以道宁言以道接意亦相类然彼乃学而知此则困而知者此乃圣贤人已交修内外兼养之学而蔡仲亦与闻之亦可谓贤矣】
多方
惟帝降格于夏【详此句亦谓夏之先后有道故天降格之及至后王纵逸淫昬不道始为天所弃尔蔡氏谓此上当有阙文意亦如此】
不克开于民之丽○至于百为大不克开【不克开者闭塞而不通也】
立政
休兹知恤鲜哉【恤忧也知恤亦兼人己而言人君当忧不得其人居其任者当忧不能尽其职】吁俊尊上帝【吁呼也凡书中言吁字皆训为呼此章蔡传以求贤释吁俊盖人君切于求贤念兹在兹名言兹在兹口不絶声于求贤故曰吁俊周公之辞简而深此类是也】迪知忱恂于
九徳之行乃敢告教厥后【蔡传言夏之臣蹈知诚信于九徳之行乃敢告教其君此所谓臣乃当国大臣位宰正百工者非庶臣也如伊尹于太甲周公于成王所谓告教厥后虽指有夏大臣乃是周公所行实事】宅乃事宅乃牧宅乃准【宅居也安也如人之安宅之宅居其位者徳称其职无纎毫罅隙之可议则安居而不危故谓之宅苟徳有不称则职有旷废而不安矣古人用字简深若此】
严惟丕式克用三宅三俊【严惟者其难其慎之谓简择于未用之前既用之必使为政于天下丕式者信任于使用之后】
亦越文王武王克知三有宅心灼见三有俊心【宅俊皆以心言恐无优劣深浅宅言克知俊言灼见互文以并见尔】
文王惟克厥宅心乃克立兹常事司牧人以克俊有徳【人即准人也言文王惟能克知三宅之心故能立此常任常伯准人之官又以其能灼见三俊之心亦皆有徳之士足以居三宅之位者此乃申结上文克知三宅灼见三俊之义上文又言立政任人准夫牧作三事牧只一字指一事与此言常事司牧人文法正相似古人立言理义无不足而辞语或参差不齐若蔡传説人字遂为衍文况准人之职守一代之法以为四方标准又容可略乎】
文王罔攸兼于庶言庶狱庶慎惟有司之牧夫是训用违【举牧夫而不及常事准人者言有司则三事皆在其中矣】
继自今我其立政立事准人牧夫我其克灼知厥若【若者顺于理也三宅克即宅三俊克即俊徳称其职为顺不称则逆于理此以克灼知参错并言可见上文克知灼见乃并言而互见尔】和我庶狱庶慎时则勿有间之【文王罔攸兼罔敢知者无使君行臣职也时则勿有间之者无使小人贰君子也】
以觐文王之耿光以武王之大烈【文王言耿光武王言大烈以人所易见而言蔡传分属徳业谓各于其盛者称之程子曰圣人亦无不盛】
继自今后王立政其惟克用常人【案此篇首言常伯常任准人其后言虽参错不齐不过三事为急先务三宅三俊以位言克即宅克即俊以徳言下文言三事实徳每变文不同曰克俊有徳曰义徳容徳曰厥若曰成徳之彦曰吉士名虽不同其为实徳则一也至篇终乃曰惟克用常人反若居三事之位者其才徳无以甚异于人非有出类抜萃之才惊世骇俗之智者然后知圣人用人正用常徳之人而作聪明以贤智先人者皆圣人所不取也】
君陈
尔有嘉谋嘉猷则入告尔后于内尔乃顺之于外曰斯谋斯猷惟我后之徳【葛氏曰成王殆失斯言欲其臣善则称君或曰成王举君陈前日已陈之善以美之】
殷民在辟予曰辟尔惟勿辟予曰宥尔惟勿宥惟厥中【详此章成王之告君陈有交相责难之意则上章所言欲其臣善则称君恐非本防只作举君陈已行之事为是】
尔无忿疾于顽无求备于一夫必有忍其乃有济有容徳乃大【此四句当共作一节承接只一意忍者惩忿窒欲之谓故训为含忍言应事接物之时亦有当且含蓄容纳不宜便形诸声色伤于急切亦恐误事有容徳乃大此五字只宜作一句此容徳与前篇容徳同义秦誓言一个臣其心休休其如有容此等人正所谓容徳者最为盛徳忍与容只是一事皆接物和而不廹之意但忍出于有意容徳则本乎自然忿疾于顽求备一夫乃不能惩忿窒欲之故此言人有甚愚而未化者亦宜寛以待之若不胜己之忿而疾之太甚则或能致乱人之任使当随其才器而用之不可责备于一夫若责备于一人则无可任之人而职有旷废若此者皆不能忍故言凡事必有容忍然后有济又等而上之若有含寛裕之徳则功业之效尤极昌盛不但随事有济而已】
康王之诰
张皇六师无壊我髙祖寡命【蔡传后世忘祖父之讐口不言兵数语为宋南渡后君臣而】
则亦有熊罴之士不二心之臣保乂王家【此康王始诰羣臣诸侯以熊罴之士为首称视汤武大诰天下语大有迳庭矣】
毕命
树之风声【此兼上下文表宅里殊井疆而言欲使逺人闻彰善瘅恶之法以广惩劝之道也】政贵有恒辞尚体要【常而可久之谓恒政有恒则民信而易遵守屡更改则民疑而无所措质实之谓体切直之谓要凡上人出令惟欲下民知上之意而从之辞令质实而不文切直而不泛则民易从而事亦可行若繁文无实则所令反其所好而民不从矣厌常喜新谓之好异商俗靡靡以利口为贤正厌常喜新之辞失体要而政不恒所以民叛之可不念哉】
虽收放心闲之惟艰【言今治殷土之道虽曰但使之收其放心似若不难而其实则防闲之犹甚难也】
资富能训惟以永年惟徳惟义时乃大训不由古训于何其训【资富能训既富而教则必无骄而好礼由乎徳义监于古训无怙侈灭义骄淫矜夸之失安享所有不干刑宪而桎梏死者资富能训教之序也惟徳惟义教之实也由于古训教之式也】
君牙
敷五典式和民则尔身克正罔敢弗正民心罔中惟尔之中【式用也不必训为敬言天生烝民有物必有则乃民生固有之常性非取诸外而附益之惟其气质之偏物欲之蔽故失其中正而陷于一偏所以大布五典之教亦惟以和其民本然之则而已谓之敷者无有一民或出于五教之外者谓之式和者但使之不乖其本然之性而已初非有所勉强也教民者先觉觉后觉因其固有而导之耳正则无邪僻中则无偏倚正言身五典之行着于外皆中节道之用也中言心五典之理存于内未之初道之体也中正则合乎民则而无不和矣蔡传见舜命契言敬敷五教故以敬训式正不必然】
冏命
仆臣谀厥后自圣【孔子曰一言可以丧邦曰惟其言而莫予违子思言于卫侯曰君之政事日已非矣君出言自以为是而臣下同声贤之诗曰具曰予圣谁知乌之雌雄抑亦似君之君臣乎然则仆臣谀厥后自圣所系为甚重故此特言之】
非人其吉惟货其吉若时瘝厥官【瘝病也任人不以徳而以货则为不得其平而病其职矣】
吕刑
皇帝清问下民鳏寡有辞于苖【鳏寡读属上句于文理差顺】
穆穆在上明明在下灼于四方罔不惟徳之勤故乃明于刑之中率乂于民棐彞【穆穆者天子之容明明者羣臣之徳人君端拱无为人惟见其容故曰穆穆在上羣臣分治庶职辩析明察故曰明明在下君臣之徳着于四方亦惟务以徳化民而已及不得已而用刑则亦惟明夫中道而治民以辅其常性而已罔不惟徳之勤蔡传作民观感为善説恐费力】
典狱非讫于威惟讫于富敬忌罔有择言在身惟克天徳【择选也忌畏也择言当作絶句在身属下句言刑狱至重必得刚明之才不畏强御不贪贿赂故其法不惟得尽用于势家亦得尽用于富人刑狱乃民命所系不可不敬又不可不畏忌亦极畏之意惟其敬畏之至则必详察狱情求至当之理为一定之论其言不可选择如可选择则有二议用法者将有推移受刑者将生希觊非典狱之善矣惟其无择言则己身能纯乎天徳谓之天徳者天命天讨皆有一定之理曷常可择此一节所称之人非伯夷臯陶不足以当之蔡传解罔有择言在身处不甚明白】
罚惩非死人极于病非佞折狱惟良折狱罔非在中察辞于差非从惟从哀敬折狱明啓刑书胥占咸庶中正其刑其罚其审克之狱成而孚输而孚其刑上备有并两刑【此一章当分为三节皆申言上文告有邦有土之语言罚以示惩虽或免死然财乃民命出金之痛亦己甚病口辩之人若使断狱其于人之是非曲直虽若辩析然未必得民情之实温良忠厚之人使之断狱虽或寡言然必能得民之实情不用佞而用良则刑无过不及之差矣此一节申明何择非人之意差等也民之辞有等而法律亦有等察其辞而监于等有犯是罪而不当从是律者有犯是罪而当从是律者情实异不等故也故必哀敬以断之哀者恻隠不可强暴敬者重慎不可轻忽盖断者不可复续死者不可复生可不哀敬而用刑乎又必明开法律之文而与众共谋度之哀敬者尽吾心之仁明啓胥占者资众人之见能如此则庶几皆无过不及之失至于案律罚金之时尤加审克此一节申明何敬非刑之意狱成者案已具也输者犯人自吐其情欵也狱已具用刑之人皆信其刑罚当而无失受刑之人亦信其刑罚当而无憾上备犹加多也狱之初兴或只一人而辞之所逮或及两人初只一事而情之连引遂及两事由是加上而备多故曰其刑上备有并两刑夫狱既成用刑者信其无失固已为难至于受刑者亦自信而无憾为尤难狱之初起于一人其推谳固宜哀敬审克至于逮系连引之多尤宜哀敬审克故此二条特言于终以明折狱之道必如是而后为至此一节申明何度非及之意○管仲夺伯氏骈邑三百没齿无怨言蜀李严有罪诸葛孔明黜之孔明卒严垂涕此所谓输者也○此一节蔡传尽好但末一条管见颇异望通是经者再订之】
明清于单辞【单尽也于义亦通】

[book_title]五经蠡测卷三
明　蒋悌生　撰
毛诗
小序辩説
书小序与诗小序虽皆昔人序作者之意然二序关于后学功效大不侔书序可无诗序不可无难一概论也盖书者当时纪载之书其本文史臣已序作者之意如五子之歌太甲说命等篇史臣既序其作书之由篇中更端处史氏又以语贯之已极详明虽小序不作后世读者依文求义自能通之无所赖于小序之复出也若诗之作或歌咏性情或铺陈政事或称颂功德又多比兴之辞故其所作之由与其所指之实多不具于诗文之中而皆含于言意之外苟无小序以识其所由则后之读者贸贸然又孰知其为何等之言而述何时何人之何事哉然则诗序之有功于后学固不可与书序例论也先儒谓诗序孔子所作又以为子夏所作虽不可尽信然夫子删诗既定子夏以文学名平日师弟子问辩之顷岂无一言及此以诏后世但战国之末遭秦焚坑汉初卤莽百余年间正经尚错乱磨灭不得其全况序文乎意者孔子子夏亦必有作但失其全及汉兴文教之后多出于汉儒附防补缉耳惟其或有出于汉儒之手及朱子作诗集传见其穿凿纰谬恐其有误后学故力排之以为不足信然排之恐有太过使其中有可存録者亦为谬陋者所累而类入于排斥之例则其间或有圣贤之言而受汉儒之诬诚为未安愚自幼读书诗颇有惑于此今细推之诚有若可疑者非曰敢僭议朱传之得失恐后学遂轻小序而忽易之亦非所宜故不得不详辩于左以俟后之君子正焉
大序
论者谓诗大序非圣人不能作今细玩之议论推原各有斟酌无可议者惟国史二字尚在拟议其余全篇絶似圣人之言○又案古者史掌书蒙诵诗朱传据此以明国史二字之矢固为允当然细推之史掌文书则凡文书皆当属史氏所掌意者采诗之时皆总归国史条其篇类明其义理然后转授瞽蒙使诵于王之左右不然则蒙乃无目之人若非他人相而诏之又何从知其条类义理而诵之邪
国风
凡若干篇姑举大防着于后
周南关雎【小序惟以哀乐淫伤分为四段诚为纰谬其余非孔子之徒不能作意者全文皆得其传至汉儒説诗复以己见凿说附其后耳】
葛覃【小序之意谓后妃幼而在家其德己如是长而为妇其德不回亦无甚谬戾传讥其浅拙犹恐太过】卷耳【当阙】
螽斯【小序若螽斯三字当在则子孙众多之下】
桃夭【文王之化正家之道莫盛于后妃妃之德莫盛于不妬忌小序之言亦未为失传讥其踈狭亦太过】【同上】
汉广【小序德广之广与经文汉广之广偶重耳文义末见有谬○外樛木芣苢汝坟麟趾四序朱子悉从序説】
右周南十一篇【朱子所存已居十之七其贬之太过才十之二三则小序有功于诗】
【诚未可以少訾也】
召南鹊巢至驺虞凡十四篇
草虫【序言能以礼而自防意亦在其中未为失】
殷其靁【序言劝以义意亦在其中】
右召南十四篇【朱子从序说已不啻十之九贬之太过才十之一又何必贬之邪】
栢舟【此篇小序朱传极贬之然以仁人不遇小人在侧之义求之经文亦未为害义亦安敢必其非顷公之时所作亦安敢必其非男子之诗亦安敢必其非不遇于君乎诚未敢轻议也孟子引诗忧心悄悄愠于羣小意集注仍用序説朱子四书工夫尤为精密当从集注为定】
緑衣至终风四篇【朱子本皆从序説而贬之太过遂复以日月终风二篇为非因州吁之难而作今观诗文所谓无良所谓暴所谓谑浪笑傲等语又岂宜施于庄公者若反序说而欲更置此二篇于燕燕之前恐伤已甚孰若只从序説而亦无害于义乎必欲篇篇有旁证然后从序説则焚坑已后经籍散失何限安能一一求明文为证騐哉○此别具辩说于后】
击鼓【国人怨其勇而无礼亦一时作诗之人所见如此况勇而无礼则乱以之目州吁亦当乃若君臣之大义未可以之而罪小序也】
凯风【此七子自责之辞非美七子而作也虽然天子遣使观风于侯国采诗而列于乐官以时存肄于以考政俗之美恶及孔子删诗三百篇义尤精则此篇之存乃所以美七子之能尽孝道又何必辩其七子之自作而非羙之乎】
谷风【下之恶俗何莫非上之化】
北风【淫乱则政刑失所威虐亦宜有之况北风雨雪乃若威虐之状】
静女【序说全无味】
右邶风十九篇【朱子不信者二篇其他皆擿抉太过】
鄘风七十篇【朱子皆因旧説】
氓【序谓刺时美反正者亦曰困而自悔良心复萌耳亦无大害】
木【恐依序説亦通】
右衞风凡九篇【朱子亦据序説惟芄兰一篇阙疑】
王十篇【内惟采葛邱中有麻二篇不依序説其余八篇朱子于序文虽辨其误然集传大指又皆从序文意如黍离等篇亦别无所据若使不因序文而知其説则世读诗者从何而求义乎又如邱中有麻等篇朱子以为淫奔之词语意不庄固是然若郑缁衣豳伐柯等篇设无传记证据或错简脱在郑衞淫奔之间又安知其不指为淫奔之词而知其为好贤好德而作欤诚不可轻排小序也】
郑缁衣【从序】
将仲子【序说诚不切】
叔于田大叔于田【序说未为失】
清人【有据】
羔裘遵大路女曰鸡鸣【三序未必非】
有女同车【此序朱子贬之议论极正大】
山有扶苏箨兮【二序无情理】
狡童【此序朱子正其失议论极正大】
褰裳至扬之水凡六篇【除东门之墠一诗从序説其余五篇朱子皆以为淫奔之诗极胜小序之説】
出其东门野有蔓草溱洧【三序説未必非】
右郑风二十一篇【朱子从序説才三篇其余皆斥其非不啻十之九最是有女同】
【车狡童二诗序说诚谬朱子之论明白正大深有关于世教又足以騐圣人放郑声之言可为万世不易之定论要之朱子斥小序其原皆由郑风故施及他风尔若叔于田遵大路风雨子衿等篇姑从序説淫奔之诗亦已多矣何必尽反序説而后为郑声淫乎】
齐风凡十篇【朱子本皆从序説其讥之者皆可畧也如鸡鸣还言未见为哀公时诗甫田卢令未见为防公时或有传授亦不可晓东方未明言挈壶氏失职亦非害义】
魏风凡六篇【详朱子之意本亦皆从序説惟十畆之间伐檀硕鼠三诗贬之今详序説亦非无理盖国削民无所居思择幽旷之地而乐业在位无功而食禄异于君子之不素餐有司重敛亦出于人君政化所及序説与诗文非相悖】
唐风凡十二篇【详观序説皆无深谬朱子虽加讥斥然防意事实亦多从之如无衣一篇朱子斥其美字大悖理一叚议论附于春秋之义固人道之大经然当时晋之臣子心归武公诚喜而美之亦非小序之罪且诗着其实春秋正其义初不相悖也】
秦风凡十篇【序説大抵无甚失只无衣蒹葭晨风三诗朱传不从今观蒹葭序説诚无意者当时贤人君子喻道之诗托为此言以见道在迩而求诸逺事在易而求诸难之意若是一时实事则所谓伊人既知在水一方何不即遡游从之当得其人之所在而乃先遡洄从之及至道阻且长而后遡游从之又见在水中央而不可即可见是托辞喻意非指实言也盖岐豊之地文王周公之泽未冺岂无君子在野而托为此诗者乎别为一説衍义于左亦未必其然也愿与诸同经者商之○晨风序未敢辨其非○无衣序朱传言与诗情不协今详王于兴师一句大有拟议秦侯邦伯爵也何言王于兴师盖秦都岐丰之地本王畿之所时秦伯好攻战故民思周室盛时兵以义举有征无战不若今日之互相攻伐无已也序所谓亟用兵而不与民同欲非无意】
陈风凡十篇【序説亦无大失传直以时世无所据而斥之矣】
桧风凡四篇【匪风序説思周道亦谓顾适周之路而思周之盛时耳意亦通】
曹风凡四篇【鸤鸠诗言正是四国等语在周之世惟周公可以当之疑豳风脱误在此非曹风诗也别具一説于左】
豳风凡七篇【朱传大抵皆从序説其斥之者皆可畧也如东山诗序非子夏之徒有所传授不能及此如此序之类读诗者安可忽而不读】
二雅三颂
凡若干篇今逐篇徐玩而细求之亦不敢屑屑一为之辨大抵作诗之由朱子皆从序说其排斥之者大槩有三一则以其时世人民不可考不足信一则以其篇篇为美刺而作有失敦厚温柔之教一则言其行説穿凿破碎不成文理今细推之古人之诗必时人有为而作若必去其时世与人则何以考其所言之义理乎若曰彼无所据不敢信其是则我无所据亦安敢辩其非美刺者诗之本体诗正得失得则为可美失则为可刺二字之义固在未作诗之前诗既作则美刺自见乃本然之固有非旁立此名以附益之也必欲诗不专为美刺而作则在风何以考政俗之美恶于雅何以别正变之异宜哉若小序之凿穿谬妄不为无之盖诗序之作非出于一人一章之中亦非出于一手此为不易之定论其间或得或失难以槩观或有关于大义甚悖理者固不容不辩如卷耳进贤险诐等语郑风狡童之类此大悖理也关雎哀乐淫伤分为四此穿凿破碎之类也雨无正雨自上下等语浅陋迂僻之类也可去可存皆不害义则莫若存之为长如葛覃在父母家之类是也朱子勤俭敬孝四语义甚精宻亦从小序中衍出或从旧説或立别説皆通则莫若从之为稳如汉广德广所及邶栢舟仁人不遇之类是也推此以及三百篇中皆可类推以尽其余如行苇序所指数事乃诗文有其语有其义当时有其事故序文及之非破碎之罪也及如鲁颂駉商颂那二序所言事实文势极相类传以国语有据而信那以史克无据而排駉设若国语亦无据将亦在排斥之例矣恐此类皆冝从序説为是务农重谷然后国以富彊在春秋传非无据恐非凿説推此以及三百篇亦可类推以尽其余○又如大序关雎小序大变小雅六月序二十三条废缺之类苟非孔门师友平日讲明有所传授恐庸儒未易及此今因朱子斥小序太过别为一编以还其旧后之读者未知其由徃徃轻忽小序弃而不读殊不知诗之大纲大要具于小序中不为少若忽而不读亦非小失也○汉儒引小序冠于篇端反若先有序而后有诗遂使后人尊信小序过于信诗诚为谬戾朱子若不满于此故别为一编以还其旧然而后学遂轻小序职此之由盖尝反覆思维比之春秋仲尼作经丘明作传非经无以统传非传无以证经使当时苟无丘明作传则春秋之义后世亦难明故先经后传理势宜然公谷义同窃意诗序亦当如此有诗然后有序其义始着想三千之徒学诗圣门亦当如此今欲各引小序缀于诗文之后然后备朱子之说论其得失则小序既不受深贬亦不至厚诬也愿与读是经者更商之○愚意朱子平生传注诸经工夫宏浩四书最为精密其于他经亦惟定其大义为要至于小节目姑从一时之所见纂辑成书若假之以年诗传亦必有删改惟属纩之期不延斯为可恨矣以邶栢舟及孟子集注推之可见
国风
邶风緑衣至终风四篇辩
旧説四篇皆庄姜所作緑衣为不见荅于庄公也燕燕为送戴妫大归于陈也日月终风为州吁簒立伤已困穷也朱子于緑衣燕燕二篇皆从旧説以日月终风亦为庄公不见荅而作特与旧説异今以庄姜之事反覆参究详玩诗意恐未然夫庄公惑于嬖妾踈弃庄姜宜其有怨心矣然緑衣黄里之喻微而不显緑丝女治之词婉而不廹及其篇终归于自省思古之人但欲其无过而已更无一语憾于庄公者固可谓忠厚矣至于无子而养戴妫之子完为己子庄公没完即位嬖人之子州吁弑桓而自立故戴妫大归于陈而庄姜送之则其悲痛之深困穷之极宜无以加于此时矣其原皆庄公不见答之所致也而燕燕之诗但言涕泣劳心而已非惟无一语追憾庄公之词而且以戴妫能以先君之思朂寡人为戴妫温惠淑慎之德之实则可以见庄姜之心逹尊卑之分守顺承之义安于命分禀赋之常而无一毫怨尤之意坤仪妇德贞淑纯备善处夫妇嫡妾之变而不失其正者眞可谓贤而过人逺矣及观日月终风二诗所谓乃如之人兮德音无良终风且暴谑浪笑傲等语明斥其人之过恶与緑衣燕燕二篇词意大有辽絶者窃意此语施之州吁则可施于庄公则于义有大不可者莫若姑从序説为是况三百篇次先后已定何必不从序説而移易二诗于燕燕之前盖朱子校雠九经工力宏浩凡若此者容或未改其原皆由见小序谬妄穿凿多恐误后学故不信而力排之其间未免疾之太过者则此类是也
王风扬之水章彼其之子辩
案此篇彼其之子朱传释之曰戍人指其室家而言也今详诗意恐非指其室家疑指当时畿外诸侯或入为卿士如衞侯郑伯苏公祭伯凡伯毛伯之类当受命逺戍而方命不行故戍人怨之其言如此何以言之诗人之意以为天下之物莫强于水川渎之流势不可遏虽万斛之舟亦顺流而下况束薪乎亦犹王室之尊严可畏令出惟行五等邦君虽征伐大故敢不惟命是承况出戍小事乎今悠扬之水柔缓无力至于一束之薪亦不能流其弱甚矣以喻王室既卑威令不振彼当出戍者反强倔不行而使我不当出戍之人代受其劳役则王室衰微甚矣诗意甚明讽咏自见又以国风事类考之言彼其之子凡五其曰邦之司直三百赤芾硕大无朋公行公路皆指一时卿大夫之有权力者若君子称其室家如北门之室人东门之缟衣綦巾东山之妇叹于室若是而已未见其以此等语目其室家也又况征戍之人初无携其室家同行之理无故而言不与戍申甚无谓也若曰出戍在外怀其室家而为是言则凡国风之中道情思者莫非妇人以君子行役在外而述其思念之情而圣人録之盖以妇人从一而终怀念君子乃情性之正也至于男子之行役而有内顾之忧者但曰忧我父母而已若曰忧其室家则其情义出于私昵浅陋不可以训岂圣人垂戒之意乎其不可也又明矣吾朱子训释圣经以惠后人后学当遵守诵説之不暇又奚敢评论于其间哉然万一之中窃有所见亦不容不明辩之容或朱子有未改正处亦不可知也夫大舜圣人也舍己从人朱子大贤人也大贤之心不必得为在已失为在人如九原可作质之朱夫子或曰生之言然
邶风栢舟序辩
案此篇序説以为仁人不遇小人在侧而作朱子据列女传以为妇人之诗遂疑亦庄姜所作一段议论极斥小序之非尝试以序説参考变雅之中多一时贤人君子不得于君之诗如栢舟首章言不过谓见弃而忧思之深今观变雅中言忧心殷殷癙忧以痒等语其忧一也二章言我心匪鉴不能度物若能度物则能择利害轻去就矣兄弟亦不知吾心不可以为依倚欲以是心而徃陈诉之彼乃不察而反逢其怒也变雅中所谓不惩其心覆怨其正旣之隂女反予来赫其意亦不异也三章言我心执守一定非如石席之可移我之所行亦一守其正未尝二三其德何乃见弃而不我从乎变雅所谓维号斯言有伦有脊哀今之人胡为虺蜴亦此意也四章言觏闵既多受侮不少变雅所谓多我觏孔棘我圉忧心愈愈是以有侮义亦不殊末章言心之忧矣不能奋飞则悲愤之至托言欲去而不能去之意变雅所谓监观四方蹙蹙靡所骋人亦有言进退维谷等语意亦相近朱传谓非男子不得于君之诗今以比类推之则序説亦无害理愚故谓凡若此类从序说亦通别立说亦通则莫若从之为稳特举此而详言之后不能缕辩也【又古人托言皆以日为人君之象月为后妃之象此篇若如朱传説乃以日月喻嫡妾则所谓日乃庄姜之自况恐亦未稳或当时有日月薄蚀之事古人重天变作诗者见天变于上政乱于下故不胜悲愤激烈而为是言耳】
曹风鸤鸠辩
案变风陈桧曹三国皆言其国小无政削弱委靡不久灭亡之状不应曹风四篇之中乃有鸤鸠一篇所美其人之德盛大如许今详诗文所美之德非惟三国所无实十三国风中所无惟淇澳之诗美衞武公之徳辞语略相近盖卫武公乃大贤君称为睿圣武公又入为王朝卿士故其所美亦为盛德如所谓充耳琇莹防弁如星寛兮绰兮伊重较兮等语与鸤鸠其带伊丝其弁伊骐语意相类所称有斐君子瑟僩赫喧等语亦与淑人君子其仪一兮其仪不忒语略相当然鸤鸠所言正是四国一语虽衞武公之贤亦未敢当诗人未宜以此称之详味诗人所称之德决非为曹国之君臣及春秋十三国之君臣而作反覆玩味惟周公之德足以当之窃料曹风与豳风联属疑豳风脱误在此耳于是参考豳风诗辞如所谓其仪一兮其仪不忒与赤舄几几德音不瑕语相类其带伊丝其弁伊骐与衮衣绣裳语相类正是国人四国与四国是皇等语相类若引此诗寘之破斧之下九罭之前其为称周公之德无可瑕议者今姑作羙周公解于后○鸤鸠一母而其子七以喻周公一身而为万方之所倚頼母常在桑而子毎异木以喻周公常居冡宰之位而所赖于周公以为安养者则或逺或近或内或外或上或下固非一所也所赖于周公者虽有逺近内外之殊而周公推其安养之道以及之则一视同仁初无逺迩彼此之闲也且周公抚安斯世之心念念不忘有如固结又岂有一诚之或缓哉此首章之意也二章专言其服饰之羙盖人乐其德故见其冠带之尊严姣好喜而诵之以见德称其服之意耳三章言其正己而天下化之实大人之德也四章承上章之意复祝其寿所谓国人乃四国之人也抑万年之称乃臣下颂祷天子之辞人臣不敢当周公虽未尝践天子之位其实摄行天子之事利泽及于天下真足以当聦明元后作父母之任故人亦以非常之福禄祝之良非僭语也由是一语推之则其美周公而作益信矣
秦风蒹葭説
【愚自幼读此诗每觉其辞婉而有味似有托喻之意今毎讽咏但觉意味深长理在言外似有托喻如鹤鸣之类所谓伊人盖托言之非指言也如果为指言则既知其在水一方何不即溯游从之当渐至而必得何故先溯洄从之遇修阻而不可进而后溯游从之邪其上下逆顺之间皆是托辞序说迂谬朱传亦平解经文今姑作一解于后亦未敢以为必然愿与同经者再商之】
诗人之意若曰蒹葭则苍苍然矣白露则为霜矣览时物之变莫非气化之流行而道亦无不在也然道无方体无定在又无形声之可见闻也吾心之所求果何在乎譬则伊人亦在水之一方耳谓之一方则既知所止而有定向矣然求之之道固不可不多方以致其力也洄者水之旋转冲激而乱流者也游者水之平盈荡漾而顺流者也溯洄则言逆流而上遡游则顺流而下者也水之冲激而我乃逆流而进冝其逆且难也谓之阻则廹于险峻不可得而进谓之长则牵引歳月无时可至由是以求之道愈难愈逺矣道既难求心不敢废徐而思之盖自有方焉于是去其逆而即其顺就其易而舍其难顺水流行遡游而下果见其所求者宛然在水之中甚明而可见也向也逆而取之则徒劳而无得今也顺而求之则可见而甚明噫劳心以必求不如逊志而自得道在迩而求诸逺事在易而求诸难诗人其深有得于此义者欤【秦地即西周旧都其民皆亲受文王周公之教者周虽东迁而文王周公之泽未冺贤人之在下者岂无尊德乐道歌咏性情如此诗之作者乎】
简兮第四章
古人作诗兴体多取义不可容易读过如此章是也榛果属可以供笾实资民生之用苓草属可以备药物救民之病患山则必有榛隰则必有苓此本然之理也山而无榛则不足以为山隰而无苓则不可谓之隰譬则上之为君下之为臣当必有德政养民之生济人之患今吾之所接于耳目果能如是乎固不可得而知也安得不思西周之盛王而反覆叹咏之乎
定之方中卒章
为君之道富民莫重于农桑富国莫强于牧马然必上能致勤则下始知劝农桑得所必至足民其心诚实而渊黙则畜牧自然繁息必至富国富民者富国之本富国者富民之效惟其心塞渊故能力于农桑之务而勤于民事乃其心塞渊之实也
衡门
君子素其位而行不愿乎其外夫人之患惟不安分而多嗜欲则忮害贪求靡所不至丧德伐性由兹而兴故君子之道思不出其位而已堂髙数仭榱题数尺君子非不欲也然非我之素有则横木为门聊以栖迟可也食前方丈羣羞庶品君子非恶之也然不可以苟求则泌水洋洋可以乐饥亦足矣惟处心之既安而不妄动则素贫贱河鲂与鲤虽美吾不思而必食齐姜宋子虽贵吾不慕而必妻天下之物又岂有能动其中者乎【出其东门有女如云诗意相类○孟子我得志弗为章与此诗意互相圣贤得志之时尚不肯为如此况隐居而处下位者乎】
小雅
鹿鸣
首章言初筵之时始作乐将币帛以侑賔而所以娱賔之意在乎望嘉賔告我以大道二章言旅酬之礼旣行而又欲其遨游以尽懽也然其所望于嘉賔者有不在言语之间而威仪动作可师可法所以示我者甚明德音孔昭盛德之着闻也视民不恌其德可以厚人伦敦风俗也君子是则是效其德可以仪轨百僚也嘉賔有是德而设厚礼以飨之则燕非徒设矣三章言和乐且湛湛有过乐之义旣作乐承筐以侑賔矣又燕饮遨游矣意犹未足又和乐且湛可谓过三爵矣然其所以过于乐者为娱嘉賔之心而嘉賔所以可娱乐者由其德可为师法也则虽于乐而不至于淫矣故古人之燕虽极其欢欣和悦之情而尊贤贵德之意未始不流行乎其间也
四牡騑騑章
使臣固当尽心于事君而亦未尝忘其亲也人之行莫大于忠孝二者固难以兼尽故为使者于服劳王事之时而思亲之念终未免戚戚于怀也○人之所以为人者以其有君臣父子之大伦也贤者处而居家则当尽为子之道而孝于事亲出而从仕则当尽为臣之职而忠于事君然而切于甘防之奉者固无由宣力于王朝而有官守言责者亦未免阙于晨昬之礼故古之贤者毎以忠孝不得两全为病而出使之臣常以不得养其父母为念也但人臣竭力于王事者礼之常也而不得养其亲者理势有所必至也奚敢以私恩而废公义哉亦奚敢自以为劳而形于言哉惟先王能通天下之志以为人情不过乎此故于其来叙其情以劳之也○臣子之于君父义不得兼系而情实难于偏忘陟彼岵兮瞻望父兮陟彼屺兮瞻望母兮行役之人皆有是心也自言其愁苦则怨上之人慰劳而代之言则恱
皇皇者华
舜初即位辟四门明四目达四聦天子之大务未有先于广聦明也盖舆图之广非一人耳目所可及民生休戚非一人智识所周知故必遣使于四方所以宣德意广聦明而防壅蔽之患也然必得其人然后可任其职得其人而待之之礼未至亦难以责其成旣得其人又待之以礼则为使者下以慰逺方徯望之情上以答人君付托之重思致其勤以副上下之望者自有不容己者矣王畿之外侯甸要荒之逺民俗之隆汚政事之媺恶皆吾君所欲闻而吾为使者所当竭力而徧于咨询者也旷废之未修声教之未洽皆吾君一视同仁之所关而吾为使者所当尽心而博于访问者也驱驰之际揽辔之顷当思使九重之上闻其所未闻闾阎之细逹其所未达又岂敢怀居而少暇息乎
常棣第七章
上言燕私之乐下言友爱之懽燕私之乐适可而止不至已甚如鼓瑟琴然尚有可比友爱之懽乐而又湛已过于乐不能遽释无物可比湛有过乐之义抑诗言顚覆厥德荒湛于酒其义可见传以久训湛久过义亦相近常人之情溺于妻子之私爱而薄于骨肉之亲多矣圣人之天性则异于是妻子之奉非不乐也闺门之内一己之私情欲之感无介乎容仪燕私之意不形乎动静如琴瑟之作一唱一随律吕之音一鸣一应奚敢溺而过焉过则失中矣至于兄弟之恩本同一气幼则相聚长而浸踈一有防合之期安得不过于懽而岂容遽释乎妻子好合而溺于爱焉则为过而失中矣兄弟旣翕不过于乐而遂已焉则为不及而失中矣圣人天下之中正其处此者莫非性情之正也此圣人为能尽其性而为人伦之至也【此诗周公诛管蔡之后而作其志切其辞哀象欲杀舜舜见象而喜孟子言舜之心象忧亦忧象喜亦喜圣贤用心同一揆也行苇燕兄弟亦言其绸缪缱绻不能顿释之意○唐太宗既杀太子建成齐王元吉后生皇子燕羣臣酒酣语羣臣曰妻子可再得兄弟不可复得不觉然泣下古之聦明豪杰天性自与常人不同】
天保第五章
此诗祝其君受福之辞不以福言福而以德为福不以德言德而以质实为德可谓知所本矣盖浮华侈靡或以启争乱之原而质实无伪实能基阜安之治人君茅茨土阶菲衣恶食躬行于上正欲导天下之人去奢而即俭禁伪以存诚也令夫斯民惟事乎耕田凿井乐其日用之常含哺鼓腹于饥食渴饮夏葛冬裘之余而无慕乎浮华侈靡之习奠居致力于稼穑树艺居室场圃之业而无事乎虚妄谲诈之风是民皆能以君之心为己之心以己之德为君之德其日用所行眞足以称君心之愿欲如是则民物安阜于下人君端拱于上所谓多福又孰有加于此哉【三代所尚殷尚质周尚文子曰周监于二代郁郁乎文哉今诗人不以文称周民而以质言何哉周之文所以美者以有其质为之本也文灭其质又恶足称乎论周之文当参考于此】
天保第四章
吉谓诹士择日天子宗庙之祭诸侯助祭其余执事之人皆择公卿大夫宗戚子弟之贤者为之宗庙之中以有事为荣不贤者不得与也旣诹士然后卜日卜吉而后有祭期卜而不吉犹未得以祭蠲谓斋戒涤濯祭期已定散斋七日屏腥荤格事务以修其外致斋三日思其居处思其笑语以一其内将齐其思虑以交于神明也祭之夕自堂徂基自羊徂牛鼐鼎及鼒视牲视濯告充告丰告洁饎谓酒食酒有清酒醴酒酒黄流食有牺牲粢盛笾豆庶羞吉蠲为饎实备于禴祠烝尝之中孝享之诚乃献于先公先王之上互文以并见尔雅颂言祭者多矣惟此诗备言四时之祭于先公先王岂四时之祫祭大享祧祔之主与常祭不同犹书言兹予大享于先王尔祖其从与享之类欤抑此乃祝福之诗非祭祀之诗故槩言祭则受福如是耳【古人重祭祀受福皆本于神一章言福之多二章又言其极多三章言其盛大四章即言福本于神五章承四章之文言神锡以福不在于他只在民之质实卒章专言福日新相继不穷之意】
王命南仲徃城于方出车彭彭旂旐央央天子命我城彼朔方赫赫南仲玁狁于襄
观大将之兵威固足以用武而克敌论王者之成筭初无待黩武而却敌盖行师之道虽尚威武而驭戎之术要必以守边为贵也王命南仲徃城于方国人之辞也天子命我城彼朔方南仲之辞也由国人观之则军之甚盛不可当自南仲论之则制戎之长防不可易堂堂之阵正正之旗以之出塞外渉沙漠以穷敌之巢穴此南仲之所得为而不屑为也务杀伐献俘首而以开边为功此南仲之所优为而不忍为也诚以战而胜之不若不战而屈人兵之为愈胜而防之孰若兵不血刄而戎患自息之为长此则明良之定防驭戎之要术出自王言而入乎南仲之耳受命于推毂之日而非他人所得与闻也始也观其戎阵之整齐可谓无敌于天下终焉察其君相之成筭则兵不血刄而成功此王者之师所谓神武而不杀者欤宣王北伐诗曰薄伐玁狁至子太原文武吉甫万邦为宪则不惟宣王能修文武之业吉甫亦能遵南仲之道者也【传曰或曰防驾也与怀山襄陵之义同言加之上也若训为除恐与末章夷字义重若训为驾想当时师向朔方之时亦必与玁狁相遇以大军乗之不能当然后走遁于一时事理为宻若曰玁狁畏威逺遁未尝接战则末章所谓执讯获丑义不得通】
杕杜
陟彼北山言采其杞王事靡盬忧我父母此四句见于北山诗其辞同其义同杕杜为正雅北山为变雅何也杕杜之诗在上之人叙戍役之劳以闵之也北山之诗役者自言其劳而有怨怼之心也辞义虽同而苦乐之意异矣此其为正变之别也
春日迟迟卉木萋萋仓庚喈喈采繁祈祈执讯获丑薄言还归赫赫南仲玁狁于夷
览时物之得所而乐之者由其心有眞乐故也夫惟中心有可乐之事而又适逢有可乐之景故不觉其乐之至极也苟心中本无可乐之事则虽有美景遇于前而接乎耳目者初与我不相渉也尚何可赋而乐之哉南仲城朔方以御玁狁久戍而归固可乐矣克敌而奏防毕事而成功尤可乐也其中心之眞乐已如此览目前之景则春日暄妍卉木茂盛黄鸟和鸣蚕桑乐业无非可悦耳而娱目者而吾之执讯获丑适当其时以吾心之至和而感时物之大和则凡物之各得其所者若有以賛吾悦乐之气而不可胜言者矣斯乐也南仲之心所有也南仲有是乐而不自言而在上之人代之扬而歌以劳之则南仲之懽欣感激又当何如邪
湛露
二章言天泽浓而人君有成礼三章言天泽溥而诸侯有成德天泽之滋润万物犹君恩之慈惠诸侯诗人以湛露及丰草兴夜饮成礼以湛露及杞棘兴诸侯成德丰草杞棘本无用之弃材诗人之意若曰以丰草杞棘之贱而湛露皆有所及况我所燕之诸侯皆有令德可不加礼以飨之盖上天无心以成化而雨露之泽不择物而周被圣人有心于制礼而燕飨之设必择人而后行○夫天之无不覆帱犹人君之无不统驭也天以髙明广大之体覆冐于上而羣生庻类森然而丽于地者何莫而非承天之泽也人君以崇髙之极深居髙拱而五等邦君布列于五服之内者何莫而非防君之惠也云行雨施品物流形而枝榦条叶洪纎甘苦莫不荣滋长以遂其生朝觐以时燕飨以礼而尊卑贵贱亲踈一也卒章则极道其劳苦之情
南有嘉鱼
【篇中烝然二字若训作语辞前二章可通末章烝然来思一句中有二语辞亦不可通式燕又思若训思念来思亦不通当以烝然训为众思训为语辞为是】
六月采芑
【六月北伐采芑南征六月辞意多警惧严愼采芑辞意多雍容夸张盖玁狁大素桀骜侵宼在五服之外荆蛮素服役暂背叛在五服之内二诗均为用兵其气象大小难易亦少异于玁狁曰玁狁孔炽我是用急于荆蛮曰蠢尔蛮荆大邦为雠采芑卒章又曰征伐玁狁蛮荆来威意盖可见】
车攻
【五章六章当合为一章言器备而人心齐骑习而射御精斯可以即戎矣七章八章亦当合为一章猎罢而部伍闲息君之惠均及于众事毕而威令整齐君之德诚出于众田事息而君之欲不求备终事严而君之德无不备之子指当时御事之人允矣君子指宣王也防诸侯于东都播告天下孰不闻其号令所谓有问也既防诸侯车马众多田猎驰骤而不闻其喧哗所谓无声也此皆由宣王威德所致故此诗毎章铺陈实事末章归美宣王立言之序如此○车攻吉日虽皆田猎之诗车攻防诸侯于东都其礼大吉日専田猎不出西都畿内其事视车攻差小故二诗之辞其气象大小详略亦自不同犹六月采芑】
乐彼之园爰有树檀其下维箨他山之石可以为错物之美者或有疵物之恶者或有资穷理自修之君子当致其审也人惟理有未穷故所好者溺于爱而不知其中有疵恶者存焉于所恶一于拒絶而不知其中有可资者存焉是以好恶未当于理而已之德亦不能尽善矣园有树檀人孰不知其为美材也而吾加察焉则见其下有箨落之冗积是檀可用而箨可弃亦犹人之才有所长亦有所短当取其长而舍其短可也他山之石孰不知其为弃材也而吾加察焉则见其犹可为错资之磨砺以为利器用亦犹小人或有可用之才则亦当略其短而用其长也推是而充之则应事接物举措取舍毫厘纎悉不谬矣【小序云诲宣王也朱传以为陈善纳诲之辞亦本小序之説如此类皆有所传不容少贬】
流水
【传以此为忧乱之诗今详终篇文意亦是畏谗之辞卒章言民之谗言变乱是非曽无有戒止之者是谗言见信诚可畏也故复告其友曰由今以徃我友凡一言一动可加敬慎矣谗谮之言上之人信之将有兴起之势若不敬愼则陷于谮人之口其可以不敬乎其者将然之辞与巷伯凡百君子敬而听之之意同若如朱传言我能敬谗言无自而兴反似无惧之意恐与上下文意不相关属】
白驹
贤者之用世岂不欲得君以行其道哉盖必有以知国之将危而义有不可留者是以见几而作不俟终日而在朝同心同德之侪惜其才而愿其留故其辞如此非不知其志决而不可留也乃欲絷其马以永朝夕非不知其洁己而轻富贵也乃欲其贲来而爵以公侯盖忧之深而留之切惟知伸己之情而不恤彼之志耳及其已去而不可即其缱绻之情瞻恋之意不能已己所留之贤者今不可考其才德闻望抑亦当时之俊乂欤作诗留之者岂若家父吉甫之徒与国同休戚义不可去者欤○召公欲归田而周公留之时有成王在上召公有可留之道也白驹之贤者决去而不可留盖上无明君道合则从不合则去君臣之正义也
节彼南山有实其猗赫赫师尹不平谓何天方荐瘥丧乱多民言无嘉防莫惩嗟
山必有草木草木山之实也无草木则为空其山矣亦犹大臣执国政者必当平其政以及民若不能平其政亦为空其位矣今观南山之髙大则有草木之实猗猗然而茂盛而赫赫之师尹居于髙位乃不能平其政果何故而然邪上则得罪于天而丧乱荐至下则得罪于民而怨讟方兴祸乱之形若此其着孰不恐惧而尹氏曽无惩创之意咨嗟之声可谓空食天禄居髙位也始则举其理之当然者以问之终则指其祸之显然者以责之【古人作诗字字有含蓄取义此章实字须如此説始见古人之意文理通贯下章承此章之意言不宜空我师空字与此章实字暗相应传曰不信仁贤则国空虚盖仁贤在位则国充实奸邪执政则国空虚昔唐则天时狄仁杰卒后临朝叹曰朝堂空矣女主之言亦有贤君识度者矣○传中皆言不平其心恐心字只作政字为切】三章【言小人执政不思职任之重是自轻其位不宜遂至空其国也】四章【言执政者既非其人则小人必以类进而政乱国危矣爱君忧国之诗人既指其失以责之复加劝勉之而欲改纪其政也】五章【承上章之言而终其意言汝既弗躬弗亲而任弗问弗仕以欺天罔人是以致上天不均不惠而降凶灾汝何不改纪其政必躬以亲而勿用琐琐之姻娅乎汝若能改纪旧习躬亲庶政则顺于民而民心息矣若能平其政而罢去琐琐之小人则政修而怨怒消矣政修民和则天道顺
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:35:51-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>