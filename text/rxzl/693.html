<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="毛诗集解状,提要,卷首,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六-卷三十【阙】,段氏毛诗集解全文在线阅读,段氏毛诗集解全文在线下载,大玄古籍书库">
<meta name="description" content="二十五卷，宋段昌武著。此书旧题《丛桂毛诗集解》，因段昌武居室名“丛桂”而来。书中首为《学诗总说》，分《诗之理》、《寓诗之乐》、《读诗之法》三则;次为《论诗总说》，分《诗之世》、《诗之次》、《诗之序》、《诗之体》、《诗之派》五则。其后依章疏解，大体仿吕祖谦《读诗记》，但词义较为浅显。原书为三十卷，明代唯朱睦㮮《万卷堂》有宋椠完本。后遭开封大水所淹没。今本为孙承泽家钞本，仅存二十五卷，其《周颂·清庙之什》之下皆无。朱彝尊《经义考》载，是书三十卷，注曰缺;又别载《读诗总说》一卷，注曰存。《读诗总说》不见传本，疑">
<title>段氏毛诗集解_段昌武_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">段氏毛诗集解</span> <br/>
          作者： <span class="inputVal" id="bkauthor">段昌武</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]312278</span> <br/>
          说明： <span class="inputVal" id="bkdec">二十五卷，宋段昌武著。此书旧题《丛桂毛诗集解》，因段昌武居室名“丛桂”而来。书中首为《学诗总说》，分《诗之理》、《寓诗之乐》、《读诗之法》三则;次为《论诗总说》，分《诗之世》、《诗之次》、《诗之序》、《诗之体》、《诗之派》五则。其后依章疏解，大体仿吕祖谦《读诗记》，但词义较为浅显。原书为三十卷，明代唯朱睦㮮《万卷堂》有宋椠完本。后遭开封大水所淹没。今本为孙承泽家钞本，仅存二十五卷，其《周颂·清庙之什》之下皆无。朱彝尊《经义考》载，是书三十卷，注曰缺;又别载《读诗总说》一卷，注曰存。《读诗总说》不见传本，疑即为书首的《学诗总说》和《论诗总说》。</span> <br/>
          封面： <span class="inputVal" id="bkimg">Z_5094.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]段氏毛诗集解
[book_author]段昌武
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]312278
[book_dec]二十五卷，宋段昌武著。此书旧题《丛桂毛诗集解》，因段昌武居室名“丛桂”而来。书中首为《学诗总说》，分《诗之理》、《寓诗之乐》、《读诗之法》三则;次为《论诗总说》，分《诗之世》、《诗之次》、《诗之序》、《诗之体》、《诗之派》五则。其后依章疏解，大体仿吕祖谦《读诗记》，但词义较为浅显。原书为三十卷，明代唯朱睦㮮《万卷堂》有宋椠完本。后遭开封大水所淹没。今本为孙承泽家钞本，仅存二十五卷，其《周颂·清庙之什》之下皆无。朱彝尊《经义考》载，是书三十卷，注曰缺;又别载《读诗总说》一卷，注曰存。《读诗总说》不见传本，疑即为书首的《学诗总说》和《论诗总说》。
[book_img]Z_5094.jpg


[book_title]毛诗集解状
据迪功郎新赣州防昌县丞段维清状维清先叔朝奉昌武以诗经而两魁秋贡以累举而擢第春官学者咸宗师之印山罗史君瀛尝遣其子侄来学先叔以毛氏诗口讲指画笔以成编本之东莱诗记参以晦庵诗以至近世诸儒一话一言茍足发明率以録焉名曰丛桂毛诗集解独罗氏得其缮本校雠最为精宻今其侄漕贡樾锓梓以广其维清窃惟先叔刻志穷经平生精力毕于此书傥或其他书肆嗜利翻板则必窜易首尾增损音义非惟有孤罗贡士锓梓之意亦重为先叔明经之玷今状披陈乞备牒两浙福建路运司备词约束乞给据付罗贡士为照未敢自専伏候台防呈奉台判牒仍给本监除已备牒两浙路暨福建路运司备词约束所属书肆取责知委文状回申外如有不遵约束违戾之人仰执此经所属陈乞追板劈毁断罪施行须至给据者
右出给公据付罗贡士樾收执照应淳祐八年七月

[book_title]提要
钦定四库全书　　　　经部三
毛诗集解　　　　　　诗类
提要
【臣】等谨案毛诗集解二十五卷宋段昌武撰昌武字子武庐陵人焦竑经籍志作段文昌葢因唐段文昌而误朱睦防授经圗作段武昌则写倒其文也其始末无考惟书首载其从子维清请给据状称先叔朝奉昌武以诗经而两冠秋贡以累举而擢第春官而已其书旧本题丛桂毛诗集解葢以所居之堂名之书首为学诗总説分作诗之理寓诗之乐读诗之法三则次为论诗总説分诗之世诗之次诗之序诗之体诗之派五则余则依章疏解大致仿吕祖谦读书记而词义较为浅显原书三十卷明代惟朱睦防万卷堂有宋椠完本后没于汴梁之水此本为孙承泽家所钞仅存二十五卷其周颂清庙之什以下并已脱佚朱彛尊经义考载是书三十卷注曰阙又别载读书总说一卷注曰存读诗总记今未见本而卷首学诗总说论诗总说今在原目三十卷之外疑即所谓读诗总说者或一书而彛尊误分之或两书而写误合之则莫可考矣乾隆四十六年九月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]卷首
钦定四库全书
毛诗集解卷首
宋　段昌武　撰
学诗总説
作诗之理
论语诗三百一言以蔽之曰思无邪　伊川程曰思无邪者诚也【朱曰凡诗之言善者可以感发人之善心恶者可以惩创人之逸志其用归于使人得其情性之正而已然其言防婉且或各因一事而发求其直指全体则未有若此之明且尽者故夫子言诗三百篇而惟此一言足以尽葢其义　永嘉戴曰今诗中亦有自叙其嬉戏之乐嘲谑之辞而圣人取焉夫安知其非邪哉然察其本心则有所为而云而非其思之本邪则取之此非圣人何足以知之若见其事如此便断之以邪正常人皆能不待圣人之删定也　黄曰夫子曰诗三百一言以蔽之曰思无邪而大序亦曰发乎情止乎礼义葢曰思曰情则有喜有怒有哀有乐而思曰无邪情曰止乎礼义则记所谓中节而和者也今观诸诗其盛者言后稷先公之风化文武成康之盛德温温乎其和可知而其变风变雅之作虽愁困哀思之中而亦有恻然爱君之意则所谓喜怒哀乐之中节者于此可证】谢曰君子之于诗非徒诵其言又将以考其情性非徒考其情性又将以考先王之泽葢法度礼乐虽亡于此犹能并与其深防之意而之故其言乐而不淫忧而不困怨而不怒哀而不愁如緑衣伤已之诗也其言不过曰我思古人俾无訧兮击鼓怨上之诗也其言不过曰土国城漕我独南行至军旅数起大夫久役止曰自诒伊阻行役无期度思其危难以风焉不过曰苟无饥渇而已若夫言天下之事美盛德之形容固不待言而可知也其与忧愁思虑之作孰能优游不迫也【程曰作诗者未必皆圣贤当时所取者取其意思止于礼义而已其言未必尽善如比其君以硕鼠狡童之类　谢曰诗若以乐天知命处之则一时都无事于其中亦有君子情意不到处】老泉苏曰圣人之道严于礼而通于诗礼曰必无好色必无怨而君父兄诗曰好色而无至于淫怨而君父兄而无至于叛严以待天下之贤人通以全天下之中人吾观国风婉娈柔媚而卒守以正好色而不至于淫者也小雅悲伤诽讟而君臣之情卒不忍去怨而不至于叛者也故天下视之曰圣人固许我以好色而不尤我之怨吾君父兄许我以好色不淫可也不尤我之怨吾君父兄则彼虽以虐遇我我明讥而明怨之使天下明知之则我之怨亦得当焉不叛可也夫背圣人之法而自弃于淫叛之地者非断不能也断之始生于不胜人不自胜其忿然后忍弃其身故诗之教不使人之情至于不胜也　陈曰天下之祸骄生于有所恃而怨生于有所忌故公卿大夫士之势易骄而民之势易怨呜呼骄之祸其发速而小怨之祸其发迟而大溃血之痈不如腹心之隠疾穴隙之盗不如臣仆之窃伺天下之患惟夫伏于所不敢而决裂于一旦之敢者不可为也夫民之祸始于利害之敢竭而成于是非之不敢议惟圣人逆知其穷困无聊之意不可以锢而折之已甚蕴怒而不逞其势将至于此也故节公卿大夫士以礼而宣民之情以诗礼行乎嘿而诗逹乎言呜呼圣人之所以维持乎君臣之道如此忿之舒也以哭哀之尽也以啸葢閟于其中而泄于其外则不能复留者人之情也尝观于诗刑政之苛赋役之重天子诸侯朝廷之严后妃夫人袵席之秘匹夫匹妇皆得以肆言之圣人为诗而使天下之匹夫匹妇皆得以言其上冝若积天下轻君之心及至于幽厉之小雅邶鄘卫陈郑之风直諌而不讦显讥而不戾相与持去之而卒不忍然后知圣人使之言而至于民之不敢尽言而况于敢叛是故汤武之兴其民怨而不敢先周之衰其民哀而不敢离葢其湮郁不平之气舒焉而亡聊之气不蓄也呜呼诗不作天下之怨极矣卒不能胜共起而亡秦秦亡而后快故春秋之亡以礼废秦之亡以诗废吾固知公卿大夫士之祸速而小民之祸迟而大而诗之所以维持君臣之道之功深也　苏曰诗者不可以言语求而得必将深观其意焉故其讥刺是人也不言其所为之恶而言其爵位之尊车服之美而民疾之以见其不堪也君子偕老副笄六珈赫赫师尹民具尔瞻是也其颂美是人也不言其所为之善而言其冠佩之华容貌之盛而民安之以见其无愧也缁衣之冝兮敝予又改为兮服其命服朱芾斯皇是也【黄曰诗或意触于此而起义于彼未必果有是物也或适感于今而有思于古未必果有是事也其美是人也则言其车马之美衣服之盛而刺是人也亦复以是言之此当观其爱恶之情而不必辨其物之等差也其言周之盛则形容文武之德成康之太平而言周之衰则亦复以是形容之此当观其哀乐之情而不必疑其时之不同也曰周余黎民靡有孑遗周果无遗民乎是特忧之之辞耳曰僖公能复周公之宇僖公果能复周公之宇乎是特愿之之辞耳闗闗雎鸠在河之洲窈窕淑女君子好逑详味此章自见后妃处深宫之中其安闲和易之气象如此而不必以雎鸠比后妃也狼跋其胡载防其尾公孙硕肤赤舄几几详味此章自见周公处危疑之地其雍容不迫之气象如此不必以狼跋比周公也三百篇之义莫不皆然在学者触类而长之耳】叶曰古之圣贤养天下以中发人心以和使各由其正以自通于物絪缊茫昧将生阴阳晦明风雨霜露或卒山川草木形着楙长高飞之翼蛰居之若夫四时之逓至声气之感触华实荣耀消落枯槁动于思虑接于耳目无不言也旁取广喻有正有反比次抑反覆申绎大闗于政化小极于鄙俚其言无不到也当其防辞涵意欲语而未出发舒情性言止而不穷葢其精之至也言语不通嗜欲不齐风俗不同而世之先后亦大异矣聴其言也不能违焉此足以见其心之无不合也然后均以律吕陈之官师金石震荡节奏繁兴羽毛干戚匏箫管被服衮黼拜起揖逊以祭以宴而相与乐乎其中于是神祗祖考相其幽室家子孙协其明福禄盛满横畅旁浃充塞宇宙薰然粹然不知其所以然故后世言周公之治为最详者以其诗见之然则非周人之能为诗葢诗之道至于周而后备也
寓诗之乐
尚书诗言志歌永言声依永律和声【吕曰古人因诗而歌使协声律歌有高下清浊合于宫商则为声声协律吕则为律】予欲闻六律五声八音在治忽以出纳五言汝聴　工以纳言时而飏之【注曰工乐官掌诵诗以纳谏者】　周礼大司乐掌成均之灋以治建国之学政而合国之子弟焉以乐德教国子中和只庸孝友以乐语教国子兴道讽诵言语以乐舞教国子舞云门大卷大咸大磬大夏大大武　乐师凡射王以驺虞为节诸侯以貍首为节大夫以采苹为节士以采蘩为节　及彻帅学士而歌彻【汪云彻者歌雍雍在周颂臣工之什】太师教六诗曰风曰赋曰比曰兴曰雅曰颂以六德为之本以六律为之音瞽蒙掌九德六诗之歌以役大师【前汉礼乐志周诗既备而其器用张】
【陈周官具焉典者自卿大夫师瞽以下皆选有道德之人朝夕习业以教国子国子者卿大夫之子弟也皆学歌九德诵六诗习六舞五声八音之和然自雅颂之兴而所承哀乱之音犹在是谓淫过凶嫚之声为之设禁焉】　仪礼乡饮酒礼工歌鹿鸣四牡皇皇者华笙南陔白华华黍乃间歌鱼丽笙由庚歌南有嘉鱼笙崇丘歌南山有台笙由仪乃合乐周南闗雎覃卷耳召南鹊巢采蘩采苹【孔曰召南三篇越草而取采苹葢采苹旧在草之前孔子以后简札始倒】工告于乐正曰正歌备　乡射礼乃合乐周南闗雎覃卷耳召南鹊巢采繁采苹告于乐正曰正歌备　燕礼工歌鹿鸣四牡皇皇者华笙奏南陔白华华黍乃间歌鱼丽笙由庚歌南有嘉鱼笙崇丘歌南山有台笙由仪遂歌乡乐周南闗雎覃卷耳召南鹊巢采蘩采苹大师告于乐正曰正歌备　大射礼乃歌鹿鸣三终乃管新宫三终奏貍首以射【射义曰天子以驺虞为节诸侯以貍首为节卿大夫以采苹为节士以采蘩为节诗云曾孙侯氏四正具举大夫君子凡以庶士大小莫处御于君所以燕以射则燕刖誉注云驺虞采苹采蘩今诗篇名貍首逸曾孙侯氏是也国语叔孙穆子聘于晋晋悼公享之乐及鹿鸣之三而后拜乐三晋侯使行人问焉对曰夫先乐金奏肆夏繁遏渠天子所以享元侯也夫歌文王大明緜则两君相见之乐也皆非使臣之所敢闻也今伶箫咏歌鹿鸣之三君之所以贶使臣臣敢不拜贶夫鹿鸣君之所以嘉先君之好也敢不拜嘉四牡君之所以章使臣之勤也敢不拜章皇皇者华君教使臣曰每懐靡及诹谋度询必谘于周敢不拜教】　论语子与人歌而善必使反之而后和之【注云乐其善使重歌而自和之　程曰歌必全章也】师摰之始闗雎之乱洋洋乎盈耳哉【注曰师摰鲁大师之名始首也师摰首识闗雎之声而理其乱者】　礼记天子五年一巡守命大师陈诗以观民风　清庙之瑟朱而防越一倡而三叹有遗音者矣　子赣见师乙而问焉曰赐闻声歌各有冝也如赐者冝何歌也师乙曰乙贱工也何足以问所冝请诵其所闻而吾子自执焉寛而静柔而正者冝歌颂广大而静防逹而信者冝歌大雅恭俭而好礼者冝歌小雅正直而静廉而谦者冝歌风肆直而慈爱者冝歌商温良而能断者冝歌齐夫歌者直已而陈德也动已而天地应焉四时和焉星辰理焉万物育焉故商者五帝之遗声也商人识之故谓之商齐者三代之遗声也齐人识之故谓之齐明乎商之音者临事而屡断明乎齐之音者见利而让临事而屡断勇也见利而让义也有勇有义非歌孰能保此故歌者上如抗下如队曲如折止如槀木倨中矩句中钩累累乎端如贯珠故歌之为言也长言之也説之故言之言之不足故长言之长言之不足故嗟叹之嗟叹之不足故不知手之舞之足之蹈之也　左呉公子札来聘请观于周乐使工为之歌周南召南曰美哉始基之矣犹未也然勤而不怨矣为之歌邶鄘衞曰美哉渊乎忧而不困者也吾闻衞康叔武公之德如是是其衞风乎为之歌王曰美哉思而不惧其周之东乎为之歌郑曰美哉其细已甚民弗堪也是其先亡乎为之歌齐曰美哉泱泱乎大风也哉表东海者其太公乎国未可量也为之歌豳曰美哉荡乎乐而不淫其周公之东乎为之歌秦曰此之谓夏声夫能夏则大大之至也其周之旧乎为之歌魏曰美哉沨沨乎大而婉险而易行以德辅此则明主也为之歌唐曰思深哉其有陶唐氏之遗民乎不然何忧之逺也非令德之后谁能若是为之歌陈曰国无主其能久乎【注曰淫声放荡无所畏忌故曰国无主】自郐以下无讥焉为之歌小雅曰美哉思而不贰怨而不言其周德之衰乎犹有先王之遗民焉为之歌大雅曰广哉熈熈乎【注云熈熈和乐之声】曲而有直体【论其声】其文王之德乎为之歌颂曰至矣哉直而不倨曲而不屈迩而不偪逺而不携迁而不淫复而不厌哀而不愁乐而不荒用而不匮广而不宣施而不费取而不贪处而不底行而不流五声和八风平节有度守有序盛德之所同也【注云颂有殷鲁故曰盛德之所同也】　荀子诗者中声之所止也　史记诗三百五篇孔子皆歌之以求合韶武雅颂之音　毛曰古者教以诗乐诵之歌之之舞之　张曰古之乐章只数句诗不能成曲调此所以有弄有引善歌者知如何为弄如何为引　善歌者使人继其声言使其声常从容有余【吕和叔书某近与乡人讲习乡饮乡射之礼惟恐乡乐音节不明虽得胡安定所定雅音谱有周南召南小雅十数篇而犹阙由庚由仪崇丘南陔白华华黍驺虞七篇】
读诗之法
程曰诗者言之述也言之不足而长言之咏歌之所由兴也其发于诚感之深至于不知手之舞足之蹈故其入于人也亦深至可以动天地感神虞之君臣迭相赓和始见于书夏殷之世虽有作者其鲜矣至周而世益文人之怨乐必形于言政之善恶必见刺美至夫子之时所者多矣夫子删之得三百篇皆止于礼义可以垂世立教古之人幼而闻歌诵之声长而识刺美之意故人之学由诗而兴后世老师宿儒尚不知诗义后学岂能兴起也【又曰言近而易知故人之学兴起于诗者吟咏情性涵畅道德之中而歆动之有与防也之气象　朱曰兴起也诗本人情其言易晓而讽咏之间优柔浸清又有以感人而入于人心故诵而习之则其或邪或正或劝或惩皆可使人志意油然兴起于善而自不能已也　谢曰诗吟咏情性善感发人使人易直子谅之心易以生故可以兴得情性之正无所底滞则阅理自明故可以观心平气和于物无所竞故可以羣优游不迫虽怨而不怒也无鄙倍心故可以怨】张曰诗所以起学者之善意古之君臣父子賔主朋友之间无不用诗歌咏言语皆用诗之言葢用己之言不若有所稽考用他人之言信也【戴曰古者羣居燕处聘问燕飨之间皆有歌咏所谓歌者有二有歌人之诗如子贡问声歌各有冝春秋卿大夫歌诗之类是也有自歌其诗如虞庭君臣之歌与夫子逍遥曵杖之歌之类是也歌必有和在春秋谓之答赋在虞廷谓之赓歌论语载子于是日哭则不歌则是夫子于平居无事之时亦不废于歌也】谢曰诗须讽味以得之古诗即今之歌曲今之歌曲往往能使人感动至学诗却无感动兴起处只为泥章句故也明道先生善言诗未尝章解句释但优游玩味吟哦上下使人有得处瞻彼日月悠悠我思道之云逺曷云能来思之切矣终曰百尔君子不知德行不忮不求何用不臧归于正也【又曰明道尝谈诗并不曽下一字训诂只转却一两字防掇地念过便教人省悟　张曰求诗患泥文如烝然来思湛湛露斯思斯何必泥字遐不作人德音不瑕之类不可以辞害意君子至止乐只君子止只何必拘　杨曰学诗者不在言语文字当想其气味则诗之意得矣】张曰求诗者贵平易不要﨑岖求合诗人之情性温厚平易老成今以﨑岖求之其心先狭隘无由可见诗人之情本乐易只为时事拂其乐易之性故以诗道其志程曰多识于鸟兽草木之名所以明理也【张曰诗人之志至平易故无艰险之言以平易求之则思逺以广愈艰险则愈浅近矣大率所言皆目前事而义理存乎其中矣　又曰诗全是人之情须先得诗人之心然后观玩易入凡书皆然大抵圣人语言尽由德性中来故须先得其心则咏其言易以入也】程曰凡看书各有门庭诗易春秋不可逐句看尚书论语可以逐句看　欧阳曰六经焚于秦自汉以来収拾亡逸正其讹谬得以粗备者岂止一人之力哉后之学者徒抱焚余残脱之经伥伥然于去圣人千百载后不见先儒中间之説而欲特立一家之学者吾未之信也先儒之论茍非详其终始而抵牾质诸圣人而悖有不得已而后改易者何以徒为异论以相訾也【楼曰由汉以至于本朝千余年间号为通经者不过祖述毛郑莫详于孔頴达之防不敢以一语违忤二家自不相侔者皆曲为説以通之韩文公大儒也其上书所引菁菁者莪犹规规然守其説惟欧阳公本义之作始有以开百世之惑曽不轻议二家之短长而能指其不然以深探诗人之意其后王文正公苏文定公伊川程先生各着其説更相发明愈益昭著其实自欧阳氏发之某虽浅陋不能多见古书意公之前未有敢议二家者此所以为一世之儒宗也欤】
论诗总説
诗之世
孔曰原夫乐之所起发于人之情性情之生斯乃自然而有故婴儿孩子则懐嬉戏忭跃之心鹤苍鸾亦合歌舞节奏之应岂由有诗而乃成乐乐作而必由诗然则上古之时徒有讴吟歌呼纵令土鼓苇籥必无文字雅颂之声故伏羲作瑟女娲作笙簧及蒉桴土鼓必不因诗咏如此则时虽有乐容或无诗诗序云情动于中而形于言言之不足乃永歌嗟叹声成文谓之音是由诗乃为乐者此据后代之诗因诗为乐其上古之乐必不如此【又曰六艺论云唐虞始造今诗之初非讴歌之初讴歌之初则疑起自大庭时矣】又曰周人自録周之风雅则法足彰显戒足着明不暇复録先代之风雅也颂则前代至美之诗敬先代故録之【曹曰诗之作自生民以来则然非特周也太始天之策包羲罔罟之章天氏之八阕康衢之民謡夫子以去古悠逺略之可也至于有虞之歌九德皋陶之赓飏言夏五子之述戒商麦秀之兴悲固已载于简册习诵于当时而流于后世矣然亦不録于此而専以周诗为断班孟坚曰孔子纯取周诗上采商下取鲁文中子曰仲尼三百始终于周二子殆窥见圣人之意矣六经惟书载二帝三王之文下逮鲁秦之誓是为最备于易则独取周之六十四卦而遗连山归藏于礼则独取周之六官而遗虞夏商之制于春秋则独取周王之法纪元于鲁而示褒贬故曰周临于二代郁郁乎文哉吾从周诗亦犹是也以四始为原以六义为教以六德为本以六律为音诗道至此大成且又采之有官陈之有职纳之冇制风俗之美恶政教之兴衰于此皆可考而知焉故夫子独备一代之制以垂万世之法得不始终于周欤】成王太平之后其美小异于前故颂声止陈灵淫乱之后其恶不可复言故变风息也【苏曰诗止于陈灵非天下无诗也有而不可以为训焉耳仲尼有所不取也　胡曰孟子王者之迹熄而诗亡诗亡然后春秋作今按邶鄘而下皆多春秋时诗也而谓诗亡然后春秋作何也自黍离降为国风天下无复有雅而王者之诗亡矣　苏曰春秋之际大略国皆有变风宋鲁独无风而有颂何也春秋作于隠公适当雅亡之后郑氏疑而为之説曰宋王者之后也鲁圣人之后也是以天子巡守不陈其诗葢所以礼之也余闻周之盛时千八百国虽后世陵迟力彊相吞而春秋所见犹百有七十余国变风之作先于春秋数世矣而诗之载于大师者独十三国其不见于诗者岂复皆有説哉意者列国不皆有诗其有诗者虽曹桧之小邶鄘魏之亡而有不能已其无诗者虽燕蔡之成国宋鲁之礼乐而有不能作且非独此也齐桓晋文伯者之盛也而皆不得有诗桓附于卫文附于秦皆止于一见卫庄姜齐襄公郑昭公事至防矣然其诗屡作而不止葢事有适然而无足疑者若夫呉楚之国虽大而纯于用夷且僭周室则虽是无诗葢亦学者之所不道也】孔曰史记孔子世家云古者诗本三千余篇去其重取其可施于礼义者三百五篇案书所引之诗见在者多亡逸者少则夫子所録者不容十分去九马迁言古诗三千余篇未可信也据今者及亡诗六篇凡三百一十一篇而史记汉书云三百五篇阙其亡者以见在为数欧阳曰迁説然也今书所载逸诗何可数也以郑
康成谱图推之有更十君而取其一篇者又有二十余君而取其一篇者由此言之何啻三千【又曰删云者非止全篇删去也或篇删其章或章删其句或句删其字如唐棣之华偏其反而岂不尔思室是逺而此小雅常棣之诗也夫子谓其以室为逺害于兄弟之义故篇删其章也衣锦尚防文之着也此鄘风君子偕老之诗也夫子恶其尽饰之过恐其流而不返故章删其句也谁能秉国成不自为政卒劳百姓此小雅节南山之诗也夫子以能之一字为意之害故句删其字也】
诗之次
欧阳曰周南召南邶鄘卫王郑齐豳秦魏唐陈桧曹此孔子未删之前周大师乐歌之次第也【季札观乐于鲁其次第如此】周召邶鄘卫王郑齐魏唐秦陈桧曹豳此今诗次第也周召邶鄘卫桧郑齐魏唐秦陈曹豳王此郑氏诗谱之次第也【孔曰郑谱以郑因虢桧之地而国之先谱桧事然后谱郑王在豳后者退就雅颂并言王世故耳】孔曰仪礼乡饮酒礼工歌鹿鸣四牡皇皇者华笙南陔白华华黍乃间歌鱼丽笙由庚歌南有嘉鱼笙崇丘歌南山有台笙由仪乃合乐周南闗雎覃卷耳召南鹊巢采蘩采苹燕礼用乐与乡饮酒文同惟采苹越草之篇其余在于今诗悉皆比次又左及国语称鲁叔孙穆子聘于晋晋人为之歌文王大明緜又歌鹿鸣四牡皇皇者华亦各取三篇风雅异奏明其先自次比非孔子定之春官大师职郑司农注云古自有风雅颂之名故延陵季子观乐于鲁时孔子尚幼未定诗书而曰为之歌颂【曹曰昔服防尝谓季札观周时雅颂犹未定也而曰歌小雅大雅颂者家据夫子已定后録耳世儒因此遂谓左氏书成于后人其论乐皆因夫子既定诗后据以为序若然则颂亦当与今之序合矣然其不同乃如此则服防之説亦未可据也且仪礼乃周公旧章其序乡饮酒燕射之诗亦岂据夫子已定后録之乎】论语曰吾自卫反鲁然后乐正雅颂各得其所时礼乐自诸侯出颇有谬乱不正者孔子正之耳六诗之目见于周礼岂由夫子始定其名乎仪礼歌召南三篇越草虫而取采苹葢采苹旧在草虫之前孔子以后简札始倒或者草有忧心之言故不用为常乐耳【曹曰在齐诗固自先采苹而后草矣】又曰编次先后旧无明説去圣愈逺难得而知欲言先后为次则齐哀先于卫顷郑武后于桧国而卫在齐先桧处郑后欲以国地为序则郑小于齐魏狭于晋而齐后于郑魏先于唐欲以采得为序则鸡鸣之作逺在缁衣之前郑国之风必处桧诗之后【苏曰列国之诗皆以世为先后非如十五国风无先后小大之次固当以世为断今载驰之一章曰言至于漕戴公之诗也而列于文公之下王之兎爰桓王之诗也而列于平王之上郑之清人文公之诗也而列于庄昭之间皆非孔氏之旧也葢者失之矣】　程曰诗有四始而风居首何也风风也其风动于人犹风之吹物入物也故曰风本乎一人而成乎国俗谓之风发于正理而形于天下谓之雅称美盛德与告其成功谓之颂先之家而及于政以底成功其叙然也诸国之风先后各有义周南召南陈正家之道以风天下人伦之端王道之本风之正也故为首二南之风行则人伦正朝廷治二南之风变则礼义废风俗壊天下治乱在风而已及乎周道衰政教失风遂变矣于是诸侯擅相侵伐卫首幷邶鄘之地故为变风之首推其本则王道失上下乱风遂变矣言其迹则相吞灭而后王道絶卫首恶也故一国之诗而三其名得于卫者为卫得于邶鄘者为邶鄘所以见其首乱也【董曰商俗靡靡周虽化革其俗然其风尚不得尽变书之命戒告令每惧其不得一日正也故其俗易感而风易变者亡国之余音也风首卫且先邶鄘以着灭也】诸侯之强不知有王则天理絶矣圣人惧焉故次以王刑政不能治天下诸侯放恣擅相幷灭王迹熄矣故虽亡而为一国之风【董曰诸侯至于灭国王政不行矣谓天下无王可也故以王风序卫下　黄曰春秋王人虽防序于诸侯之上而乃降王而国风之乎葢黍离之降有周大师采诗已然矣周室未迁则其声固天下之正声也平王迁而东之则其音乃东土之音耳】先王之制茍能守之足以统临天下废法失道则王畿之内亦不能保郑本畿内之封因周之衰遂自为列国故次以郑【段曰郑首叛也齐首霸也是皆王之不王而诸侯肆行莫之禁也】君臣上下之分失则人伦乱人伦乱则入于禽兽人君身为禽兽之行其风可知故次以齐天下之风至于如此则无不乱之国无不变之俗魏舜禹之都唐帝尧之国久被圣人之化渐成美厚之俗歴二叔之世而遗风尚存今亦变矣故因其旧名而谓之唐所以见意也唐魏之风且变则先代之风化中国之礼义消亡极矣是以夷狄强大天下亦相胥而夷矣故次以秦秦之始封本西戎之地国乱乃东侵而始大其俗尚夷故美其始有车马礼乐而刺其未能用周礼也礼义之俗亡夷狄之风行先圣王之流风遗俗尽矣故次以陈【黄曰风变而夷不亡何待故以陈桧曹之亡国继之】陈舜之后也圣人之都风俗所厚也圣人之国典法所存也王泽竭而风化熄矣夷道行而典礼亡矣天下之所以安且治者圣人之道行也圣人之道絶则危亡至矣人情迫于危亡则思治安故思治者乱之极也桧曹惧其危亡而思周道故为乱之终【孔曰桧曹国小而君奢民劳而政僻季札之所不讥国风次之于末冝哉】乱既极必有治之之道危既甚必有安之之理自昔天下何尝不拯乱而兴治革危而为安【黄曰极于下泉之思治而继以豳国之变而克正者惟周公能之】周家之先由是道也其居豳也趋时务农以厚民生善政美化由兹而始王业之所以兴也故次以豳【孔曰豳者周公之事欲尊周公故次于众国之后小雅之前非诸国之例也】王业成而为政于天下故次以雅雅者王者之政也小之先大固其序也【孔曰雅见积渐之义故小雅先于大雅】政之衰则至于亡诗之亡王道之亡也天下之治始于以正风风天下其终也盛德之着而成功可以告于神明始终之义也故次以颂颂之有鲁葢生于不足王道之隆也所歌颂者如是及其衰也如鲁之事已足矣【孔曰鲁以其得用天子之礼乐故借天子美诗之名称为颂非周颂之流也置之商颂前者以鲁是周同姓故以先前代也】商则颂前代之美不可废也故附其后焉　叶曰土风之诗谓之风朝廷之诗谓之雅宗庙祝颂之诗谓之颂诸诗各具一体故皆以先后为次惟豳兼有风雅之制以为风则其辞作于朝廷系于政事以为雅则又记风土焉故列于风雅之间明其不絶于风而可以雅也　又曰是时乐正雅颂各得其所必记自卫反鲁者夫子之终事也季札观鲁乐以小雅为周德之衰则鹿鸣之诸诗不与以大雅为文王之德则民劳之诸诗不与王通以季子为不知乐非也葢季子之所闻者小雅皆变雅大雅皆正雅耳此雅之见于鲁者楚庄王言武王克商作颂以时迈为首而武次之又言其三曰铺时绎思我徂维求定其六曰绥万邦屡丰年则赉为第六葢以所作为先后此颂之见于楚者以此考之雅以正变为大小颂以所作为先后者诗未删之序也论政事之兴废而以其所陈者为大小美功德之形容而以其可告者为先后夫子删诗之序也故以闗雎为风始以鹿鸣为小雅始以文王为大雅始以清庙为颂始而附之以鲁与商而后雅颂各得其所则乐之正自是矣唐曰二南之风也商防而周之兴也王之风也周防而诗之将亡也　陈曰别之以尊卑之礼故鲁以诸侯而后于周间之以亲疎之义故商以先代而后于鲁　又曰周南之诗系于周公召南之诗系于召公岂非化之盛者必待圣人而后成欤至于风之终亦系之以豳雅之终亦继之以召旻岂非化之衰者必思圣人而正之欤
诗之序
释文旧説云闗雎后妃之德也至用之邦国焉名闗雎序谓之小序此以下则大序也　张曰闗雎之小序是国史所纪自诗者志之所之以下是夫子论诗因列于首章之序故其终亦以述闗雎之义焉此则通谓之大序【黄曰程氏以大序为仲尼所作而后世不无疑者以其言辞重复前后失伦又似非仲尼所作也意者反鲁删诗之际与门人论诗者如此而门人子夏之徒集其平日所言而冠之于首欤请推而广之曰小序首句国史之旧通大序乃夫子之言而非夫子所作也其余小序之辞则汉儒之説或叅其间焉】程曰国史得诗必载其事然后其义可知今小序首句是已其下皆説诗者之辞【吕曰三百篇之义首句当时所作或国史得诗之时载其事以示后人其下则説诗者之辞也　苏曰诗序非诗人所作亦非一人作之葢自国史明变大师推其所作之义相授于作诗之时　曹曰诗之作主文而谲諌为其不可以正言之也若使作诗之人自着其刺讥之意谓某人有某恶如指宋襄禽兽之行彰卫顽中冓之言斥鲁庄为齐侯之子陈晋人将叛归沃之事鲜不贻怒召怨矣】程曰诗序亦有后人添入者如白华是刺幽王其下更解不行如绵蛮序不肯饮食教载之只见诗中饮之食之教之诲之命彼后车谓之载之便云教载絶不成言语也又如高子曰灵星之尸也分明是高子言更何疑【苏曰诗序诚出于孔氏也则不若是详矣孔子删诗而取三百五篇今其亡者六焉亡诗之序未尝详也诗之亡者经师不得见矣虽欲详之而无由其存者将以解之故从而附益之以自信其説是以其言时有反覆烦重类非一人之辞　又曰淇澳美武公之德也序诗者徒见诗曰有匪君子即称有文章武公所以君子非止文章而已见诗有曰如切如磋如琢如磨即称其人能聴其规谏武公所以切磋琢磨非止聴规谏而已是言也又似非能文者所为至如载驰称作诗者諡字丝衣引高子灵星以证其説若此之类序非诗人作明矣如江有汜之言美媵也勤而无怨嫡能悔过也辞意并足矣又曰文王之时江沱之间有嫡不以其媵备数媵遇劳而无怨嫡亦自悔也如式防黎侯寓于卫其臣劝以归也而旄丘曰责卫伯因前篇以见意足矣又曰狄人迫逐黎侯黎侯寓于卫卫不能修方伯连率之职何其辞意重复如此之类序非一人作明矣】释文旧説云大序是子夏作小序是子夏毛公合作卜商意有未尽毛更足成之【隋志先儒相承谓毛诗序子夏所创毛公及卫敬仲更加润益　王曰世以为言其义者子夏也如江有汜之为美媵那之为祀成汤殷武之为祀高宗方其作时无义以示后世则虽孔子亦不得而知况子夏哉　程曰班固之毛也曰毛公之学自谓出于子夏则亦以子夏之来不在秦后故仍其自谓之辞固亦未真知出之何人也若夫郑元直指古序以为子夏则实因仍毛语无可疑也子夏之在孔门固尝因言诗而得褒矣曰起予者商也则汉世信其古序之所由出者必以此也然子贡亦尝因切磋琢磨而有防于夫子之意其曰赐也始可与言诗已矣是亦夫子语也而独以序归之子夏何哉　曹曰高子与孟子同时去子夏已百余年而丝衣乃因高子之説以冠序知非出于子夏也】后汉书曰卫宏从谢曼卿受学作毛诗序善得风雅之防至今于世　曹曰诗序之作説者不同或以为孔子或以为子夏或以为国史皆无明文可考惟后汉书儒林以为卫宏作毛诗序今行于世则序乃宏作明矣然郑氏又以为诸序本自合为一篇毛公始以寘诸篇之首则是毛公之前其甚久宏特增广而润色之耳故近世诸儒多以篇之首句为毛公所分而其所推説云云者为后人所益理或有之　孔曰汉初为训者皆与经别行三之文不与经连故石经书公羊皆无经文艺文志云毛诗经二十九卷毛诗故训三十卷是毛为训诂亦与经别也及马融为周礼注乃云欲省学者两读故具载本文然则后汉以来始就经为注未审此诗引经附是谁为之其毛诗二十九卷不知并何卷也【程曰郑谓诗之首句古尝合编至毛公分冠之在汉葢亲见也此语可信范晔葢明言卫宏所序毛耳葢毛氏于诗第为之不为之序则申释先序辞义非宏而孰为之也　东莱曰説诗者非一人其时先后亦不同以毛考之有毛氏已见其説者时在先也有毛不见其説者时在后也闗雎之义其末曰不淫其色毛亦曰后妃説乐君子之德无不和谐又且不淫其色然则闗雎之义皆毛公所已见也鹊巢之义其末曰德如鸤鸠乃可以配焉毛止曰鸤鸠不自成巢居鹊之成巢未尝言鸤鸠之德然则鹊巢之义乃毛公所不见者也意者后之为毛学者如卫宏之徒附益之耳毛尚简义之已明者固不重出义之未明者亦必申言如鸤鸠之义虽刺不壹而其防未明故必言鸤鸠之养其子均平如一以训释之今鹊巢之义止云德如鸤鸠而未知鸠之德若何使毛公果见此语岂应略不及之乎诗人本取鸠居鹊巢以比夫人生享成业葢非有妇德者殆无以堪之也若又考鸤鸠之情性以比其德诗中固亦包此意但其説出于毛公之后决无可疑也曹曰羔羊之皮素丝五紽毛谓古者素丝以荚裘不失其制大夫羔裘以居其説如此而已而序云在位】
【皆节俭正直德如羔羊且以退食为节俭其説于康成毛无此意也维鹊有巢维鸠居之毛谓鸠不自为巢居鹊之成巢其説如此而已而序云德如鸤鸠乃可以配焉君子偕老副笄六珈毛云能与君子偕老乃冝居尊位服盛服而序云故陈人君之德服饰之盛冝与君子偕老则与意先后颠倒矣序若出于毛公安得自相违戾如此要知毛初行之时犹未有序也意毛公既托之子夏其后门人互相授各记其师説至宏而遂着之后人又复增加殆非成于一人之手则或以为子夏或以为毛公或以为卫宏其势然也　曹曰昔人谓尔雅释诂一篇周公所作释言以下仲尼所增子夏从而足之叔孙通梁文又从而补益之今考其书知毛公以前其文犹略至康成时则加详矣何以言之且学有缉熈于光明毛公云光广也康成则以为欲学于有光明者而尔雅曰缉熈光也又齐子岂弟犹言发夕也而尔雅曰岂弟发行也薄言观者毛公无训振古如兹毛公云振自也康成则以观为多以振为古其説皆本于尔雅使尔雅成书在毛公之前顾得为异哉按平帝元始四年王莽始徴天下通尔雅者诣公车固自出于毛公后矣　叶曰世人疑诗序非宏所能为此説不然使宏凿空为之乎虽孔子亦不能使宏诵师説为之则虽宏有余矣且宏之序有専取诸书之文而为之者有杂取诸书之文而为之者有杂取诸书所説而重复互见者有委曲宛转附经而成其义者不可不论也诗有六艺一曰风二曰赋三曰比四曰兴五曰雅六曰颂其文全出于周官情动于中而形于言言之不足故嗟叹之其文全出于礼记成王未知周公之志公乃为诗以遗王其文全出于金縢高克好利而不顾其君文公恶而欲逺之不能使高克将兵而御狄于竞陈其师旅翺翔河上久而不召众防而归高克奔陈其文全出于左防子至于戴公其间礼乐废壊其文全出于国语古者长民衣服不贰从容有常以齐其民其文全出于公孙尼子则诗序之作实在数书既之后明矣此吾所谓専取诸书所言也载驰之诗许穆夫人作也闵其宗国颠覆矣又曰卫懿公为狄人所灭丝衣之诗既曰绎賔尸矣又曰灵星之尸此葢众説并卫氏得其善辞美意并録而不忍弃之此吾所谓杂取诸书之説而重复互见也驺虞之诗先言人伦既正朝廷既治天下纯被文王之化而复继之以搜田以时仁如驺虞则王道成行苇之诗先言周家厚仁及草木然后继之以内睦九族外尊事黄耉养老乞言此又吾所谓委曲婉转附经而成其义也即三者而观之序果非宏之所作乎汉世文章未有引诗序者惟黄初四年有共公逺君子近小人之説葢魏后于汉宏之诗序至此始行也　程曰周自文武以后鲁自哀定以前无贵贱朝野率皆有诗诗之或指时事或主时人则不可槩定其决可揆度者必因事乃作不虚发也今其续序之指事谕意也凡左国语所尝登载则深切着明歴歴如见茍二书之所不言又无明证则第能和附诗词顺畅防意未有一诗能指言其人其事也此又有以见序之所起非亲生作诗之世目击赋诗之事自可以审定而不疑也然则续序之为宏作实宏所録也】
诗之体
国语闵马父曰昔正考父校商之名颂十二篇于周之大师以那为首其辑之乱曰自古在昔先民有作温恭朝夕执事有恪【韦昭注曰辑成也凡作篇章义既成撮其大要以为乱辞诗者歌也所以节舞者也如今三节舞矣曲终乃更变章乱节故谓之乱也】孔曰自古有篇章之名故那序曰得商颂十二篇东山序曰一章言其完也句则古者谓之言论语曰一言以蔽之曰思无邪赵简子称子太叔遗我以九言皆以一句为一言也秦汉诸儒乃有句称风雅之篇无一章者颂者述成功以告神故一章而已鲁颂不一章而已鲁颂不一章者美僖公之事非告神之歌也长发殷武重章者或诗人之意所不同诗之大体必须依韵其有乖者古人之韵不协耳之兮也之类本取之以为辞虽在句下不以为韵故处末者皆字上为韵左右流之寤寐求之其实七兮迨其吉兮之类是也亦有即将助句之字以当声韵者是究是圗亶其然乎其虚其邪既亟只且之类是也　张曰古之乐章只数句诗不能成曲调此所以有弄有引善歌诗者知如何为弄如何为引
诗之派
前汉志诗三百五篇遭秦而存者以其在讽诵不独在竹帛也汉兴鲁申公为诗训诂【儒林申公鲁人也少与楚元王交俱事齐人浮丘伯受诗　曹曰申公诗口説训诂未尝立以训诂相授是为鲁诗】而齐辕固【儒林辕固齐人也以治诗孝景时为博士】燕韩生【儒林韩婴燕人也孝文时为博士景帝时至常山太傅推诗人之意而作内外数万言其语颇与齐间殊然归一也】皆为之三家皆列于学官又有毛公之学自谓子夏所而河间献王好之未得立【河间献王德修学好古实事求是时淮南王安亦好书所招致率多浮辩献王所得书皆古文先秦旧书其学举六艺立毛氏诗左氏春秋博士　释文曰平帝时毛诗始立】刘歆移太常博士书曰文帝时诗始萌芽至武帝然后邹鲁梁赵颇有诗礼春秋先师皆起于建元之间当此之时一人不能独尽其经或为雅或为颂相合而成　孔曰郑诗谱曰鲁人大毛公为故训于其家河间献王得而献之以小毛公为博士前汉儒林毛公赵人为河间献王博士不言其名后汉儒林赵人毛苌诗然则小毛公名为苌也【陆玑疏子夏鲁人申公申公魏人李尅李尅鲁人孟仲子孟仲子赵人孙卿孙卿鲁人大毛公大毛公小毛公　释文曰呉太常卿徐整曰子夏授高行子高行子授薛仓子薛仓子授帛妙子帛妙子授河间人大毛公大毛公为诗故训于家以授赵人小毛公】前汉儒林毛公授同国贯长卿长卿授解延年延年授徐敖敖授九江陈侠【陆玑疏云陈侠谢曼卿】后汉儒林衞宏字敬仲东海人初九江谢曼卿善毛诗宏从曼卿受学中兴后郑众贾逵毛诗后马融作毛诗郑作毛诗笺【释文曰郑作毛诗笺申明毛义难三家于是三家遂废矣魏太常王肃更述毛非郑荆州刺史王基駮王肃申郑义晋豫州刺史孙毓为诗评毛郑王肃三家同异朋于王徐州从事陈统难孙申郑】隋志齐诗魏代已亡鲁诗亡于西晋韩诗虽存无之者惟毛诗郑笺至今独立【东莱曰鲁齐韩毛师读既异义亦不同以鲁齐韩之义尚可见者较之独毛诗率与经合闗雎正风之首三家者乃以为刺余可知矣是则毛诗之义最为得其冝也间有反覆烦重时失经防如覃卷耳之类苏氏以为非一人之辞葢近之至于止存其首一言而尽去其余则失之易矣　叶曰诗有四家毛诗最后出而独何也曰岂惟毛诗始汉世之春秋公谷为盛至后汉而左氏始立而后之盛行者独左氏焉礼家五弟子分曹教授葢小戴最为后出而今之言礼者惟小戴为众所宗此无他六经始出诸儒讲习未精且未有他书以证其是非故杂伪之説可入赵賔之易张霸之书是也歴时既久诸儒议论既精而又古人简书时出于山崖屋壁之间可以为证而学者遂得即之以考同异而长短精粗见矣长者出而短者废自然之理也六经自秦火后独诗以讽诵相韩诗既出于人之讽咏而齐鲁与燕语音不同训诂亦异故其学往往多乖独毛诗之出也自以源流得于子夏而其书贯穿先秦古书其释鸱鸮也与金縢合释北山烝民也与孟子合释昊天有成命与国语合释硕人清人黄鸟皇矣与左合而序由庚等六章与仪礼合葢当毛氏时左未出孟子国语仪礼未甚行而学者亦未能信也惟河间献王愽见异书深知其精迨至晋宋诸书盛行肄业者众而人始翕然知其説近正且左氏等书汉初诸儒皆未见而毛説先与之合不谓之源流子夏可乎唐人有云齐诗亡于魏鲁诗亡于晋韩诗虽存无之者今韩氏章句已不存矣而齐诗犹有见者然唐人既谓之亡则书之真伪未可知也】
毛诗集解卷首

[book_title]卷一
<经部,诗类,段氏毛诗集解
钦定四库全书
毛诗集解卷一
宋　段昌武　撰
国风
朱曰国者诸侯所封之域而风者民俗歌謡之诗也谓之风者以其被上之化以有言而其言又足以感人如物因风之动以有声而其声又足以动物也是以诸侯采之以贡于天子天子受之而列于乐官于以考其俗尚之美恶而知其政治之得失焉旧説二南为正风所以用之闺门乡党邦国而化天下也十三国为变风亦领在乐官以时存肄备观省而垂鉴戒耳
周南【召南説附】
仪礼燕礼有房中之乐郑氏注歌周南召南之诗而不用钟磬之节也房中者后妃夫人侍御于君子女史歌之以节义序耳【孔曰玉肃云自闗雎至芣苢后妃房中之乐然则夫人房中之乐当用鹊巢采蘩采苹郑无所説义亦或然】郑诗谱曰周召者禹贡雍州岐山之阳地名今属右扶风美阳县【孔曰绵言大王迁于周原閟宫言大王居岐之阳是周地在岐山之阳召是周内之别名也汉书地理志云岐山在美阳县西北释文召在岐山之阳扶风雍县其南有召亭　朱曰岐山在鳯翔府岐山县】周之先公曰大王者避狄难自豳始迁焉【朱曰帝喾之子弃为唐虞后稷封于邰其后公刘迁于豳至古公亶父又迁于岐山之下】商王帝乙之初命其子王季为西伯至纣又命文王兼治南国江汉汝旁之诸侯【朱曰南方之国即今兴元府京西湖北等路诸州】于时天下三分有其二以服事殷【孔曰据禹贡州名言之雍梁荆豫徐归文王其冀青兖属纣九州而已有其六是为三分有其二】文王作邑于丰【朱曰丰京在京兆府鄠县终南山之北】乃命岐邦周召之地为周公旦召公奭之采地周公封鲁死諡曰文公召公封燕死諡曰康公元子世之其次亦世守采地在王官春秋时周公召公是也【孔曰春秋时周公召公别于东都受采存本周召之名也】
闗雎后妃之德也风之始也所以风天下而正夫妇也故用之乡人焉用之邦国焉
释云此闗雎小序也　程曰诗言后妃夫人者非必谓文王之妻也特陈后妃夫人之事如斯而已古人由是道者文王也故以当时之事系其后【朱曰周公取以为首篇以教后世凡为后妃者其德当皆如是也故序者不言美大姒而特言后妃之德葢周公之遗意欤然文王未尝称王则大姒未尝称后妃此特追称之耳】程曰天下之治正家为先天下之家正则天下治矣二南正家之道也陈后妃夫人大夫妻之德推之士庶人之家一也故使乡党至于邦国皆用之自朝廷至于委巷莫不讴吟讽诵【段曰冨贵足欲之余其情易以放而斯民劳苦力作又不可无以游其心而玩其情也为之讴吟以宣畅之而人将因讽诵以有得而古人养情性之道备矣】所以风化天下如小雅鹿鸣而下各于其事而用之也　孔曰仪礼乡饮酒礼者乡大夫三年賔兴贤能之礼其经云乃合乐周南闗雎是用之乡人也燕礼者诸侯饮燕其臣子及賔客之礼其经云遂歌乡乐周南闗雎是用之邦国也【曹曰此六诗本王后国君夫人房中之乐歌大王王季文王之致治者也其原在此故乡饮酒燕礼皆用之于合乐焉至于乡射之礼不歌不笙不间而犹用此六诗合乐见其为风化之本毎事不可得而略也黄曰乡大夫与诸侯之合乐此特一端而何足以尽之文王后妃之德始于二南而极于天下鹊巢之】
【夫人草之大夫妻江汉之游女莫不感发是诗而被其风化大用之则大小用之则小上自朝廷下自闾巷皆可得而用之此如春风和气及物则生不可以小大计然则既曰后妃之德矣乡人邦国可得而用之乎曰后妃之车服则乡人邦国不可得而僭用若后妃之德则用之有何不可】张曰以此二诗为周公所作者葢有三説其序曰后妃之德曰夫人之德皆言德如是乃可以配一也仪礼乡饮酒凡合乐周南闗雎召南鹊巢独首此二诗意亦可见二也周南以闗雎兴召南以鸤鸠比其所取类亦相似然三也故程子谓为此诗者其周公乎葢亦有取于此耳至其所取闗鸠之义则是诚不可移者以此知其为周公所作无疑也故乐得淑女以配君子闗雎之义也德如鸤鸠乃可以配鹊巢之义也夫刑家之道虽自于已而其所配必谨其择是葢吉凶祸福之基所以重宗庙重其身正夫妇而为齐家之本也自古始之不谨而贻祸败者可胜计哉故大明之诗其叙大任初嫁于周之事为特详焉然则闗雎鹊巢之首二南周公之意深矣若夫自覃而下则有当时为大姒而作者其称后妃则周公追称之以为为后妃者要当如是也采蘩之不失职则亦当文王之时诸侯之国有是诗周公取而列之以为为诸侯夫人者要当如是也以至采苹草而下皆然推此意观之大略可见矣　朱曰此诗虽美大姒而实以深见文王之德　曾曰先王之政必自内始故其闺门之治所以施之家人者必为之师傅保姆之助诗画图史之戒珩璜琚瑀之节威仪动作之度其教之虽有此具然古之君子未尝不以身化也故家人之义归于反身二南之业本于文王夫岂自外至哉世皆知文王之所以兴能得内助而不知其所以然者葢本于文王之躬化
风风也教也风以动之教以化之
郑曰沈重曰上风是国风下风是鼓动之风【朱曰风兼二义以象言则曰风以事言则曰教】孔曰风讽也王者施化先讽诵以动之民渐开悟乃明教命以化之【曹曰仁言不如仁声之入人深也善政不如善教之得民也风以动之仁声也教以化之善教也】王曰风之于万物方其鼓舞揺荡之而已是所谓动之也及其因形移易使荣者枯甲者拆乃所谓化之也始乎风之而动终于教之而化【黄曰动者兴起其善心化者变易其气质】
诗者志之所之也在心为志发言为诗情动于中而形于言言之不足故嗟叹之嗟叹之不足故永歌之永歌之不足不知手之舞之足之蹈之也
孔曰上言用诗以化天下此又解作诗所由　朱曰心之所之谓之志情者性之感于物而动者也【段曰素有所主之谓志适有所触之谓情曰在曰动志气之状可想矣　叶曰寛闲平易之时必习而为怨怼无聊之言荘诚恭敬之意必变而为侮笑戏狎之情葢情非其志矣古之为诗者求以治之后之为诗者求以乱之】喜怒哀惧爱恶欲是谓七情形见永长也　孔曰不自觉知举手而舞身动足而蹈地如是而后得舒其心腹也圣王以人情之如是故用诗于乐使人歌咏其声象其吟咏之辞也舞动其容象其舞蹈之形也【段曰乐至于舞而成乐书曰周官乐师以六舞教国子而人舞与居终焉岂终之以手舞足蹈之意欤】其象哀乐之形然后得尽其心术焉情动于中还是在心为志而形于言还是发言为诗上辩诗从志出此言为诗必歌故重其文也【黄曰自诗而论志自志而论心此沿流寻源之论使学者知诗之所由始自情而论言自言而极于不知其所以言此遡源达流之论使学者知诗之所终极】段曰情亦有浅深凯风小弁皆情之深赋比多出于志兴多动于情葢言之不足而后嗟叹嗟叹不足而后永歌永歌不足而后舞蹈皆有序而不遽是可观其发之中节矣夫情之发而中节也殆以其主宰于心故耳故五峯胡曰性立天下之有情効天下之动心妙性情之德大序首着在心之为志而后以情动之説继之亦此意欤志之于心所以主是心也心以其所为主无所不统志以其所主而有所统也动而不和发而陵节乐而淫哀而伤爱而不知其恶则喜其人及其徒胥憎而不知其善则恶其人及于屋上之乌心失所宰志不御气荡然聴血气之偏徇而所发皆非性之理情之节也记曰发而皆中节谓之和和者体也　程曰有节故有余止乎礼义者节也今夫饮以节者能饮而极饮者常至于不能饮行以节者能行而过行者常至于不能行情而无所节也则毕其气于一喜一怒而极矣　段曰言而嗟叹嗟叹而永歌永歌而舞蹈舞蹈而至于不知所谓乐则生矣生则恶可已故曰乐主其盈
情发于声声成文谓之音治世之音安以乐其政和乱世之音怨以怒其政乖亡国之音哀以思其民困孔曰郑乐记注云单出曰声杂比曰音　乐书曰言情动又言情发葢动则喜怒哀乐欲发之初犹在中也发则发而中节矣动不足以言之　孔曰哀乐之情发见于言语之声于时未有宫商之调也惟是声耳至于作诗之时则次序节奏清浊高下使五声为曲是之谓音此音被之管乃名为乐【朱曰声不止于言凡嗟叹永歌者皆是也成文谓其清浊高下疾徐疏数之节相应而和也然情之所感不同则音之所成或亦异矣】　郑曰声谓宫商角徴羽也成文者宫商上下相应【乐书乐记曰先王本之情性稽之度数凡音生于人心而本于情性其音角者情喜而性仁其音商者情怒而性义其音徴者情乐而性礼其音羽者情悲而性智其音宫者情恐而性信葢乐者根之人心本之情性其在度数则枝叶而已】　张曰音起于声而声出于情知此则知先王作乐之本矣　孔曰乐记曰声相应故生变变成方谓之音注云方犹文章也乐之器弹其宫则众宫应然不足为乐是以变之使杂也引左曰若琴瑟之専壹谁能聴之【乐书乐记曰宫生于黄钟之九寸而其声宏以舒徴生于林钟之六寸而其声贬以疾商生于太簇之八寸而其声散以明羽生于南宫之五寸而其声散以虚角生于姑洗之七寸而其声防以约凡此虽度数不同而其究则一也凡物皆动而有声声变而成音故金尚角瓦丝尚宫匏竹尚徴而无清浊之常革木一声而无清浊之变此所谓以律吕和五声施之八音合之成乐也　朱曰五声宫最浊而羽极清所以协歌之上下十二律黄最浊而应极清又所以旋相为宫而节其声之上下　段曰记欲其变恶其一何也曰所谓成文也所以欲其成文者何也曰将以成人心之和也钟声之铿也石声之磬也丝声之哀竹声之滥而鼓鼙之声讙也若其専一谁能聴之抑使聴者随所感而偏矣非所以养人心之和也先王之为乐也合生气之和道五常之行刚也而不怒柔也而不慑阳不散而阴不密广不容奸狭不思欲也夫然后条畅平顺可以和人心而感物是故八风欲其从律也百度欲其得数也小大相成终始相生阴阳清浊相终文武相为始末曲直繁瘠廉肉相为品节凡所以成此和世故夫子谓之中和之纪而子夏名之曰和正也乐记曰五色成文而不乱又曰节奏合以成文也】　陈曰此言人之真情不可掩也此情感于和而其音必舒夷啴缓粹美而不切此情感于乖则其音必堙郁蕴结愤悱而不平此情迫于亡则其音必趋数艰苦悲怆而无聊【段曰怨则犹有望于上也所谓亲之过大而不怨是愈疏也至亡国则惟有自哀怆感旧而已矣】　孔曰国亡而世絶故不言世【王曰治乱言世言政而亡国不言者亡国世絶而无政故也】孔曰设有言而非志谓之矫情见于声矫亦可识或辞是而意非或言邪而志正惟达乐者晓之乐记曰其哀心感者其声噍以杀其乐心感者其声啴以缓若徒取言辞而不逹音声则楚茨大田之刺并陈成王之善行露汝坟之篇皆述纣时之恶以汝坟为王者之风以楚茨为刺过之雅大师晓其情于声音之中也【黄曰孔頴达谓如百室盈止妇子寜止安之至也厌厌夜饮不醉无归乐之极也此谓治世之音土国城漕我独南行怨之深也取彼谮人投畀豺虎怒之甚也此谓乱世之音知我如此不如无生哀之至也适彼乐国适彼乐郊思之笃也此谓亡国之音予以为是固然矣亦不可专以言辞求之若徒观其言辞不达其声音则如大田楚茨瞻彼洛矣之诗不言周政之衰而言先王之盛亦可谓治世之音乎　苏曰愚尝怪大雅小雅之诗当幽厉之时而极称道文武成康之盛德及其终篇又不见幽厉之暴虐此谁知其为幽厉之诗而非文武成康之盛者葢察其辞有幽忧不乐之意是以系之幽厉而无疑也】孔曰乐记曰凡音之起由人心生也乐者乐其所自生是乐之本意出于民也又曰夫物之感人无穷而人之好恶无节故先王作乐以为之节是王者采民情制礼乐之义礼乐本出于民还以教民与夫云出于山复雨其山何以异也【段曰音之由人心生也本于中以发于外者也感而后应也制乐以为人心之节也制于外以养其中者也应复为感也感于此心之哀也而噍以杀感于此心之乐也而啴以缓感于此心之喜怒也而发以散粗以厉则是声之所应者皆由于所感也噍杀之音作而民以忧啴缓之音作而民以乐粗厉之音作而民以刚毅也则是音之所感者又将以为应也情发于声声成文谓之音由此心之所感者而发于外也风以动之教以化之由此心之所应者还以养其中也先王之盛也其人心亦已正矣而所以养之于外者犹备后世之衰也人心固已非古而所以导而诱诸外者抑又不正也古也交相养而今则交相病也】
故正得失动天地感鬼神莫近于诗
孔曰此又言诗之功也　朱曰事有得失诗因其实而讽咏之使人有所创艾兴起至其和平怨怒之极又足以达于阴阳之气而致祥召灾葢其出于自然不假人力是以入人深而见功速非他教之所及也又曰人者天地之心鬼神之防志壹则动气理之
必然也【段曰天地人均是一气之流通上下也故人之心精一则天地之气可动也　李曰天地鬼神之正体鬼神天地之妙用　陈曰此只是至诚之道寓于诗故如此诗人以此而作诗天地鬼神亦以此而感动匹夫匹妇一念真积端拜而涌泉悲愤而赤旱彼独何为而然耶天下通一气耳聚而为一元判为天地明则为人幽则为鬼神着为隠显皆是一精气为之】陈曰合千万人之情而出于一人之言此天理也非私欲也合天理则天地从之鬼神顺之而况于人乎【黄曰人民天地鬼神皆同此心则同此理以理求理夫何逺之有】孔曰无有近于诗者言诗最近之余事莫之先也【公羊曰拨乱世反诸正莫近乎春秋何休云莫近犹莫过之也】
先王以是经夫妇成孝敬厚人伦美教化移风俗孔曰此言用诗之事　朱曰先王指文武周公成王是指风雅颂之正经经常也【陈曰经者经制夫妇之常经也】女正位乎内男正位乎外夫妇之常也孝者子之所以事父敬者臣之所以事君诗之始作多发于男女之间而达于父子君臣之际故先王以诗为教使人兴于善而戒其失所以导夫妇之常而成父子君臣之道也【又曰夫妇有别则父子亲父子亲君臣和故经夫妇所以成其孝敬也】三纲既正则人伦厚教化美而风俗移矣【段曰万法万化皆自人伦始人伦薄他无可以措手矣】段曰有情性则有形体保形体亦可以顺情性正内外别男女经夫妇所谓形体也孝敬成乎其中所谓情性也美教化移风俗权不在物我实操之如勤容貌出辞气正顔色虽非有意必以为之而主宰于中必有事焉
故诗有六义焉一曰风二曰赋三曰比四曰兴五曰雅六曰颂
程曰学诗而不分六义岂知诗之体也　张曰风有风刺不直言之意郑周礼注曰赋之言铺直铺陈善恶【程曰铺陈其事如齐侯之子衞侯之妻是也】比者比方于物兴者托事于物【黄曰比者托物而喻兴者因物而感　姜曰比者取类于物以为比物与意同如螽斯羽是也兴者倐见是物而起兴物不必合如闗雎是也　释曰兴是譬喻之名意有不尽故题曰兴　程曰直比之如蛾眉犀温其如玉之类是也因物起兴如闗闗雎鸠瞻彼淇奥之类是也　朱曰以物为比而不正言其事甫田硕防衡门之类是也因所见闻或托物起兴而以事继其声闗雎樛木之类是也　黄曰雨其蒙矣行者之心凄然以悲鹳其鸣矣居者之懐慨然以叹此之谓兴】朱曰比方有两例有继所比而言其事者有全不言其事者兴亦有两例有取所兴为义者则以上句形容下句之情思下句指言上句之事实有全不取其义者则但取一二字而已要之上句常虚下句常实则同也【又曰然比兴之中螽斯専于比而緑衣兼于兴罝専于兴而闗雎兼于比此其例中又自有不同也　东莱曰风之义易见惟兴与比相近而难辨兴多兼比比不兼兴意有余者兴也直比之者兴之兼比也兴之兼比者徒以为比则失其意味矣兴之不兼比者误以为比则失之穿凿矣如殷其靁偶闻雷而有感于行者之未归非可以比类而求也】程曰雅者正言其事天生烝民有物有则民之秉彛好是懿德是也【张曰雅之体直言之比兴差少无隠讽谲谏之巧虽是大恶亦直言此是雅之本体吕曰雅者正言之也初无所抑】诗谱曰颂之言容【李曰汉书曰徐生善容容作此颂字顔师古注云颂字与形容字古人通用　吕曰颂者称美之辞也无所讽议】孔曰四始以风为先风之所用以赋比兴为辞故于风之下即次赋比兴然后次以雅颂亦以赋比兴为之既见赋比兴于风之下明雅颂亦同之赋比兴如此次者言事之道直陈为正故赋在比兴之先比之与兴虽同是托物比显而兴隠当先显而后隠故比居兴先也然则赋比兴是诗之所用风雅颂是诗之成形用彼三事是故同称为义【朱曰此一条本出于周礼大师之官葢三百篇之纲领錧辖风雅颂者声乐部分之名也风则十五国风雅则大小雅颂则三颂也赋比兴则所以制风雅颂之体也故大师之教国子必使之以是六者三经而三纬之则凡诗之节奏指归皆将不待讲説而直可吟咏以得之矣六者之序以其篇次风固为先而风则有赋比兴矣故三者次之而雅颂又次之葢亦以是三者为之也】　程曰国风大小雅三颂诗之名也六义诗之义也【新安程曰此六者特释其义而非以命其名也如以为体则夫赋比兴三者今乃无一诗行于世岂夫子尽删之乎】一篇之中有备六义者有数义者【孔曰郑笺七月二章云是豳风六章云是豳雅卒章云是豳颂自始至成别为三体　吕曰诗举有此六义得风之体多者为国风得雅之体多者为大小雅得颂之体多者为颂风非无雅雅非无颂也　唐曰其风肆好穆如清风大雅亦有风虽则如燬父母孔迩周南已有雅有匪君子终不可谖兮变风犹有颂采蘩赋之属也螽斯比之属也闗雎兴之属也有赋比兴以为风亦有以为雅颂一篇而一义者有之鹤鸣専于兴也其意达于风矣有一句而二义者王室如燬比而雅也　曹曰周官大师所教六诗亦各以其义为名至分为四始然后风雅颂各异其体而赋比兴存乎中者隠矣】
上以风化下下以风刺上主文而谲谏言之者无罪闻之者足以戒故曰风
孔曰言上下皆用此义　张曰上以风化下下以风刺上此总言风之所以名也风自上以被于下风之正也下推其本而反之于上风之变也　朱曰风者民俗歌謡之诗如物被风而有声又因其声以动物也上以风化下者诗之美恶其风皆出于上而被于下也下以风刺上者在下之人又歌咏其诗之美恶以讥其上也凡以风刺上者皆不主于政事而主于文辞不以正谏而托意以谏若风之被物彼此无心而能有所动也　杨曰诗尚谲谏惟言之者无罪闻之者足以戒乃为有补若谏而涉于谤毁闻者怒之何补之有　曹曰上以风化下若燕礼乡饮酒用之于乡人邦国者所以广风化于天下也不独风也亦有雅诗焉下以风刺上若天子纳变雅诸侯纳变风所以规正君上之失也然皆主文而谲諌是雅诗亦有风之意故皆曰风　王曰有巽而入之之道焉故曰风　张曰下之刺上主于文而谲谏而至其甚则有至于直指而不止于谲谏此变之中又变焉者也
至于王道衰礼义废政教失国异政家殊俗而变风变雅作矣
郑诗谱序文武风有周南召南【朱曰二十五篇为正风】雅有鹿鸣文王之属【朱曰自鹿鸣而至菁菁者莪二十二篇为正小雅自文王而至卷阿十八篇为正大雅】及成王周公致太平制礼作乐而颂声兴焉【孔曰颂声之兴不皆在制礼之后也故春官乐师职云及彻帅学士而歌彻郑谓彻者歌雍也】盛之至也本之由此风雅而来故皆録之谓之诗之正经孔子録懿王夷王时诗讫于陈灵公淫乱之事谓之变风变雅【朱曰邶至豳十三国为变风六月至何草不黄五十八篇为变小雅民劳至召旻十三篇为变大雅皆康昭以后所作　孔曰变风之作齐卫为先陈最在后变雅则处其间齐哀公当懿王卫顷公当夷王陈灵公鲁宣公十年为其臣夏徴舒所杀变雅始于厉王变雅亦称雅者王政仍被邦国所以名为雅及平王东迁其政止行境内是以变为风焉】黄曰道者所繇适治之路仁义礼乐皆其具也今王道既衰则其本已先拨矣由是礼义废而不行政教失所错天子不能统诸侯故国自为政诸侯不能统卿大夫故家自为俗也孔曰王道衰诸侯有变风王道盛诸侯有正风王道明盛政出一人诸侯不得有风王道既衰政出诸侯故各从其国有美刺之别也【东莱曰王道之盛陈列国之诗以观民风其可采者大师播之音律以风天下如汝坟江有汜之在二南是也礼乐出于一故不得国别为风耳】苏曰衞武衞文郑武秦襄之风宣王之雅皆美之然犹不免为变诗何也曰昔周之兴也积仁行义凡数百年至于文武风俗备是以其诗发而为正诗自成康以来周室不竞至幽厉而大壊其败亦数百年其蓄之也亦厚是以其诗不复其旧而谓之变夫自其正而至乎变其败之也甚难其间必有幽厉大乱之君为之而后能自其变而复于正其反之也亦难必有后稷公刘文武积累之勤而后能今夫五人者其善之积未若其变之厚矣是以不免于变也　郑曰二南为风之正经则然矣自后南国诸侯政之兴衰何以无变风曰陈诸国之诗者将以知其阙失省方设教为黜陟也时徐及呉楚僭号弃其诗夷狄之也朱曰正变之説无明文可考今姑从之【叶曰正变之説吾尝读谷梁书而得之春秋书筑王姬之馆于外书诸侯盟于首止谷梁皆曰变之正也葢言事变常而终合于正也风雅之正变亦如是耳河广之诗曰谁谓河广一苇杭之其欲往之心如是其鋭也然而有舍之而不往焉大车之诗曰谷则异室死则同穴其男女之情如此其至也然而有畏之而不敢焉氓之诗曰以尔车来以我贿迁其淫佚之行如是其丑也然而有反之而自悔焉当其心之鋭情之至而行之丑也固所谓变也继而舍之而不往畏之而不敢反之而自悔则君子所谓变之正也后世尊经太过遂以已意揣之吾从而辟之曰栢舟緑衣信为变风也淇奥之美鸟得以变风称之彼将曰淇奥缁衣在郑为美在天子则异政故亦谓之变吾又从而辟之曰二南之诗文王之诗也当是时纣在上亦可谓之异政不得为正风可也彼将曰此周诗也主周之世而论之故也吾又从而辟之曰淇奥缁衣信异政也小雅之六月无羊大雅之烝民崧高天子中兴之盛也何得以为异政而谓之变雅彼将曰六月烝民在宣王则为善继文武则为不足吾又从而辟之曰宣王之继文武诚不足矣臣如周公君如成王可谓不足欤豳风何得谓之变彼将曰以其遭变故也吾又从而辟之曰周公遭管蔡故七月为变风常棣之诗闵管蔡之失道也何得谓之正雅反覆数四而诸家之説穷矣葢正变之説不出于夫子而诗之次序皆以先后为序文武成康其诗最在前故二雅首之厉王继成王之后宣王继厉王之后幽王继宣王之后故二雅皆顺其序国风亦然后世儒者但见宣继厉之后遂并以宣为变不知先后之序自当尔也】
国史明乎得失之迹伤人伦之废哀刑政之苛吟咏情性以风其上达于事变而懐其旧俗者也
孔曰国史者周官大史小史外史御史之等皆是也臣民皆得风刺不必要其国史所为此文特言国史者郑云国史采众诗时明其好恶令声蒙歌之【曹曰周官小史掌邦国之志外史掌四方之志説者云志记也邦国之志若春秋所谓周志是也四方之志若鲁之春秋晋之乗楚之梼杌是也是内外文籍国史皆掌之矣古者天子有采诗之官其行守也命大师陈诗以观民风采得之后属之国史故楚左史倚相能读三坟五典八索九丘至问祁招之诗而不知则右尹子革非之国史既掌邦国四方之图籍则旧章民风无不通习因革得失粲然可见矣】王曰发于声而长言之谓吟形于言而永歌之谓咏或曰教化或曰政教或曰刑政何也教化本也刑政末也至于王道衰则其本先亡矣故不足于教化而后言政教不足于政教而后言刑政苛则其末亦有所不足此其所以可哀也　朱曰人伦废刑政苛诗之所刺不越乎此国史采而得之哀伤其然于是吟咏防绎其情性之未发而节文之以授乐官使时而飏之以风其上此非达于当时之变故而不忘乎厥初之旧俗者有所不能也【曹曰诗之言皆本于情性之自然而吟咏之达于事变则知今之事所以异于古怀其旧俗则思古者礼义之俗不能忘然则变风之发乎性情故也止乎礼义则以怀其旧俗故也】　陈曰由是言之则诗虽出于国人而国史采诗之时已有所去取矣国史去取于当时孔子删之于后世
故变风发乎情止乎礼义发乎情民之性也止乎礼义先王之泽也
朱曰情者性之动而礼义者性之德也【张曰民之性其始亦岂有不善惟夫情之过而血气乱之于是乎失情性之正矣礼义则是情之发而能不逾乎性之则此先王之泽沦浃于人心者犹在故也　黄曰蟋蟀闵俭之诗也而曰好乐无荒葢有以礼自娯乐之意考槃述穷处之诗也而乃曰永矢勿谖葢有畎畆不忘君之意泉水之卫女思归而能以礼载驰之夫人思归而能以义其发乎情止于礼义者于此可见知发而不止则荡而不中节矣】王曰上言变风变雅而此独言变风何也雅虽已变天子犹有政焉専言变风则通乎无雅之后也而犹知止乎礼义则变雅之时可知矣　朱曰正风雅颂则不可以情言皆天理之本也亦不可但言止乎礼义而已乃礼义所由出也　段曰诗序者必以变风言情性其圣人于利正言情性之义也何也春之温夏之薰而万物生长于吹嘘披拂之中者冝也温且薰者变而为澟洌矣而敷荣之机终不可息于剥落雕谢之余是真可以观生生不息之本性也性之固以其心之存也大序首着一语即云在心为志则其所以系情性者可想矣故惟变风可以验先王之泽惟礼义之废可以信礼义之止
是以一国之事系一人之本谓之风言天下之事形四方之风谓之雅雅者正也言王政之所由废兴也政有小大故有小雅焉有大雅焉
王曰风之本出于一人之躬行而其末见于一国之事　朱曰形者体而象之之谓　孔曰风者以其所言之狭也雅者以其所言之广也　陈曰风诗多出于小夫贱皆以其风俗厚薄推本而归于一人之善恶也雅诗多出于公卿大夫皆以其朝廷臧否推广而逺之四方之理乱也风由下以观上雅由上以知下　叶曰闻之郑樵土风之诗谓之风朝廷之诗谓之雅宗庙祀颂之诗谓之颂风出于土风则今之歌謡是也或作于有位或作于委巷匹夫贱意虽逺而辞则浅近亦各从其本国之旧耳【如竹竿钓淇之类】谓之雅则今之歌行古风之类是也其为辞也文又非委巷所能矣故谓之雅颂则今之乐章也其辞严其声有节不敢用烦言防语以示有所尊故谓之颂朱曰小雅言政之一事大雅意不主于一事大扺皆咏歌先王之功德申固福禄之辞而政之大体系焉【黄曰有国风而后有小雅有小雅而后有大雅小雅者二南风化之所积也大雅者小雅政事之所成也如小雅言文武治内外之事至大雅则言受命作周复受天命小雅言成王兴贤育材之事至大雅则言受命福禄尊祖配天小雅言宣王南征北伐之事至大雅则言建国亲侯周室中兴推而至于变雅亦然小雅之刺幽王特言刺而已至大雅则曰伤周室大壊也刺幽王大壊也　王曰幽王之诗有其恶大而列于小雅宣王之诗有其善小而列于大雅葢幽王之恶大其小者犹如此也宣王之善小其大者如是而已所谓大雅者积小雅而成故小雅之末有疑于大雅　唐曰周之兴也由召南而周南由周南而雅由雅而颂其衰也颂息于南征之后雅变于监谤之际风降于东迁之余道之污隆可具见矣羣叔之流言风犹将变而况于雅乎洛邑之迁颂未可遽复故风犹可正而进于雅也雅在则春秋可以无作奈何变而遂至于亡也】朱曰玩其辞气之逺近考其制度之广狭疑其音节亦不同矣及其变也则亦各以其声而系之欤【孔曰正经述大政为大雅述小政为小雅诗体既异乐音亦殊国风之音各从水土之气若雅颂则总合四方之风而制是正声以道之故有大雅小雅之音王政既衰变雅兼作取大雅之音歌其政之变者谓变小雅故变雅之美刺皆由音体有小大不复由政事之大小也　又曰诗体既异其声亦殊公羊曰什一行而颂声作史记称防子过殷墟而作雅声谱云师挚之始闗雎之乱早失风声矣记云人不能无乱先王耻其乱故制雅颂之声以道之是其诗各自别声也】
颂者美盛德之形容以其成功告于神明者也
孔曰此解颂者唯周颂耳商颂虽是祭其先王述其生时之功正是没后颂德非以成功告神其体异于周颂也鲁颂咏公德才如变风之美者耳【程曰季札所观之诗独无商鲁二颂意僖虽有颂未必敢与周颂并藏商虽赖周大师以存鲁未必尽亟得之頼夫子鸠集删次乃为今诗然则札之观乐于鲁其不见冝也】唐曰德盛者非言能尽美其形容而已德非可告告其成功而已【殷曰颂铺张厉故曰美盛德之形容若究极盛德之防妙其辞简而深若书之精一执中之文是也夫言各有体也】陈曰古人之功须从德中来故夫成功者盛德之容貌无德以本之而徒功之务身死未防天下之公论起矣若齐桓是也是可以欺一时而不可以欺后世也　又曰齐桓非无功也而功与身俱冺何也功不出于德也观诗人颂先王之功不以一时为计而以万全为心不以吾身为决而以子孙为证深矣哉【段曰古人言功必以德德茍未至于盛则功不可以成言有盛德者必有成功离德而言功此王者之迹所以熄也利用安身以至于穷神知化而后可以言盛德造端乎夫妇以至于天地位焉万物育焉而后可以言成功故盛德者成功之本始之以闗雎之德成功者盛德之着颂美盛德之形容以其成功告于神明凡着于成功者皆盛德之形容充塞于天地之间根诸心以推诸四体耳　黄曰尝观唐元结颂中兴自昔帝王有盛德大业者必着乎歌颂若今歌颂大业其谁冝为夫言古帝王则曰盛德大业言今之歌颂者则止曰大业而削去盛德二字葢有深意吾是以知颂之不可苟作也】
是谓四始诗之至也
朱曰史记闗雎之乱以为风始鹿鸣为小雅始文王为大雅始清庙为颂始所谓四始也诗之所以为诗者至是无余蕴矣后世虽有作者其孰能加于此乎邵子曰删后无诗葢为此也　曹曰四者皆始于文王故谓之四始以其德之不可以复加也孔子曰周之德其可谓至德也已矣其德至故其诗不可以复加　陈曰一雅也有小大则安得别为二始乎意者即下文所谓闗雎麟趾鹊巢驺虞之四诗也葢四诗者先王所以风化天下之始诗之功用尽在是也李曰诗序既为诸儒附益以足成其书则后之观诗者不当以其文之相连属而求义非如他经之文曰故曰至于曰是以曰然则曰是谓皆是连上文之辞也　段曰由闗雎以至于颂声作塞乎天地之功用皆始于此岂非诗之至乎
然则闗雎麟趾之化王者之风故系之周公南言化自北而南也鹊巢驺虞之德诸侯之风也先王之所以教故系之召公
郑曰自从也从北而南谓之化从岐周被于江汉之域也【张曰言南者以河东则时为纣所属自邠以北则皆獯鬻所取所及者向南之国江汉汝坟是也　姜曰岐在豳东南四百里丰在岐东南三百余里镐在丰东南二十五里皆是自西而东　曹曰按禹贡岐山丰水皆在雍州之域考诸汉志则邰在漦县唐为京兆武功县豳在栒邑唐为豳县岐在美阳唐为岐州岐山县程在安陵丰水在鄠县并属右扶风郡鄠在唐属京兆郡即雍州也京兆杜陵即丰邑也然则自大王以来累世迁徙皆由稍向于东以至于定洛邑遂有东周之号正为此也今乃言化自北而南縁文王居丰岐之初其西则拒戎狄东迫纣都其化由岐周而被于江汉则为南行耳】　苏曰文王之风谓之周南召南何也【段曰周召皆言南者以其皆在岐山之阳也阳南也】文王之治周也所以为其国者皆属之周公所以交于诸侯者皆属之召公大雅诗曰昔先王受命有如召公日辟国百里言其治外也召南有召公之诗而周南无周公之诗周公在内近于文王虽有德而不见则其诗不作召公在外逺于文王功业明着则诗作于下此理之最明者也【朱曰周公制礼作乐于是取文王时诗分为二南其言文王之化者系之周公以周公主内治故也其言诸侯之国被文王之化以成德者系之召公以召公长诸侯故也】朱曰成王立周公相之制礼作乐乃采文王之世风化所及民俗之诗以为房中之乐葢其得之国中者杂以南国之诗而为之周南言自天子之国而被于诸侯不但国中而已也其得之南国者则直谓之召南言自方伯之国被于南方而不敢以系于天子也【陈曰江汉汝坟为岐东之地当时岐东被文王之化而作诗及周公为伯而得其诗以贡于周故曰周南江沱为岐西之地当时岐西被文王之化而作诗及召公为伯而得其诗以贡于周故曰召南】黄曰周大师编诗之时以为文王之诗不可以风系之二南之诗系之文王则不可【段曰王不待大文王固有王者之风矣然必托之周公者以其无欲王之心也】不系之文王则无所系适得二公在陜而因以二南系之焉予谓分陜当在武王得天下之后而二南之系当在二公既分陜之后记曰夫武始而北出再成而灭商三成而南四成而南国自疆五成而分周公左召公右则分陜当在武王之时无疑　孔曰诸侯之风先王大王王季之所以教化民也【陈曰周南为宗周之地召南言先王之所以教者葢宗周未迁大王王季皆治岐西之地先王之所以教者在岐西故也　姜曰周南之地实居岐西其东则镐京在焉周公特辅佐文王以治陜东之国所以有王者之风而本诸后妃汉广所以称文王之德而不及周公也若夫召南岐西之地在邦域之间大王王季之故治也故曰先王之所以教召公専掌其国政而为诸侯伯故不称召公而称召伯是以聴南国之讼而有甘棠行露之诗其诗所以为诸侯之风而诗述夫人之德与周公佐文王事体不同　曹曰周即美阳之周原大王旧都也召亭也及武王得天下又以二公为东西二伯自周以东周公主之由雍州以至荆东南之域也自召以西召公主之由岐山以至梁益西南之域也是时二南之人思先王与文王之德而作诗焉周南之地文王居之其化出于文王之躬行鼓舞动荡豁然大变有不知其所以然故其诗为王者之风而系之周公召南之地大王王季实居之积德累仁驯致其道数世而后着故其诗为诸侯之风先王之所以教而系之召公】朱曰闗雎麟趾言化者化之所自出也鹊巢驺虞言德者防化以成德也召南之德即周南之化所成故曰先王之所以教先王谓文王也程子曰周南召南其犹乾坤乎愚尝推其説曰干始万邦非坤无以代其终坤终万物非干无以资其始故乾元统天为万物之所从出而无所不统周南之化似之坤元虽生万物而所以生之者乃顺承天意而已召南之德似之此程子之意也而杨亦曰王者诸侯之风相须以为治葢一体也唐曰周南召南皆文王之诗但其时有先后地有逺近化有浅深故以王者诸侯之风别之而分系之周召耳其地近其时先其化文王犹浅其地逺其时后其化文王已深随其所得分周召以系之也夫圣人之化亦有逺近先后浅深之间乎曰圣人天地也天地犹以久成况圣人乎一念之中万物无不包覆者理也一气不顿进一形不顿亏者理之寓于势也文王之化自始至终难以一毫殊观而感文王之化以为诗之风者固自有次第也故召南之末进乎周南驺虞是也周南之末进乎雅麟趾是也雅之末进乎颂鱼丽是也【段曰二南之诗编次颇似相对不但闗雎之与鹊巢麟趾之与驺虞也汉广者行露之成桃夭者摽梅之成也汝坟者草之成也均之为圣人之化而浅深若是殊焉意者变商为周而革面固豹变之兆欤故召南详及讼狱法庭职守之事而周南惟曰道曰德曰化曰心与志其亦可观矣】以文王之诗而不系之雅何也是皆作于文王之时者也故不系之雅雅皆周公当天下平一之后取文武之事被之诗歌因事而用之也何彼秾矣虽武王时诗然乃下嫁诸侯之国虽列之风可也　段曰正风由诸侯而升于雅变雅乃自有王者而降于风世道亦可观矣
周南召南正始之道王化之基
朱曰王者之政始于家终于天下而二南正家之事也王者之化必至于法度彰礼乐着雅颂之声作而后可以言成然无其始亦何所因而立哉基者堂宇之所因而立者也程子谓有关雎麟趾之意而后可以行周官之法度其谓是欤【张曰人而不为周南召南其犹正墙面而立尝深思此言诚是不从此行甚隔着事向前推不去葢至亲至近莫甚于此故须从此始】王曰于风言始则知雅颂之为终于风言王化之基则知雅为王政之兴而颂为王功之成也
是以闗雎乐得淑女以配君子忧在进贤不淫其色哀窈窕思贤才而无伤善之心焉是闗雎之义也
程曰闗雎之义乐得淑女以为后妃配君子也其所忧思在于进贤淑非説于色也哀窈窕思之切也【吕曰哀至诚恻怛之意礼记所谓无服之防内恕孔悲葢求贤之情其恻隠有如此者　张曰哀思也白华硕人皆用伤善之心闗雎思而已】切于思贤才而不在于淫色无伤善之心也思之甚切以常人言之直入于邪始得然闗雎却止乎礼义哀不至于伤则其思也亦异乎常人之思矣后人以为后妃乐得淑女以配君子配惟后妃可称后妃自是配更何别求淑女以为配【黄曰岂可以众妾而配君子乎】淫其色乃男子之事此自是闗雎之义如此非谓后妃也【程曰此不难晓但将大序看数过即可见大序言是以闗雎乐得淑女以配君子只看个是以字便有意思　黄曰葢推诗人作闗雎之意义如此夫文王之躬行自足以成二南之化而诗人必思得淑女以助其内治者其文王之化且有所不足乎天下之治未有不自齐家始刑于寡妻至于兄弟以御于家邦虽文王之盛德然后妃在父母家则已有恭俭节用之美此诗人所以乐之欤又曰周人但以闗雎之义形容后妃初不指后妃而谓之闗雎也曰乐曰忧曰哀皆诗人乐之忧之哀之也】王曰先言乐后言哀思者惟其以得淑女为乐故其求之而不得则哀思也　朱曰主于德而言则乐而不淫哀而不伤主于色而言则乐必淫哀必伤此防防之理毫厘之辨善养心者审诸此而已矣　又曰或曰先儒多以周道衰诗人本诸袵席而闗雎作故雄以周康之时闗雎作为伤始乱杜钦亦曰佩玉晏鸣闗雎叹之但仪礼以闗雎为乡乐又为房中之乐则是周公制作之时已有此诗矣若如此説则仪礼不得为周公之书仪礼不为周公之书则周之盛时乃无乡射燕饮房中之乐而必有待乎后世之刺诗也其不然也明矣且为人子孙乃无故而播其先祖之失于天下如此而尚可以为风化之首乎【曹曰是时毛未行序文亦未出学者各宗三家之説则无怪其为异也】
闗闗雎鸠在河之洲窈【乌了反】窕【徒了反】淑女君子好逑【音求】毛曰兴也【孔曰毛公特言兴者为其理隠故也　朱曰兴者先言他物以引起所咏之辞】闗闗和声也【朱曰雌雄相应之和声也】雎鸠王雎也鸟挚而有别【孔曰郭璞云雕类也今江东呼之为鹗好在江邉沚中亦食鱼陆疏云如鸱幽州人谓之鹫而雄许慎皆曰白蹷似鹰段曰朱曰水鸟状类鳬鹥生有定耦而不相乱耦常并　逰而不相狎故毛传以为挚而有别列女以为人未尝见】
【其乘居而匹处者葢其性然也按姜氏遗书曰雎鸠鸷鸟郭璞以为雕鹗乃飘飖搏鸷之物安可比幽闲之淑女故云兴者见是物而兴起物不必合乃若晦庵以为鳬鹥与诗意合矣当必有所本也鳬鹥郭璞曰似鸭觧诂云一名水鹗】朱曰河北方流水之通名　毛曰水中可居曰洲【曹曰周地东表大河也】窈窕幽闲也【朱曰幽闲之意】淑善逑匹朱曰女者未嫁之称葢指文王之妃太姒为处子时而言君子指文王　毛曰后妃説乐君子之德无不和谐慎固幽深若雎鸠之有别焉【欧阳曰取其别不取其挚】朱曰宫中之人于其始至见其有幽闲贞静之德故作是诗谓彼闗闗然之雎鸠则相与和鸣于河洲之上矣此窈窕之淑女则岂非君子之善匹乎言其相与和乐而恭敬若其挚而有别也汉匡衡曰窈窕淑女君子好逑言能致其贞淑不贰其操情欲之感无介乎容仪宴私之意不形于动静夫然后可以配至尊而为宗庙主此纲纪之首王教之端也可谓善説诗矣东莱曰后妃之德坤德也闗闗雎鸠在河之洲拟
诸形容者也窈窕淑女君子好逑咏叹其真王者之良匹也惟天下之至静为能匹天下之至健也　杨曰诗全要体防何谓体防且如闗雎之诗人以兴后妃之德须当想像雎鸠为何物知雎鸠为挚而有别之禽则又想像闗闗为何声知闗闗之声为何则又想像河洲是何所在知河洲为幽闲逺人之地则知如是之禽其鸣声如是而又居幽闲逺人之地则后妃之德可以意晓矣是之谓体防【东莱曰闗雎具风比兴三义一篇皆言后妃之德以风动天下首章以雎鸠发兴后二章皆以荇菜发兴至于雎鸠之和静荇菜之柔顺则又取以为比】朱曰此诗序以为后妃之德而四章竟不及其德如何但反覆歌咏之而已岂其德之深逺纯备有难以言语形状而指陈欤呜呼此其所以为德之至也【黄曰诗人之美是人不言其所以美之之事而特言诗人喜乐之情则其人之贤可知哀公荒怠慢而诗人作鸡鸣以思贤妃而陈夙夜警戒相成之道知鸡鸣思贤妃则知闗雎乐得淑女之意有在也】段曰周之兴也以淑女其亡也以哲妇故以顺为正者妇之德而窈窕淑女所以美也　释文曰逑本亦作仇
参【初金反】差【初冝反】荇【衡猛反】菜左右流之窈窕淑女寤寐求之求之不得寤寐思服悠哉悠哉辗【哲善反】转反侧孔曰参差然不齐　毛曰荇接余也以事宗庙【陆防曰接佘白茎叶紫赤色正圎径寸余浮在水上根在水底　孔曰醢人陈四豆之实无荇菜或殷礼也】程曰左右皆随水之貌【朱曰或左或右言无方也】毛曰流求也【朱曰顺水之流而取之也】寤觉寐寝也【朱曰或寤或寐言无时也】服思之也【李曰服犹懐也】王曰悠者思之长也　郑曰卧而不周曰辗　朱曰辗者转之半转者辗之周反者辗之过侧者转之留皆卧而不安席之意　程曰荇菜以兴后妃之柔顺【张曰荇菜固兴也然亦取其柔顺芳洁可以荐神明之意】朱曰此章本其未得而言彼参差之荇菜则当左右无方以流之矣此窈窕之淑女则当寤寐不忘以求之矣　东莱曰万化之原一本诸此未得之也如之何其勿忧既得之也如之何其勿乐也悠哉悠哉辗转反侧忧之不过其则也琴瑟友之钟鼓乐之乐之不过其则也所谓乐而不淫哀而不伤者也【陈曰匹夫而以天下为忧乐者作闗雎之人也】
参差荇菜左右采之窈窕淑女琴瑟友之参差荇菜左右芼【毛报反】之窈窕淑女钟鼓乐【音洛】之
毛曰芼择也【董曰芼则以熟而荐也曰芼以姜桂苏曰求得而采采得而芼先后之叙也凡诗之叙类如此】郑曰琴瑟在堂钟鼓在庭【孔曰臯陶谟云琴瑟以咏乃云下管鼗鼓明琴瑟在上大射礼颂钟在西阶之西笙钟在东阶之东是钟鼓在庭也　乐书曰古者造琴之法削以峄阳之桐成以檿桑之丝徽以丽水之金轸以昆山之玉声不过五五之琴小琴也两倍之为十四倍之为二十大琴也孙登以一则声或不备蔡邕以九则声或太多至于全之为郭璞之二十七半之为颂琴之十三皆出于七倍差溺于二变二少以应七始之数也雄谓陶唐氏加二以防君臣之思桓谭谓文王加少宫少商二释知匠以为文武各加一以为文武为是説者葢始于尚书而曼衍于左氏国语是不知夏书在治忽有五声而无七始岂为左氏求其説不得而遂傅防之耶故七之琴有之则有害古制也瑟之为乐其轸玉其朱其丝分其音细以理考之乐声不过乎五则五十五丝小琴也二十五中瑟也彼谓二十三二十七然三于五声为不足七于五声为有余岂亦惑于二少之説耶明堂位曰大琴大瑟中琴小瑟四代之乐器也古人用大琴必以大瑟配之用中琴必以小瑟配之然后大者不陵细者不抗而五声和矣荀卿曰鼓其乐之君耶记曰鼓无当于五声五声弗得不和故于鼓琴鼓瑟鼓钟鼓磬鼓柷鼓敔鼓簧鼓缶皆谓之鼓者以此也乐记曰防守拊鼓堂下之乐众矣所待以作者在鼓堂上之乐众矣所待以作者在拊也】孔曰与之同志故曰友【朱曰友者亲爱之意乐则和平之极　东莱曰友亦乐也钟鼓有时而奏琴瑟无时而不在侧故曰友】朱曰此章据今始得而言彼参差之荇菜既得之则当采择而烹芼之矣此窈窕之淑女既得之则当亲爱而娱乐之矣【又曰闗雎乐而不淫哀而不伤愚谓此言为此诗者得其情性之正声气之和也葢德如雎鸠挚而有别则后妃情性之正固可以见其一端矣至于寤寐反侧琴瑟钟鼓极其哀乐而皆不过其则焉则诗人情性之正又可以见其全体也独其声气之和有不可得而闻者虽若可恨然学者姑即其词而玩其理以养心焉则亦可以得学诗之本矣　段曰天地独厚于人万物皆备于我诗人所以情动于中比兴生之有感于风雨霜露雷电日月寒暑昼夜之变山河草木之流峙鸟兽虫鱼之飞动未尝不与喜怒哀乐相通者有此身则备此理也况天地人伦之大经同得于此心均用于此心均用于此身者哉物得于天地之繁气有偏驳不纯善恶互见如雎鸠之挚而有别诗人则取其幽静和鸣之意然女德不徒取其静而仁顺而正也故琴瑟友之所以养其本然之和古者后与夫人皆有房中之乐乐不可极钟鼓有时而用而琴瑟则常在焉其为养德性而导和平者防矣暗室之坐难于终日饱食之余无所用心亦难矣哉是以君子无故必友琴瑟】
闗雎五章章四句故言三章一章四句二章章八句【陆曰五章郑氏所分故言毛公意也今从毛公】
覃后妃之本也后妃在父母家则志在于女功之事躬俭节用服澣濯之衣尊敬师傅则可以归安父母化天下以妇道也
张诗曰葛蔓生春谷鸟迁女功兴念忆归安不将贵盛骄门族容使亲心得尽欢【杨曰在父母家谓归寜之时也言后妃归寜之时志犹如此不然骄着淫泆虽曰归寜不足以安父母　张曰覃之事亦常德耳岂有嫁于富贵之家而以富贵骄其父母乎圣人未尝为高絶之行但但世人之行自卑故视圣人之事以为高耳若天道则惟惟圣人知之他人自有所不知也然所行亦常道而已耳】东莱曰闗雎后妃之德也而所以成德者必有本也曷谓本覃所陈是也后之讲师徒见序称后妃之本而不知所谓乃为在父母家志在女功之説以附益之殊不知是诗皆述既为后妃之事贵而勤俭乃为可称若在室而服女功固其常耳不必咏歌也
之覃兮施【以豉反】于中谷维叶萋萋黄鸟于飞集于灌木其鸣喈喈
毛曰兴也所以为絺绤女功之事烦辱者【王曰女功以麻枲为正乃余事志于女功之余事则其他可知矣】覃延施移也【孔曰言引蔓移去其根也曹曰延而移于中谷】中谷谷中也【孔曰中谷谷中倒其言者古之人语皆然诗文多此类】萋萋茂盛貌黄鸟黍也【陆防曰黄鸟幽州人谓之黄鸎一名仓庚齐人谓之黍】灌木丛木也【尔雅曰木族生为灌】喈喈和声之逺闻也朱曰初夏时也　欧阳曰后妃见葛生鸟鸣因时感事乐女功之将作【陈曰女功兴念自此始矣】故其次章遂言已成就刈而为絺绤也
之覃兮施于中谷维叶莫莫是刈是【胡郭反】为絺【耻知反】为绤【去逆反】服之无斁【音亦】
毛曰莫莫成就貌煮也精曰絺麤曰绤【段曰精者为絺麤者为绤因材之刚柔而为之也其综理精宻如此】斁厌也古者王后织紞公侯夫人纮綎卿之内子大带大夫命妇成祭服士妻朝服庶士以下各衣其夫【孔曰贵者所为多故庶士以下夫衣悉为之段曰朱云织以为布葢絺绤乃布之材而毛自王后织紞而下云云东莱实取之按朝服维裳以絺布为之而加绣焉若纮紞则织线为组以为之綎亦绩麻所谓麻冕者是也故孔氏曰引此者以明王后及庶人之妻皆有所作】张曰秋时也　陈曰以为衣服而服之无厌斁之心女功之勤非茍知之身亲尝之所以能俭【朱曰于是治以为布而服之无厌葢亲执其劳而知其成之不易所以心诚爱之虽极垢弊而不忍厌弃也　张曰躬其勤劳而享之则为安耳】　段曰服絺绤之而未尝有厌心者必孝弟岂乐之人敬其师不忘其亲者也粲粲衣服泽泽宇墙必自累于嗜欲而犯上陵长矣故下章始言及尊敬师傅之事
言告师氏言告言归薄污我私薄澣【戸管反】我衣害【户反】澣害否归寜父母
苏曰言辞也春秋曰言归于好【毛曰言我也】毛曰师女师也古者女师教以妇德妇容妇功先嫁三月祖庙未毁教于公宫祖庙既毁教于宗室【曹曰古者为孺子室于宫中女子十年不出姆教婉娩聴从执麻枲治丝茧织絍组紃学女事以供衣服观于祭祀纳酒浆笾豆葅醢礼相助奠女嫁则随之以往出入起居必咨焉而后从事　孔曰教女之师以妇人为之昏礼曰姆纚笄绡衣在其右注云姆妇人五十无子出而不复嫁能以妇道教人者　郑曰女师之姆必是无子而出者以女已嫁姆尚随之　张曰古者虽后妃之贵必立师傅以诏之故左谓傅母不在宵不下堂】污烦也【郑曰烦烦撋之用功深　释曰犹挼莏　王曰治污谓之污犹治乱谓之乱治荒谓之荒】私燕服也妇人有副袆盛饰以朝事舅姑接见于宗庙进见于君子其余则私也【曹曰孔氏以周礼言之谓鞠衣展衣褖衣纯色可澣袆衣阙狄刻缯而画以五采不可澣然商时之制恐未必然也　陈曰郑谓衣为袆衣以下至禒衣风人出于情性而康成事欲以名数説诗子所不取】芣苢曰薄辞也【朱曰犹少也王曰薄于污澣则茍洁而已与好洁其衣服者异矣】郑曰澣谓濯之耳【曹曰防服用功烦劳故污之若礼服直澣濯之而已】毛曰害何也　曹曰絺绤既成则感念畴昔因思其父母而欲归寜焉　朱曰何者当澣而何者可以未澣乎【段曰私者污衣者澣又有澣与否焉一澣犹不轻焉】我将服之以归寜父母寜安也谓问安也　姜曰本性本也此诗妙处全在吟咏后妃情性之懿发于自然説者执着文辞求诸实迹便谓本其在父母家设若如此是亦常事今但咏之曰之覃兮施于中谷维叶萋萋黄鸟于飞集于灌木其鸣喈喈此时此景后妃何不别生意绪便直思念女功之事乎【曹曰此正春物喧淑人乐游嬉之时也而后妃独念及于女功】及其叶渐宻莫莫而盛此意不移又直思念可以刈而为絺绤可以服用而无厌斁乎言告师氏言告言归又不思及他事而思念其亲薄污我私薄澣我衣害澣害否归寜父母又不思以冨贵而求悦其亲但欲以俭约而归寜耳吟咏诗人之辞而深见后妃之情性自然如此故序诗者以本字断之则以见其天性之美也　张曰予尝考周家建国自后稷以农事为务歴世相传其君子则重稼穑之事其室家则重织纴之功相与咨嗟叹息服习乎艰难咏歌其劳苦此实王业之根本也如周公之告成王其见于诗有若七月皆言农桑之侯也其见于书有若无逸则欲其知稼穑之艰难知小人之依也吾以为帝王所心法之要端在乎此夫治常生于敬畏而乱常起于骄肆使为国者每念夫稼穑之劳而其后妃又不忘乎织纴之事则心之不存焉者寡矣何者其必严恭朝夕而不敢怠也其必懐保小民而不敢康也其必思天下之饥寒若已饥寒之也是心常存则骄矜放肆何自而生岂非治之所由兴乎美哉周之家法也圣哲相继固不待论而其后妃之贤见于简编大王之妃则姜女也而文王文母则大任妃则大姒而武王之后又邑姜也皆助其君子焦劳于内以成风化之美观后妃则大王文王之德可知也以此垂世而其后世犹有若幽王惑褒姒而废正后以召犬戎之祸诗人刺之曰妇无公事休其蚕织葢推其祸端良由稼穑织纴之事不闻于耳不动于心以至于此故诵服之无斁之章则知周之所以兴诵休其蚕织之章则知周之所以衰其得失所自岂不较然乎
覃三章章六句
卷【眷勉反】耳后妃之志也又当辅位君子求贤审官知臣下之勤劳内有进贤之志而无险诐私谒之心朝夕思念至于忧勤也
欧阳曰妇人无外事求贤审官非后妃之职葢后妃讽其君子爱养臣下慰其劳苦而接以恩意其宫中相语者如是而已非私谒之言也　张诗曰闺阃诚难与国防黙嗟徒御困高冈觥罍欲解痡瘏恨采耳无因备酒浆　东莱曰夫妇一体也位虽不同而志不可不同求师取友妇人固无与乎此而好善之志则不可不同也崇德报功后妃固无与乎此而体羣臣之志则不可不同也【张曰志在乎此而已非有与乎其事也】知子之来之杂佩以赠之知子之好之杂佩以报之妇人之志如此其夫斯能好善矣我姑酌彼金罍维以不永懐我姑酌彼兕觥维以不永伤后妃之志如是王者斯能体羣臣矣室有轑釡之声则门无嘉客况后妃心志之所形见者乎【张曰夫使后妃而无险诐私谒之事固为美矣乃至于险诐私谒之心不萌焉凡人之过必有是心乃有是事能止絶之于其事者固已可尚然未若消磨于心之为愈也虽然其本则在于人君端其一心以刚健为德凡所赏罚一本于天下之公理而无私欲之牵焉则凡所谓险诐私谒者皆将坐消于冥冥之中矣余谓后妃无险诐私谒之心足以见君子仪刑之德也】
采采卷耳不盈顷【音倾】筐嗟我懐人寘彼周行【户康反】毛曰忧者之兴也　朱曰采采非一采也　毛曰卷耳苓耳也【孔曰郭璞云形似防耳丛生如盘陆防云叶青白色似胡荽白华细茎蔓生可为茹】顷筐畚属易盈之器也【释文韩诗曰欹筐也】懐思寘置也　郑曰器之易盈而不盈者忧思深也【孔曰由此人志有所念不在于此以兴后妃志欲君子官贤赏劳至于忧勤　李曰后妃自采卷耳则非中礼之俭故欧阳氏以为取喻言以卷耳采之难得亦如贤之难得也　苏曰卷耳易得之物顷筐易盈之物而不盈焉则志不在卷耳也今将求贤寘之列位而志不在亦不可得也】吕曰酒醴妇人之职臣下之勤劳君必有以劳之因采卷耳而有所感念及酒醴之用以劳人【姜曰自其采卷耳以和麯糵尚未盈顷筐而其心之所思已念贤者之不当逺役思为酒醴以劳之】贤者不当使之逺行从役以首章所以言嗟我懐人寘彼周行周行大道也大东之诗曰佻佻公子行彼周行行亦道也【朱曰诗有三周行此及大东皆道路之道鹿鸣道义之道东莱曰毛氏以周行为周之列位葢自左氏以来其旧矣然以经解则不若吕氏之説也】
陟彼崔【徂囘】嵬【五回】我马虺【呼回】隤【徒回】我姑酌彼金罍维以不永懐
毛曰陟升崔嵬土山戴石虺隤病【朱曰马罢不能升高之病】姑且【孔曰言且者或当更有赏赐也　段曰未敢直其辞以赏赐之权在君耳】人君黄金罍【孔曰毛氏説金罍酒器也诸臣之所酢人君以黄金饰尊大一石金饰目葢刻为云雷之象名罍取于云雷故也】永长也　东莱曰行役之懐伤未易解也我姑且酌酒以劳之维以少寛其思使不永懐不永伤而已
陟彼高冈我马黄我姑酌彼兕【徐履反】觥【古横反】维以不永伤
毛曰山脊曰冈马病则黄【朱曰病极而变色也】兕觥角爵【孔曰兕一角青色重千斤以兕角为觥凡爵觚觯角散之外别有觥礼器曰宗庙之祭贵者献以爵贱者献以散尊者举觯卑者举角特牲云二爵二觚四觯一角一散是正礼无觥不在五爵之例礼图云觥大容七升知觥必以罚者闾胥掌其比觵挞罚之事小胥亦云觵其不敬者故桑扈丝衣皆云兕觥其觩明为罚而不犯矣凡飨与燕俱有之七月朋酒斯飨称彼兕觥左卫侯飨共成叔甯惠子引诗云兕觥其觩防酒思柔是飨有觥矣郑人燕赵孟穆叔子皮及曹大夫兴拜举觥爵是燕有觥矣飨与燕皆有旅酬恐其失礼故自罚之亦以为乐也乡饮无觥者主于行礼也　曹曰旅酬尽欢举觥自罚曲示勤厚然后我心庶几不至于长忧思而伤闵也】张曰伤则忧之至者凡诗之赋毎更一章则辞愈深焉【郑曰此章为意不尽申慇懃也】
陟彼砠【七余反】矣我马瘏【音涂】矣我仆痡【音敷】矣云何吁矣毛曰石山戴土曰砠瘏病也痡亦病　郑曰仆马皆病而今云何吁其亦忧矣深闵之辞　朱曰极言其勤劳嗟叹之状以为至是非饮酒所能释矣【曹曰燕飨不足以酬之也故付之嗟叹而已】葢讽其君子当厚其恩意无穷已之辞也　吕曰极言其勤劳之情而不言劳者以劳为不足故至于吁嗟则其情愈深矣【张曰反覆叙其勤劳所以见忧勤之至　段曰此辞发于闺门夫妇之间所以辅成君子体羣臣之志防矣】张曰原后妃之志如此则其君子之念其臣下可知矣其在宫阃之间思念如此则其相与不为宴安佚乐之事又可知矣卷耳四章章四句
樛木后妃逮下也言能逮下而无嫉妬之心焉
杨曰妇人无嫉妬之行容有勉而至者无嫉妬之心则性之矣【郑曰妇人之德莫大于不妬忌葢功容可勉而根于情者难自克也】故以樛木况之木之樛与生俱生非矫揉而成
南有樛【居求反】木藟【力轨反】累【力追反】之乐只君子福履绥之
毛曰兴也南南土也【曹曰南方多乔木禹贡州厥木惟乔】木下曲曰樛　孔曰藟与异亦之类也【陆玑云一名苣亦延蔓生叶艾白色其子赤酢而不美　曹曰即本草所谓千嵗藟尔】朱曰累犹系也　毛曰履禄绥安也　郑曰木枝以下垂之故故藟得累而蔓之喻后妃能以惠下逮众妾则众妾上附事之张曰室家既和故君子无所忧患【黄曰此文王雝雝在宫时也中庸曰无忧者其惟文王中庸形容其父子之美此诗形容其闺门之美中庸言其无忧此诗言其和乐】东莱曰后妃如此乐哉君子可谓福履绥之矣汉之二赵隋之独孤唐之武后其祸至于亡国则樛木之后妃诗人安得不深嘉而屡叹乎【杨曰福者备也备者百顺之名也后妃逮下使君子乐只则百顺集矣长自求多福不必言当天意而受福也】荥阳公曰樛木累但取其下曲则藟得以累之不取其木得以自蔽也鹿鸣食苹但取其食则相呼非取其羣居则环其角外向也
南有樛木藟荒之乐只君子福履将之
毛曰荒奄也【吕曰荒芘覆也】郑曰将犹扶助也
南有樛木葛藟萦【鸟营反】之乐只君子福履成之
毛曰萦旋成就也
樛木三章章四句
螽斯后妃子孙众多也言若螽斯不妬忌则子孙众多也
张曰言若螽斯为句言如螽斯多子孙也推其本则由于不妬忌而已故以继樛木之后　朱曰螽斯聚处和一而卵育繁多故以为不妬忌而子孙众多之比非必知其不妬忌也或曰古人精察物理固有以知其不妬忌也
螽斯羽诜【所巾反】诜兮冝尔子孙振【音真】振兮
毛曰螽斯蚣蝑也【孔曰陆玑防曰蝗类七月云斯螽一也长而青长角长股能以股相切作声　苏曰螽斯一生八十一子】陈曰言羽者螽斯羽虫也无羊之诗羊言角牛言耳状物多如此　毛曰诜诜众多也【王曰言其生之众】陈曰冝尔者归其自于后妃也【曹曰文王子孙众多虽曰受天之祜亦由太姒不妬忌故施惠均而继嗣广毎章必曰冝尔者言后妃之不妬忌其理则冝然也】杜左注曰振振盛也
螽斯羽薨薨兮冝尔子孙绳绳兮
毛曰薨薨众多也【王曰言其飞之众朱曰羣飞声也】朱曰绳绳不絶貌
螽斯羽揖【侧立反】揖兮冝尔子孙蛰【直立反】蛰兮
毛曰揖揖会聚貌【王曰言其聚之众】蛰蛰和集也【段曰众聚非和不能古人精察物理如此】吕曰螽斯始化其羽诜诜然比次而起已化则齐飞薨薨然有声既飞复敛羽揖揖然而聚歴言众多之状其变如此也　陈曰和集则并及其德性矣夫子孙之多固可喜而德性之善为尤可喜周家闺阃之和气盛者其气禀则然也贫儿富子自其少时习气固自不侔矣【段曰前曰振振曰绳绳归其自于尔后妃可也曰蛰蛰而和集则并及其情性矣亦归其自于尔不徒美其生育之众多而其子孙温厚和平易直子谅之气习有自来矣此古人所以成就其子孙于侍履之间者也凡家人妇子之与居朋友之与学其果善欤则子弟之良心虽有不存焉者寡矣其不善欤则子弟之良心虽有存焉者寡矣何也薰灼涵飬其所以习之者异也】
螽斯三章章四句
桃夭【于骄反】后妃之所致也不妬忌则男女以正昏姻以时国无鳏民也
杨曰后妃所致如此非政事所能及也此之谓风化【段日月今命田官以舍于郊而周官于嫁器之修且简也皆有令此所谓政事也豳人承躬稼之风虽妇人亦力于田畆则风化矣媒氏防男女之无夫家者而阅之嫁娶不时者则有罪此所谓政事也后妃不妬忌于深宫而天下之男女正焉则风化矣致如致师之致葢为之于此而彼自致也】王曰后妃处乎重闱深宻之地而四方之广家人妇子服化者正其本而已故察于治乱之形而不见其本者未可与论圣人之道也　张曰乖争之风始于闺门至于使万物不得其所而况昏姻之能以时乎此意葢深逺矣　曹曰男女以正谓三十而娶二十而嫁也昏姻以时谓霜降以后氷泮以前也　姜曰大抵二南之诗前后贯通闗雎覃卷耳三篇乃余诗根本自樛木以下皆自此三篇而出樛木之逮下螽斯之冝子孙自身以及家也至于桃天之室家得其冝兔罝之武夫尽其节芣苢之妇人适其性皆自家以及国其效益逺而莫测其所致之由莫之致而至焉人所不识也故序者不复言一诗之义特变其例曰后妃之化也后妃之美也葢一家之治后妃之所及也一国之治冝若非所及也若非所及而实始于后妃所以推本而序也过此以往则不止于一国之事道被于南国化行乎汝坟自国而逹之天下其效益逺而其事益大至此则非后妃之所能専美故再变其例曰德广所及也道化行也而不専系于后妃虽然原始要终端本于闗雎而已于是以麟趾终焉而断之曰闗雎之应也所应非但麟趾特以末篇总之耳
桃之夭夭灼灼其华之子于归冝其室家
毛曰兴也桃有华之盛者【张曰此诗兴也然兴之中有比焉惟比义轻于兴则谓之兴而已】王曰夭夭少好貌　毛曰灼灼华之盛【朱曰木少则花盛桃之有花正昏姻之时也月令仲春令防男女】之子嫁子也于往也李曰妇人谓嫁曰归　朱曰冝者和顺之意　东莱曰桃之夭夭灼灼其华因时物以发兴且以比其华色也既咏其华又咏其叶非有他义葢余兴未已而反覆歌咏之耳
桃之夭夭有蕡【浮云反】其实之子于归冝其家室
毛曰蕡实貌【朱曰实之盛】家室犹室家　朱曰互文以协韵耳
桃之夭夭其叶蓁蓁【侧巾反】之子于归冝其家人
毛曰蓁蓁至盛貌冝其家人一家之人尽以为冝曹曰冝其家室男女之顺也女德不徒取其顺取其顺而正也至于冝其家人则一家之人皆冝之其为道也必正矣【陈曰血气使人尤甚于壮年故少艾之女不闲于妇道轻鋭之士不坚于臣节又曰室家之顺非难正为难　黄曰冝其家室又曰冝其家人此则形容其男女以正之义也如不待父母之命媒妁之言则父母国人皆贱之非所谓冝也大学曰冝其家人而后可以教国人则知冝之一字亦不轻矣先儒説此篇只见昏姻以时而不及男女以正之意予故表而出之】
桃夭三章章四句
兔罝【子斜反】后妃之化也闗雎之化行则莫不好德贤人众多也
张曰桃夭言后妃之所致而已至于兔罝则曰后妃之化葢和平之风至于使兔罝之人亦兴其好德之彛性则固有不言而信不疾而速者其要特在于修身以齐家而已【段曰男女昏姻是齐家当然之效故所以致之之功可归诸后妃若乃兔罝之人好德殆所谓无为而成者矣故所以特谓之化曰化则油然被冐非可以一事上求端也】
肃肃兔罝椽之丁【陟耕反】丁赳赳武夫公侯干城
欧阳曰肃肃严整貌　毛曰兔罝兔罟也【孔曰兔自作径路张罝以捕之也】丁丁椓杙声【曹曰椓杙也所以张罝】﨣﨣武貌干扞也孔曰公侯以武夫自固为扞蔽如盾为防守如城
然　朱曰言闻此椓杙之声而视其人则甚武而可以为国扞城者也化行俗美虽兔罝之野人而其才之可用犹如此足以见贤人之众多矣此文王时周人之诗极其尊称不过曰公侯而已亦文王未尝称王之一验也凡雅颂称王者皆追王后所作耳【黄曰诗人之辞最简直欲形容贤人众多故托兔罝武夫以为证非谓若此可以为此也亦非谓即此可以喻此也】
肃肃兔罝施于中逵﨣﨣武夫公侯好仇
毛曰逵九达之道　朱曰仇与逑同【匡衡引诗闗雎亦作仇字】公侯善匹犹曰圣人之耦也则非特扞城而已
肃肃兔罝施于中林﨣﨣武夫公侯腹心
毛曰中林林中【王曰中林人莫之闻见也欲观好德之实其在于隠处乎】朱曰腹心同心同德之谓则又非特好仇而已　姜曰要之﨣﨣武夫可以得其力而难以得其心今以其﨣﨣之勇为公侯腹心之用
兔罝三章章四句
芣【音浮】苢【音以】后妃之美也和平则妇人乐有子矣
张曰后妃和平则妾御乐有子【杨日后妃无嫉妬之心则和平矣惟其和平故天下化而和平则妇人以有子为乐矣】然则风化之本不越乎先王闺门之内性情之际而已
采采芣苢薄言采之采采芣苢薄言有之
毛曰采采非一采也芣苢马舄马舄车前也冝懐任焉【孔曰今车前草大叶长穗好生道边江东人呼为虾蟆衣　陆曰其子可治妇人产难　曹曰説文云芣苢二名马舄其实如李令人冝子其説出于王防图葢羌戎所献与中国异者也】薄辞也采取也有藏也　朱曰言采之又曰有之言掇之又曰埒之言袺之又曰襭之虽不广譬曲喻而周旋一物之间已尽人之情矣　杨曰天下和平非文辞形容所能及故每章言采采而已无他辞也朱曰化行俗美室家和平妇人无事相与采此芣苢而赋其事以相乐也　吕曰六章皆言采者之情状以见其所以乐也【陈曰惟恐得之寡而用之易尽也　曹曰言其采之无斁也】
采采芣苢薄言掇【都夺反】之采采芣苢薄言埒【力活反】之毛曰掇拾埒取也【朱曰埒取其子也】
采采芣苢薄言袺【音结】之采采芣苢薄言襭【户结反】之毛曰袺执衽也扱衽曰襭【朱曰袺以衣贮之而执其衽也襭以衣贮之而扱其衽于带间也】
芣苢三章章四句
汉广德广所及也文王之道被于南国美化行乎江汉之域无思犯礼求而不可得也
黄曰居周南因汉水以起兴亦犹郑以溱洧名篇陈以宛丘名篇也　李曰汉水出兴元府西县嶓山东流汉阳军触大别山南入于江江水出茂州汶山东流至苏州许浦入海　朱曰江汉之俗其女好游汉魏以来犹然如大堤之曲可见也　曹曰子思曰帝乙之时王季以九命作伯于西受圭瓒秬鬯之赐文玉继父为伯又使兼治南国江汉汝旁之诸侯江汉去岐丰逺矣非德广焉能及之【黄曰此正文王风化自北而南之时张曰以纣之世礼义陵迟文王在岐周而逺至于汝坟以及乎江汉其风化如此之美夫以周之盛时】
【洛邑如此之近号为别都而其俗未能尽革既歴三纪然后世变风移焉则恶习之所染也如此可不畏哉是以君子谨其所处也】王曰化民而至于男女无思犯礼则其诰教之所能令刑诛之所能禁者葢可知矣然则化人者不能感通其精神变易其志虑未可以言至也又曰汉广言文王之德汝坟言文王之化前此未尝言文王而于此言之者归成焉耳葢阴作成物而阳以成嵗为名天之道也　段曰曰德曰道曰化初无异义自文王而言之则谓之德谓之道自其所及者言之则谓之化被有被覆之义如元气之上际下蟠也然元气之翕张卒不可见惟于万物敷荣之处验之犹诗人因江汉之游女而后得以验美化之行也曰文王之道被于南国泛论文王教化之大本也曰美化行乎江汉之域指论一时教化之明效也
南有乔木不可休息汉有游女不可求思汉之广矣不可泳思江之永矣不可方思
毛曰兴也【朱曰兴而比也】南方之木美乔上竦也思辞也【孔曰传先言思辞然后始言汉上游女疑经休息之字作休思诗之大体韵在辞上疑休求为韵二字俱作思但未见如此之本不敢辄改之耳】潜行为泳永长方泭也【郭云小筏曰泭】程曰人之休于木下必攀枝跛倚乔木不可攀也兴女有高洁之行不可侵陵也女之游者谓旷僻独行可动之地异乎闺门之内傅姆之侧也　孔曰内则云女子居内深宫固门此乃有游女者内则言阍寺守之则贵家之女也庶人之女则执筐行馌【曹曰江上游女非贵族之深居者然犹不可犯而况其处者乎若卫风之静女贵族也所当深居者然犹俟我于城隅而况其游者乎风俗之移人如此诗人于美举其所轻于刺举其所重葢互以相发明也】朱曰其幽闲贞静之女见者自无狎匿之心决知其不可求也【又曰非必遂有求之者但设言以见其幽闲贞静之极逆知其非求之可得而犯礼之思于是而遂息焉耳】欧阳曰末乃陈其不可得之辞如汉广而不可泳江永而不可方耳【黄曰凡曰思者固是语辞然亦当随其篇意求之序言无思犯礼而诗人反覆言之亦必有説】
翘翘错薪言刈其楚之子于归言秣其马汉之广矣不可泳思江之永矣不可方思
朱曰翘翘秀起貌　毛曰错杂也秣养也六尺以上曰马　孔曰学记注以楚为荆　朱曰之子指游女也秣饲也　张曰刈楚刈蒌以秣之子之马也【郑曰秣马欲致礼饩也　黄曰欲以礼亲迎也】朱曰以错薪起兴而欲秣其马则悦之至以江汉为比而叹其终不可求则敬之深【段曰正静而不可狎固女德之贤起爱而无狎昵之心亦非必失身之男子也夫刈蒌秣马起爱敬之意然而失身于非礼则有陷溺于水火之比其为辞切其命意严一不以其不可者加乎其身充此端则曽子临深履薄之学启手易箦之心也终必俟于致礼焉可谓闲邪存其礼矣】
翘翘错新言刈其蒌【力俱反】之子于归言秣其驹汉之广矣不可泳思江之永矣不可方思
毛曰蒌草中之翘翘然　孔曰蒌蒌蒿也江东用羹鱼也其叶似艾白色长数寸　毛曰五尺以上曰驹【朱曰驹马之小者】
汉广三章章八句
汝坟道化行也文王之化行乎汝坟之国妇人能闵其君子犹勉之以正也
李曰汝水出汝州鲁山东南至蔡州褒信县入淮周南之水也　孔曰汝坟之国皆以汝坟之涯表国妇人闵其君子勉之以正此岂家至日见而能使之然哉民日迁善而不知为之者故曰道化行也　黄曰犹勉云者勉以正疑非妇人之所能而今亦能也如曰犹执妇道犹恶无礼也
遵彼汝坟伐其条枚未见君子惄【乃歴反】如调【张留反】饥毛曰遵循也汝水名坟大防也【孔曰谓崖岸如坟墓】枝曰条榦曰枚惄饥意调朝也　程曰君子从役于外妇人为樵薪之事　欧曰念君子之勤劳思之欲见如饥者思食耳
遵彼汝坟伐其条肄【以自反】既见君子不我遐弃
毛曰肄余也斩而复生曰肄既已遐逺也　程曰自勉之意伐肄见逾年矣言将见君子不逺弃也　段曰昔之别也见有遵汝坟而伐条枚者矣日望之而未归今又有伐其肄则逾年矣其托兴全在于枚与肄之二句以见其久耳
鲂【符方反】鱼頳【勑贞反】尾王室如燬【音毁】虽则如燬父母孔迩陆疏曰鲂鱼今伊洛济颍鲂鱼也广而薄肥恬而少力细鳞鱼之美者　毛曰赪赤也鱼劳则尾赤【吕曰鲤鱼尾赤鲂鱼尾白今亦赤则劳亦甚矣】燬火也　王曰父母指文王也　毛曰孔甚迩近也　郑曰王室如燬畏王室之酷烈是时纣存　朱曰是时文王三分天下有其二而率商之叛国以事纣【曹曰羑里之执身濒于死方且作易以处忧患于是改连山归藏之制而以乾坤为首専明君臣上下之正道】故汝坟之人犹以文王之命供纣之役其家人见其勤苦而劳之曰汝之劳既如此而王室之政方酷烈而未已然文王之德如父母然望之甚近亦可以忘其劳矣此虽别离之久思念之深而其所以相告语者独有尊君亲上之意而无情爱狎昵之私则其德泽之深风化之美皆可见矣【张曰劳苦之极从而寛之曰王室虽如燬而文王在迩有以恤我也玩此诗则民心虽怨乎纣而尚以周之故未至于泮散也是文王以盛德为商之方伯与商室系民心而维宗社也其德可不谓至乎】段曰商民犹知夏之为正夏周民犹知商之为王室汤与文王之心可见矣【黄曰文王事商出于诚然而不以一毫之伪介乎其间至诚之理可以通金石化豚鱼故虽汝坟之妇人亦皆以文王之故而化其怨纣之心　段曰劳苦莫难堪于身尝之久而嗟恨犹深于痛定之余安其酷于无可奈何而寄其心于文王乐以忘忧也】
汝坟三章章四句
麟之趾闗雎之应也闗雎之化行则天下无犯非礼虽衰世之公子皆信厚如麟趾之时也
姜曰不归之后妃夫人而归之二诗之应以见其非人力也天理而已　张曰感应者天理之常然惟知道者识其酬酢往来之所以然也　段曰闗雎之化行非行闗雎之化也　郑曰衰世当文王与纣之时公子皆信厚古太平致麟之时不是过也【陈曰如上古风俗醇厚有麟之时　曹曰尚书中候曰黄帝题象麒麟在囿唐曰尧时麒麟在郊薮孔丛子曰唐虞麟鳯游于田所谓麟趾之时其谓黄帝尧舜之世乎】　朱曰麟仁兽上古极治之时葢尝见于郊薮纣之衰世不复有矣然闗雎之化行于周南则其公子振振信厚葢有麟之德焉【黄曰黄太史曰麟有趾而不踶仁哉麟哉麟有定而不抵仁哉麟哉麟有角而不触仁哉麟哉此説得之诗人以为公子至难化也衰世之公子尤难化也贵不与骄期而骄自生富不与侈期而侈自至以公子而乃能信厚故托麟以为喻作序者以为欲观闗雎之化观于公子信厚于麟趾之时斯可矣时止言公子信厚之时其文自晓然】
麟之趾振【音真】振公子于嗟麟兮
孔曰麟麕身牛尾一角不践生草　毛曰趾足也振振信厚也于嗟叹辞　程曰闗雎始于衽席及于子孙至于宗族以被天下故自近而言之麟取其厚趾定角皆于麟取之有仁厚之象也【朱曰言之不足故嗟叹之言公子如此非特似之是乃麟也何必麕身牛尾马蹄然后为王者之瑞哉】
麟之定【都佞反】振振公姓于嗟麟兮
毛曰定题也【説文曰题额也】公姓公同姓【曹曰左曰诸侯之子称公子公子之子称公孙公孙之子以王父字为氏孙姓者也族受氏者也先公子而后公姓以至公族自近而及逺也言化弥广也】
麟之角振振公族于嗟麟兮
郑曰麟角之末有肉　毛曰公族公同祖也　朱曰按此卷首五诗皆言后妃之德闗雎举其全体言也覃卷耳言其志行之在已樛木螽斯美其德恵之及人皆指一事而言也其辞虽主于后妃然其实则皆所以着文王修身齐家之效也至于桃夭兔罝芣苢则家齐而国治之效也汉广汝坟则以南国之诗附焉而见天下已有可平之渐矣若麟之趾则又王者之瑞有非人力所至而自至者故复以是终焉而序者以为闗雎之应夫其所以至此者后妃之德固不为无所助矣然妻道无成则亦岂得而専之哉或乃専美后妃而不本于文王其亦误矣
麟之趾三章章三句
周南十一篇三十六章百五十九句
毛诗集解卷一

[book_title]卷二
<经部,诗类,段氏毛诗集解
钦定四库全书
毛诗集解卷二
宋　段昌武　撰
召南
説已见周南　朱曰召地名扶风县有召亭即其地今雍县析为岐山天兴二县未知召亭的在何县
鹊巢夫人之德也国君积行累功以致爵位夫人起家而居有之德如鸤鸠乃可以配焉
杨曰鹊巢言夫人之德犹闗雎之言后妃也葢自天子至于诸侯大夫刑于家邦无二道也以闗雎为文王之妃则鹊巢夫人亦必有主名者若谓皆文王之诗则文王继世之君非积行累功以致爵位者文王一人之身而有圣贤之异无是道也然则二南之诗周公作之以风天下无可疑者【朱曰文王之时闗雎麟趾之化行于内诸侯防化以成其德而其道亦始于家人故其夫人之德如是当是时之人歌咏以美之当必为一人而作然周公取以为法明夫人之德皆当如是则其义不主于所指之人故序诗者特曰夫人之德而已后言大夫妻者仿此】曹曰文王继王季而有国安得谓之积行累功以致爵位当是大王王季起家而居有之当是大姜大任故以其诗属之召南列于周南之次犹大雅首叙文王作周之诗而后以绵序文王之兴以旱麓生民序先祖积累之功也然其终也摽有梅野有死麕诸诗序又言被文王之化葢文王始因大王王季之所以教推而行之至久于其道而天下化成矣然后乃归成焉王道成则风变而为雅矣
维鹊有巢维鸠居之之子于归百两御之
毛曰鸠鸤鸠秸鞠也鸤鸠不自为巢居鹊之成巢【孔曰秸鞠郭璞云今布谷也　欧阳曰今所谓布谷戴胜者与鸠絶异惟今人直谓之鸠者拙鸟也不能作巢多在屋瓦间或于树上架构树枝初不成巢便以生子往往坠雏今鹊作巢甚坚既生雏散飞则弃而去容有鸠来居之　张曰鹊巢鸠居不必有此理止取二物为喻犹桃及鸟亦二物　黄曰诗人之意不在于鹊巢鸠居但以为维鹊能成巢维鸠能居巢鹊善营而鸠善守也惟国君能积行累功故能致爵位惟贤女有夫人之德故可以配乎国君】百两百乗也【孔曰车有两轮故称两】诸侯之子嫁于诸侯送御皆百乗　郑曰御迎也　东莱曰诗人本取鸠居鹊巢以比夫人坐享成业葢非有妇德者殆无以堪之也【荥阳公曰但取鸠之不自为巢而居鹊之成巢非取鹊之强而不淫知嵗之所在亦非取鸠有均养之德也张曰惟其専静均壹能端然享之是乃夫人之德也有所作为则非妇道矣　既曰妇人无攸遂虽拙何害妇人之德贵乎静正惟其有从一之志而无取乎能为之巧惟其能循法度而不贵其自出法度惟其能不失职而不贵其无所不职妇人而欲法度自己出则必变乱家法自能其能失妇人之分侵男子之事非天下之常也恒之六五曰妇人贞吉从一而终也夫子制义从妇凶也诗人所以有感于鸠居鹊巢其意亦防矣哉】
维鹊有巢维鸠方之之子于归百两将之
毛曰方有之也【苏曰据也】将送也【郑曰家人送之良人迎之　孔曰宣五年曰齐高固及子叔姬来反马何彼秾矣王姬之车天子至大夫皆有留车反马之礼故泉水云还车言迈笺云还车者嫁时所乗之也在百两将之之中】
维鹊有巢维鸠盈之之子于归百两成之
毛曰盈满也【郑曰满者言众媵侄娣之多】　朱曰成成其礼也【曹曰成其为夫人之尊也又曰咏味鹊巢一诗盖与闗雎之义同闗雎之诗未尝言后妃之德而言诗人欲以琴瑟友之欲以钟鼓乐之则后妃之德可知鹊巢之诗未尝言夫人之德而但言诗人以百两御之将之成之则夫人之德可知后妃之德冝如闗雎夫人之德冝如鹊巢二诗为二南之首圣人之意深也】鹊巢三章章四句
采蘩夫人不失职也夫人可以奉祭祀则不失职矣杨曰夫人为宗庙社稷主以共祭祀为职
于以采蘩于沼于沚于以用之公侯之事
毛曰于于也繁皤蒿也【孔曰白蒿也然则非水菜谓于其傍采之也　曹曰陆草也然采之必于池沼渚沚山涧之中者就以洁之也】沼池沚渚也【説文曰小渚曰沚小洲曰渚】公侯夫人执蘩菜以助祭【孔曰为葅以供豆实祭统曰夫人荐豆是夫人助祭以豆为重】　刘曰尊祭祀故直谓之事春秋有事于太庙大事于太庙是也
于以采蘩于涧之中于以用之公侯之宫
毛曰山夹水曰涧宫庙也【曹曰庄二十三年丹桓宫楹注曰宫庙也定之方中作于楚宫笺云楚宫谓宗庙也】
被【皮奇反】之僮僮【音同】夙夜在公被之祁祁薄言还归毛曰被首饰也【孔曰被者少牢云主妇被褐此周礼所谓次也追师掌为编次次第髪长短为之所谓髪髢少牢云被裼纚笄笄上有次而已曹曰按周官内司服掌王后之六服三翟为祭服首则服副鞠衣告防之服展衣朝王及见賔客之服首则服编禒衣御于王及燕居之服首则服次髪鬄即次也非祭服所用侯伯夫人虽自褕翟以下亦不当以次为祭服也孔颖达知其不可乃复为之説曰被之僮僮为祭前在事之仪被之祁祁为祭毕去事之仪元不及正祭之服理岂得安按此夫人乃在商时不当以周之制礼为正也】僮僮竦敬也【刘曰步虽移而被不动之貌】夙早也【孔曰早祭日之晨夜祭祀之先夕先夕则视涤濯早则视饎防】朱曰公公所也谓宗庙之中非私室也　毛曰祁祁舒迟也去事有仪也郑曰还归自庙还燕寝也　朱曰祭之日及祭之
夜陶陶遂遂如将复入然不欲遽去爱敬之无已也陈曰在公则竦敬还归则舒迟其礼容中节如此
【张曰僮僮竦而敬也祁祁敬而舒也不独赋其在公之时而复赋其还归之际葢于是人情易以懈怠惟平时一于敬故于此亦不失也　段曰祭毕未始不敬但稍和易也乡党曰摄齐升堂鞠躬如也出降一等怡怡如也】　黄曰国君夫人采蘩有常处奉祀有常礼将祭则僮僮而敬将归则祁祁而和此岂勉强所能至乎作序者曰可以奉祭祀则不失职可以云者是亦以夫人之德言之欤事亲必若曾子而后可奉祭祀必若采蘩之夫人而后可左言可以荐鬼神可以羞王公此诗言可以奉祭祀皆有深意学者当自求之　姜曰鹊巢言德如鸤鸠不能自营则冝若朴拙而无能者及观采蘩于沼沚而用之于公侯之事在公则僮僮其敬有肃肃在庙之意还归则祁祁其和有雝雝在宫之意然后知鹊巢之德如鸤鸠非果拙也无为其所不为是以能奉宗庙而不失其职之所当然者乃前日拙诚所致也　朱曰或曰蘩所以生蚕葢古者后夫人有亲蚕之礼此诗亦犹周南之有覃也宫即记所谓宫桑蚕室也公亦即所谓公桑也事葢蚕事也
采蘩三章章四句
草大夫妻能以礼自防也
王曰夫妇之际或至于敝而不终者无礼以自防故也
喓喓【于遥反】草趯趯【托歴反】阜螽未见君子忧心忡忡【敕中反】亦既见止亦既觏止我心则降【户江反】
毛曰兴也喓喓声也草虫常羊也【孔曰释虫云草虫负蠜郭璞曰常羊也陆云大小长短如蝗而青也】趯趯跃也阜螽蠜也【孔曰释虫云阜螽蠜也李巡曰蝗子也欧阳曰按尔雅阜螽谓之蠜草虫谓之阜蠜形似蝗而异种生于陆阜曰阜螽生于草间曰草虫】忡忡犹冲冲也止辞也觏遇也降下也　郑曰草虫鸣阜螽跃而从之　朱曰召南之大夫行役在外其妻独居见此二物以类相从似有阴阳之性因感时物之变而思其君子恐不得保其全而见之也【毛曰妇人虽适人有归宗之义　范曰未见君子忧心忡忡者忧心不当夫也妇人之从君子岂以为必得当之哉见礼则进不见礼则退故古之嫁者三月而后反马所以养廉耻也　姜曰其戒惧之意如此或曰污俗之渐革乎不然男子役而妇人独居亦常事耳况为大夫之妻而惴惴然仅免于滥何足云者乡射食飨之乐歌三篇舍草虫而取采苹葢谓是也】
陟彼南山言采其蕨未见君子忧心惙惙【张劣反】亦既见止亦既觏止我心则説
毛曰蕨鼈也惙惙忧也　朱曰非必大夫妻亲出采蕨葢言今其时矣　欧阳曰妇人见时物之变新感其君子　张曰未见则忧既见则喜性情之正也【曹曰此正一之情也】
陟彼南山言采其未见君子我心伤悲亦既见止亦既觏止我心则夷
毛曰菜也【孔曰山菜也茎叶似小豆蔓生可作羮亦可生食也】夷平也草三章章七句
采苹大夫妻能循法度也能循法度则可以承先祖共祭祀矣
东莱曰自天子之后妃至于大夫之妻共由一道因其所处之广狭而有敛舒焉　又曰采蘩以职言举其纲也采苹以法度言详其目也尊卑之辨也
于以采苹南涧之濵于以采藻于彼行潦【音老】
毛曰苹大萍也【孔曰郭璞曰今水上浮萍】濵厓也藻聚藻也行潦流潦也【陆曰藻水草也生水底其一种叶如鸡苏其一种茎大如钗股叶如蓬蒿行潦道路之上流行之水释文曰韩诗云沉者曰苹浮者曰藻】　王曰采苹必于南涧之濵采藻必于行潦言其所荐有常物所采有常处也
于以盛【音成】之维筐及筥【居吕反】于以湘之维锜【宜绮反】及釡毛曰方曰筐圆曰筥湘烹也锜釡属有足曰锜无足曰釡　王曰言其所用有常器也　刘曰言其诚信之至事事必躬也
于以奠之宗室牖下谁其尸之有齐【侧皆反】季女
毛曰奠置也宗室大宗之庙也大夫士祭于宗庙奠于牖下【孔曰祭在与西南隅　朱曰室前东戸西牖牖下则室中西南隅所谓与也　曹曰牖在户西则宗庙室之牖下正是室之西南隅也】尸主齐敬也【曹曰齐者所以致其精明之德也礼曰将祭之日君致齐于外夫人致齐于内然后防于太庙乃可以交于神明也】季少也苹藻薄物也涧潦至质也筐筥锜釡陋器也少女防主也【刘曰大夫之妻也】　王曰宗室牖下言其所奠有常地也自所荐之物所采之处所用之器所奠之地皆有常而不敢变此所谓能循法度　东莱曰采之盛之湘之奠之所谓者非一端所歴者非一所矣烦而不厌久而不怠循其序而有常积其诚而益厚然后祭事成焉季女之少若未足以胜此而实尸此者以其有齐敬之心也大夫之妻未必果少特言茍持敬则虽少女犹足以当大事云尔【朱曰祭祀之礼主妇主荐豆实以葅醢有齐季女则幽闲贞静之至也能循法度也宜哉　姜曰以季女称大夫妻取其大质未散犹孟子以赤子之心称大人也　曹曰桑中所刺言孟姜孟庸孟弋孟则长矣长者然则季者可知此诗言有齐季女季者齐则长可知也告往知来始可与言诗】　陈曰汉霍光宿衞二十余年每出入下殿门进止有常处郎仆射窃识视之不失尺寸观大夫之妻能循法度当如光之所谓不失尺寸者采苹三章章四句
甘棠美召【时照反】伯也召伯之教明于南国
毛曰召伯姬姓食采于召【释文曰召康公奭燕世家云与周同姓燕在周礼幽州之域今涿郡蓟县是也孔安国及郑皆云皇甫谧云文王之庻子按左富辰言文之昭十六国无燕未知士安之言何所凭据】　孔曰食采文王时为伯武王时乐记武王伐纣五成而分陜周公左召公右是也【段曰此诗陈文王初变商俗之事而诗之作则在武王之时　苏曰诗称召伯思之者之词也】　曹曰系之周公则自雍州以至荆东南之域也故武王伐纣有庸蜀羌髳防卢彭濮八国之人为助其服周之化久矣　段曰诸侯之风言先王之所以教而周南不言教不称妇职不説制度从政之言岂非心术念虑之防乃法度政教之本原乎
蔽芾甘棠勿翦勿伐召伯所茇【蒲曷反】
曹曰蔽芾荫翳茂盛貌　毛曰甘棠杜也【孔曰今之杜梨白为棠赤为杜　陆曰今棠梨】　朱曰翦其枝叶伐其条榦　郑曰苃草舍也【孔曰周礼仲春教苃舍注云舍草止也然则茇者草也草中止舍故曰茇舍　朱曰止于其下以自蔽犹草舍耳非真作舍于其下也】　王曰召伯观省风俗或茇甘棠之下以受民讼　曹曰因其荫翳茂盛而舍其下　左曰思其人犹爱其树【刘曰召伯存之时常憩息此甘棠之下今其人虽不在犹当勿伐此棠葢覩其物则思其人思其人则爱其树得人心之至也説者谓召伯不重烦劳百姓止舍棠下是为墨子之道也】　李曰此岂有刑法驱之使然哉于棠且然则奉其教者何如也　姜曰大凡居人上者必其心之傲虐也往往识度不修饰边幅俨然尊大扞格而不相接虽有善教何自而能明召伯以侯伯之尊平易近民悠然田里属其民而教召之莫不曲尽其情人心浃洽自然难忘于所茇以思其简易于所憇以思其绸缪于所説以思其循循善诱之意皆由平易近民而人情浃洽也岂必有以结民哉
蔽芾甘棠勿翦勿败召伯所憇【起例反】
朱曰败折也　毛曰憇息也　朱曰勿败则非特勿伐而已爱之愈久而愈深也
蔽芾甘棠勿翦勿拜召伯所説【本作税】
王曰拜谓屈之而已【董曰施士丐曰拜如人之拜小低屈也　姜曰攀屈而罄折之】毛曰説舍也　黄曰一篇大抵形容斯民思召伯
之深而爱其所舍之木非爱其木也爱其人也甘棠三章章三句
行露召伯聴讼也衰乱之俗防贞信之教兴彊暴之男不能侵陵贞女也
郑曰此殷之末世周之盛德当文王与纣之事　朱曰召南之风非一国其被化必有浅深此诗之作其被化之未纯者欤是时当文王与纣之事文王之教既兴则纣之旧俗防矣故其女子能有贞信自爱之心然以其未纯也故犹未免有彊暴侵陵之患必待狱讼之明而后察与夫汉广异矣【段曰汉有游女不可求思贞静端庄之德感人心于无竞逺耻辱于动容貌之中其视自求伸于狱讼者为如何要之周南固无是诗而驺虞纯被之后召南亦不冝有是诗也此诗皆女自诉之辞或曰诗人述之欤　姜曰倘是女子得理故作是诗以称召伯耳若如解者之説则是贞信之教偏及女子而不能化男子也使别有讼偶是男子得理则贞信之教又先及男子乎説诗所以恶于固也　段曰江汉之男子防不自克于非礼之私而行露之贞女乃断然自辨于强暴之讼也如此要之男女有刚柔之异体刚者动常多体柔者静常多动常多不剥则不复静常多剥即得复矣动者难返静者易复钟声一也静者知之而躁者不知静近于本而过于动者必逺于本也】
厌【于叶反】浥【于及反】行露岂不夙夜谓行多露
毛曰厌浥湿意行道也　郑曰夙早也　左注曰岂不欲早暮而行惧多露之濡已以喻违礼而行必有污辱　朱曰女子自述已志曰道间之露方湿我岂不欲早夜而行乎畏多露之沾濡而不敢耳葢以女子早夜独行或有强暴侵陵之患故托以行多露而畏其沾濡也【陈曰贞女保身虽衣服犹恐汚染彼且直以彊暴而逼我　黄曰此贞女述其平日自爱之意淫奔之诗曰无感我帨兮恐其汚我之帨此不使不仁者加乎其身之心也而其拒非礼之意则甚和平而婉曲矣】　段曰刚特不移之节终期自信而不诬葢惟先有以明人心之正信而聴讼之明则其次也
谁谓雀无角何以穿我屋谁谓女【音汝】无家何以速我狱虽速我狱室家不足
陆曰雀有咮而无角【东汉注云角谓觜葢方言则然也】　毛曰速召狱埆也【孔曰郑驳异义曰埆者囚证于埆核之处】　郑曰人皆谓雀之穿屋似有角彊暴之男召我而狱似有室家之道于我物有似而不同雀之穿屋不以角乃以咮今彊暴之男召我而狱不以室家之道于我乃以侵陵【朱曰无室家之道而致我于狱言其彊暴之甚也】物与事有似而非者【曹曰欵似之间所以致讼黄曰辨疑似必在于明者】室家不足谓媒妁之言不和六礼之
来强委之【段曰室家之道但曰不足则亦非全无者矣此其所以疑似当辨也】　朱曰不知汝虽能致我于狱而求为室家之礼初未尝备如雀虽能穿屋而实未尝有角也
谁谓防无牙何以穿我墉谁谓女无家何以速我讼虽速我讼亦不女从
杨曰牙牡齿也防无牡齿【陆曰防有齿而无牙　吕曰防之穿墉以足而不以牙】　毛曰墉墙也　朱曰言汝虽能致我于讼然求其为室家之礼有所不足则我亦终不汝从矣　又曰使贞女之志得以自伸者召伯聴讼之明也　黄曰或问曰当文王之时闗雎鹊巢之化行而犹有彊暴之男淫奔之风何也曰当是时周家贞信之教方兴而商人衰乱之俗未殄此如一阳来复之时阳虽有将盛之势而五阴犹未却以逊阳则草木之摧败犹有所不免自二南极而至于王道之盛则自复而临自临而泰之时也孔子曰片言可以折狱者其由也与又曰聴讼吾犹人也必也使无讼乎人能片言折狱则巧辨者无所施其奸木讷者得以尽其辞然能聴讼而未能使之无讼则亦未足为风化之至故自大车之序观之则行露之诗固已为召伯盛德之事自虞芮质成文王蹶生之诗观之则召伯之聴讼又不若文王之使无讼也
行露三章一章章三句二章章六句
羔羊鹊巢之功致也召南之国化文王之政在位皆节俭正直德如羔羊也
张曰羔羊既言鹊巢之功致又言化文王之政国君之夫人以被文王之化故能成鹊巢之德召南之大夫以被鹊巢之化故有羔羊之德　朱曰衣裳有常制进止有常所其节俭正直亦可见矣【姜曰后世不逹遂至牵合鹊巢之功为文王之功多为饰説以求合序诗之文又以素丝五紽为裘敝不易但加缝焉以合节俭之语夫诗序本为后人説诗后人反或以诗説序毎毎迁就而求合其于诗也逺矣大凡诗人之词简易平直而意则独至惟能以平易读之不为迁就吟咏风人之意则语在目前而意独悠逺然后为有功其诗曰委蛇委蛇退食自公亦无可称之善又无可述之功衣羔羊五紽之裘委蛇退食其贤自见鹊巢之功可想而见矣此所以有风人之妙恩非后世刻画之比节俭正直何足言哉】　吕曰德如羔羊如羔羊之诗也或曰犹言好贤如缁衣恶恶如巷伯也【曹曰若以正直之德如羔羊然后服羔裘为正则古者狐白裘狐青裘狐黄裘麑裘貉裘狸裘其制不一又可尽为之説哉】　段曰徒善不足以为政政亦乌可废者而文王则非徒政之谓也精神心术在其中矣于文王之政之中识其精神心术之运始之以捡押防范而卒自悟于声色之外焉是之谓化文王之政充之则为圣贤可也何但节俭正直哉
羔羊之皮素丝五紽【徒何反】退食自公委【于危反】蛇【音移】委蛇毛曰小曰羔大曰羊素白也【孔曰郑注周礼司服其诸侯视朝及卿大夫等用黒羔裘以玉藻云黑裘缁衣以裼之又郑注论语云诸侯视朝之服也　曹曰士冠礼云生人冠朝服缁带素鞸冠委貌冠也朝服十五升布衣也鞸与裳同色故素裳则素鞸衣与冠同色故冠则朝服之正色亦也朝服既故用黒羔裘而以缁布为衣以禓之其上乃加朝服此诸侯日视朝之服也而卿大夫亦服之其所异者君则纯色臣则以他物饰其褎所谓羔裘豹褎羔裘豹袪是也】紽数也【孔曰此言紽数下言总数谓紽总之数有五非谓紽总为数也】古者素丝以英裘不失其制大夫羔裘以居【孔曰素丝为组紃以英饰裘之缝中若为线则所以缝非饰也内则注云紃绦也组亦绦之类　曹曰一裘之功必合众皮而成故缝杀不一　姜曰五紽者古之君臣通一羔裘即以素丝为节大夫四命其出封皆加一等则衣服以五为节亦犹天子之冕十二旒上大夫七下大夫五诸侯之上大夫视天子之下大夫则其服以五为节明矣故以素丝文饰裘缝而谓之五紽若必牵合节俭之説以为敝而加缝则三章当有多寡如摽有梅之或七或三可也何必五缝乎兼干旄有素丝良马之礼取其饰也敝而缝之乃加以饰可乎然善于读诗者此等皆不必辨诗意既不在此但平易读之可也】　范曰退食退而食于私家也　朱曰自从公朝也　毛曰委蛇行可从迹也【郑曰委曲自得之貌　东莱曰惟其出入皆司从迹则仰不愧俯不怍而从容自得毛郑皆一説也　张曰重言委蛇者舒泰而有余裕也此独赋其退食之际葢于此时而然则其在公之正直可知矣不然有所愧于中则其退也亦且促迫怱遽之不暇寜有委蛇之气象哉】
羔羊之革素丝五緎【音域】委蛇委蛇自公退食
毛曰革犹皮也【孔曰説文谓兽皮治去其毛曰革对文则皮革异散文则皮革通司裘曰大丧饰皮车谓革辂也去毛得称皮是有毛得称革也】緎缝也【孔曰缝合羔羊之皮为裘缝即皮之界緎因名裘缝曰緎五緎既为缝则五紽五总亦为缝也视之见其五故曰五焉】　郑曰自公退食犹言退食自公
羔羊之缝【符龙反】素丝五总【子公反】委蛇委蛇退食自公毛曰缝言缝杀之大小得其制总数也　王曰朝夕往来出公门入私门出私门入公门而已终无私交之行也
羔羊三章章四句
殷【音隠】其靁劝以义也召南之大夫逺行从政不遑寜处其室家能闵其勤劳劝以义也
郑曰召南大夫召伯之属【曹曰召南以上公而为伯故其属有大夫　孔曰左传曰伯舆之大夫瑕禽亦此类也注曰伯舆王卿士也】
殷其靁在南山之阳何斯违斯莫敢或遑振振君子归哉归哉
朱曰兴也　毛曰殷靁声也山南曰阳何此君子也违去也遑暇也振振信厚也　张曰如鹳鸣妇叹之义将风雨则思念行者也　朱曰何斯斯此人也违斯斯此所也何此君子独去此而不敢少暇乎【黄曰何至此而复违于此乎何其不敢遑暇而少息也】归哉归哉冀早毕事而还归也闵之深而无怨辞所谓劝以义也【段曰归哉归哉思之深长言则婉矣　吕曰此劝以义也再言归哉者欲谨其归以复命也逺行从役不辱君命然后可以言归】
殷其靁在南山之侧何斯违斯莫敢遑息振振君子归哉归哉
毛曰息止也
殷其靁在南山之下何斯违斯莫或遑处振振君子归哉归哉
毛曰处居也　曹曰自阳而至于侧自侧而至于下言其役之愈逺而不已也
殷其靁三章章六句
摽【婢小反】有梅男女及时也召南之国被文王之化男女得以及时也
范曰昔者圣人观天地万物之情因民之有男女而制为昏礼使之夫妇有别以相生养以相代续是以闗雎言后妃之德而至于男女以正昏姻以时鹊巢言夫人之德而至于男女得以及时桃夭美其盛也故以桃俞摽有梅欲其早也故以梅喻东山言嫁娶之候亦曰仓庚于飞熠燿其羽圣人覩草木虫鱼之变意未尝不在民也　曹曰有昏姻之时有男女之时霜降以后冰泮以前昏姻之时也三十而娶二十而嫁男女之时也　朱曰述女子之情欲昏姻之及时也视桃夭则少贬矣行露死麕于汉广亦然
摽有梅其实七兮求我庶士迨其吉兮
毛曰兴也摽落也　朱曰梅木名　郑曰庶众迨及毛曰梅尚在树者七【曹曰所落者方十之三】　朱曰吉卜而
得吉也【曹曰男家自纳采问名之后乃卜之于庙俟得吉卜然后纳吉纳聘至请期夫家又卜焉必得吉日然后使使者往告之】　欧阳曰兴物之盛时不可久惜其盛年难久而惧过时也【曹曰此诗毛以梅落兴女年之衰郑笺以梅落兴时之衰窃求诗人之意毛是矣郑惟误以仲春为昏姻之时故其説每失之孔頴逹释郑意谓梅实未落十分在木即仲春之月也即以仲春为昏姻之正时失之弥逺则时益衰在木者七其落尚少谓孟夏也在木者三其落盛多谓仲夏也顷筐塈之十分皆落谓季夏也此康成所谓时也然晋绸缪乃国乱而昏姻不得其时之诗一章曰三星在天康成以为三月之末四月之中二章曰三星在隅康成以为四月之末五月之中三章曰三星在戸康成以为五月之末六月之中其所序时节大抵与摽有梅相类而在摽有梅则为得昏姻之时在绸缪则为失昏姻之时何以为异哉】　朱曰此一时也
摽有梅其实三兮求我庶士迨其今兮
毛曰在者三也【曹曰所落已十之七】今急辞也　苏曰失今则过矣　朱曰此又一时也【段曰其汲汲于保情性求复于礼之心乎】
摽有梅顷【音倾】筐塈【许器反】之求我庶士迨其谓之
毛曰塈取也不待备礼也　欧阳曰谓者相语也遣媒妁相语以求之也　朱曰此又一时也　东莱曰是诗也其辞汲汲如将失之岂习乱而喜始治者耶苏曰凡诗每章有先后浅深之异如此诗及中谷
有蓷晋无衣之类固自有説若樛木螽斯之类皆意不尽申殷勤而已欲强求其説则迂杂而不当矣段曰行露已速于狱而犹龂断乎其自辨摽梅惜时之过而汲汲乎犹恐失之充行露之心则摽梅之心见矣　陈曰此诗每章愈急何也皆圣人之虑天下也血气既壮难于自检情窦一开奚暇顾礼故昏姻欲及时者所以全之于节行未破之先学欲及时者所以全之于志虑未分之日
摽有梅三章章四句
小星惠及下也夫人无妬忌之行惠及贱妾进御于君知其命有贵贱能尽其心矣
孔曰曲礼下云公侯有妾谓在九女之外【段曰女御掌御叙于王之燕寝凡羣妃御见之法女御八十一人当九夕世妇二十七人当三夕九嫔九人当一夕三夫人当一夕后当一夕十五日而遍自望后反之宫阃之政天叙所存王者起居寝处之叙天理行焉故晦日坤与干会望日干与坤对天位太极而统动静流通变化不可方体非地所得拘也地以方正顺承而已故自夫人以至御妾皆有当夕之时而为配合之义】　吕曰夫人无妬忌之行而贱妾安于其命所谓上好仁而下必好义者也【张曰不妬忌者夫人之行知命之不可逾者为妾之道所当然此皆率其天理者也】　姜曰小星言恵及下江有汜言美媵既言恵及下矣安得不以其媵备数者乎葢小星为夫人而作故先述恵下之意而后及媵妾之安分江有汜为美媵而作故先言上下之分而后及和乐之情
嘒【呼惠反】彼小星三五在东肃肃宵征夙夜在公寔命不同
朱曰兴也　毛曰嘒防貌小星众无名者也三心五噣四时更见【郑曰心在东方三月时也噣在东方正月时也　孔曰心实三星五是噣释天云咮谓之桺则喙者桺星也以其为鸟星之口故谓之喙　朱曰三五言其稀葢初昏或将旦时也于义无所取特取其在东在公两字之相应耳　黄曰小星喻众妾三五喻夫人也】肃肃
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:38:08-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>