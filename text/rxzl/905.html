<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="言子文学录缘始,言子文学录卷一,言子文学录卷二,言子文学录卷三,言子文学录全文在线阅读,言子文学录全文在线下载,大玄古籍书库">
<meta name="description" content="宋陈振孙撰《直斋书录解题》列有《言子》三卷。陈振孙与王邑宰为同时人，悉其事，故载之于书。考王公爚所次《言子》三卷，书已失传，惟元代大德间赵孟顺书《卢侯生祠碑记》有“言子废集，卢公重加侵梓”之语，碑在县儒学。明邑宰耿公与侯氏辑注《言子文学录》一卷，耿邑宰所注《言子文学录》，全文悉备，其书采选《鲁论》、《礼记》、《家语》诠次之，文与原书次第不侔。考当日惟视语义，各从其类。如《论语》先载子游问孝章，而《文学录》首辑“文学子游”四字，余皆类是。顾于诸书，犹有挂漏。不揣彅劣，重为讨辑之，仍昔名曰《言子文学录》。耿公">
<title>言子文学录_言偃_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">言子文学录</span> <br/>
          作者： <span class="inputVal" id="bkauthor">言偃</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,先秦,儒学,完结</span> <br/>
          字数： <span class="inputVal" id="bknum">[book_length]20622</span> <br/>
          说明： <span class="inputVal" id="bkdec">宋陈振孙撰《直斋书录解题》列有《言子》三卷。陈振孙与王邑宰为同时人，悉其事，故载之于书。考王公爚所次《言子》三卷，书已失传，惟元代大德间赵孟顺书《卢侯生祠碑记》有“言子废集，卢公重加侵梓”之语，碑在县儒学。明邑宰耿公与侯氏辑注《言子文学录》一卷，耿邑宰所注《言子文学录》，全文悉备，其书采选《鲁论》、《礼记》、《家语》诠次之，文与原书次第不侔。考当日惟视语义，各从其类。如《论语》先载子游问孝章，而《文学录》首辑“文学子游”四字，余皆类是。顾于诸书，犹有挂漏。不揣彅劣，重为讨辑之，仍昔名曰《言子文学录》。耿公原书所有者并注，录之加注“侯氏辑”、“耿氏注”等字，不敢没古人之用心，其先后亦仍之。今所增入者，添注“今增”二字。略仿宋王邑宰分辑三卷之意：第一卷文学上，凡言学问政事入之；第二卷文学中，言丧礼者入之；第三卷文学下，言杂礼者入之。共成三卷，略存旧体。</span> <br/>
          封面： <span class="inputVal" id="bkimg">Z_5306.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]言子文学录
[book_author]言偃
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,先秦,儒学,完结
[book_length]20622
[book_dec]宋陈振孙撰《直斋书录解题》列有《言子》三卷。陈振孙与王邑宰为同时人，悉其事，故载之于书。考王公爚所次《言子》三卷，书已失传，惟元代大德间赵孟顺书《卢侯生祠碑记》有“言子废集，卢公重加侵梓”之语，碑在县儒学。明邑宰耿公与侯氏辑注《言子文学录》一卷，耿邑宰所注《言子文学录》，全文悉备，其书采选《鲁论》、《礼记》、《家语》诠次之，文与原书次第不侔。考当日惟视语义，各从其类。如《论语》先载子游问孝章，而《文学录》首辑“文学子游”四字，余皆类是。顾于诸书，犹有挂漏。不揣彅劣，重为讨辑之，仍昔名曰《言子文学录》。耿公原书所有者并注，录之加注“侯氏辑”、“耿氏注”等字，不敢没古人之用心，其先后亦仍之。今所增入者，添注“今增”二字。略仿宋王邑宰分辑三卷之意：第一卷文学上，凡言学问政事入之；第二卷文学中，言丧礼者入之；第三卷文学下，言杂礼者入之。共成三卷，略存旧体。
[book_img]Z_5306.jpg


[book_title]言子文学录缘始
宋陈振孙撰《直斋书录解题》列有《言子》三卷。陈氏曰：“言偃，昊人，相传所居在常熟。庆元间，邑宰孙应时、季和始为立祠，求朱晦翁为记。近，新昌王爚、伯晦复哀《论语》诸书所载问答为此书。邑中至今有言氏，官买田教养之。”以上陈书原文。
《言氏世谱》载：“宋端平三年(1236年)，常熟县令王公/偏助祠田400亩有奇，又别为田500亩，为延师教育子姓之费”。宋魏了翁记《常熟县重建庙学碑》曰：“县令王爚于庙北为言子祠，西以居言氏之裔，通为屋百有二十楹，增田400亩，岁助供养之费。凡言氏之裔，官为衣食，延师以教之，别为田500亩以给其费”云云。原碑现在县文庙。
陈振孙与王邑宰为同时人，悉其事，故载之于书。考王公爚所次《言子》三卷，书已失传，惟元代大德间赵孟顺书《卢侯生祠碑记》有“言子废集，卢公重加侵梓”之语，碑在县儒学。元以上可考者，宋陈氏《解题》一书而已。陈氏之书，载宋马端临《经籍考》，明《永乐大典》中备载全编，今亦载入国朝所集《四库全书》中，惟王氏哀集之《言子》三卷，原书已不可得见，良足惜也。明邑宰耿公嘱梁溪侯氏辑《言子文学录》，耿公自为注，其亦有感于原书之不存，兴起而成是《录》欤？然则贤祖专书，实权舆于《言子》三卷，因列宋陈氏《解题》书中原文如右。
明邑宰耿公与侯氏辑注《言子文学录》一卷，见耿公《虞山书院志》。书无叙引，惟署姓氏于前曰：“后学梁溪侯先春辑录，瀛海耿极选注，虞山陆化熙参录，徐待任、吴汝第、瞿纯仁、许士柔，徐济忠同参注。”以上耿书原文。
虞山书院，明万历(1573年—1619年)间，耿邑宰倡建，今在县治西北书院弄。其时，操江都御史耿定力碑记曰：“有祠曰言子祠，堂曰学道，室曰崇本，精舍以馆名贤，别室以栖言氏之后人”云云，皆见《虞山书院志》。志中并载言氏谱及言族礼。耿邑宰所注《言子文学录》，全文悉备，其书采选《鲁论》、《礼记》、《家语》诠次之，文与原书次第不侔。考当日惟视语义，各从其类。如《论语》先载子游问孝章，而《文学录》首辑“文学子游”四字，余皆类是。顾于诸书，犹有挂漏。不揣彅劣，重为讨辑之，仍昔名曰《言子文学录》。耿公原书所有者并注，录之加注“侯氏辑”、“耿氏注”等字，不敢没古人之用心，其先后亦仍之。今所增入者，添注“今增”二字。略仿宋王邑宰分辑三卷之意：第一卷文学上，凡言学问政事入之；第二卷文学中，言丧礼者入之；第三卷文学下，言杂礼者入之。共成三卷，略存旧体。他如《庄》、《列》等书，未敢与焉。卷首绘刻遗像，敬载御制祭文，为千古俎豆之荣。次列各赞辞。卷末附以祠墓、坊卷、图说，俾芳迹永垂，后叶有考云尔。
大清乾隆四十八年(1783年)十月谷旦，朝议大夫湖广襄阳府知府护理分守安襄郧兵备道75世裔孙言如泗撰。

[book_title]言子文学录卷一
文学上篇
《史记·圣门弟子列传》：【今增。】言偃，吴人，字子游，少孔子45岁。【按：《言氏旧谱》载：贤祖生于周敬王十四年乙未，殁于周贞定至二十六年戊戌，卒年64岁。】子游既已受业，为武城宰。孔子过，闻弦歌之声。孔子以为子游习于文学。
《孟子·公孙丑篇》：【今增。】子夏、子游、子张，皆有圣人之一体。
《家语·弟子行篇》：【令增。】子贡曰：“先成其虑，及事而用，之故动则不妄，是言偃之行也。孔子曰：‘欲能则学，欲知则问，欲善则详，欲给则豫’，当是而行，偃也，得之矣。”【有章按：亦见。《大戴礼》。】
《家语·七十二弟子篇》：【今增。】言偃习于礼，以文学著名，仕为武城宰。尝从孔子适卫，与将军文子兰善，使之学于夫子。
《论语·先进篇》：【候氏辑。】文学，子游。【耿氏注曰：道之昭示谓之而文见，文见则道见，文学即道学也。如六忌是也。子游在圣门为文学之选，而洽邑则曰：“学道”，教人则曰“有本”。圣门之文学，凡德行、言语、政事一以贯之矣。】
《论语·为政篇》：【侯氏辑。】子游问孝。子曰：“今之孝者是谓能养，至于犬马，皆能有养，不敬何以别乎！”【耿氏注曰：敬者之真意。《记》曰：君子生则敬养，死则敬享。”又曰：“敬父母之遗体，敢弗敬乎？”犬马皆能养其所生，但不能敬耳。若能养而不能敬，则人与犬马何别？《坊记》曰：“小人皆能养其亲，不敬何以辨乎？”义与此遇。】
《论语·雍也篇》：【侯氏辑。】子游为武城宰。子曰：“女得人焉尔乎？”对曰：“有澹台灭明者，行不由径，非公事未尝至于偃之室也。”【耿氏注曰：杨氏曰：“如灭明者，观其二事之小，而其正大之情游为法，则无邪媚之惑。”《史记》；灭明状貌甚恶，欲事孔子。孔子以为材薄，既已受业，退而修行。南游至江，从弟于300人，设取与去就，名施乎诸侯。今姑苏有澹台湖，岂尝因子游而南游与？】
《论语·阳货篇》：【侯氏辑。】子之武城，闻弦歌之声。【耿氏注曰，歌，歌诗也，古人学诗必歌，歌必比于琴瑟，所以和顺性情而即于到也。子游以生平所学而施于政，所谓以斯道觉斯民者，非第富强之粗而已。】夫子莞尔而笑曰：“割鸡焉用牛刀？”子游对曰：“昔者偃也闻诸夫子曰：‘君子学道则爱人，小人学道则易使也。’”子曰：“二三子，偃之言是也，前言戏之耳。”【耿氏注曰：人之有道也，父子有亲，君臣有义，夫妇有别，长幼有序，朋友有信，爱人易使在其中矣。古帝王以道觉人，古帝王以道觉人，形而为诗，宣而为声，道之府也。所以后之学道者，必于是而学焉，自然有所兴起，成就而随分，以尽伦矣。】
《论语·里仁篇》：【侯氏辑。】子游曰：“事君数，斯辱矣。朋友数，斯疏矣。”【耿氏注曰：人合者，主于义。数则义可止而不止，故疏辱及之。数义也，不数亦义也。孟子曰“退以义。”
《论语·子张篇》：【侯氏辑。】子游曰：“吾友张也，为难能也，然而未仁。”【耿氏注曰：朱子曰：“子张行过高而少诚实。”恻恒之义。仁，人心也。初非难能，为难能，便是未仁。】子游曰：“子夏之门人小子，当洒扫、应对、进退则可矣。抑末也，本之则无，如之何？”子夏闻之曰：“噫，言游过矣。君子之道，孰先传焉，孰后倦焉。譬诸草木，区以别矣。君子之道，焉可诬也。有始有卒者，其惟圣人乎。”【耿氏注曰：程子曰：“凡物有本末，不可分本末为两段事。洒扫应对是其然，必有所以然。”愚谓：知得所以然而然之，则本在，是已方可做洒扫，应对事，方是有本之学。必有本而后末，不徒也。曾子曰：“物有本末，事有终始。”正谓此尔。子夏之言，自是好听，若从之为学，譬如种树可以先称其枝叶矣。孔子曰：“商也不及”，盖谓此与？于此见子游，真得孔子之学脉。】
《礼记·礼运篇》：【侯氏辑。】昔者仲尼与于蜡宾。【耿氏注曰：蜡祭名宾，赞礼之人也。】事毕出游于观之上，【观，门阙也，悬国命令之处。】喟然而叹。仲尼之叹，盖叹鲁也。【睹鲁命而叹鲁国之非。】言偃在侧曰：“君子何叹？”孔子曰：“大道之行也，【尧、舜以上。】与三代之英，【尧、舜以下。】丘未之逮也，而有志焉。大道之行也，天下为公。【传贤。】选贤与能，【贤者为君，能者为臣。】讲信【信，真心也，讲之则人各现其真心矣。】修睦，【睦，和气也，修之则物各呈其和气矣。】故人不独亲其亲，不独子其子，使老有所终，壮有所用，幼有所长，矜寡孤独废疾者，皆有所养。男有分，女有归。货恶其弃于地也，不必藏于己；力恶其不出于身也，不必为己。是故，谋闭而不兴，盗窃乱贼而不作，故外户而不闭，是谓大同。【无彼我，无亲疏，无有余不足，浑然同体，故曰大同，盖有礼之意，而无其制也。】今大道既隐，天下为家。【传子。】各亲其亲，各子其子，【君传子。则公，卿，大夫，士皆传子矣。】货力为己，【君，卿，大夫，士，各有分土分民。】大人【有爵位者之统称。】世【父子相继。】及【兄弟相传。】以为礼。【主畅临民有一定之统系，此宗子之法、三代之礼也。此礼立而万事万物皆统宗于此矣。】城郭沟池以为固，【各有城守。】礼义以为纪；【礼者，整齐天下之具义所以宜之也，篇内言礼必兼义。】以正君臣，以笃父子，以睦兄弟，以和夫妇，以设制度，以立田里，以贤【宠用之也。】勇【强于礼者。】知【明于礼者。】以功为己。【治平之功。】故谋用是作，而兵由此起。【以戡坏礼乱纪之人。】禹、汤、文、武、成王、周公，由此其选也。此六君子者，未有不谨于礼者也。【谨如下文五事，礼者，义、信、仁、让之纲也。】以著其义，【昭事势之宜。】以考其信，【成人心之真。】著有过，【别其差失。】刑仁【吻合其无私之良。】讲让，【发动其不争之美。】示民有常。【使各得其恒性也。】如有不由此者，【废礼之君。】在执者去，众以为殃，【天下共黜之，如桀、纣是也。】是谓小康。”有彼我而咸调于适，有亲疏而各得其分，有，有余不足而佥安其常，所谓康也，然必于礼而得之。周因殷，殷因夏，如是而已。或疑大同、小康非孔子之言，是不然。《韶》尽美又尽善，《武》尽美未尽善，亦非孔子之言耶？以荡荡难名与孝鬼神、力沟洫之事相提而论，得无殊耶？然则，《孟子》“天与贤则与贤，天与子则与子”之言非矣。曰：先天者，天弗违，后天者，奉天时。皆天乎，大小辨于其间矣。言偃复问曰：“如此乎礼之急也。”【康天下全赖于此。】孔子曰：“夫礼，先王以承天之道，以治人之情。【奉天道以理人情，见礼之所以急也。何谓天？何谓道？吾心是也。】故失之者死，得之者生。《诗》曰：‘相鼠有体，人而无礼。人而无礼，胡不遄死！”是故夫礼，必本于天，淆于地，【淆音效。】列于鬼神，达于丧祭、射御、冠昏、朝聘。【详见下文】故圣人以礼示之，故天下国家可得而正也。”言偃复问曰：“夫子之极言礼也，可得而闻欤？”孔子曰：“我欲观夏道，是故之杞，而不足征也；吾得《夏时》焉。我欲观殷道，是故之宋，而不足征也；吾得《坤乾》焉。【商《易》首《坤》】《坤乾》之义，《夏时》之等，【古人治历，必本诸《易》。二书皆历数之书，而天道授民时，稼穑之政，实具于此。故二代之礼，亦即此可见。】吾以是观之。夫礼之初，【初者，礼之所由来也。】始诸饮食，【人生而知欲食，乃情之始。礼治人情，即于饮食间托始，非以饮食为礼之始也。】其燔黍捭豚，【捭，音百，析而燔之也。】汙尊【掘坎以盛】而抔饮，【手掬曰抔。】蒉桴【搏土为椎】而土鼓，犹若可以致其敬于鬼神。【鬼言事鬼神之礼，必以饮食，不论其简陋矣。】及其死也，升屋而号，告曰：‘皋！某复’【皋，号声也。】然后饭腥【以生米为含。】而苴孰。【孰与熟同。裹熟肉为奠也。】故天望而地藏也，【望则招魂，殡则归地。】体魄则降，知气在上，故死者北首，生者南乡，皆从其初。【初者，天道之自然，言事死者之礼亦必以饮食矣。】昔者先王：未有宫室，冬则居营窟，夏则居憎巢。未有火化，食草木之实，鸟兽之肉，饮其血，茹其毛。未有麻丝，衣其羽皮。后圣有作，然后修火之利，【饮食成于火。】范金【铸金器】合土，【为陶器】以为台榭、宫室、牖户，以炮【裹而烧之。】以燔，【加于火上。】以亨【音烹，煮也。】以炙，【贯而置之火。】以为醴酪，治其而麻丝，以为布帛，【自范金至此，皆需于火。】以养生送死，以事鬼神上帝，皆朔。【朔亦初也，饮食之制与宫室布帛，皆天道之自然，先王不过承而行之尔。】故玄酒在室，【水也，尚质也。】醴盏在户，粢醍在堂，澄酒在下，【皆酒也，《周礼》：醴齐、盏齐、盎齐、醍齐、沈齐是也。】陈其牺牲，备其鼎俎，列其琴瑟、管磬、钟鼓，修其祝嘏，【以上是礼，以下是礼之用。】以降上神【即上帝】与其先祖。以正君臣，以笃父子，以睦兄弟，以齐上下，夫妇有所。【君在阼，夫人在房。】是谓承天之祜。【祭之日，君、臣上下、父子、兄弟、夫妇各有位次，咸举献酬，共致孝飨，无有一人越轶于其间者。鬼飨人饮，幽明咸得其理。天道于是承，天祐即于是示矣。】作其祝号，【神号、鬼作其祝号，号、祗号、甡号、齐号、币号凡六也，如昊天上帝，明粢量、币之类。】玄酒以祭，荐其血毛，【杀牲时香神也。】腥其俎，【杀牲后进尸也。】孰其淆，【荐熟也】与其越席，【蒲席也】疏布以幕，【覆尊也】衣其浣帛，【祭服】醴盏以献，【荐血腥用醴，荐熟用盏，盖酒一宿者曰醴，若盏则成酒矣。】荐其燔炙，【主人献尸，宾长以炙肝从。主妇献尸，宾长以燔肉从。】君与夫人交献，【一君献，二夫人献；三君献，四夫人献。是交献也。】以嘉魂魄，【嘉，与也，魂魄谓死者。子妇敬飨祖考，必嘉而与之。】是谓合莫。【莫，幽冥也，言生者之精神切合于死者之魂魄也。此即降上神先祖之事而申言之。】然后退而合亨，【亨，音烹。】体其犬豕牛羊，实其簠簋笾豆铏羹，【熟以为众俎用，供尸及待宾客，兄弟等人】祝以孝告，【告神】嘏以慈告，【告主人】是谓大祥。【上神、先祖、君臣、父子、兄弟、上下、夫妇无不条畅。】此礼之大成也。【礼之大成，全于饮食间得之。此因《坤乾》、《夏时》而观二代之道如此】孔子曰：“于呼哀哉：我观周道，幽、厉伤之，【幽、厉不君，周礼大坏。】吾舍鲁何适矣！鲁之郊裕，【以诸侯僭天子之祭。】非礼也，周公其衰矣！杞之郊也禹也，宋之郊也契也，是天子之事守也。故天子祭天地，诸侯祭社稷。【君臣之分，毫不可逾】祝嘏【祝于始，嘏于终】莫敢易其常古，【千古之常道。】是谓大假。【假与格同。大格者，幽明皆感通也。】祝嘏辞说，藏于宗祝巫史，【上慢礼而仅，有司习之。】非礼也，是谓幽国。【暗昧不明。】盏斝及尸君，【夏盏爵，非二王后不得用之。】非礼也，是谓僭君。【僭礼之君。】冕弁【朝廷之服】兵革【国君之卫】藏于私家，【大夫之家】非礼也，是谓胁君。【见胁于强臣之君。】大夫具官，祭器不假，声乐皆具，【惟公孤得全备】非礼也，是谓乱国。【强臣坏礼乱纪，国非其国矣。】故仕于公曰臣，仕于家曰仆。三年之丧，与新有昏者，期不使。【期，期年也。】以衰裳入朝，【上陵】与家仆杂居齐齿，【下替】非礼也，是谓君与臣同国。【臣仆强横，于君无异】故天子有田以处其子孙，【谓族众子孙也。】诸侯有国以处其子孙，大夫有采以处其子孙，是谓制度。【皆以世及之，礼推广之。】故天子适诸侯，必舍【去声】其祖庙，【舍，寓也。庙尊于朝。】而不以礼籍入，【太史不执简以记。】是谓天子坏法乱纪。诸侯非问疾吊丧而入诸臣之家，是谓君臣为谑。【无礼而行，是戏谑也。】是故，礼者君之大柄也，【天下大器，礼其柄也。】所以，别嫌【嫌疑之际，别之使远】明微，【微暖之间，明之使著。】傧鬼神，【以宾礼交接鬼神也。】考制度，别仁义，所以治政安君也。故政不正，则君位危。君位危，则大臣倍，小臣窃。刑肃而俗敝，则法无常。法无常，而礼无列，【无上下之列也，政之不正，必至于此。】礼无列，则士不事也。【不修其职】刑肃而俗敝，则民弗归也，是谓疵国。故政者君之所以藏身也。【藏，犹安也。】是故夫政：必本于天，淆【音效】以降命。【法天道以示人，君令即天命矣。此有效祭之礼与《夏时》《坤乾》《周易》之道也。】命降于社之谓淆地，【社祭后土也，以祈以报，法地之政即在其中。】降于祖庙之谓仁义，【仁率亲，义率祖。有恩有断，以育以正。】降于山川之谓兴作，【山川，材之所出。】降于五祀之谓制度。【中溜门户之属，各尽其制。】故圣人参于天地，并于鬼神，以治政也。处其所存，礼之序也；【所存谓天地鬼神之生如民物是也。处置得宜，礼之所以不忒也。】玩其所乐，民之治也。【所乐，谓天地鬼神之理，即其处所存者是也。玩而乐之，民之所以不乱也。处其所存，由于玩其所乐。】故天生时【四时行焉。】而地生财，【百物生焉】人其父生而师教之，四者，君以正用之，【顺天之时，因地之利。养民之生。修道之教，皆先自正，而后施之政，处存玩乐，于是乎在。】故君者立于无过之地也。故君者所明也，【明，读为则。】非明人者也。君者所养也，非养人者也。君者所事也，非事人者也。故君明人则有过，养人则不足，事人则失位。故百姓则君以自治也，养君以自安也，事君以自显也。故礼达而分定，人皆爱其死【不敢自蹈于凶祸。】而患其生。【患其不生能全尽理。】故用人之知去其诈，用人之勇去其怒，用人之仁去其贪。【礼达分定，则知、勇、仁皆可而诈、怒、贪无所施也。】故国有患，君死社稷谓之义，大夫死宗庙谓之变。【分定故也。变与辨同，犹正也。以上皆因鲁国之非而言，其情戚，其辞危矣。】故圣人【此下方是正言礼。】耐以天下为一家，【耐读作能。】以中国为一人者，非意之也，必知其情，辟于其义，【辟与闢同。】明于其利，达于其患，然后能为之。何谓人情？喜、怒、哀、惧、爱、恶、欲，七者，弗学而能。何谓人义？父慈、子孝、兄良、弟弟、夫义、妇听、长惠、幼顺、君仁、臣忠，十者，谓之人义。讲信修睦，谓之人利。争夺相杀，谓之人患。故圣人之所以治人七情，修十义，讲信修睦，尚慈让，去争夺，舍礼何以治之？【义者，情之正也。七情流行于父子、兄弟、夫妇、长幼、君臣之间，不失其正者，便是义。至于信且睦且让，乃修义之效，而礼之治也。】饮食男女，人之大欲存焉。【礼始诸饮食，以人之大欲饮食为首也。】死亡贫苦，人之大恶存焉。故欲恶者，心之大端也。【七情皆心之端，惟欲恶为大。欲恶者，七情之二府也。曾子作《大学》，全在好恶，着力子游《仲尼燕居》之问，亦子好恶求之，皆此意也。】人藏其心，不可测度也，美恶皆在其心，不见其色也，欲一以【以当作一。】穷之，舍礼何以哉？【上文辟义以治情，便是穷人心之道。】故人者，【人便指吾人之身，而其所以为人者，非身也，心也。】其天地之德，【天覆地载，而所以覆载者在我。】阴阳之交，【阳变阴化，而所以变化者在我。】鬼神之会，【鬼散神聚，而所以聚散者在我。】五行之秀气也。【五行各一其气，而五气之清秀者在我。】故天秉阳，垂日星；地秉阴，窍于山川。播五行于四时，和而后月生也。【四序顺和，日行循轨，故月之生明如期。】是以三五而盈，三五而阙。【无朓朒之失。】五行之动，迭相竭也。五行四时十二月，还相为本也。【火旺则木废，火竭木也。而木实生火，未为火本也。四时十二月皆然。】五声六律十二管，【候气管。】以还相为宫也。【宫，主也。十二管更迭为主，如黄钟为宫，则林钟为征，林钟为宫，太簇为征。】五味六和【辛、苦、酸、咸、甘为五味，加滑为六和。】十二食，还相为质也，【质亦主也，十二月所食，如春主酸、夏主苦六和皆相为用。】五色六章【青、赤、黄、白、黑为五色，并天玄为六章。】十二衣，还相为质也。【十二月所衣，如春青，夏朱，而余色间杂之。气行于天为行质，其子地为声、为味、为色。】故人者，天地之心也，【此言大有提醒，天覆地载，我于中间便是其心，我之所以为我者，岂渺小哉。】五行之端也，【端正也，人得无形之正气。】食味别声被色而生者也。故圣人作则，【为法以示民。】必以天地为本，【则天时，因地利，是本于天地也。】以阴阳为端，【阖辟弛张，取正于阴阳之宜。】以四时为柄，【生长收藏，操柄于四时，不容少假。】以日星为纪，【如日中星鸟、日永星火之类，以纪纲众务。】月以为量，【随十二月为限，量如《月令》之类。】鬼神以为徒，【精神与鬼神往来，如徒侣之相依然。】五行以为质，【为之前者，后必可继，若取质于五行而不爽。】礼仪以为器，人情以为田，【常人一切日用，皆依乎田器。所以治田也，以礼义为器，天下之长器也。以人情为田，千古之美田也。天地阴阳四时，日月鬼神五行，皆治天下者所必资。而本即器之本，端即器之端，本即器之柄，纪量徒质。《语》曰：工善事者先利器。有器若此，其利莫当矣。】四灵以为畜，【四灵，人以为灵也。圣王有作，直如家畜然。】以天地为本，故物可举也。【覆载中，万有不齐之物，一时俱举。】以阴阳为端，故情可睹也。【可以得人情至正。】以四时为柄，故事可勤也。【时至事起。】以日星为纪，故事可列也。【列为章程。】月以为量，故功有艺也。
【艺，业也。】鬼神以为徒，故事可守也。【通幽明，则不渝。】五行以为质，故事可复也。【循环之运，周而复始。】礼义以为器，故事行有考也。【考，成也。】人情以为田，故人以为奥也。【奥，室也，安至也。】四灵以为畜，故饮食有由也。【由，用也。四灵必时和。年丰而后至。四灵既至，则其属无不至者。祭祀燕飨，有司用之饮食矣。】何谓四灵？麟、凤、龟、龙谓之四灵。故龙以为畜，故鱼鲔不淰。【淰，音审，惊散之貌。】凤以为畜，故鸟不獝，【獝，音聿，惊飞之貌。】麟以为畜，故兽不狘。【狘 ，音血，惊走之貌。】龟以为畜，故人情不失。【吉凶可以前知。】故先王秉蓍龟【卜曰筮士。】列祭祀，瘗【埋血。】缯，【奠，帛。】宣祝嘏辞说，设制度，故国有礼，官有御，事有职，礼有序。【国有典礼，则官有定守，事有专职，然后礼有序也。】故先王患礼之不达于下也，【礼行于上，其意即去于下。】故祭帝于郊，所以定天位也，【人本于天，非天子不得祭。帝则天下皆知，天子之当尊矣。】祀社于国，所以列地利也，【天下货财皆生于地，天子祭后土则尺地皆有，而天下之财皆其财矣。】祖庙所以本仁也，【亲亲，仁也，无贵贱一者也。天子祭祖庙，则天下皆知亲，而施仁之本在是矣。】山川所以傧鬼神也，【山林川谷丘陵，能出云为风雨，见怪物皆有鬼神，天子巡狩祭山川，则天下皆知鬼神之当敬矣。】五祀所以本事也。【夫人居身利用，无不资于司命。中溜门户灶者祭之，则天下知重其事，而日用之闻皆有所本矣。】故宗祝在庙，三公在朝，三老在学。【皆所以相王行礼也。】王，前巫而后史，卜筮瞽侑【侑，所以赞威仪者。】皆在左右，【皆以礼相王也。】王中【句】心无为也，以守至正。【王身在众相之中，居止言动，一听于礼。王心夫何为哉？惟守其至正之天而已矣。心本至正，无为便是守之之法。虽义无不修，而礼无不治，实未尝有所为也。】故礼行于郊，而百神受职焉，礼行于社，而百货可极焉，礼行于祖庙，而孝慈服焉，【脱山川一句。】礼行于五祀，而正法则焉。【皆礼达于下之事也。】故自郊、社、祖、庙、山川五祀，义之修而礼之藏【去声。】也。【义所以宜此，礼也。故义之修，即礼之府矣。】是故夫礼，必本于大一，【本体之本，与本始之本不同。大一犹言至一，指天地之本体而言也，子思所谓“其为物不二者”是也。人实有心，莫于高远处求大一，则礼之本体得矣。】分而为天地，【以道言。】转而为阴阳，【以气言。】燮而为四时，【气之行也。】列而为鬼神。【起之灵也。】其降曰命，其官于天也。【命，令也。官，主也。人君以天地、阴阳、四时，鬼神之道制为礼。以颁降天下一，天位为主也。】夫礼必本于天，动而之地，列而之事，变而从时，协于分艺，其居人也曰养，【居，止也，安也，因人情而为礼以居之，为养人之道。】其行之以货力，辞让：饮，食，冠，昏，丧，祭，射，御，朝，聘。【皆居人之事。】故礼义也者，【言礼，则义随之。】人之大端也，所以讲信修睦而固人肌肤之会，筋骸之束也。【大道之行，只在讲信修睦。礼义为纪，亦所以讲情修睦也。】所以养生送死事鬼神之大端也。所以达天道顺人情之大窦也。故唯圣人为知礼之不可以已也，故坏国，丧家，亡人，必先去其礼。故礼之于人也，犹酒之有糵也，君子以厚，小人以薄。故圣王修义之柄，礼之序，以治人情。【重在治人情。】故人情者，圣王之田也。修礼以耕之，陈义以种之，讲学以耨之，本仁以聚之，播乐以安之。【种、耨、聚、安，总以毕耕之事。陈义、讲学、本仁、播乐，总以毕修礼之事。章内始言义、信、仁、让为谨礼，中言义、信、睦、让为礼治，终言义、学、仁、乐为修礼。一礼而天下之道尽矣。】故礼也者，义之实也。协诸义而协，则礼虽先王未之有，可以义起也。义者艺之分，仁之节也。协于艺，讲于仁，得之者强。仁者，义之本也，顺之体也，得之者尊。【礼期于顺，而其所顺者，仁也。】治国不以礼，犹无耜而耕也。为礼不本于义，犹耕而弗种也。为义而不讲之以学，犹种而弗耨也。讲之以学而不合之以仁，犹耨而弗获也。合之以仁而不安之以乐，犹获而弗食也。安之以乐而不达于顺，犹食而弗肥也。四体既正，【视，听，言，动皆礼也。】肤革充盈，人之肥也。父子笃，兄弟睦，夫妇和，家之肥也。大臣法，小臣廉，官职相序，君臣相正，国之肥也。天子以德为车，以乐为御。诸侯以礼相与，大夫以法相序，士以信相考，百姓以睦相守，天下之肥也。是谓大顺。大顺者，所以养生、送死、事鬼神之常也。【不外于人情之常。】故事大积焉而不苑，【苑，胶滞也。】并行而不谬，深而通，【至幽而能达。】茂而有间。【至密而条理不紊。】连而不相及也，【连合而分各得。】动而不相害也，【众动而一，无害。】此顺之至也。【皆以事言。】故明于顺，然后能守危也。【不顺即危。夫大顺之极，仅得不危耳。禹、汤、文、武、周公之谨于礼，亦谨其危几也。】故礼之不同也，【贵贱有等。】不丰也，不杀也，所以持情而合危也。【天下至危者，无过人情。】故圣王所以顺，山者不使居川，不使渚者居中原，而弗敝也。【顺其高下之性，不使之困敝。】用水火金木，饮食必时。合男女，颁爵位，必当年德。用民必顺。故无水旱昆虫之灾，民无凶饥妖孽之疾。故天不爱其道，地不爱其宝，人不爱其情。故天降膏露，地出醴泉，山出器车，河出马图，凤凰、麒麟皆在郊棷，【棷，即薮也。】龟、龙在宫沼：其余鸟兽之卵胎，皆可俯而窥也。【无相害意。】则是无故，先王能修礼以达义，体信以达顺【修礼者，达之无不宜，体之无不实，故无不顺。】故，此顺之实也”【“无水旱昆虫之灾”以下，方是顺之实。而言偃所求夫子极言礼者，迨此无余蕴也。”矣。然至顺与大同，又何以异哉？此章，旧以《礼运》名篇，所重在三代之英，大义惟在奉天道蹈治人情。盖礼为之主，则若义、若信、若睦、若让、若仁、若乐，无非所以全此礼之用，而成至顺之休风也。其归宿在无为守正之心，而心原于至一不二之体。识其所谓一，则识其所谓心，而礼、义、信、睦、让、仁、乐，皆可以不言而喻矣。子游学求有本，其在斯与？不然，“洒扫应对进退”亦礼之一事也，而胡为少之？玩此章，语意若兼“克己复礼”。行夏之时二章而浑言之者，乃辞有繁简，亦随记者之笔力尔。子曰：“吾与回言终日”。夫言至终日，其繁可知，何克复夏时数言外无传焉？如《论语》子张问政于孔子、《中庸》哀公二章，词岂尽简哉，而奈何有以繁？病此章者，多见其不知言也。子游之才，颜子以下，未见其匹，宜夫子与之极言礼也。或者泥于文学之科而小之。诚以文学，仅博文之谓哉？此章又岂不是约礼工夫必悉，录其嘉言善行而虚心以求之，然后可以尚论古人也。增注：先儒胡寅曰：“《礼运》，子游作。”】《家语·正论篇》：【今增。】子游问曰：“夫子之极言子产之惠也，可得闻乎？”孔子曰：“惠在爱民而已矣。”子游曰：“爱民谓之德教，何翅施惠哉？”孔子曰：“夫子产者，犹众人之母也，能食之弗能教也。”子游曰：“其事可言乎？”孔子曰：“子产以所乘之舆济冬涉者，是爱无教也。”
《孔丛子·杂训篇》：【今增。】县子问子思曰：“子之先君见子产则兄事之，而世谓子产仁爱，称夫子则为圣人，吾未谕也。”子思曰：“然。昔季孙问子游，亦若子之言也。子游答曰：‘以子产譬夫子，其犹浸水之与膏雨乎？＇康子曰：＇子产死，郑人丈夫舍玦珮，妇女舍珠琪，巷哭三月，竽瑟不作。夫子之死也，吾未闻鲁人之若是也，奚故哉？＇子游曰：‘夫浸水之所及也，则生。其所不及，则死，故民皆知焉。膏雨之所生也，民之受赐也，普矣，莫识其由来者。上德不德，是有章按：亦见以无德。＇季孙曰：‘善！’”县子曰：“其然。”【有章按：亦见也。刘向《说苑》。】《孔丛子·记问篇》：今增。叔孙氏之车子曰：“钼商于野获兽焉，众莫识，以为不祥，弃之五父之衢。”冉有告子曰：“糜身而肉角，岂妖乎？”子曰：“今何在？吾将观焉。”遂往，谓其御高柴曰：“若求言，其麟乎？”视之，果信。言偃问曰：“飞宗凤，走宗麟，为难致也。敢向：今见，谁应之？”子曰：“天子布德，将致太平，则麟凤龟龙，先为之祥。今天下无主，孰为来哉？”遂泣曰：“麟出而死，吾道穷矣。＂乃歌曰：“唐虞世兮龙凤游，今非其时吾何求。麟兮麟兮我心忧。”【歌词第二句，一云：“今非其时兮来何求。】

[book_title]言子文学录卷二
文学中篇
《论语·子张篇》：【侯氏辑。】子游曰：“丧致乎哀而止。”【耿氏注曰：丧主哀，哀不徒在心也，或见于声音，或见于容体，或见于饮食居处衣服。一有不尽，即不可谓致。止者，毁不灭性也。观下文二十七章，及子游丧夫子之事，则其所谓“致哀”者，可知也。】《礼记·檀弓篇》：【侯氏辑。】公仪仲子之丧，【耿氏注曰：公仪氏，仲子字。鲁之同姓也。】檀弓免焉。【檀弓，鲁之知礼者。免，音问，五世袒免。朋友死于他邦而无主，亦为之免。仲子丧非其主，故为此礼以讥之。】仲子舍其孙而立其子，檀弓曰：“何居？我未之前闻也。”趋而就子服伯子于门右，曰：“仲子舍其孙而立其子，何也？”伯子曰：“仲子亦犹行古之道也。昔者文王舍伯邑考而立武王，微子舍其孙腯而立衍也。夫仲子亦犹行古之道也。”子游问诸孔子，孔子曰：“否！立孙。”【适子死，立适孙为后，礼之经也。文王、微子或处其权耳。子游之问，疑其非礼也。】
《礼记·曾子问篇》：【侯氏辑。】子游问曰：“丧慈母如母，礼与？”【耿氏注曰：庶子生母死，又庶母养之，谓慈母。】孔子曰：“非礼也。古者，男子外有傅，内有慈母，君命所使教子也，何服之有？昔者，鲁昭公少丧其母，有慈母良，及其死也，公弗忍也，欲丧之。有司以闻，曰：‘古之礼，慈母无服。今也君为之服，是逆古之礼而乱国法也。若终行之，则有司将书之以遗后世。无乃不可乎？＇公曰：‘古者天子练冠以燕居。’公弗忍也，遂练冠子游故疑丧慈以丧慈母。丧慈母，自鲁昭公始也。”【子游故疑丧慈母之非也。】
《礼记·檀弓篇》：【侯氏辑。】子游问丧具，夫子曰：“称家之有亡。”子游曰：“有亡恶乎齐。”【耿氏注曰：子游意谓，有者何若？无者何若？欲齐之以差等也。】夫子曰：“有，亡过礼；苟亡矣，敛首足形，还葬，【还，旋也，敛毕即葬也。】悬棺而封。”【悬绳而下之，不设碑、索也，人岂有非之者哉。】
《家语·曲礼·子贡问篇》：侯氏辑。卫司徒敬子卒，夫子吊焉。主人不哀，夫子哭不尽声而退。【耿氏注曰：以主人不袁，故变礼示讥。】蘧伯玉请曰：“卫鄙俗不习丧礼，烦吾夫子辱相焉？”孔子许之。掘中溜而浴，【掘坎室中，架床于上浴尸，令水入坎。】毁灶而缀足，【以毁灶的甓，连缀于尸足，令之直，便于衣履也。】袭于床，及葬，毁宗而躐行也。【宗庙也，生时出行则为坛，币告行神。告竟，车躐行坛上而出，其行神之位，正在庙门之西。今毁庙墙，而由坛以出，则亦如生时之出，故曰躐行。】出于大门及墓，男子西面，妇人东面，既封而归，殷道也。孔子行之，子游问曰：“君子行礼不求变俗，夫子变之矣。”孔子曰：“非此之谓也，丧事则从其质而已矣。”【卫俗朴野，夫子故以质从事。然子游不求变俗之意自好。】
《家语·曲礼·子贡问篇》：【侯氏辑。】季桓子丧，康子练而无衰。子游问于孔子曰：“既服练服，可以除衰乎？”【耿氏注曰：子游意亦可以除衰矣。】孔子曰：“无衰衣不以见宾，何以除焉？”【练，小祥也。练服，黄裹缘谓之中衣，非正服，但承衰而已，练后只除首之麻绖。】
《家语·曲礼·子贡问篇》:【侯氏辑。】鲁昭公夫人吴孟子卒,不讣于诸侯,孔子既致仕而往吊焉,适于季氏，季氏不绖,孔子投绖而不拜。子游问曰:“礼与?”【耿氏注曰:疑其非礼也。】孔子曰:“主人未成服,则吊者不绖焉,礼也。”【子游与曾子、子夏并吊而礼异,盖本于此。】
《家语·曲礼·子贡问篇》:侯氏辑。季桓子死，鲁大夫朝服而吊。子游问于孔子曰:“礼乎?”夫子不答。【耿氏注曰:俟其自悟。】他日，又问。【疑未释也。】子曰:“始死则衣羔裘玄冠者,易之而已，女何疑焉?”【羔裘玄冠，朝服也，不以吊,始死又不可用吊服,故须以别服易之。】
《礼记·曾子问篇》:【侯氏辑。】曾子问曰:“宗子去在他国庶子无爵而居者,可以祭乎?”孔子曰:“祭哉!”“请问:其祭如之何?“孔子曰:“望墓而为坛,以时祭。【耿氏注曰:宗子无罪去国，则庙主随行。若有罪而去国，则庙主虽存不得于庙行祭礼。】若宗子死,告于墓而后祭于家。宗子死，称名不言孝，【但称子某，不称孝子某。】身没而已。【庶子身死，其子即可称孝子也。】子游之徒，有庶子祭者以此若义也。”【若顺也。子游以礼教人，故其徒能不失礼。】
《礼记·檀弓篇》:【侯氏辑。】曾子吊于负夏,【耿氏注曰:卫地。】主人既祖，填【音奠，将葬，设祖奠于祖庙之中庭后行也。时，妇人降在两阶矣。】池，【音撤，撤奠也。】推枢而反之，【反，向内，以受吊也。】降妇人而后行礼。【枢反，妇人复升堂，至明日复还。枢向外，降妇人于阶而行遭莫之礼。枢之迁而复反，妇之降而复升，皆非礼也，而曾子不辞。】从者曰：“礼与？”曾子曰：“夫祖者且也。【将行也。】且，胡为其不可以反宿也。”【谓未是实行，故可复反越宿也。】从者又问诸子游曰：“礼与？”子游曰：“饭于牖下，【始死，在西室牖下以米及贝实尸口中，弗忍虚也。】小敛于户内，【衣十九称。】大敛于阼，【未忍离主位也，君百称，大夫五十称，士三十称。】殡于客位，【死三日，主人奉尸入棺，掘坎于西阶上，置棺于中而涂之，将葬则启。】祖于庭，【即祖奠也。】葬于墓，所以即远也。故丧事有进而无退。【子游此数言丧礼大意，了然在目。】曾子闻之曰：“多矣乎，予出祖者。”【多过也。予，与也。悔其与出且反宿之过也。君子不夺人之丧，枢既出而夺于曾子之吊，竟以复反过矣。然闻子游之言而即悔，此其所以为曾子也。】
《礼记·檀弓篇》：【侯氏辑。】曾子袭裘而吊，【耿氏注曰：朝服而加绖，又掩其上服。】子游褐裘而吊。【羔裘缁衣，祖去上服露裼衣。始死，主人未变服，尚从吉也。】曾子指子游而示人曰：“夫夫也，为习礼者，如之何其裼裘而吊也！”主人既小敛、袒、括发，【袒去上衣也。妇人不袒，则发胸击心。括发，亲始死，子去吉冠，犹有笄纵，小敛去笄纵，服素冠。敛毕，去素冠而以麻束之，谓之括发。至是，则主人纯用凶服矣。】子游趋而出，袭裘带绖而入。曾子曰：“我过矣，我过矣，夫夫是也！”【子游闻夫子之言，便能推而行之，其才大过人矣。】
《礼记·檀弓篇》【侯氏辑。】司寇惠子之丧，【耿氏注曰：卫将军文子弥牟之弟。】子游为之麻衰牡麻绖，【惠子废嫡立庶，故以此服讥之，与檀弓不宜免而免同。】文子辞曰：“子辱与弥牟之弟游，又辱为之服，敢辞！”子游曰：“礼也！”文子退反哭，子游趋而就诸臣之位，【不就客位，以无主也。】文子又辞曰：“子辱与弥牟之弟游，又辱为之服，又辱临其丧，敢辞！”子游曰：“固以请！”文子退，扶适子南面而立曰：“子辱与弥牟之弟游，又辱为之服，又辱临其丧，虎也敢不复位。”【礼之正也。】子游趋而就客位。【臣位、客位，皆在门东，客位近北，臣位近南。主人未成服，吊者尚不绖，奈何为之成服？且子游，来吊之宾也。非文氏之族，奈何而就臣位？一时举动，真足以夺人之气。盖文子废嫡立庶，灭礼之大经，非子游其孰能为之？反正而不外一礼节间得之，可谓有大过人之才矣！橘尝谓：“子游此一段精神力量，不减夹谷之会。”】
《礼记·檀弓篇》：【侯氏辑。】叔孙武叔之母死，既小敛，举者出户，出户袒，且投其冠括发。子游曰：“知礼：”【耿氏注曰：袒括发，当在小敛后，尸未出户前，不当在尸出户后。子游曰“知礼”，嗤之也。】
《礼记·檀弓篇》【侯氏辑。】公叔木【耿氏注曰：音庶】有同母异父之昆弟死，【卫公叔文子之子。】问于子游。子游曰：“其大功乎。”狄仪有同母异父之昆弟死，问于子夏。子夏曰：“我未之前闻也，鲁人则为之齐衰。”狄仪行齐衰。【今之齐衰，狄仪之问也。齐衰非礼也，异父同居服期，故其子服天功，礼也。】《礼记·檀弓篇》侯氏辑。小敛之奠，子游曰：“于东方。”曾子曰：“于西方，敛斯席矣。”小敛之奠在西方，鲁礼之末失也。【耿氏注曰：大敛奠，宜西方，小敛奠，宜东方。万物生于东而死于西，于东方未忍死其亲也。小敛奠无席，大敛奠则有席。】
《礼记·檀弓篇》：【侯氏辑。】司士贲告于子游曰：“请袭于床？”【耿氏注曰：礼也。】子游曰：“诺。”县子【名琐，鲁人，有知礼称。】闻之曰：“汰哉叔氏，专以礼许人！”【礼：“将死废床，置于地”，冀复生也。始死迁尸于床，覆用敛衾，去死衣，礼也。袭于城，亵矣！世俗之失，子游亟正之。】
《礼记·檀弓篇》：侯氏辑。卫司徒敬子死，子夏吊焉，主人未小敛，绖而往。子游吊焉，主人既小敛，子游出绖反哭。子夏曰：“闻之也与？”曰：“闻诸夫子，主人未改服则不绖。”
《礼记·杂记篇》：侯氏朝。子游曰：“既祥，虽不当缟者必缟，然后除服。当袒，大夫至，虽当踊，绝踊而拜之，反改成踊，乃袭。于士，既事成踊，袭而后拜之，不改其踊。”【耿氏注曰：此亦不可悉考，然在子游，皆所以致其哀，而非徒文具也。】

[book_title]言子文学录卷三
文学下篇
《家语·曲礼·子贡问篇》：侯氏辑。宣公八年六月辛巳，有事于太庙，而东门襄仲卒，【耿氏注曰：卒于齐地。】壬午犹绎。【明日复祭谓之绎。】子游以问孔子曰：“礼与？”孔子曰：“非礼也，卿卒不绎。”【子游故疑，绎之非礼也。】
《家语·曲礼·子贡问篇》：【侯氏辑。】孟献子潭悬而不乐，可御而不处内。子游问于孔子曰：“若是则过礼也。”孔子曰：“献子可谓加于人一等矣。”【耿氏注曰：禪祭名服既阕也。子游过礼之讥，亦致哀而止之意。】
《家语·曲礼·公西赤问篇》：侯氏辑。原思言于曾子曰：“夏后氏之送葬也，用明器，示民无知也。殷人用祭器，示民有知也。周人兼而用之，示民疑也。”曾子曰：“其不然乎？夫明器，鬼器也，祭器，人器也。夫古之人，胡为而死其亲也？＂【耿氏注曰：曾子疑殷道之非。】子游问于孔子，子曰：“之死而致死乎？【以死道待之。】不仁，【忘期亲。】不可为也。之死而致生乎，【以生道待之。】不知，【惑于鬼。】不可为也。凡为明器者，知丧道也，备物而不可用也。是故，竹不成用而瓦不成漆，琴瑟张而不平，笙竽备而不和，有钟磬而无簨簴，其曰明器，神明之也。【非死之也。】哀哉，死者而用生者之器，不殆于用殉也。【殷、周皆非。】
《家语·曲礼·公西赤问篇》：【侯氏辑。】子游问于孔子曰：“葬者涂车，【耿氏注曰：以泥为车。】刍灵自古有之。【夏已有之。】然今或有偶，是无益于丧？”孔子曰：“为刍灵者善矣，【明器之道也。】为偶者不仁，不殆于用人乎？”【子游但以为无益，夫子有深忧焉，已知后世必有以人殉矣。】
《礼记·檀弓篇》：【侯氏辑。】将军文子之丧，既除丧，而后越人来吊，主人深衣练冠，【耿氏注曰：亲始死，子服布。深衣，半吉半凶之服也。深衣之制，衣以裳不殊，裳十二幅，短毋见肤，长无被土。吉凶可以通用。练冠，小祥练服之冠。】待于庙，【受吊故不迎。】垂涕洟，【哀未忘而时已过故不哭。】子游观之曰：“将军文氏之子其庶几乎：亡于礼者之礼也，其动也中。”【凡丧服未毕，有吊者则为位而哭，拜踊。除丧而吊，除丧而受吊，皆礼所未有当是时，主人衰麻哭踊，非不至戚也，然与不除丧无辨矣。礼主辨，辨则礼，不辨则非礼。文氏子能以义起，故子游善之。】
《礼记·檀弓篇》：【侯氏辑。】有子问于曾子曰：“问丧于夫子乎？”【耿氏注曰：问，音闻。失位曰丧。】曰：“闻之矣：‘丧欲速贫，死欲速朽’。”有子曰：“是非君子之言也！”曾子曰：“参与闻诸夫子也。”有子又曰：“是非君子之言也。”曾子曰：“参也与子游闻之。”有子曰：“然，然则夫子有为言之也。”曾子以斯言告于子游。子游曰：“甚哉：有子之言似夫子也。昔者夫子居于宋，见桓司马自为石椁，【即恒魋。】三年而不成。夫子曰：‘若是其靡也，死不如速朽之愈也’。死之欲速朽，为桓孟僖子之子，失位欲行司马言之也。南宫敬叔反，【孟僖子之子，失位去鲁，后复反也。】必载宝而朝。【欲行贿，以复位也。】夫子曰：‘若是其货也，丧不如速贫之愈也’。丧之欲速贫，为敬叔言之也。”【今增。】曾子以子游之言告于有子，有子曰：“然，吾固曰，非夫子之言也！”曾子曰：“子何以知之？”有子曰：“夫子制于中都，四寸之棺，五寸之椁，以斯知不欲速朽也。昔者夫子失鲁司寇，将之荆，盖先之以子夏，又申之以冉有，以斯知不欲速贫也。”
《礼记·檀弓篇》：【侯氏辑。】有子与子游立，见孺子慕者，有子谓子游曰：“予壹不知夫丧之踊也，予欲去之久矣。情在于斯，其是也夫？”子游曰：“礼，有微情者，【耿氏注曰：杀期过也。】有以故兴物者；【致其不及者。】有直情而径行者，戎狄之道也。礼道则不然，人喜则斯陶，【悦尚未畅。】陶斯咏，咏斯犹，【咏歌不足，渐至动体。】犹斯舞，舞斯愠，【乐极无节，则转生悲。】愠斯戚，戚斯叹，叹斯辟，【抚心。】辟斯踊矣，【人真情，有所必至也。】品节斯，斯之谓礼。【无品节斯但是情，有品节斯即是礼，丧之踊亦因人情而为之品节也。伯母、叔父踊不绝地，姑姊妹则绝地，妇人爵踊不离地，跛者不踊则稽颡。公七踊，大夫五踊，士三踊。无算者人情，有算者品节。】人死，斯恶之矣，【亦人情也】无能也，斯倍之矣。【亦人情矣。】是故，制绞衾，【以饰体。】设蒌翣，【以饰棺。】为使人勿恶也。始死，脯蘸之奠；将行，【葬也。】遣而行之，既葬而食之，【虞祭。】未有见其飨之者也，自上世以来，未之有舍也，为使人勿倍也，【此皆以故兴物也。如踊可去，则衾娑、祭奠皆可去矣。】故子之所刺于礼，亦非礼之訾也。【妄讥曰訾。此章见子游洞悉礼意，词更精绝，真是有德之言。】
《礼记·檀弓篇》；【侯氏辑，】有若之丧，悼公吊焉，子游摈，由左，【耿氏注曰：由左，则公在右为尊。在朝，摈由右，尊君命也。子游达礼之意，则随地可以义起矣。】
《礼记·玉藻篇》；【侯氏辑。】子游曰：“参分带下，绅分二焉，绅珌结三齐。”【耿氏注曰：此章不可悉考。】
《家语·曲礼·子夏问篇》；【侯氏辑。】成人子蒲卒，哭之呼灭。【耿氏注曰：灭，子蒲之名，复则呼名。哭而呼名，非礼也。】子游曰：“若是哭也，野哉！孔子恶野哭者。”哭者闻之，遂改之。【《礼记》以此为子皋之言，未知孰是。】《礼记·仲尼燕居篇》：【侯氏辑。】仲尼燕居，子张、子贡、子游侍，纵言至于礼。子曰：“居？女三人者，吾语女礼，使女以礼周流，无不偏也。”【耿氏注曰：周流无不偏，是此章大意。】子贡越席而对曰：“敢问何如？”子曰：“敬而不中礼，谓之野；恭而不中礼，谓之给；勇而不中礼，谓之逆。”【敬、恭，礼皆美德，不中礼则过矣。】子曰：“给夺慈仁。”【给乃足恭，巧言令色之人，故谓夺仁。】子曰：“师，尔过；而商也，不及。子产犹众人之母也，能食之不能教也。”【亦是不及。】子贡越席而对曰：“敢问将何以为此中者也？”【“此中”二字，甚有味。子贡盖得闻性天者。】子曰：“礼乎礼！【礼乎，有体之礼也。】夫礼所以制中也。”【中者，未发之体。礼其用也，体为用，用制体，所谓礼乎礼也。】子贡退，子游进曰：“敢问礼也者，领恶而全好者与？”【此中无形，而不能不发为好恶之用，如喜怒哀乐是也。所以统此恶而全此好者，必于其加得之。言游盖闻性天，而能见之于行者。】子曰：“然。”“然则何如?”子曰：“郊社之义，所以仁鬼神也；尝禘之礼，所以仁昭穆也；馈奠【丧奠。】之礼，所以仁死丧也；射乡【兼乡射、乡饮酒而言。】之礼，所以仁乡党也；食飨之礼，所以仁宾客也。”【精神流贯之谓仁。概举五者而幽明。死生，可好可恶之物，无未该矣。】子曰：“明乎郊社之义，尝禘之礼，治国其如指诸掌而已乎！【明乎者，明乎所以仁者也。若犹未仁，则是未明明则仁，仁则国治。举二，则五者俱该矣。】是故，以之居处有礼，故长幼辨也。以之闺门之内有礼，故三族【父、母、妻】和也。以之朝廷有礼，故官爵序也。以之田猎有礼，故戎事闲也。以之军旅有礼，故武功成也。是故，宫室得其度，【奥阼堂室不乱】量鼎得其象，【如圆象天，方象地之类。】味得其时，乐得其节，车得其式，鬼得其飨，丧纪得其哀，辨说得其党，【在官言官，在府言府。】官得其体，【职守各明。】政事得其施。【大政、大事各当。】加于身而错于前，凡众之动得其宜。”【一言一动，无不各宜，此皆明乎郊社尝禘之礼而得。所以仁鬼神、昭穆、死丧、乡党、宾客之实也。】子曰：“礼者何也？即事之治也。君子有其事，必有其治。治国而无礼，譬犹瞽之无相与？伥伥其何之？譬如终夜有求于幽室之中，非烛何见？无礼则手足无所错，耳目无所加，进退揖让无所制。【一身乱则事皆乱，而国随之矣。】是故，以之居处，长幼失其别；闺门，三族失其和；朝廷，官爵失其序；田猎，戎事失其策；军旅，武功失其制；宫室，失其度；量鼎，失其象；味，失其时；乐，失其节；车，失其式；鬼神，失其飨；丧纪，失其哀；辨说，失其党；官，失其体；政事，失其施。加于身而错于前，凡众之动，失其祖，亲也。祖洽，精宜。如此，则无以祖洽于众也。”【祖，亲也。祖洽，精神流贯之意。】子曰：“慎听之：女三人者，吾语女，礼犹有九焉，大飨有四焉。【吉凶、军宾、嘉合、大飨之四，为九天子飨同性、飨异性、飨功臣，两君相见，其为四大飨。】苟知此矣，虽在畎亩之中事之，【礼惟其治，不惟其文，畎亩、朝廷一也，事之与必有事焉之事同。】圣人已。两君相见，揖让而入门，入门而县兴。【钟鼓交作。】揖让而升堂，【酌献酬酢，皆升堂之事。】升堂而乐阙。【升堂既币，而后乐阙。下二句乃升堂之乐。】下管象武，夏龠序兴。【下，堂下也。武，武王乐、夏禹乐，龠舞所执者，吹武舞夏，互言之也。六代之乐，古人尝兼用之。】陈其荐俎，序其礼乐，备其百官。如此，而后君子知仁焉。【知所以仁宾客者，谓精神周到也。】行中规，还中矩，和鸾中《采齐》，【步武则方圆有度，御车则缓急有节。《采齐》乐章，鸾声与之协和也。三句言宾之有礼。】客出以《雍》，彻以《振羽》。【《雍》、《振羽》，皆乐章。】是故，君子无物而不在礼矣。【章内多言乐，而曰“无物不在礼”者，乐所以成礼也。】入门而金作，【即上文县兴。】示情也。【喜见之情。】升歌《清庙》，【以乐章言。】示德也。【文之纯德。】下而管象，【以声荣言。】示事也。【禹、武王之敬事。】是故，古之君子，不必亲相与言也，以礼乐相示而已。”【宾主相见，酬酢送迎，皆以礼乐示意，得其意，则各不待言矣。故听其乐，见其礼，而可知其仁也。举两君相见以见仁宾客之一端。】子曰：“礼也者，理也。【事之条理。】乐也者，节也。【节此理者。】君子无理不动，无节不作。【节作正，是动礼。】不能诗，于礼节此缪；【诗乐章，古人之条理在焉。缪，背戾也。】不能乐，于礼素；【钟鼓之音，羽龠之美，礼之文也。素，质也。】薄于德，于礼虚。”【有此中之谓德，是礼之本也。至此而礼之所以为礼者，断可识矣。】子曰：“制度在礼，文为在礼，行之，其在人乎？【此唤醒三子，使今日便做这个人，无容委避也。】子贡越席而对曰：“敢问：夔其穷与？”【夔，典乐有一足之名此，子贡方人之固态。】子曰：“古之人与？古之人也。【子贡为今之人，而不肯承当，故再言古之人，以儆之。】达于礼而不达于乐，谓之素；达于乐而不达于礼，谓之偏。夫夔，达于乐而不达于礼，是以传此名也，古之人也。”【一足之名，古之人也。又言古之人者，所以深儆子贡也。】子张问政，【子张又不自反而问政焉，盖及所闻政事得其施而有疑也。】子曰：“师乎！前，吾语女乎？君子明于礼乐，【明于礼乐之所以然，则其人在矣。】举而错之而已。”【即上文所谓行之也。】子张复问。子曰：“师，尔以为必铺几筵，升降酌献酬酢，然后为之礼乎？尔以为必行缀兆，兴羽龠，作钟鼓，然后谓之乐乎？言而履之，【言出而人尊之。】礼也。行而乐之，【行出而人悦之。】乐也。君子力此二者以南面而立，夫是以天下太平也。诸侯朝，万物服体，而百官莫敢不承事矣。【德言，故人履，德行，故人乐。礼乐不可斯须去身，言行是也。行非但政事，即食息、起居皆行也。力此二者，所谓举而错之也。】礼之所兴，众之所治也；礼之所废，众之所乱也。目巧之室，则有奥阼，【室有奥尊者所处，尚有阼主人之位。】席则有上下，【或上南，或上西。】车则有左右，【尚左。】行则有随，【父之齿，随行。】立则有序，【尊卑长幼，其位不同。】古之义也。室而无奥阼，则乱于堂室也。席而无上下，则乱于席上也。车而无左右，则乱于车也。行而无随，则乱于途也。立而无序，则乱于位也。昔圣帝明王诸侯，辨贵贱长幼远近男女外内，莫敢相逾越，皆由此途出也。”【礼之一涂，周流遍彻之道。】三子者，既得闻此言也于夫子，昭然若发蒙矣。【按：此章子贡此中之问，岂非窥见礼之大原者，乃夫子言之至。于行之，在其人，正反求其本之一会也。夔穷之间，可谓切问近思乎？子张徒求之政事，又复疑焉，犹未免于务外。惟言游一问，昂然具有行礼本领，而夫子之答，亦娓娓而不倦，以之治国，真有如指诸掌者。武城弦歌之治，岂突然哉？】
《孟子·滕文公篇》：【今增。】昔者孔子没，三年之外，门人治任将归，入揖于子贡，相向而哭，皆失声，然后归。子贡反筑室于场，独居三年，然后归。他日，子夏、子张、子游以有若似圣人，欲以所事孔子事之，强曾子。曾子曰：“不可。江汉以濯之，秋阳以暴之，皓皓乎不可尚已。”
《家语·终记篇》【今增。】既卒，门人疑所以服夫子者。子贡曰：“昔夫子之丧颜回也，若丧其子而无服。丧子路，亦然。今请丧夫子如丧父而无服。”于是弟子皆吊服而加麻，出有所之则由绖。子夏曰：“入宜绖可居，出则不绖。”子游曰：“吾闻诸夫子，丧朋友，居则绖，出则否。丧所尊，虽绖而出可也。”
《礼记·檀弓篇》【今增附。】曾子曰：“小功不为位也者，是委巷之礼也。子思之哭嫂也为位，妇人倡踊；申详之哭言思也，亦然。【按：汉郑康成注曰：“言思，子游之子，申详妻之昆弟。”又《言氏旧思谱》及《虞山书院志》载：耿邑宰《题辞》曰：“吴公之子思，亦贤人也，卒于鲁。”贤祖庭训所系，因附入。刘氏曰：《檀弓篇》首言子游及篇内多言之，疑是其门人所记。】

        </div>
      </div>
    </div>
  </div>
</div>
<!--update:2025-08-30 09:38:57-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>