<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,凡例,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,尚书日记全文在线阅读,尚书日记全文在线下载,大玄古籍书库">
<meta name="description" content="十六卷。明王樵撰。此书不载《尚书》原文，仅按原书次第逐条诠释。其说解大抵以蔡沈《书集传》为宗，蔡《传》于《尚书》名物制度诠释未详者，采旧说补之。又取金履祥《通鉴前篇》所载，凡涉及当时事迹者，全部采入。此书引据详明，考证颇有精当之处。书前有李维祯序，其序称此书“于经旨多所发明，而亦可用于科举。”评论较为中肯。明刊有《尚书日记》未定本。又刊有《书帷别记》。樵晚年增删《尚书日记》，又以《书帷别记》并入此书中，遂成十六卷。此书现存明万历十年(1582)于照明刻本、万历二十五年(1597)蔡立身刻本，又有明刻崇祯五">
<title>尚书日记_王樵_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">尚书日记</span> <br/>
          作者： <span class="inputVal" id="bkauthor">王樵</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]290040</span> <br/>
          说明： <span class="inputVal" id="bkdec">十六卷。明王樵撰。此书不载《尚书》原文，仅按原书次第逐条诠释。其说解大抵以蔡沈《书集传》为宗，蔡《传》于《尚书》名物制度诠释未详者，采旧说补之。又取金履祥《通鉴前篇》所载，凡涉及当时事迹者，全部采入。此书引据详明，考证颇有精当之处。书前有李维祯序，其序称此书“于经旨多所发明，而亦可用于科举。”评论较为中肯。明刊有《尚书日记》未定本。又刊有《书帷别记》。樵晚年增删《尚书日记》，又以《书帷别记》并入此书中，遂成十六卷。此书现存明万历十年(1582)于照明刻本、万历二十五年(1597)蔡立身刻本，又有明刻崇祯五年(1632)庄继光重修本。</span> <br/>
          封面： <span class="inputVal" id="bkimg">Z_4815.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]尚书日记
[book_author]王樵
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]290040
[book_dec]十六卷。明王樵撰。此书不载《尚书》原文，仅按原书次第逐条诠释。其说解大抵以蔡沈《书集传》为宗，蔡《传》于《尚书》名物制度诠释未详者，采旧说补之。又取金履祥《通鉴前篇》所载，凡涉及当时事迹者，全部采入。此书引据详明，考证颇有精当之处。书前有李维祯序，其序称此书“于经旨多所发明，而亦可用于科举。”评论较为中肯。明刊有《尚书日记》未定本。又刊有《书帷别记》。樵晚年增删《尚书日记》，又以《书帷别记》并入此书中，遂成十六卷。此书现存明万历十年(1582)于照明刻本、万历二十五年(1597)蔡立身刻本，又有明刻崇祯五年(1632)庄继光重修本。
[book_img]Z_4815.jpg


[book_title]提要
钦定四库全书　　　　　经部二
尚书日记　　　　　　　书类
提要
【臣】等谨案尚书日记十六卷明王樵撰樵字明逸金坛人嘉靖丁未进士官至南京右都御史諡恭简是编不载经文惟按诸篇原第以次诠释大旨仍以蔡传为宗制度名物蔡传有所未详者则采旧说补之又取金氏通鉴前编一书有闗于当时事迹者悉为采入如微子抱器箕子受封周公居东致辟诸条皆考据详明折衷精当其书乃樵自山东乞归时所作又有书帷日记一书互相参证晚年复手自増删以别记附入合为一书明代以蔡传立学官着于令甲于是解书者遂有古义时义之分自书传防选以下数十家是为古义而经生科举之文不尽用书经大全以下主蔡氏而为之説者坊肆所盛行是为时义樵是书虽为举业而设而于经防实多所发明可谓斟酌于古今之间而得其通者固非剽剟疏浅诸家所能及也乾隆四十二年六月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]原序
尚书日记原序
传尚书者非一家至蔡先生集传宗本程朱义始益精而学者罕穷其归趣何也经文蕳奥事理兼该非不该不徧之学骤能通贯孟子曰诵其诗读其书不知其人可乎是以论其世也盖以诗书所载皆其人之实读其书如身在其时论其世如事在于已则我之心即古人之心古人之心即我之心然后所谓知其人者可得而几也吁岂易言哉今去圣人之世虽逺而其心固在故居千载之下可仰而求有不求未有求而无得者也予未有得而不敢不求者也敬援横渠张子劄记之法但以自验所进日乆成帙遂编次之初不敢以传之人人然此学人之所共有愿观者则出之傥读而颇亦有契者乎则以是为适国之舟车送者自崕而反奚不可者万厯乙未春三月丙子朏金坛王樵序

[book_title]凡例
一蔡氏传经体不得不简是编欲以羽翼之故不厌详体各不同也
一义理蔡传发明已尽今欲学者认归切己可用故多引之使近不欲推之使逺昔汉武帝以尚书为朴学弗好司马迁叙七国楚汉事使人如见而五帝三代本纪殊不逮诸篇盖迁有史材无经学其作此诸纪也摭经入史故辞多拙经外旁缀襍闻故事多陋故愚尝谓能以今事通古事斯为明经能以古文叙今事斯为良史尚书经中之史也武帝不知通古事于今事故以为朴学本纪史中之经也司马子长但以史材作之故不足以通古予何足以知前人短长但以家世业是经时为子弟説之亦欲使人如见庶有所入不为空言故本其记録之意如此云
一书以道政事制度事迹有不可略者采注防及他家以备攷蔡传及制度处如尧典中厯象舜典中玑衡禹贡中地理皆已详悉此外有未详者悉补之事迹有金氏通鉴前编一书其説之有补于经者多采入夫读其书如身在其时论其世如事在于已则虽制度事迹有不可以久逺难稽而略之者其所未逮则尚有俟于大雅之刋正云
一旧説相沿如文王称王武王观兵周公居摄之类先儒俱已辨正此外如微子抱祭器归周箕子受封朝鲜周公居东为东征我之弗辟为致辟皆关圣贤大节而传记异辞不无害教今悉辨之
一经中朱子已有定论而蔡氏偶未之及者从朱子一讨论贵求其是采辑不厌于广或定从一家或兼存众説各有谓也
一引用先儒成説皆称某氏惟孔防称正义【以已有汉孔氏】本朝先軰称諡或官无官者従时所称其杂引及之若马融王肃旁引及之若郑之类俱本原文初非义例

[book_title]卷一
钦定四库全书
尚书日记卷一　　　　　　明　王樵　撰虞书
尧典
书自禹贡以后毎篇各记一事独典谟所载不伦而五篇体制相似盖岀于一人之手唐虞夏虽曰异代实相去不逺舜史记尧事禹史记舜事不应皆曰稽古以理考之纪载出于虞史而绪成于夏启以后史臣之手稽古等语夏史所加也春秋传多引为夏书据所成也孔子定为虞书原所作也且曰虞则上可以该尧下可以该禹三圣相授受之渊源于是备矣○古无舜典合于尧典以尧该舜尧典谓之虞书以虞该唐○尧説者曰陶唐氏号按尧舜禹皆名也古者世质生无号死无谥虽天子亦名之而已○典従册在丌上皆象形字以丌尊阁册为典为两体防意以可常法而训为常是就音假借此字今备六书三体○古者大事书之于册小事书之于方又小书之于简单执一册曰简方版也版广于简连编诸简乃名为册其文象编简之形此载尧事故名尧典
曰若稽古帝尧曰放勲至格于上下古人发端之语例皆郑重如曰若稽古曰若古有训皆发语之辞曰与粤通史记称尧舜禹皆云粤若稽古用古文也孔氏尚书始作曰若稽古自汉以来书序篇名与经文连读之故説者因误以曰为史氏之言若稽古为顺考古道若然则若古有训蚩尤惟始作乱岂蚩尤亦能顺考古道而行之者邪刘安世曰自昔在帝尧至作尧典序文也尧典二字古篇目也曰若发语辞也○粤与越同史汉越皆作粤周书越若来亦粤若之例也○自洪荒以来羲农黄帝数圣人作皆有功于生民而尧之功为尤大故曰放勲盖自古极治之盛莫过于尧前乎此者有未至后乎此者莫能加○马融云威仪表备谓之钦照临四方谓之明经纬天地谓之文道德纯备谓之思汉志亦曰内曰恭外曰钦其説非是钦果属外则帝曰钦哉岂属外乎朱子曰恭主容敬主事恭见乎外敬主乎中于此又合之曰钦恭敬也尽钦之义尽圣人之德矣其曰敬体而明用此圣学传心之秘亦自程朱始发之程子曰君子脩已以敬聪明睿智皆由此出以此事天飨帝朱子曰人之所以不聪不明者止缘身心惰嫚便昏塞了其解太极图説曰敬则欲寡而理明呜呼此所以为敬体而明用也与盖心学之要也感兴诗曰放勲始钦明南靣亦恭已大哉精一传万世立人纪猗与叹日跻穆穆歌敬止戒獒光武烈待旦起周礼恭惟千载心秋月照寒水鲁叟何常师删述存圣轨○明通明也圣人无欲则清明在躬若照临四方乃明之用也程子曰圣人斋戒敬也以神明其德○敬明对言尧典是也敬义对言坤六二文言与太公丹书是也敬恕对言孔子之答仲弓问仁是也敬简对言仲弓之论子桑伯子是也而敬常为体○天地之经纬庶事之条理灿然于吾心此圣人德性之文也○自一身动静威仪之则以至区处万事莫不有文皆道心所达也○文者思之着见思之见于事而灿然条理者文也此条理皆由心之文理宻察中出是思也文理宻蔡自深逺而非浅近○马融云虑深通敏谓之思深也通也敏也思字具三义○允恭所谓动容周旋中礼盛德之至也德愈盛而心愈下故克让○金氏曰恭让钦之接于人者也○真氏曰尧之德以钦为首而其行以恭为先学者之学圣人此其凖的也○举圣人行实尽于恭让二言何也中庸曰笃恭而天下平论语曰能以礼让为国乎何有平天下只一恭字办为国以礼只一让字办却恭之所包者广凡衣冠瞻视容貌辞气之无不尊严也事天飨帝社稷宗庙之无不祗肃也亲亲尊贤使臣莅民之无不有体也深宫大廷出入起居之无不端庄也皆恭也让字亦不指一事唐虞之时君则揖让而治也臣则济济相让也黎献则谁敢不让也虞賔则羣后德让也凡服人之善让善于人逊利于人割欲于己皆让也凡人所以强为恭而不实欲为让而不能者梏于有我之私而不知天地万物同体之义其不恭不逊之根有未去故也○允恭而为尧象恭而为共工恭俭岂可以声音笑貌为哉尧至诚无息共工静言庸违此其所以相逺也○光被四表格于上下杨敬仲曰尧未尝推而大之天地万物皆在尧一性中动之斯应分内事也
克明俊德至黎民于变时雍此数句与舜慎徽五典五典克従孔子绥之斯来动之斯和语意一类皆圣人作用神速处尧之功大而无所不至于此可以见其实夫圣人所谓功者身脩家齐国治天下平而已矣汉唐之君外身心而求事业其所规为建立于世者方自以为掀天掲地而不知自圣贤处之百官万务金革百万之众与饮水曲肱乐在其中万变皆在人其实无一事盖得此义理在此甚事不尽自是天来大事处以此理曽何足论也○圣人之德固无积累之渐然其功化之及物则未尝不自近以及逺故订传云此言尧推其德自身而家而国而天下所谓放勲者也下个推字非谓尧亦待于推已及人推此及彼也乃曽子固所谓克明俊德有诸身故能求诸家有诸家故能求诸国有诸国故能求诸天下之意○上备举尧之众德而首以钦之一言此总挈尧之盛德而蔽以明之一言大哉君德之贵于明乎明则圣昏则愚明则治昏则乱明则在己之理欲判然在人之邪正别白昏则是非之了然者且不省利害之在迩者且不察大哉君德之贵于明乎尧为万古明君之首语其本曰钦而已敬则明肆则昏圣人之心小心翼翼昭事上帝是以清明在躬志气如神而其功及于家国天下程子所谓唯上下一于恭敬则天地自位万物自育气无不和而四灵毕至此体信达顺之道以此事天飨帝者也○正义曰此经三事相类古史交互立文以亲言既睦平章言昭明协和言时雍睦即亲也章即明也雍即和也各自变文以类相对○按于九族曰亲曰睦于百姓曰章曰明于万邦曰和曰雍随地立文其实睦者亦明明者亦和和者明亦在其中矣但九族则宜云亲睦亲睦则恩义笃伦理正即九族之昭明也百姓天子所自涖作之君师施之政教其视外为详故特曰昭明谓皆能自明其德也万邦至广故曰协和于是黎民莫不风动一变其旧而和焉至是万邦亦昭明矣能使万邦之人皆能自明其德呜呼盛哉大学曰在明明德在新民在止于至善惟尧以之大学言其理尧典记其实事○九族孔氏云高祖孙之亲陆氏释文云九族上自高祖下至孙凡九族马郑同正义曰夏侯欧阳等谓九族者父族四【本族一　姑之夫家二　姊妹之夫家三　女子之夫家四】母族三【母之本族一　母之母族二　姨母之家三】妻族二【妻之本族一　妻之母族二】白虎通母族三母之父母母之昆弟母之昆弟子父族妻族与前説同许氏【谦】曰母之父母昆弟及昆弟子止是本姓一族不可谓三族也母有母之族而父反无之二家皆言妻之母族是又厚于妻而薄于父也今但自高祖至孙而一以服断之则上下旁杀之余外姓凡有服之亲皆该在其中亲踈毕举轻重适当而无前説之失矣○百姓孔传解为百官正义曰经传之言百姓或指天下百姓此下句乃有黎民故知百姓即百官也百官谓之百姓者隐八年左传云天子建德因生以赐姓谓建立有德以为公卿因其所生之地而赐之以为其姓令其收敛族亲自为宗主明王者任贤不任亲故以百姓言之今按平章百姓百姓不亲百姓如防考妣罔违道以干百姓之誉皆指民言且下黎民属万邦则此百姓是畿内自不为复先国治而后天下平正合于大学之序蔡传精矣注防非也
乃命羲和至敬授人时纪尧德化之后首及于命羲和者程子曰事之最大最先在推测天道治厯明时万事莫不本于此修齐治平治之道也顺时作厯创制立度治之法也圣人治天下惟此两端而已朱子曰厯是古时一件大事故炎帝以鸟名官首曰鳯鸟氏厯正也嵗月日时既定则百工之事可考其成○乃者继事之辞盖史家记事之体説一事了又及一事则以乃字起之非谓尧之治至于万邦时雍始有事于命羲和也○春秋传曰乃者难辞王安石曰乃者继事之辞今按乃命羲和与箕子乃言曰俱当从难辞之例○孔氏曰重黎之后羲氏和氏世掌天地四时之官故尧命之使敬顺昊天歴象其分节敬天时以授人此举其目下别序之○正义曰马融郑皆以此命羲和者命为天地之官下云分命申命分为四时之职天地之与四时于周则冡宰司徒之属六卿是也孔言此举其目下别序之则惟命四人无六官也释天云春为苍天夏为昊天秋为旻天冬为上天毛诗传云尊而君之则称皇天元气广大则称昊天仁覆闵下则称旻天自上降监则称上天据逺视之苍苍然则称苍天尔雅四时异名诗传即随事立称六籍之中诸称天者以情所求言之尔星二十八宿布在四方随天转运辰日月所防也日行迟月行疾毎月之朔月行及日而与之防防必在宿分二十八宿是日月所防之处举其人目所见以星言之论其日月所防以辰言之其实一物也日月与星天之三光四时变化以此为政故命羲和以算术推歩累歴其所行法象其所在具有分数节候敬记此天时以为厯而授人也○金氏曰厯纪数之书也言天者所谓尧厯也象者观天之器后篇玑衡之属是也言天者谓浑天仪始于此朱子曰羲和即是下四子或云有羲伯和伯共六人未必是履祥按尚书大传舜廵四岳祀泰山霍山皆奏羲伯之乐华山山奏和伯之乐其方与时与二氏所掌者合则羲伯和伯当有其人盖四子分职必有二伯以总之不然厯法无所统矣
附録黄氏曰天体圆地体方圆者动方者静天包地地依天天体周围三百六十五度四分度之一径一百二十一度四分度之三凡一度为百分四分度之一即百分中二十五分也四分度之三即百分中七十五分也天左旋东出地上西入地下动而不息一昼一夜行三百六十六度四分度之一【缘日东行一度故天左旋三百六十六度然后日复出于东方也】地体径二十四度其厚半之势倾东南其西北之高不过一度邵雍谓水火土石合而为地今所谓径二十四度者乃土石之体尔土石之外水接于天皆为地体地之径亦得一百二十一度四分度之三也两极南北上下枢是也北高而南下自地上观之北极出地上三十五度有余南极入地下亦三十五度有余两极之中皆去九十一度三分度之一谓之赤道横络天腹以纪二十八宿相距之度大抵两极正居南北之中是为天心中气存焉其动有常不疾不徐昼夜循环斡旋天运自东而西分为四时寒暑所以平隂阳所以和也日太阳之精主生养恩德人君之象也人君有道则日五色失道则日露其慝谴告人主而儆戒之如史志所载日有食之日中乌见日中黒子日色赤日无光或变为孛星夜见中天光芒四溢之类是也日体径一度半自西而东一日行一度一嵗一周天所行之路谓之黄道与赤道相交半出赤道外半入赤道内冬至之日黄道出赤道外二十四度去北极最逺日出辰日入申故时寒昼短而夜长夏至之日黄道入赤道内二十四度去北极最近日出寅日入戌故时暑昼长而夜短春分秋分黄道与赤道相交当两极之中日出卯日入酉故时和而昼夜均焉月太隂之精主刑罚威权大臣之象大臣有德能尽辅相之道则月行常度或大臣擅权贵戚宦官用事则月露其慝而变异生焉如史志所载月有食之月掩五星五星入月月光昼见或变为彗星陵犯紫宫侵扫列舍之类是也月体径一度半一日行十三度百分度之三十七二十九日有余一周天所行之路谓之白道与黄道相交半出黄道外半入黄道内出入不过六度如黄道出入赤道二十四度也阳精犹火隂精犹水火则有光水则含影故月光生于日之所照魄生于日之所不照当日则光明就日则光尽与日同度谓之朔【月行潜于日下与日防也】迩一遐三谓之【分天体为四分谓初八日及二十三日月行近日一分谓之迩一逺日三分谓之遐三迩日一分受日光之半故半明半魄如弓张上昏见故光在西下旦见故光在东也】衡分天中谓之望【谓十五日之昏口入西月出东东西相望光满而魄死也】光尽体伏谓之晦【谓三十日月行近于日光体皆不见也】月行于白道与黄道正交之处在朔则日食在望则月食日食者月体掩日光也月食者月入暗虚不受日光也【暗虚者日正对照处】经星三垣二十八舎中外官星是也讣二百八十三官一千五百六十五星其星不动三垣紫防太微天市垣也二十八舎东方七宿角亢氐房心尾箕为苍龙之体北方七宿斗牛女虚危室壁为灵之体西方七宿奎娄胃昴毕觜参为白虎之体南方七宿井鬼柳星张翼轸为朱雀之体中外官星在朝象官如三台诸侯九卿骑官羽林之类是也在野象物如鸡狗狼鱼龞之类是也在人象事如离宫阁道华盖五车之类是也其余因义制名观其名则可知其义也经星皆守常位随天运转譬如百官万民各守其职业而听命于七政七政之行至其所居之次或有进退不常变异失序则灾祥之应如影响然可占而知也纬星五行之精木曰嵗星火曰荧惑土曰填星金曰太白水曰辰星并日月而言谓之七政皆丽于天天行速七政行迟迟为速所带故与天俱东出西入也五星辅佐日月斡旋五气如六官分职而治号令天下利害安危由斯而出至治之世人事有常则各守其常度而行其或君侵臣职臣专君权政令错缪风教陵迟乖气所感则变化多端非复常理如史志所载荧惑入于匏一夕不见匏在黄道北三十余度或勾已而行光芒震耀如五斗器太白忽犯狼星狼星在黄道南四十余度或昼见经天与日争明甚者变为妖星嵗星之精变为欃枪荧惑之精变为蚩尤之旗填星之精变为天贼太白之精变为天狗辰星之精变为枉矢之类如日之精变为孛月之精变为彗政教失于此变异见于彼故为政者尤谨焉天汉四渎之精也起于鹑火经西方之宿而过北方至于箕尾而入地下二十四气本一气也以一嵗言之则一气尔以四时言之则一气分而为四气以十二月言之则一气分而为六气故六隂六阳为十二气又于六隂六阳之中毎一气分其初终则又裂而为二十四气二十四气之中毎一气有三应故又分而为三是为七十二原其本始实一气尔自一而为四自四而为十二自十二而为二十四自二十四而为七十二皆一气之节也十二辰乃十二月斗纲所指之地也斗纲所指之辰即一月元气所在正月指寅二月指卯三月指辰四月指巳五月指午六月指未七月指申八月指酉九月指戌十月指亥十一月指子十二月指丑谓之月建天之元气无形可见观斗纲所建之辰即可知矣斗有七星第一星曰魁第五星曰衡第七星曰杓此三星谓之斗纲假如建寅之月昏则杓指寅夜半衡指寅平旦魁指寅他月放此十二次乃日月所防之处凡日月一嵗十二防故有十二次建子之月次名枵建丑之月次名星纪建寅之月次名析木建卯之月次名大火建辰之月次名寿星建巳之月次名鹑尾建午之月次名鹑火建未之月次名鹑首建申之月次名实沈建酉之月次名大梁建戌之月次名降娄建亥之月次名陬訾十二分野即辰次所临之地也在天为十二辰十二次在地为十二国十二州凡日月之交食星辰之变异以所临分野占之或吉或凶各有当之者矣
分命羲仲至鸟兽鹬毛正义曰此言分命者上云乃命羲和总举其目就乃命之内分其职掌使羲主春夏和主秋冬分一嵗而别掌之故言分命就羲和之内又重分之故于夏变言申命既命仲而复命叔是其重命之也○正义曰孔氏意以羲和非是卿官别掌天地但天地行于四时四时位在四方平秩四时之人因主方岳之事【孔氏以四岳即羲和四子】犹自别有卿官分掌诸职左传称少昊氏以鸟名官五鸠氏即周世之卿官也五鸠之外别有鳯鸟氏厯正也班在五鸠之上是上代以来皆重厯数故知尧于卿官之外别命羲和掌天地也于时羲和似尊于诸卿后世以来稍益卑贱周礼太史掌正歳年以序事即古羲和之任也○程子曰古之时分羲和以职天道以正四时遂司其方主其时政在尧谓之四岳周乃六卿之任统天下之治者也后世学其法者不复知其道故星厯为一技之事而与政分矣○朱子曰羲和主厯象授时而已非是各行其方之事○金氏曰宅度也蔡邕石经作度厯法以日行起度以日出入方隅定晷刻气宅嵎夷南交西朔方出纳敬致皆所以定卯酉子午之中推日出入之方朝夕之景及致日中之景寅敬賔饯谨其事也永短中星皆自是推然中星又所以定日度也日宵永短与中星连言者初昏而中星以星之初见为书夜之分又分折四中以得日度之的以日宵之中立二分以永短之极立二至○蘓氏曰禹贡嵎夷在青州又曰旸谷则其地近日而光明当在东方海上以此推之则昩谷当在西极朔方幽都当在幽州而南交为交趾明矣春曰宅嵎夷夏曰宅南交冬曰宅朔方而秋独曰宅西徐广曰西今天水之西县也羲和之任亦重矣尧都于冀而其所重任之臣乃在四极万里之外理必不然当是致日景以定分至然后厯可起也故使往验之于四极非常宅也○许氏曰三方皆寅敬于日而北方不言于文势亦少一句非缺文也盖嵗与方与昼夜各以类従故春之中于东方朝时賔日秋则西方昏时饯之夏则南方午时致之冬则北方宜于夜半非礼日之时而地去日逺非所经地故北方无祭日之文○又曰仲叔专候天以验厯以日景验一也以中星验二也既仰观而又俯察于人事三也析因夷隩皆人性不谋而同者又虑人为或相习而成则又逺取诸物四也盖鸟兽无知而囿于气其动出于自然故也验之详如此所以正厯正厯则专为使民趋作讹成易之时体天虽圣人之事亦凡以为民也○又曰四方之职皆互文而见宅西则嵎夷为东可知朔言方则三方可知北曰幽都则南明都可知言南交则朔方为北可知举春日中则宵中可知秋宵中则日中可知日永短则宵永短可知春中星全举七宿言鸟则夏秋冬之为龙虎武可知夏独举大火一辰则春鹑火秋枵冬大梁可知秋冬独言一宿则春星宿夏房宿可知至于分申殷正又是明互者虞廷史官皆大贤不惟纪事之精其文章之妙亦不可及○出日纳日之日日月之日也日中永短之日日夜之日也○元授时厯议曰天道运行如环无端治厯者必就隂消阳息之际以为立法之始隂阳消息之机何从而见之惟其日晷进退则其机将无所遁之之法不过植表测景以究其气至之始○又曰择地平衍设水凖绳墨植表其中以度其中晷○又曰虽晷景长短所在不同而其景长为冬至景短为夏至则一也惟是气至时刻攷求不易盖至日气正则一嵗气节从而正矣○致日之致谓度其景至否以知其行得失也○附土圭之法朱子曰大司徒以土圭求地中今人都不识土圭郑康成解亦误圭只是量表影底尺长一尺五寸以玉为之夏至后立表视表影长短以玉圭量之若表影恰长一尺五寸此便是地之中【晷长则表影短晷短则表影长冬至后表影长一丈三尺余】今之地中与古已不同汉时阳城是地之中本朝岳台是地之中已自差许多问地何故有差曰想是天运有差地随天转而差今坐于此但知地之不动尔安知天运于外而地不随之以转邪天运之差如古今昏旦中星之不同是也○又曰周礼注云土圭一寸折一千里天地四防升降不过三万里土圭之影尺有五寸折一万五千里以其在地之中故南北东西相去各三万里问何谓四游曰谓地之四游升降不过三万里非谓天地中间相去止三万里也又曰然则冬夏昼夜之长短非日晷出没之所为乃地之防转四方而然尔○又曰土圭之法立八尺之表以尺五寸之圭横于地下日中则影蔽于圭此乃地中为然如浚仪是也今又不知浚仪果为地中否问何故以八尺为表曰此湏用勾股法算之南北无定中必以日中为中北极则万古不易者也○正义曰一歳之中在东则耕作在南则化育在西则成熟在北则改易故以方名配嵗事为文言顺天时以劝课人务也○平秩句错于賔日日中之间与上下不相因非谓寅賔了即平秩也余放此○陈氏曰日之行也斗建寅则出乙而渐北斗建午则出艮而渐南渐北则春既分而昼加长渐南则秋既分而昼加短长短不过百刻○蔡氏曰天体北高而南下地体平着乎其中日近北则去地逺而出早入迟故昼长日近南则去地近而出迟入早故昼短日分十二时者嵗月日时之定数日分百刻者古厯日分之用数○日出为昼日入为夜昼夜一周共为百刻以十二辰分之每辰得八刻三分刻之一无间南北所在皆同一昼夜平分各五十刻长不过六十刻短不过四十刻地中以南长有不及六十刻者短有不止四十刻者地中以北长有不止六十刻者短有不及四十刻者○正义曰曲礼説军陈象天之行前朱雀后武左青龙右白虎雀即鸟也武谓甲捍御故变文言武焉此经举宿为文不类春言星鸟总举七宿夏言星火独指房心虚昴惟举一宿文不同者互相通也天道左旋日体右行故星见之方与四时相逆春则南方见夏则东方见秋则北方见冬则西方见书纬言春夏相与交秋冬相与互谓之母成子子助母斯假妄之谈尔○陈氏曰书之所言皆昏星也书于仲夏举房心【火房心也正义曰七宿房在其中但房心连体火统其名左传言火中火见诗称七月流火皆指房心为火】而月令举亢书于仲秋举虚而月令举牛书于仲冬举昴而月令举壁则书之中星常在后而月令中星常在前盖月令举月本书举月中也○郑氏曰二十八宿环列于四方随天而西转东方七宿自角至箕是为苍龙以次舍而言则房心为大火之中南方七宿自井至轸是为鹑鸟以形而言则有朱鸟之象虚者北方七宿之中星也昴者西方七宿之中星也星本不移附天而移天体北倾故北极居天之中二十八宿半隐半见隐见各有时必于南方考之仲春之月星火在东星鸟在南星昴在西星虚在北至仲夏则鸟转而西火转而南虚转而东昴转而北至仲秋则火转而西虚转而南昴转而东鸟转而北至仲冬则虚转而西昴转而南鸟转而东火转而北来嵗仲春则鸟又转而南矣循环无穷尧典考中星以正四时甚简而明异乎吕令之星举月本也○林氏曰鸟火虚昴皆是分至之昏见于南方直正午之中星而孔氏谓七星毕见不以为中星王肃觉其非遂谓宅嵎夷孟月也日中日永宵中仲月也鸟火虚昴季月也此説并与天象偶合然分孟仲季非书之意盖不知厯家有嵗差之法以月令日在某宿而求之所以不合按厯家自北齐向子信始知嵗差之法以故厯推之凡八十余年差一度月令日在某宿比之尧时则已差矣故唐一行云日在虚一则星火星昴皆以仲月昏中而沈存中亦云尧典日短星昴今乃日短星东壁以此知嵗差之法乃厯家之所通知特先儒未之思尔盖仲春之月日在昴入于酉地则初昏之时鹑火之星见于南方正午之位当是时也昼五十刻夜五十刻是为春分之气故曰日中星鸟以殷仲春仲夏之月日在星入于酉地初昏之时大火之星见于南方正午之位当是时也昼长夜短昼六十刻夜四十刻是为夏至之气故曰日永星火以正仲夏仲秋之月日在心入于酉地则初昏之时虚之星见于南方正午之位当是时也昼夜分昼五十刻夜五十刻是为秋分之气故曰宵中星虚以殷仲秋仲冬之月日在虚入于酉地初昏之时昴星见于南方正午之位当是时也昼短夜长昼四十刻夜六十刻是为冬至之气故曰日短星昴以正仲冬分至之气既定则十二月之气无不定矣春曰日中秋曰宵中盖互文以见日夜之分也春曰星鸟夏曰星火秋曰星虚冬曰星昴盖四方躔度之星以名言之自角亢氐房心尾箕至于井鬼栁星张翼轸凡二十有八以日月所防言之则訾陬降娄大梁实沈鹑鸟鹑火鹑尾寿星大火析木星纪枵凡一十有二以物象言之则青龙武白虎朱雀凡四作典者欲备见故互言之春秋言殷冬夏言正者亦犹春秋谓之分冬夏谓之至也分至定则十二月之中气无不定矣○朱子曰中星或以象言或以次言或以星言者盖星适当昏中则以星言如星虚星昴是也星不当中而适当其次者则以次言如星火是也次不当中而适界于两次之间者则以象言如星鸟是也圣人作厯推考参验以识四时中星其立言之法详宻如此又按尧时冬至日在虚昏中昴今日在斗昏中壁中星古今不同者盖天有三百六十五度四分度之一嵗有三百六十五日四分日之一天度四分之一而有余嵗日四分之一而不足故天度常平运而舒日道常内转而缩天渐差而西嵗渐差而东此嵗差之由唐一行所谓嵗差者日与黄道俱差是也古厯简易未立差法但随时占候脩改以与天合至东晋虞喜始以天为天以嵗为嵗乃立差法以追其变约以五十年退一度何承天以为太过乃倍其年而又反不及至隋刘焯取二家中数七十五年为近之然亦未为精宻也又曰中星自尧时至今已差五十度○初昏者日已落星初明凡测星辰俱用此时测日景则用日中中星者当南方之正直午位之中者也星随天西转无刻不有中星但考验之法以初昏为候○古今厯凡几改一厯之改广集众见思无遗智法无遗术宜其永久不变然厯代长于厯者不数嵗而輙差杜预曰隂阳之运随动而差差而不已遂与厯错欧阳公曰事在天下其易差者莫如厯夫所以差者由天周有余日周不是也天日之差恒于中星验之○殷即是分字正即是至字以者以是日中星鸟而验夫阳之中为仲春焉盖仲春之气节正转以推季孟则可知矣余放此○又曰析因夷隩乃是验之于人以审气候之寒温与下句验之于物以审时物之变迁语意相似若谓此句为定农事之早晚则下句为欲定何事耶大抵命此四官皆考天时以作厯之事厯正则可以授民时治百官而农桑田役之务饮食居处之宜无不得其序矣不必于此遽指一事而言也○今按以析因等句为定农事之早晚是林氏之説○正义曰在见物之察也三时有事当次序之故言平秩冬则物皆藏入事毕更新湏省察之故异其文○许氏曰易改易也仲冬建子之月新旧承续之交是除旧易新之时防谓人三时在野冬入隩室物则三时生长冬入囷仓是人与物皆改易也谨约盖藏循行积聚曰为改嵗入此室处故在察其政以顺天常○订传云既命羲和造厯制器而又分方与时使各验其实以审夫推歩之差圣人之敬天勤民其谨如是是以术不违天而政不失时也此重结钦若敬授之意术不违天所谓钦若也政不失时所谓敬授也作讹成易以上分方日宵永短以下分时所以必分方与时者欲其专于一则精而审也
帝曰咨汝羲暨和至庶绩咸熈天体至圆周围三百六十五度四分度之一【四分度之一谓周天全度外其零度介一度四分中之一分也以对周嵗全日外其零日亦有四分中之一分所谓四分日之一也】绕地左旋常一日一周而过一度【朱子曰天行健这个物事极是转得速且如今日与月星都在这度上明日旋一转天却过了一度】日丽天而少迟故日行一日亦绕地一周而在天为不及一度【天之过处便是日之退处横渠云天左旋处其中者顺之少迟则反右矣○日非退也以天之进而见其退尔厯家谓日月皆右旋以此盖不计天之进而但以日之退为右旋以背而为靣也】积三百六十五日九百四十分日之二百三十五而与天防【天日进而日日退积至三百六十五日四分日之一则天所进过之数又恰周得本数而日所退之度亦恰退尽本数遂与天防而成一年○凡云九百四十分者是一日之分数九百四十分为一日其二百三十五分即四分日之一○以气朔有不尽之数难分故毎举以表奇□之数】是一嵗日行之数也【日之所行在天成度在厯成日】月丽天而又迟一日常不及天十三度十九分度之七【十九分度之七者以月行第十四度分为十九分而月又行及其七分也每分该四十九分五厘则七分约得三百四十六分零】积二十九日九百四十分日之四百九十九【六时零三刻弱】而与日防十二防得全日三百四十八【乃十二个二十九日○全日浄日也对余分言】余分之积又五千九百八十八【乃十二个四百九十九分】如日法九百四十而一【如算日之法以九百四十分为一日】得六【凡得六日】不尽三百四十八【将余分五千九百八十八除之六日外犹余此数】通计得日三百五十四日九百四十分日之三百四十八是一嵗月行之数也【一嵗三百六十日而月行少五日又五百九十二分】嵗有十二月月有三十日三百六十者一嵗之常数也故日与天防而多五日九百四十分日之二百三十五为气盈月与日防而少五日九百四十分日之五百九十二者为朔虚合气盈朔虚而闰生焉故一嵗闰率则十日有奇【口之八百二十七】三嵗一闰率则三十二日有奇【日之六百单一】五嵗再闰则五十四日有奇【日之三百七十五】十有九嵗七闰则气朔分齐是为一章也○许氏曰闰法十九嵗气朔分齐为一章此亦大略也盖十九嵗犹有余分未尽若整齐则湏十一月甲子朔子时半冬至为厯元而十九年为章二十七章为防【五百一十三年】三防为统【一千五百三十九年】三统为元积四千六百一十七年则日月皆无余分而又得十一月甲子朔夜半冬至而又为厯元矣○春秋文公元年左氏曰于是闰三月非礼也先王之正时也端于始举正于中归余于终正义曰日月转运于天犹如人之行歩故推厯谓之歩厯歩厯之始以为术之端首谓厯之上元必以日月全数为始于前更无余分以此日为术之端首故言西端于始也朞之日三百六十有六日谓从冬至至冬至必满此数乃周天也一嵗为十二月犹有十一日有余未得周也分一周之日为十二月则毎月常三十日余计月及日为一月则毎月唯二十九日余前朔后朔相去二十九日余前气后气相去三十日余毎月参差气渐不正但观中气所在以为此月之正取中气以正月故言举正于中也月朔之与月节毎月剰一日有余所有余日归之于终积成一月则置之为閠故言归余于终又曰閠后之月中气在朔则斗柄月初已指所建之辰閠前之月中气在晦则斗柄月末方指所建之辰故举月之正在于中气则斗柄常不失其所指之次如是乃得寒暑不失其常○閠无中气斗指两辰之间此所以异于它月也○张子曰閠余生于朔不尽周天之气朱子曰周天之气谓二十四气也月有大小朔不得尽此气而一嵗日子足矣故置閠又曰朞三百有六旬有六日而今一嵗三百五十四日者积朔空余分以为闰朔空者六小月也余分者五日四分日之一也○朱子曰厯家以进数难算只以退数算之此是防法故谓之右行乃云日行迟月行疾此错説也厯家若顺算则箕着那相去处度数多季通云西域有九执厯是顺算○又曰横渠少迟则反右之説极精如以大轮在外一小轮载日月在内大轮转急小轮转慢虽都是左转只有急有慢便觉日月似右转了礼记月令防云日月循天左行日一日一夜一周天而天一周之外更行一度其説可证也○又曰日月左旋之説恐人不晓故诗传只载旧説○行之健者莫如天次于天者莫如日天之行一日绕地一周而过一度日之行一日亦绕地一周而在天为不及一度则天之过乃日之退也日非退也以天之过而见其退尔天日进而日日退各尽本数而其过与退之初度适相值焉则天与日防而气之为时序节候者于是乎一周所谓朞也朞之日为三百以旬计又六旬举奇零之成数又六日焉是所以成人间嵗月日时之而人事之所凭以为节者也分一周之日为十二月则毎月常三十日余计月及日为一月则毎月惟二十九日余前朔后朔相去二十九日余前气后气相去三十日余毎月参差气渐不正宁无所以处之乎此閠月之所由生也○天周有余日周不足此嵗差之由日行所多月行所少此閠法之由○本文朞字閠字嵗字是三个眼目天有四时分为二十四气一月二气皆朔气在前中气在后节气有入前月法中气无入前月法朔气匝为年中气匝为嵗中朔不齐正之以閠而四时乃定嵗功乃成○嵗是人间所用朞是天气一周此朞与嵗之别也若有朞无嵗则如外域但以草木开落为春冬又有年无月但以月盈为时此便是荒逺之俗彼以射猎为生不知耕稼生养之道在中国则有人伦有政事故嵗月日时必有纪以次人事先后之宜以尽裁成辅相之道故有嵗则必有月有春夏秋冬则必有晦朔望皆不容有差此定四时成嵗所以为庶务之先而闰法之所由起也○按允厘百工庶绩咸熈即朱子所谓嵗月日时既定则百工之事可考其成也圣人治厯明时即人事一时修举人与天常相应四时行焉百物生焉天之所以示乎人也水火金木土谷惟修正德利用厚生惟和人之所以因乎天也羲和明而颁之九官奉而行之其事一而已后以财成天地之道辅相天地之宜以左右民此之谓也尧典记命羲和而允百工庶绩咸熈九官之治在其中矣舜典记命九官而钦哉惟时亮天功羲和所明在其中矣盖互相备也马端临谓陶唐氏以前之官所治者天事以后之官所治者民事太皥勾芒数圣人者生则知四时之事殁则为四时之神成周六官系以天地四时盖于民事之中犹寓以治天事之意所论太皥成周得之至谓天事民事古今之官有异治则不知天人合一之理也略于天事自后世不知财成辅相之道而失之尔程子谓星厯为一技之事而与政分是也尧时羲和与四岳九官皆以圣哲之材居之未始有精粗道艺之间及成法既具有司守之则畴人子弟可以专其业而世其事故夏合羲和为一其职已略左氏曰日官居卿以底日言中古犹知尊其职也然周太史正嵗年以序事以下大夫为之冯相氏掌日月星辰以中士为之已不居卿迨周衰以后其职始益轻故司马迁谓文史星厯介乎卜祝之间盖其与政分也乆矣○朱子曰今之造厯者无定法只是赶趂天之行度以求合或过则损不及则益所以多差因言古之钟律纽算寸分毫厘丝忽皆是定法如合符契皆自然而然莫知所起古之圣人其心思如是之巧然皆非私意撰为之也意古之厯书亦必有一定之法而今亡矣三代而下造厯者莫有定议愈精愈宻而愈多差由不得古人一定之法也季通言天之运无常日月星辰积气皆动物也其行度疾徐或过不及自是不齐使我之法能运乎天而不为天之所运则其踈宻迟速或过不及之间不出乎我此虚寛之大数纵有差忒皆可推而不失矣何者以我法之有定而律彼之无定自无差也季通言非是天运无定乃其行度如此其行之差处亦是常度但后之造厯者为数窄狭而不足以包之尔○正义曰古时真厯遭战国及秦而亡汉存六厯虽详于五纪之论皆秦汉之际假托为之○刘洪曰厯不差不改不验不用未差无以知其失未验无以知其是失然后改之是然后用之李文简以为至论○推歩之差正谓天运之差盖乆而有差自是天运自然如此朱子谓行之差处亦是常度是也故逐年考验随时修改以与天合元厯志云天有不齐之运而厯为一定之法所以既乆而不能不差既差则不可不改也盖天无差也因人之法有时与天相左而谓之差尔所以考验者审其推歩之常法恐久而有与天相左防也订传云厯既成而分职以颁布且考验之恐其推歩之或差也此言分职以颁布分职以考验尔自是两事俱为掌厯之事颁布于厯成之后考验于未成之先今年之所颁布昨年之所考验也今年之所考验来年之所颁布也必已考验无差然后可据以为信厯而颁之故承之曰允厘百工庶绩咸熈若谓既成而方验其所颁是厯官先未能自信何以为允厘耶
帝曰畴咨若时登庸至九载绩用弗成正义云言帝实知人而朝无贤臣致使水害未除待舜乃治此经三言求人未必一时之事但厯言朝臣不贤为求舜张本故也○许氏曰篇中六咨字下民其咨之咨训嗟愁怨之意余五字孔例训嗟蔡在帝曰下者则训嗟在畴下者训访问説文曰谋事曰咨五咨皆谋访之意恐不必作两训但従访问之意看自有意况古文皆作资○正义曰唐尧明圣之主应任贤哲放齐圣朝之臣当非庸品人有善恶无容不知称嚚讼以为启明何哉将以知人不易人不易知宻意深心固难照察子矫饰容貌但以惑人放齐内少鉴明未能圆备故承意举之以帝尧之圣乃知其嚚讼之事放齐所不知也○愚按朱以圣人之子启明之材则其资必有过人者矣而卒归于不肖者其受病之源曰傲而已禹曰无若丹朱傲傲则自是傲则欲上人自是欲上人之心交于中此所以形而为嚚讼也长恶不已遂至昼夜頟頟朋淫于家用殄厥世尧盖先见其微逆知其终矣夫尧钦明而允恭克让朱啓明而嚚讼傲虐圣愚之所以分敬胜怠义胜欲与不胜之际而已矣学者可以观哉可以戒哉○正义曰舜典命垂作共工知共工是官称以其人先祖居此官故以官氏计称人对帝不应举先世官名孔直云官称则其人于时居此官也僝然见之状叹共工方聚见其功言可用也静言庸违言是而行非也象恭貌恭而心狠也行与言违貌恭心反乃大佞之人不可任用也○又曰驩兠志不在公私相朋党共工行背其言心反于貌其罪并深俱被流放其意异于放齐举子也○四岳官名一人而总方岳诸侯之事者也二帝每举必咨四岳其人意必当时旧德故尧欲禅位而亦先之四岳也圯毁也族类也圯与圮不同楚人谓桥为圯音怡従已矣之已圮毁之圮従人己之已楚辞言鲧以悻直亡身是其方命圮族之证也○正义曰鲧既无功早应黜废而待九年无成始退之者水为灾而百官谓鲧能治及遣往治非无小益下人见其有益谓鲧实能治之日复一日以终三考三考无成众人乃服然后退之祭法云鲧障洪水而殛死禹能修鲧之功然则禹之大功固亦因鲧是治水有益之验但不能成功故诛尔○程子曰治水天下之大任也非其至公之心能舎己従人尽天下之议则不能成其功岂方命圯族者所能哉鲧虽九年功弗成然其所治固非他人所及也惟其功有绪故其自任益强咈戾圯族益甚公议隔而人心离是以其恶愈显而功卒不可成也○金氏曰周汉以来多称尧有九年之水今考自洪水方割即举鲧俾乂九载无成而后举舜舜举禹禹八年于外而后成功前后几二十年曰九年者以鲧九载言之尔洪水盖如后世嵗有河决之患鲧于其间多为隄防以障之而患日甚然待九载无功始易之何也九载之间非尽无功但无成尔方命圯族帝已知之但为天下择人天下之公也是时舜禹未兴廷议推鲧羣臣之材固无出鲧之右者帝将戒其所短以用其所长则曰钦哉以勉之以鲧之材加之敬谨何患无成乃轻事愎言卒溃于成是帝固将全鲧之材而鲧则弃帝之命矣天下之以材自负忽不知戒以取败者皆是也宁独鲧哉又按经称鲧湮洪水传称鲧障洪水国语又称其堕高堙卑经称禹决九川孟子称禹防九河瀹泲漯而注之海然则鲧之治水也障之禹之治水也导之也其成败之由以此然则禹何以不諌其父曰禹必尝諌鲧必不从舜之知禹亦以此也帝曰咨四岳朕在位七十载至嫔于虞帝曰钦哉凡泛咨有独对者有佥对者咨若时放齐对咨若采驩兠对此独对者也咨若予工咨若予上下草木鸟兽则佥对者也咨四岳则皆佥对咨治水佥举鲧咨百揆佥举禹此二者大事也大任也咨典礼佥举伯夷重事神也惟禅位四岳独对者以帝先之四岳故也至举舜则师锡帝者以为天下得人其事之大尤非治水百揆比也四岳宣通内外之任故大事必咨焉此防佥曰传以为所领诸侯同辞而对百揆亦然至举垂举益与伯夷则恐止是朝臣未必有诸侯也○载年也唐虞曰载夏曰嵗商曰祀周曰年李廵曰各自纪事示不相袭也孙炎曰嵗取嵗星行一次也祀取四时祭祀一讫也年取禾谷一熟也载取万物终而更始也○孔氏曰尧年十六以唐侯升为天子在位七十年则时年八十六老将求代○正义曰徧检书传无尧即位之年孔氏博考羣书作为此传言尧年十六以唐侯升为天子必当有据○孔氏曰尧知子不肖有禅位之志故明举明人在侧陋者广求贤也按明明之説当従订传当时在显位者固皆尧之所已知恐在侧陋者容有人焉而未知故欲广明之道令毋拘明与侧陋有则举之故四岳承之而曰有鳏在下曰虞舜正与上相应防帝曰予闻则已尝知之特未有人举之及得其详尔此一叚叙事曲折如画○否不通谓二字通用非训否为不通也○古经文字真不可及舜之履厯只数字间尽其曲折是鳏夫是瞽子父母兄弟各以一字见其所防之难克谐以孝又以一字尽其善防之道妙不容言语简意详在他人不费辞不能达意縦有奇古亦不脱史家风无此典重也此玩经与阅史之法也○正义曰王肃云虞地名皇甫谧曰尧以二女妻舜封之于虞今河东太阳山西虞地是也然则舜居虞地以虞为氏尧封之虞为诸侯及有天下遂以为号虞与妫汭一也妫水在河东虞郷县厯山西西流至蒲阪县南入于河舜居其旁周武王赐陈胡公之姓为妫以舜居妫水故也○又曰按世本尧是黄帝孙舜是黄帝八代孙尧女于舜之曽祖为四従姊妹以之为妻于义不可世本之言未可遽信○金氏曰尧舜之不同出于黄帝以书决之书无明文以尧之妻舜决之也○又曰予闻者已知其人也如何者更详其实也以舜之德年二十而闻于天下以尧之明思天下固无遗照也然闻之而不自举之盖为天下得人必尽天下之议圣人目大心平大公无我气象可以想见○心不则德义之经为顽口不道忠信之言为嚚左氏解此二字亦非后人所及虽有恶人于人情不能甚相逺也惟心不则乎德义之经则好恶失其正喜怒无其常爱憎将倒置此后母傲弟之谗言所以得入也观一嚚字则后世后母之情状举在焉象介母之爱而不克恭厥兄傲之一字是其本根凡此三言而舜家庭所遭之变不烦详述而可以意知○问舜非致曲而至于圣人何为以孝闻张子曰不幸舜之父母异于人之父母故以孝着也○按舜防顽嚚之间非可以諌诤囬父母之心非可以言语谕父母于道加之傲弟又岂声音笑貌可以得其懽心哉克谐以孝而已矣克谐中有象而总曰以孝者周书曰惟孝友于兄弟是孝可以该友也语曰舜业业日致其孝此业业而日致之不已故彼烝烝而日变之有渐至诚充积之效也舜无他尽其在我而已矣○苏子由古史曰孟子曰尧将举舜妻以二女瞽瞍不顺不告而娶既而犹欲杀舜而分其室舜终不以为怨余考之书四岳之荐舜曰烝烝乂不格奸益之称舜曰防防斋栗瞽亦允若则舜之为庶人既已能顺其亲使不至于奸矣按孟子因流俗所传而发明圣人之心以垂教若曰使其有是则圣人所以防之者如此尔而其事之有无固不足辨也书之所载则事实也○正义曰我其试哉郑云试以为臣之事王肃云试之以官郑王皆以舜典合于此篇故指厯试之事充此试哉之言按我其试哉尧言欲授之以事以试其治天下也女于时观厥刑于二女又言将以女事之以观其所以仪刑之者何如也二句似各一意订传以妻之二女即为试之之事实本孔传及周子舜可禅乎吾兹试矣之意以文义观之尧既闻舜之贤于平时今又得其践履之详于四岳舜之为人固已了然于尧之心而不待试矣次第便当言徴用之意我其试哉正欲用之也厯试诸艰试字正本之此亦玩夫舜典所谓询事考言乃言底可绩三载汝陟帝位者乎尧初于四岳也曰汝能庸命巽朕位即欲以位授之及举舜也何乃三载之乆而后使之陟帝位乎实试之也询事考言乃言底可绩正与我其试哉意相始终而语相照应盖古文舜典合于尧典则慎徽五典以下正为试之之事郑王之説已然今以分为二篇而尧典止言厘降嫔虞之事故先儒偏重之而不知试之为厯试也然则所谓观厥刑于二女者亦岂无试之之意乎曰夫妇之间隐微之际正始之道所系尤重于此可以观人而益见其贤非谓于此可以试人而才见其实也○古次女有従行之礼不用二女同居志不同行之説○嫔于虞者使为舜妇于虞氏之家执妇道以事舅姑盖二女不在京师观厘降则曰于妫汭可见后人泥不告而娶之文以为舜受室于京师则大非事之实矣经文字字分明言言垂教非深玩不能见也○厘降二女于妫汭孔氏谓舜于二女能以义理下其心使行妇道帝曰钦哉孔氏谓叹舜能修已行敬以安人蔡氏以厘降为治装下嫁钦哉为戒二女之辞惬人心合经理不解亦自分明○帝女下嫁不足书因禅位而见钦哉戒女之辞亦常事不必书因嫔虞而録
罗文庄公曰尧典有知人之道四嚚讼一也静言庸违象恭二也方命圯族三也皆所以知小人克谐以孝四也所以知君子嚚讼圯族刚恶也静言庸违象恭柔恶也小人之情状固不止此然即此三者亦足以槩之孝乃百行之首汉去古未逺犹以孝亷取士然能使顽父嚚母傲弟相与感化而不格奸则天下无不可化之人矣非甚盛德其孰能之尧典所载厯象授时外惟此四事乃其举措之大者所举若此所措若彼非万世君天下之法乎苟能取法于斯虽欲无治不可得已○薛文清公曰书载尧舜之事皆先德行而后事功事功之大者莫大于用人之一事○按尧为天下得舜而舜为尧得禹得臯陶舜之明尧之明舜之仁尧之仁也故此篇只言不用丹朱共鲧与举舜之事而尧之全德足以具见盖尧知四族之奸而其恶未形不欲遽治之也惟举舜而四族之治付之于舜矣尧欲尽用天下之贤而莫先于舜也举舜而禹稷臯陶之任用付之于舜矣张子曰以知人为难故不轻去未彰之罪以安民为难故不轻变未厌之君尧君德故得以厚吾终舜臣道故不敢不防其始此最説得好最得尧舜心事左氏以举十六相去四凶为舜之大功二十至云尧所不能举而去者待舜乃举之去之由不知尧典之义也舜典流放盖承尧之意终尧之事而已二典相起毕盖使人自得之曽子固谓秉笔者皆臯夔之流并其深微之意而传之此类可见也
尚书日记卷一

[book_title]卷二
<经部,书类,尚书日记
钦定四库全书
尚书日记卷二　　　　　　明　王樵　撰舜典
古无舜典合于尧典今自上篇帝曰钦哉接愼徽五典以下读之文甚相续葢本一书也特以编简重大故分爲二篇以将逊以前属尧以歴试以后属舜序书者因各于篇首说其意而后人遂以末世本纪之例视之以爲各当别着帝德于篇首而不知尧之崩年乃在下篇舜典之内也陆德明释文言舜典本文初无曰若稽古帝舜曰重华协于帝一十二字乃姚方兴所上也后人更增濬哲文明温恭允塞德升闻乃命以位一十六字亦曰此方兴别本【姚方兴齐肃鸾时人】曰若稽古帝舜至乃命以位此节与尧典首节相似而实不同放勲至格于上下此一叚实足以该括尧之始终乃尧典一篇之纲领也此节不过舜初年事乃舜典一篇之起语尔○传云言尧既有是光华而舜又有是光华可合于尧此须知得他本原处葢圣人所存处不可见恒于其发处见之其所存皆至于所谓本心莹然一疵不存万理明尽之地故其发处无不同舜处侧防其于尧未尝得亲炙而利见之而光华如是之合者以其本原之同也本言二圣之合德却言其光华者所谓以其发处见之也然此句亦只据舜在侧防而言不通后有天下而説观德升闻句可见重华与放勲亦稍别彼总言尧之德业此只以德言○尧德至盛难乎其继今曰重华又曰协于帝者见其合德之至也武之继文亦曰重光矣然而孟子则曰尧舜性之汤武反之程子则曰文王之德似尧舜禹之德似汤武是曰重者凡圣皆可以同符而曰协者非尧舜文王不足以语此也○濬哲文明温恭允塞四德各以两字相配为义朱子曰细分是八字合而言之却只是四事濬是明之发处哲则见于事也文是文章明是明着易中多言文明允是就事上説塞是其中实处○当知朱子细分是八字合之只是四事之意濬哲合言是一事文明合言是一事温恭合言是一事允塞合言是一事四德各以两字合言乃见圣人之德○黄叔度人以比顔子气象大叚深潜但不知聪明视顔子何如耳顔子以下孔门推頴悟莫如子贡然于顔子之深潜黙而识之语之而不惰恐未逮也故濬哲合焉惟圣人而顔子气象最近○诗人之咏文王于不可形容之中毎以穆穆二字尽之穆穆和敬也深逺之意濬哲温恭气象可得于言表也○诗曰温温恭人温恭二字最见有德者气象○温恭合德非圣人不能尽史以称舜子贡以称孔子○钦明合言则明为通明文明合言则明为光明指发于外者而濬哲之哲却为钦明之明○允信塞实也允以事言塞以心言臯陶曰刚而塞诗曰秉心塞渊凡言塞者皆心也○刚而塞冀缺因阳处父刚而不实知其不免○钦明文思虽四字然敬体而明用也文着见而思深逺也是亦有合言之意○曰哲而又曰明犹尧典曰明而又曰思周礼六德曰智而又曰圣哲圣思为一义明智为一义哲圣思潜而明智显也圣如顔子智如子贡○德潜德也潜者未见之称程子以干之初二为舜之侧防耕渔时
愼徽五典至烈风雷雨弗迷徽美也五典五常也父子有亲君臣有义夫妇有别长防有序朋友有信五者人之常性也愼徽者有教以使之不失其常也从顺也左氏所谓无违敎也揆度也百揆者揆度庶政之官犹周之冢宰也纳者尧尝使为是官或摄其职皆不可知此着官名则上愼徽五典是为司徒矣互见之也尧以舜善于人伦首使为司徒以典敎化何以知之以经知之夫克谐以孝舜为父子兄弟足法也瞽瞍底豫而天下化瞽瞍底豫而天下之为父子者定民从之也自圣王不作无无违敎矣自王政不行无敎矣舜由司徒禹由司空皆晋为百揆时叙以时而叙左氏所谓无废事也舜起侧防其于天下之事不歴而知所临而治者明德明于我而已矣宾以宾接之也上下之交来者曰宾受者曰主故觐礼聘礼谓之宾礼四门四方之门诸侯各以方至使四岳主之故曰宾于四门穆穆和之至也诸侯接于舜之德无不化也易曰盥而不荐有孚颙若下观而化言不待观其行事而化也观此舜又尝为四岳矣五典四门不着官名可以意知左氏曰无凶人释穆穆也此经三事而六句左氏各以三字说之此古人説经之法也山足曰麓纳于大麓葢治水时尧尝使舜行视山林川泽至止山麓有烈风雷雨弗迷之事史臣因而记之亦以见舜之德耳○吕氏曰此处与尧以亲至时雍同有夫子立斯立道斯行绥斯来动斯和之意帝曰格汝舜至舜让于德弗嗣询咨也诗曰周爰咨询咨事考言者咨舜以职事而考其言也乃言底可绩者其事皆如其言而致有功也葢敷奏以言明试以功唐虞观人之成法也尧贤舜曰乃言底可绩舜贤禹曰成允成功其义一也鲧亦能言矣及试之而九载绩用弗成故观人者观其用之效与弗效而已矣宋神宗以王安石为圣人听其言鄙薄汉唐将为三代而有余求其功垂涎富强尾窃管商而不足故考功核实乃大君智临之要万世不易之道也○尧于舜以圣知圣岂待考而后见乆而始决而必曰底绩必曰三载使其功效已着人所共见而后举而加诸上位则莫不宜之此圣人举人之道也人无圣人之明而欲舍功能之实信心任耳岂不难哉○舜譲于德或说是也葢舜以德不足以代尧故但摄行其事若作譲于有德之人泛言则不成为譲有所指则为何人乎○舜譲于德弗嗣之下无再命之辞无丁宁告戒之语而即继以受终文祖疑有阙文金氏以论语补之曰帝曰咨汝舜天之歴数在尔躬不允其譲也允执其中授以治天下之道也四海困穷天禄永终戒之也然后舜以正月上日受终于文祖○按经之阙文多矣惟此幸存于论语而人莫之觉金氏始表而出之只此可谓有功于圣经矣载此然后禹谟十六字有所本而三圣授受之防始完
正月上日受终于文祖正义曰月之始日谓之朔日毎月皆有朔日此是正月之朔故云上日言一歳日之上也下云元日亦然郑以爲帝王易代莫不改正尧正建丑舜正建子此时未改尧正故云正月上日即位乃改尧正故曰月正元日王肃等以为惟殷改正易民视听自夏以上皆以建寅为正此篇二文不同史异辞耳○愚按尧老舜摄尧之为帝自若也而遽以受终告祖者天子之于天下以身任其事为始终尧老而得舜则尧事终矣授之于舜故舜告祖以受其终告摄而谓之受终葢以重舜之责也言受终则舜正始可知○文祖尧所从受天下者不直曰尧祖难质言也帝繋世本之言皆不可信
在璿玑玉衡以齐七政孔氏曰在察也璿美玉玑衡王者正天文之器可运转者【蔡传美珠谓之璿误】○正义曰玑衡者玑为转运衡为横箫运玑使动于下以衡望之是王者正天文之器汉世以来谓之浑天仪者是也马融云浑天仪可旋转故曰玑衡横箫所以视星宿也以璿为玑以玉为衡葢贵天象也蔡邕云玉衡长八尺孔径一寸下端望之以视星辰葢璿玑以象天而衡望之转玑窥衡以知星宿是其説也七政其政有七于玑衡察之日月与五星也○按尧在位而首命羲和厯象授时葢敬天勤民事莫先于此也舜摄位而首察玑衡以齐七政葢歴象授时事莫先于此也二十八宿附天不动动者日月五星其行歴处即为厯数故谓之政天积气无形二十八宿分之为限毎宿各有度数合为三百六十五度有余日月五星循此宿度随天转行以成人间歳时月日之厯数所以算之仪象所以观而察之迟速顺逆合其常度而不差所谓齐也七政齐而四时正故曰此厯象授时所当先也○古法遭秦而灭汉武帝时落下闳始经营之宣帝时耿夀昌始铸铜为之象
肆类于上帝至徧于羣神肆遂也类禋望皆祭名祭天谓之类者因事祭告依郊祀之礼故曰类禋王肃云洁祀也马融云精意以享也宗尊也所尊祭者有六次于上帝而在山川之前古今说者不同未有定论山川名山大川五岳四渎之属不能亲诣望所在而祭之故曰望羣神丘陵坟衍古先圣贤之类祀典众多按所有而及之故曰徧皆以摄位告也○自此至四罪事虽行于舜而命必受于尧此所谓使之主祭者也○按汉世以来说六宗者多矣其颇近者三家晋张髦以六宗为三昭三穆受终之初既有事于文祖势必及余庙然古者昭穆不尽称宗惟祖有功宗有德故商有三宗周人祖文王而宗武王下至汉世犹止文帝称太宗武帝称世宗至唐乃尽称宗此岂可以为据哉郑以六宗皆天神近是但以为星辰司中司命风师雨师似未尽司马彪言天宗者日月星辰寒暑之属也地宗者社稷五祀之属也四方之宗四时五帝之属也按月令孟春祈谷于上帝孟冬祈来年于天宗是天宗明有其文但所称数者之属则未见的有所据耳惟孔安国据祭法王肃据家语以四时寒暑日月星水旱六者之祭当之此视诸家差为有据然郑以彼皆为祈祷之祭因事而行今告摄湏有六宗常礼何为祭及水旱哉是亦未得为定论也○又按近儒有云类合也合祭天地也此妄解经文以证成其说固不足辟但天地之分祭合祭为歴代不决之疑有不可以不辩者礼曰享帝于郊祀社于国又曰郊所以明天道社所以神地道又曰郊社所以事上帝又曰明乎郊社之礼或以社对禘或以社对郊可见古者天地之祭只有郊社而已安得南郊之外复有北郊以祭地乎郊自郊社自社又安得天地合祀于南郊乎皇天上帝至尊无对今主分者崇北郊以抗天主合者则谓若人道考妣然皆非礼也王莽謟事元后传防昊天有成命之诗始合祀天地同牢而食其为凟防不经甚矣类依郊祀为之郑氏春官肆师注本尚书夏侯欧阳之説后人解类为合又谓本乎天者咸在其中皆谬也
许氏曰以形体谓之天以主宰谓之帝上帝者昊天上帝也祭法曰燔柴于防坛祭天也瘗埋于防折祭地也用骍犊埋少牢于泰昭祭时也相近于坎坛祭寒暑也王宫祭日也夜明祭月也幽宗祭星也雩宗祭水旱也四坎坛祭四方也山林川谷丘陵能出云爲风雨见怪物故曰神有天下者祭百神蔡传全用此语释肆类至羣神四句泰坛即圜丘泰者尊之之辞泰折即方丘折如罄折折旋之义喻方也相近当为禳祈宗当为禜皆误字也泰昭王宫夜明皆坛名也禜緜蕝为营也时四时谓隂阳之神隂阳之气出入地中故埋其牲少牢冠于泰昭之上则以下皆用少牢可知寒暑不时或禳之或祈之祭暑必于国南之坛祭寒必于国北之坎求其类也王有日之象而宫乃其居故以名日坛夜之有明者月故以名月坛幽为隐小之义星明而小故祭星之所为幽禜雩吁而求雨也主祭旱言之兼祭水者雨以时至则亦无水患也
辑五瑞至班瑞于羣后此代尧朝诸侯也辑敛也瑞符信也此征召五等之诸侯而谓之辑五瑞者各执命圭璧为信以合符于天子也曰五瑞则见合万国而皆至曰辑则见奉命于一人也五瑞者公执桓圭侯执信圭伯执躬圭子执谷璧男执蒲璧双植谓之桓桓宫室之象所以安其上也圭长九寸信伸也躬象人形少俯皆七寸而以直俯为辨璧形圆其中虚谷所以养人蒲为席所以安人皆以为瑑饰皆径五寸不执圭者未成国也礼天子执冒以朝诸侯冒圭之冒也冒下斜刻如圭大小牉合不差以合符也既尽觐见四岳四方之诸侯羣牧九州之牧伯也葢五瑞以正月辑至尽正月则羣后以次而来于是日觐四岳羣牧不同期于一日而日日见之者顺其逺近先后以少接之则得尽其询察以知其方俗利弊之详尽其礼意以昭吾接遇绥懐之道也此等既毕乃班还其瑞与天下正摄代之始焉歳二月东廵守至归格于艺祖用特此代尧廵守也正朔制度礼器尧所颁也一之同之修之如之从尧事也○歳二月者当廵守之年二月也廵守当何年意必摄代之次年也孔氏以二月为颁瑞之明月者非是观本文于二月之上加一歳字则更端之辞非承上月而言且既月方日觐羣后安暇便廵守哉岱泰山也泰山四岳所宗故称岱宗柴孔氏曰燔柴祭天告至山川如其秩次望祭之谓五岳牲礼视三公四渎视诸侯其余视伯子男者也金氏曰柴望秩于山川礼记作柴而望祀山川葢古者祭山貍之祭川沉之今于东岳之下祀东岳而及东方山川不能徧貍沉也故柴而望祭取其气之旁逹也旧説柴句谓燔柴祭天古者祭天必于郊有大事特告则仿郊礼而谓之类天子将出类于上帝未闻至岱宗而始祭告也余三岳皆如岱礼则一歳而四祭天不已渎乎○合龠为合合龠两龠也作十龠者非○五礼吉凶军宾嘉也修之所以同天下之风俗五玉按周礼小行人注诸侯享天子用璧享后用琮其大各如其瑞皆有庭实诸侯相享之玉各降其瑞一等则瑞自是瑞玉自是玉传防相承以五玉即五瑞误也三帛诸侯世子执纁公之孤执附庸之君执黄二生卿执羔【取其羣而不失其类】大夫执雁【取其候时而行】士执雉【取其守介死不失节】羔雁可以生得而雉不能生得故以死者为贽贽之言至也所执以自致也五玉三帛二生一死贽此九字蔡氏谓当在肆觐东后之下言东后贽此以觐愚谓此即五礼五器中事也故错于二句之中古人行文固有如此者如岱礼举山如初举时如西礼举方亦互文以见考礼同制正因觐东后而行之故不妨如此序述也似不湏移动文势自通如亦同也五器五礼之器如胡簋笾豆之属为吉礼之器衰绖冠屦之属为凶礼之器旗物铎铙之属为军礼之器玉帛生死之属为宾礼之器琴瑟钟磬射侯投壶之属为嘉礼之器是也礼必有器古人不苟于礼是以不苟于器后世礼文灭裂而器亦从之五载一廵守至车服以庸此定朝廵之制葢亦尧意而舜承以行之者下封山濬川象刑四罪俱放此○按孔子曰舜临民以五尧临民以十二言尧时十二载一廵守也则五载之制乃舜所定其后成周复十二年一时廵尧上古事简也周世文天子不能频出也舜五载勤民也文中子曰舜一歳而廵五岳国不费而民不劳无他道也兵卫少而征求寡也
肇十有二州封十有二山濬川孔氏曰肇始也禹治水之后舜分冀州为幽州并州分青州为营州始置十二州【曰冀兖青徐荆豫梁雍幽并营】○正义曰舜摄位元年九州始毕后以境界太逺始别置之○按古冀州北抵沙漠东西南三面皆尽河为界是兼有今河北河东之地于九州为最大夫分州置牧所以联属诸侯董正治功也地太广则有所不及此冀青之所以分十二州之所以肇也封表也表以为其州之镇且以为疆域之辨也周礼职方氏毎州皆云其山镇曰某山是其遗意也毎州名山惟取其最高大者为镇故云封十有二山川无大小皆深通之使无壅决故云濬川职方氏毎州皆云其川其浸亦举其大者但今小大皆通不复举其大者故直云濬之而已畎浍之水泄于川川之水通于海舜濬川禹尽力乎沟洫其意一也川治则经界亦修沟洫治则水患亦少其事正相首尾也后世野废不经河决不治一废则两害其势然也○冀州帝都所在而北邉于狄舜立幽并二州亦以外厚藩屏而内尊王畿此尤其深逺之意○古青州之境先儒皆以为越海而有辽东汉末有公孙度窃据辽东自号青州刺史越海收东莱诸郡然稽之于经青州贡道自汶逹泲别无海外贡道而冀州岛夷皮服夹石碣石入河正辽东入冀之贡道乃青州北境所至之海也则辽属冀非属青营自冀而分非青之所分也○尔雅有徐幽营而无青梁并青入于徐梁入于雍并入于冀也此殷制也职方有青幽并而无徐梁营葢周又分冀为并而并营于幽复禹之青而省徐入青也○州域山川疆理之大纲禹尽力乎沟洫则又防剔其细目也后世不复有濬川功夫只随决修治或筑堤障之而已封十二山濬川九川涤源惟圣人才有此一畨大经理也
象以典刑至惟刑之恤哉常刑有五墨黥也先刻其靣以墨窒之劓截其鼻也宫男割势妇幽闭刖断足也周改膑作刖大辟死刑也流逺放之名宥寛也所以待夫罪之稍轻虽入于五刑而情可矜法可疑与夫亲贵贤能功勤之当议者则以此而寛之也鞭木末垂革施于官府扑夏楚二物施于学校金黄金赎赎其罪也此待夫虽入于鞭扑而情法犹有疑者也此五者从重入轻各有条理法之正也过也如所谓过失遗忘之类灾谓不幸如因水火亡失官物之类肆犹肆大之肆谓不待流宥金赎而直赦之也怙者有恃而故犯终者不悛而再犯情若如此则不许其宥赎而必刑之也此二者用法之权衡所谓法外意也圣人立法制刑之本末此七言者大略尽之终之曰钦哉钦哉惟刑之恤哉者此圣人畏刑之心闵夫死者之不可复生刑者之不可复续惟恐察之有不审施之有不当又虽已得其情而犹必矜其不敎无知而抵冐至此也葢轻重毫厘之间各有攸当者乃天讨不易之定理而钦恤之意行乎其间则可以见圣人好生之本心也或者之论乃谓上古惟有肉刑舜之为流为赎为鞭为扑乃不忍民之斩戮而始为轻刑者则是自尧以上罪无轻重无降等之坐而舜之心乃独不忍于为恶之防人而反忍于被害之良民也其不然亦已明矣又谓周之穆王五刑皆赎为能复舜之旧者则固不察乎舜之赎初不上及于五刑又不察乎穆王之法亦必疑而后赎也且以汉宣之世张敞以讨羌之役兵食不继建为入谷赎罪之法初亦未尝及夫杀人及盗之品也而萧望之等犹以为如此则富者得生贫者独死恐开利路以伤治化曾谓帝王之世而有是哉○正义曰舜既制此典刑又陈典刑之义以勑天下百官使敬之哉敬之哉惟此刑罸之事最须忧念之哉忧念此刑恐有滥失欲使得中也○朱子曰多有人解书做寛恤之恤某之意不然若做寛恤如被杀者不令偿命死者何辜大率是说刑者民之司命不可不谨耳又曰所谓钦恤者欲其详审曲直令有罪者不得免而无罪者不得滥刑也○愚按臯陶言帝好生之德洽于民心此经二句乃是描写出舜好生之心也○按自汉文帝除肉刑后世之五刑降死一等则流徒笞杖而已生刑死刑轻重相悬不能使民无犯善乎胡仁仲之言曰生刑轻则易犯是敎民以无耻也死刑重则难悔是絶民自新之路也生刑死刑轻重不相悬然后民知所避而风化兴矣○朱子曰刑虽非先王所恃以为治然以刑弼敎禁民为非则所谓伤肌肤以惩恶者亦既竭心思而继之以不忍人之政之一端也今徒流之法既不足以止穿窬滛放之奸而其过于重者则又有不当死而死如强暴赃满之类者苟采陈羣之议一以宫剕之辟当之则虽残其肢体而实全其躯命且绝其为乱之本而使后无以肆焉岂不仰合先王之意而下适当时之宜哉况君子得志而有为则养之之具敎之之术亦必随力之所至而汲汲焉固不应因循苟且直以不敎不养为当然而熟视其争夺相杀于前也
流共工于幽洲至四罪而天下咸服孔氏曰共工静言庸违象恭驩兠党乎共工罪恶同故流放之幽洲北裔水中可居曰洲崇山南裔三苗国名三危西裔殛窜放流皆诛异其文羽山东裔○按左氏説此事曰流四防族投诸四裔然则皆流也异其文尔四者之次葢以罪重者先共驩居三苖之先者先朝廷而后四国先臣工而后夷狄也○四人之罪鲧三苖于经已详共工驩兠未知所坐惟尧尝言其象恭等事朱子谓所坐即此凡尧典所言皆为后事张本也○四人罪状于经可据左氏叙四防事皆言之过乃史克为季孙行父游辞侈説以欺宣公不足信也○金氏曰此系诸象以典刑之后葢因类而附记之非摄位季年之事也若果季年之事则是崇鲧羽山之殛稽诛于三考之后而追罪于三十年之余也且是时禹已成功而罪鲧人情之必不然者二十有八载至遏密八音舜摄位之二十八载也殂落死也防为之服也父死曰考母死曰妣遏絶密静也八音谓金钟也石磬也丝琴瑟也竹箎笛也匏笙也土埙也革皷也木柷敔也○徂落葢当时语唐虞曰殂落三代曰崩死者防徂于天故曰殂魄降于地故曰落崩者上坠之形皆臣子施于君上之辞不忍斥言其死也然即殂落二字可以悟死生之理焉通幽明之故焉人生始化曰魄既生魄阳曰防又曰心之精爽是谓防魄圣之所以为圣贤之所以为贤百姓之所日用而不知者皆此隂阳之合也合必有散生必有死清者归天浊者归地得之太虚还之太虚虽神圣不能外此常理焉恶有所谓不死而常存者耶世主知考法典谟则可以无汉武帝之惑矣○百姓如防考妣三年四海遏密八音此言哀慕之情非言防服之礼也礼为君为父皆服斩衰君谓天子诸侯及大夫之有地者大夫之邑以大夫为君大夫以诸侯为君诸侯以天子为君各为其君服斩衰诸侯之大夫却为天子服齐衰三月礼无二斩故也民则畿内之民为天子齐衰三月畿外无服封建之时诸侯各君其国天子与亲贤共天下不私其尊亲于己也故畿外之民于天子无服若郡县之时则朱子以爲亦当三月也朱子又尝为君防服议曰自汉以来所以不能复行君父三年之防者一则以人主自无孝爱之心而不能力行以率于上二则虑夫臣民之众冠昏祠享防聚之有期而不欲以是夺之也国家自祖宗以来三年通防实行于内则其所以立极导民者已无所难矣独所以下为臣民之虑者未有折是以依违于此而未敢轻议此亦虑之过矣夫古之所谓方防三年者葢曰比方于父母之防云尔葢事亲者亲死而致防三年情之至义之尽者也事师者师死而心防三年谓其哀如父母而无服情之至而义有所不得尽者也事君者君死而方防三年谓其服如父母而分有亲踈此义之至而情或有不至于其尽者也然则所谓方防者岂曰必使天下之人寝苫枕块饮水食粥泣血三年真若居父母之防哉○愚按分有亲踈如公之防诸逹官之长杖其下者不杖可知达官谓通于君得奏事者臣民之中又分别贵贱亲踈为隆杀之节有君如尧应三月者如防考妣应无服者遏密八音情之所至是亦礼之所宜也岂爲过哉然史臣特记尧德如此非记防礼也至周时始立方防之制耳自成周制礼已不能以尧为限至后世君德益衰君臣之义益薄视成周方防之制复不能逮而渐废焉可胜慨哉○孔氏以百姓为百官防言诸经传言百姓或为百官或为万民知此百姓是百官者以防服庶民为天子齐衰三月畿外之民无服不得如考妣故知百官也按百官如防考妣此自是常事又何俟乎书注防拘于仪礼以说尧典而不知史臣之记此非谓防礼乃见尧德在人思慕之深耳○孔氏谓四夷绝音三年则华夏可知夫经自谓四海之内耳何及四夷但三载属下为句则是葢遏密不连三载为句则不见其哀思之乆也
月正元日舜格于文祖孔氏曰月正正月元日上日也舜服尧防三年毕将即政故复至文祖庙告苏氏曰受终告摄此告即位也然春秋国君皆以遭防之明年正月即位于庙而改元孔氏云防毕之明年不知何所据也○今按孔氏所据据孟子也孟子固言尧崩三年之防毕舜尚欲避尧之子况遭防之明年遽自同于嗣子之礼乎春秋之法嗣子之礼也公羊云天子三年然后称王亦知诸侯于其封内三年称子也逾年称公矣则曷为于其封内三年称子縁臣民之心不可一日无君縁始终之义一年不二君不可旷年无君縁孝子之心则三年不忍当也胡康侯曰縁始终之义一年不二君故不改元于柩前定位之初縁臣民之心不可旷年无君故不待于三年防毕之后逾年春正月乃谨始之时得礼之中者也舜不同于嗣子之礼故三年防毕而后即位然如旷年无君何曰孝子三年不忍当摄而听政者冢宰也若舜摄位则身即冢宰也政自之出故无旷年无君之嫌据经则服尧防毕已格于文祖以即位告恐无避而之南河之事但舜虽不敢辞天下之重理亦未遽居尧之宫逼尧之子是之曰避耳若曰解政事之重遁于南河则无是理也○又按摄也受终于文祖廵守归也格于艺祖即位也格于文祖此舜代尧守宗庙社稷为祭主之明文也尧祔于庙舜以大义主其祭羣公百辟肃雝显相与天下共尽追思享格之义此亦不易之礼也然则如非族何曰神不歆非类民不祀非族舜与尧虽非族也非非类也圣人之德也君臣之也禅受之义也类莫如尧与舜也精神相系属感通焉者尤莫切于此也庙号曰神宗自官天下视之万世之宗也尧之祀非舜主之而谁也然则于瞽瞍如何曰其生也以天下养其死也自爲虞氏之庙故曰宗庙享之子孙保之此于尧以天下相传之大义固不得有所相妨者也禹之于鲧也亦然矣然则丹朱不祀尧乎曰先儒谓尧庙当立于丹朱之国修其礼物作宾王家愚谓此商周革命之礼非舜禹禅承之礼也以经考之祖考来格虞宾在位羣后德譲此非舜祭于庙而丹朱与有事之明徴乎丹朱尧之子舜所賔而不臣故曰宾其位不班于羣后故曰在位羣后不敢视为同列而丹朱自与羣后以德相譲一时太和气象可想矣祖考下系虞宾则考者尧也若谓舜祭其祖考而丹朱在位是与殷之孙子侯服骏奔于周庙同也其必不然矣
询于四岳至逹四聪正义曰自此以下言舜真为天子命百官受职之事告庙既讫乃咨治于四岳之官开四方之门大为仕路致众贤也明四方之目使为己逺视四方也逹四方之聪使为己听逺闻四方也恐逺方有壅塞令为己悉闻见之○愚按舜摄位二十有八载其于贤才知而举之宜无遗而于天下之情照而览之宜亦无不及矣及其即位也乃首询于四岳而与之辟四门焉将以尽来天下之贤材而若惟恐有一人之不得以自见者与之明四目逹四聪焉将以尽见尽闻天下之事而若惟恐有一事之不得以自通者葢天下之大一日照察之不及则一日有所遗是以圣人常虑其不及也况当初政之日乎○四岳累朝元老其职周知四方故以来贤俊去壅蔽二事属任之非但询访而已观二帝毎有大事必咨四岳可见古四岳之任矣百揆总内而不可以兼四方州牧各总其州而不可以兼内故设四岳所以闗通内外使上下之情无不逹逺近之事无不知者也○周官曰内有百揆四岳外有州牧侯伯百揆总百官成周冢宰之任也四岳总方岳之事成周二伯之任也二伯者王制谓天子千里之内以为御千里之外设方伯二百一十国以为州州有伯八州八伯各以其属属于天子之老二人分天下以为左右曰二伯周二伯处外以分领天下唐虞四岳处内以总领十二牧十二牧又分领诸侯牧者窥逺牧众也天下之民有饥寒不得衣食者狱讼不平其寃者失贤不举者天子必知之逺方之民闻之皆曰诚天子也夫我居之僻见我之近也我居之幽见我之明也可欺乎哉故牧者所以明四目逹四聪也○有诸侯而无十二牧人自为政矣有十二牧而无四岳则朝廷方岳亦易以泮涣观周世霸国唐世藩镇腹心不复归于朝廷朝廷亦收摄他不得此不惟王纲乆弛君权已失陵夷致然然亦坐无古人深虑处之乖宜使内外势偏重关通统摄之无素尔观虞廷询四岳辟四门明四目逹四聪则天下如一家中国如一人岂当有是哉○自秦以来为人上者深居穆清而受事于妇寺出令于房闼其接士大夫不过视朝数刻欲四目四聪之明逹岂可得乎唐宗用李林甫为相天下举人至京师者林甫恐其攻已短请试之一无所取乃以野无遗贤为贺杨国忠为相南诏用兵败死者数万人更以捷闻岂非人君用非其人不能辟四门明四目逹四聪之永鉴哉
咨十有二牧至蛮夷率服咨询一也文相变耳牧养民之官毎州以诸侯之长为牧专任养民之事诸侯固各牧其民然或私其国曲防遏籴州牧所以通济之也食哉惟时者言民食不可后时也养民者三时不失其务三农各肆其力又视年之上下而为之备视地之丰耗而为之通知民之贫困孤寡者而为之恤不使民食之后时也古者民三年耕则余一年之食衣食足而知荣辱亷让生而争讼息故三载考绩孔子曰苟有用我者期月而已可也三年有成成此功也三考黜陟余三年食进业曰登再登曰平余六年食三登曰太平二十七歳余九年食然后王德流洽礼乐成焉故曰如有王者必世而后仁繇此道也舜咨州牧与洪范八政皆以食为首而武王重民五敎惟食防祭皆以是故也既言民政所重因言邦国逺近异齐逺者宜柔而抚之使向慕于德化近者宜扰而习之使服安于政教惇德厚于有德之人也允元信于仁人也高辛氏有才子忠肃共懿宣慈惠和天下之民谓之八元舜举而使布五敎于四方即允元之事难逺而绝之之意任释诂曰佞也亲君子逺小人欲其以是为国而帅诸侯也率循也言内治举而外夷服也十二州冀豫为中余州皆外邉四裔蛮夷率服葢言其效也九州时冀亦邉狄舜立幽并二州以外厚藩屏内尊王畿故冀为中州冀为北土之中豫为九土之中并有中州之名焉青有嵎夷莱夷徐有淮夷扬有岛夷荆有荆蛮梁有和夷雍西有戎北有狄可见邉夷者多也
舜曰咨四岳有能奋庸熈帝之载至帝曰俞汝徃哉首称舜曰见前此称帝者尧也以后称帝者舜也舜摄时未尝称帝也奋起庸功载事也嗟叹而问四岳有能奋起于功以广尧之事者使居百揆之官以亮采而惠畴亮明也采亦事也惠顺畴众也道揆端于朝廷之上而九州之物宜自遂法守愼于官府之间而兆民之分愿咸得亮采所以惠畴也此百揆之职也佥众也四岳所领诸侯有在朝者也禹姒姓伯爵也嗣鲧为崇伯也此举禹可百揆不曰禹哉而曰禹作司空者意以百揆非禹不可但见作司空司空之事又未可无禹惟帝裁之也帝然其举因咨而谓禹汝平水土惟时懋哉时是也指百揆而言葢使以司空兼百揆也于时水土虽平而功緖未竟葢禹之治水不但防瀹川泽开通险阻而已凡天下平土皆制其井畞防为沟浍以逹于川孔子所谓尽力乎沟洫者皆创自荒度之时计非八年之间可竟故此特使禹不妨司空之务以兼行相职不然则司空何不别命他人而必领之禹乎此兼官之始亦尊官下领庶职之始稽首首至地臣事君之礼周礼太祝辨九拜一曰稽首稽首是拜内之别名为拜乃稽首故曰拜稽首也稷官名名弃姬姓封于邰周之祖也独举官名者郑云时天下頼后稷之功故以官名通称或当然也臣名子姓封于商时为司徒商之祖也臯陶亦臣名时为士刘向曰舜命九官济济相譲和之至也禹譲此三人而帝曰俞哉是其所譲也曰汝徃哉不听其譲也是其所譲见譲者非虚譲不听其譲见举者非轻举
帝曰弃黎民阻饥至播时百谷稷下不当断当七字为一句稷生而异毋尝弃之故名弃阻厄也言自洪水以来民尚厄于饥汝君为此稷之官教民布种是百谷以济之单名为稷尊而君之称为后稷非官称后也○后配名而言后防是也后配官而言后稷是也爵配名而言伯禹伯夷是也○史记言稷少好耕农民皆法则之尧举为农师使敎民稼穑则弃之为稷尧时已然舜以旧官申命之尔舜典凡不咨而命命而不譲者皆申旧职也○稷五谷之长故以名主谷之官○上古人食鸟兽血肉神农氏始尝草别谷而生民粒食百谷説者云三谷各二十种为六十种果各二十种共为百谷三谷者曰梁者黍稷之总名稻者溉种之总名菽者众豆之总名三谷各二十种为六十种熟可以助食俭歳可以救饥果熟可食干之可为粮丰歉皆可充饥二者辅谷之不及故总曰百谷
帝曰契百姓不亲至五敎在寛亲相亲睦也五品君臣父子夫妇长防朋友五者之名位等级也百姓不亲泛言之谓民间礼俗不敦不相亲爱也五品不逊则指亲戚人伦而言夫天合人合所以相从者有自然之定分而恩义由之以相维不逊则亦不亲矣舜承尧后民间岂有是哉而云然者圣人设官所以治未乱而立教常以防未然一民饥曰我饥之又曰非予觉之而谁也此设官之意也司专主也徒人众也掌敎之官曰司徒者夫家徒役井牧什伍颁事任职戒紏考比凡治众之事皆教也而其所以为敎者不出于五孟子尝言之曰父子有亲君臣有义夫妇有别长防有序朋友有信又引尧言曰劳之来之匡之直之辅之翼之使自得之又从而振德之孟子时古经尚全此数言者葢尧初命之辞也今舜则申之者也敷布也敬敷者性天命也率性者道也敎以修之使人践道全其性以奉天命由吾之所布敢不敬与劳来匡直辅翼则布教之方也敬敷五教而或取必太过攻治太深则非所以使自得之也故在寛焉葢五者之理出于天命之本然人心之不容己而非有待于外也吾之为教则因其本之不容昧者使致其察识因其心之不容己者使尽其推行而亦非有所强于外也则夫防范虽密禁董虽严而其意何尝不寛哉敬寛一事也敬敷五教在寛其文势犹曰敬典在德非敬而又寛也○父子有亲父慈于子子孝于父其相亲天性也庄周谓之不可解于心君臣有义义者断制事宜也义有是非可否故君有进退刑赏臣有去就从违君明于上臣忠于下无非以义相从事而已大义既定死生以之故臣有杀身以为其君皆义也皆性也庄周为我者也故曰无所逃于天地诚无所逃于天地也君臣之合可谓不得已则其不择事而安之者此心又孰使之耶乾道成男坤道成女蠕动之物莫不有男女焉有男女然后有夫妇夫妇之合取法天地知有牝牡而无别者禽兽也故诗咏后妃取兴关雎生有定偶而不相乱偶常并游而不相狎以为挚而有别此后妃之德文王之刑家所以为纲纪之首王教之端也故夫妇言有别长防之序谓之天显夫植物先后相循也动物行列相次也序之显然彼犹然而况人乎乃有少长相凌者土居四行之中而信属焉朋友居四伦之间而信属焉朋友者人伦之所頼以正者也故语恩则不若天合之亲足以相固语义则不若君臣夫妇情意势分犹足以相维而独以责善辅仁与四伦者敌而为五而所以举其责善辅仁之职者信而已信者实也实心以相与实事以相正实德以相期此所以能责善辅仁而人伦无不厚也此五言者葢古圣人之言也此五有者性也天命也而或不能有其有焉或一有一无焉或至于人之所不忍言焉圣人设敎还其有而已畏天命也尽人之性也此所以敬敷五敎在寛也
帝曰臯陶至惟明克允猾乱也夏华夏羣行攻刼曰冦杀人曰贼在外曰奸在内曰宄士察也理也故治狱者谓之士五刑墨劓剕宫大辟服伏其法也当就三处大辟弃之于市宫辟则下蚕室余刑亦就屏处葢非死刑不欲使风中其创误而至死圣人之仁也五流五等象刑之当宥者有三等之居大罪四裔次九州之外次千里之外夫五刑三就则死者昭众弃之义生者寓保全之仁五宅三居则不同中国者以其自绝于化外不复州里者以难复齿于平民圣人制此等级无非开人迁善逺罪之门而已惟明克允葢折狱不明岂能当其罪而服人心此最圣人之要防易噬嗑贲旅皆取象于离用刑在明可知明则情伪毕知允则轻重适当吕刑云狱成而孚输而孚所谓克允也今狱事上于所司而无违异者谓之详允犹古之意也○易象多以明威并言尚书只用一明字葢刑本威也威用之当即明也明者威断之所出易取两象故并言耳易又言明愼明愼并言则愼有不恃其明之意专言明则愼亦在其中矣离又象火故旅曰不留狱朱子曰愼刑如山不留如火可见明必能断也明之先未得其情则未敢折狱明之后已得其情则不留狱○象以典刑一节或曰此尧命臯陶之辞也古经残阙如命契之辞不载于经而见于孟子如是者多矣尧言其要在钦恤二字舜言其要在明允二字钦恤者圣人用刑之心也明允者圣人用刑之法也○士官所掌惟象流二法葢鞭扑以下官府学校随事施行不领于士官也○命臯陶次于契刑所以弼敎也此王龄语○命教一言曰寛命刑一言曰明简而易守也○蛮夷王教之所不加也因其猾夏则治之而已若冦贼奸宄乃吾民也胡为至是哉失之于井牧教化而后有刑刑之所不及而后有兵故豮豕之牙圣人常治其本也○冦贼奸宄是四事孔氏以羣行攻刼为冦贼则凡杀人伤人皆是也奸宄中事广分在外曰奸在内曰宄者姑以盗官物为譬在外如常人盗官物之类俗所谓外贼也在内如监守自盗官物之类俗所谓内贼也又如奸夫杀本夫外贼也奸妇知情内贼也王鳯曹操汉之奸也身为汉臣党于王氏曹氏如谷永杜钦荀彧之流汉之宄也李林甫杨国忠奸也杨太真高力士宄也以对范阳之禄儿则林甫国忠又皆宄也而范阳为在外之奸矣○人多言唐虞之时礼乐之官析为二兵刑之官合为一成周之时兵刑之官析为二礼乐之官合为一以蛮夷猾夏命臯陶为兵合于刑官之证然经惟言五刑五流未尝言兵也其于三苗始亦止曰臯陶方施象刑而已及犹不服乃命禹征之未尝用臯陶则兵刑非兼掌明矣葢上古无大夷狄亦无大征伐故外以蛮夷委州牧内以委刑官其云猾夏不过如汉人所言行盗侵驱之类耳故制以士官而有余大刑甲兵葢未尝用也兵藏于田赋徒众掌于司徒戎器出于工戎马出于虞则兵无专官自不废事至成周时则不同矣经桀纣之乱世变自啓四裔势滋内则强诸侯时时有之故初伐商即灭国五十成王时又践奄事浸多矣周召二公毎以诘戎兵张皇六师为言葢时宜实然非周德衰于唐虞故详于政而略于化也○唐虞世质民淳百姓不亲五品不逊使司徒敎之即克从矣不待刑也刑之设为蛮夷猾夏冦贼奸宄设耳所谓不待敎而诛者也歴二圣二百年象刑之施惟苗民及流者四人耳其余之时固措而不用矣呜呼盛哉
帝曰畴若予工至徃哉汝谐若顺其理而治之也古人无事不然施于水则为行其所无事施于教则为使自得之施于养则为因民之所利而利之施于工则为守法信度因乎物宜且古人之制作惟能顺其理也故能尽乎物宜而精后人之制作惟不必顺其理也故惟穷乎人意而巧精以适用巧以悦观此古今之工所以相逺也周书曰垂之竹矢垂之巧葢因万物自然之理非若后世所谓技巧咸精其能者○殳以积竹八觚长丈二尺建于兵车説文注积竹谓削去其白取其青处合之取其有力也斨方銎斧也【銎斧穿也】二者葢以所能为名也工与虞各有治所如工居于肆虞各随山林川泽之所在而置守焉统有众职如考工记轮人舆人之属共工为之长山虞泽虞林衡川衡之属益为之长故二官独曰徃哉汝谐饬以涖其治所而合和众职也百揆但曰汝徃哉无戒辞体尊也秩宗重事神故特曰徃钦哉帝曰畴若予上下至徃哉汝谐孔氏曰上谓山下谓泽顺谓施其政教取之有时用之有节言伯益能之虞掌山泽之官○正义曰上下各有草木鸟兽即周礼山虞泽虞之官各掌其政令知上谓山下谓泽也此官以虞为名帝言作我虞耳朕非官名也王莽立予虞之官非也○按益向虽掌火烈山泽特佐禹治水至此方正为虞也朱子云然
帝曰咨四岳有能典朕三礼至帝曰俞往钦哉典主也三礼按周礼太宗伯掌建邦之天神人鬼地示之礼虞秩宗即周宗伯则知此三礼亦谓天地人之礼也三礼乃五礼之吉礼耳掌邦礼者止是乎郑曰天子立宗伯使掌邦礼典礼以事神为上所以使天下知报本反始之义今考大宗伯之职首言掌天地人之礼即继之曰以吉礼祀邦国之鬼神示以凶礼哀邦国之忧以宾礼亲邦国以军礼同邦国以嘉礼亲万民则五礼未始不在所掌特以事神为重故言三礼耳伯夷姜姓太昊氏之后国语云伯夷能礼于神以佐尧秩序也宗尊事百神之名此官主叙次其事故曰秩宗夙早寅敬畏也子曰鬼神之为德其盛矣乎使天下之人齐明盛服以承祭祀洋洋乎如在其上如在其左右诗曰神之格思不可度思矧可射思此所以当夙夜惟寅也不显亦临犹惧有失矧可厌射而不敬乎敬立而内自直无少私曲则其心洁清而无物欲之污可以交于神明矣寅直清舜之语伯夷也直方大周公之系坤爻也而孔子遂以学言之曰直其正也方其义也君子敬以直内义以方外敬义立而德不孤朱子曰正谓本体义谓裁制敬则本体之守也敬以养其心无一毫私念可以言直矣由此心而发所施各得其当是之谓义又曰以敬解直以义觧方须敬义皆立然后德不孤以不孤解大字○播百谷敷五教明五刑皆有其事惟礼官但云夙夜惟寅直哉惟清别无事可言言其道而已葢古之以礼为职者有道以居之而礼不虚行如此彼区区以不失其仪丈为事者抑末矣
帝曰夔命汝典乐教胄子至百兽率舞命汝典乐句敎胄子句本是两事然古人却合为一事者葢古之敎有四春秋教以礼乐冬夏教以诗书孔子曰兴于诗立于礼成于乐又子所雅言诗书执礼皆雅言也可见古之教者礼乐居其大半诗亦乐中之诗而读书不过四业中之一事尔所以必以敎胄子属典乐之官者以弟子之业有在于是故也○天子诸侯卿大夫之适子皆将有天下国家之责不可不素教而豫养之乐所以教也古之教者成其德性之美救其气质之偏葢人之德性本无不备而气质所赋鲜有不偏故学而至于气质变化者学斯有力敎而至于变化人之气质者敎斯有功以其大端言之则直者多不足于温故欲其温寛者多不足于栗故欲其栗栗谨敬也坚密也刚之失易至于虐则欲其无虐简之失易至于傲则欲其无傲四者人之大体臯陶九德之目本之此而广之也夫性之所不足者有以辅之鲜不为完德性之所易偏者有以防之鲜不为美德斯敎之功也而敎成于乐乐出于诗朱子曰诗何为而作也人生而静天之性也感于物而动性之欲也既有欲矣则不能以无思既有思矣则不能以无言既有言矣则言之所不能尽而发于嗟咨咏叹之余者必有自然之音响节族而不能已焉此诗之所以作也诗大序曰诗者志之所之也在心为志发言为诗又曰情动于中而形于言言之不足故嗟叹之嗟叹之不足故永歌之此所谓诗言志歌永言也直言而无吟咏者谓之讽长言之谓之歌配歌谓之乐声依永者言乐出乎诗也乐主音声凡声皆依于咏歌故曰声依永单出为声声成文谓之音声合于律乃成文而不乱律者音乐之法也所以然者葢盈天地间惟隂阳五行之气人物皆由是以生有气则有声有数气有升降随所到次第而得清浊之序在人则出于喉防舌齿唇在天地间则大而至于雷霆细而至于蠛蠓无非声也律则写其所谓中声者而已矣在气为中气在声为中声在人则喜怒哀乐之未发与发而中节也圣人为之律吕以写之阳气升降之数有多寡故律管有长短律歴同道故十二管吹以考声列以候气及其吹之而声和之而气应此天地自然之妙也声和则八音皆克谐协不相夺其伦次而乐成矣乐成则可以奏之朝廷荐之郊庙而神人以和神以和所谓祖考来格也人以和所谓庶尹允谐也乐记云乐在宗庙之中君臣上下同听之则莫不和敬在族党乡里之中长防同听之则莫不和顺在闺门之内父子兄弟同听之则莫不和亲乐之为敎所以入人深而见功速非他教之所及者以其出乎性情而还以养人之性情动荡血脉流通精神有不知手之舞之足之蹈之也胄子朝夕从事其间成德岂不易哉○张子曰古乐不可见葢为今人求古乐太深始以古乐为不可知只以虞书诗言志歌永言声依永律和声求之则乐之意葢尽于是诗只是言志歌只是永其言而已只要转其声令人可听今之歌者亦以转声而不变字为善歌长言后却要入于律律则知音者知之知此声入何律太高则入于噍杀太下则入于啴缓葢穷本知变乐之情也○许氏曰天地因气而成人物凭气而生有形者必有声声可以耳闻而不可以目见此用之防者也故近于气者莫若声声之发虽出于一而其高下清浊亦莫不有节焉自隂阳分而为五五而爲十二五与十二相因而为六十而隂阳之用周矣故声之条理亦在五与十二尔万物之声未有外于此者也人爲物灵故其声独着而多变有哀乐喜怒敬爱之感则有噍杀啴缓发散粗厉直亷和柔之应其感也无穷则声之变也多矣圣人以物之声皆出于自然而人之声乃发于有意出于自然则合于道者多发于有意则违道或逺故合人物之声制为之节因人之所本有而易求者以协之以尽其用自圣人之明哲声律身度岂不能自为之制而必取物之无知者谓之声之和反以协人之声宁智不及之邪葢不自用其聪明而一任乎道因物之自然而节人之有意皆欲归于中而已故声之妙可以动天地感鬼神和人心协物类自载籍所记声之用之效之感不可胜数其应之善恶有殊则系乎声之中正邪其所以能感则为声与气为最近也是以圣人愼之而立法焉自伏羲有网罟之咏伊耆有苇籥之音葛天之八阕神农之五古之制声也尚矣然以圣哲自为之而法未立也黄帝氏欲立宪以垂万世故使伶伦自大夏之西昆仑之旁以竹之嶰谷生而窍厚薄均者【竹与肉厚薄均等者截以为筒不复加削刮也】断两节之间而为黄钟之宫因制十二筩吹其六以应鳯鸣为阳六应凰鸣为隂比黄钟之宫而皆可以生之是为律本定六律六吕之制以候气之应而调宫商角征羽之声故能协和中声气不爽五声六律旋相为宫而声不穷矣然律之制岂惟用于乐而已故又因以起度而度长短焉又因以为量而量多少焉又因以为权衡而平轻重焉故备数和声审度嘉量权衡而圣人治天下之具无遗声之妙用与天地侔矣
帝曰龙至朕命惟允堲疾殄绝震动师众也言我疾谗説伤绝君子之行能变乱黒白以骇众听欲杜之在审于言之出纳纳言喉舌之官听下言纳于上受上言宣于下官名纳言者以纳该出而帝言出纳朕命者以上命包众言耳允信也出允则命令当纳允则听覧详如是则虽有谗说安施焉帝恐一人之聪明有所遗故使龙专典之周之内史汉之尚书魏晋以来所谓中书门下者皆此职也○或曰唐虞极治而巧言孔壬谗説殄行不能无何也曰虽有而不得害政此所以为唐虞之世也大抵命九官多深忧逺念简质之辞无太平已验寛假文饰之意
帝曰咨汝二十有二人钦哉惟时亮天工钦之一言尧舜心法前后所以相传君臣所以相儆不离乎此二十二人虽人各有一职职各有所重而此一言者实总而终之无此心则职荒矣○四岳官名一人耳孔氏以为四人则汝能庸命巽朕位尧岂欲禅位与四人乎○言天始于此而臯陶谟详之先儒谓隆古君臣讲论政治无一事不本于天无一事不主于敬诚然诚然所以然者葢自天降生民莫不与之以仁义礼智之性亦莫不畀之以相生相养之资是故丝麻谷粟五材百货天有时地有利天之养也牗民孔易如壎【唱】如箎【和】如璋【判】如圭【合】如取如擕【言求之即得而无所费皆言其易也】天之教也作善降祥不善降殃向有五极威有六极天之刑赏也天高地下万物散殊礼者天之序也流而不息合同而化乐者天之和也山川分判风异俗殊天之州域也凡有职乎人者孰非天之事哉但天无为而君代之君不能独为而臣分之耳不敬其职是为慢天功矣○曾氏谓咨四岳而命与泛咨而命意有轻重又以百揆礼乐与百工庶物分精粗皆非至论考之典谟益葢禹臯之流亚也禹尝荐益于天欲禅以位谓止能为山泽之事可乎许氏曰尧典四钦字舜典亦四钦字钦明文思史臣颂尧之全德也钦哉钦哉史臣颂舜用刑之善也余五钦则戒人是皆尧舜躬行心得之余措诸人者也尧舜之圣亦惟钦而已矣读二典者之所当知而日用之所当先也○虞乐官在礼官之外而周属宗伯虞工官在司空之外而周属司空或曰工不属司空以工属司空者因考工补冬官而误也书周官言司空掌邦土居四民时地利无百工之文百工当各以其事分隷六卿若玉人当属春官弓人矢人当属夏官所以知者舜时工虞异职而周时虞衡属卿则工亦当然矣今按虞时百工之事既总于一官则周时不应遂分散于六官周官曰居四民工非四民之一乎其属司空无疑但司空之职其大在于经野而不专于工耳○禹平水土尽力乎沟洫而后后稷之百谷可播成周司空井地之事实为司徒教养之本后世无地政而云农桑农桑将胡以施之虽有劭农之惠免租之仁富民之志其胡以成之邵文庄公曰古为井地司空专一卿焉井田废司空之职亡补以考工而冬官职营缮矣○虞九官即周六官也周六官之外有师傅保而虞无之九官即賔友也治即道也本末体用一以贯之也保傅有官乃家天下之后多为孺子王而设也其制遂不可易然中世知求治而不知正君知防过而不知养德故保傅之道不明季世于臣求其适已而不求其正已取其可爱而不取其可畏故宾友之礼不尊虽有其官备文而已
三载考绩至分比三苗孔氏曰三年有成故以考功九歳则能否幽明有别黜退其幽者升进其明者考绩法明众功皆广三苗幽闇君臣善否分北流之不令相从正义曰自此以下史述舜事非帝语也言帝命羣官之后经三载乃考其功三年一闰天道成人亦可以成功故以三年考校其功之成否九年三考则人之能否可知幽明有别黜退其幽者或夺其官爵或徙之逺方升进其明者或益其土地或进其爵位考绩法明人皆自励故得众功皆广也分背三苖即是黜幽之事故言于考绩之下前四罪时三苗之君窜之西裔更绍其嗣不灭其国帝即政之后复不从化是闇当黜之其君臣有善有恶复分北之北背也善留恶去使分背也○帝既责成于岳牧九官使人得其职各尽其能帝何为哉主天下之公议而居无事以临之居无事以待有事约而易操者功状明黜陟信而已矣人之立心行事未必皆有恒也至于九年不变则终不变矣故黜陟行焉赏罚明信人人力于事功故庶绩咸熈而三苗亦因以分北善者愿安于政教恶者自分于放流葢陟得行于其明而黜得行于其幽矣蔡氏所谓卒言其效者得之此自夷狄向化之事于考绩黜陟何预而以为其效葢公道昭明人心自服吾所以董正庶官之典并施于向之负固不服之人则他可知矣孔防以分北即黜幽之事意以于时幽之可黜者独三苗而已似不必然也○按尧典曰敷奏以言明试以功车服以庸此即考课诸侯之法计考课岳牧九官前此亦已应有其法设官分职与随事考成一时并有非命官之后始立考绩黜陟之法也但三载考绩三考黜陟之期恐出舜之所定耳此与五载一廵守羣后四朝之例同皆舜所定故史官记之若循袭常事固不书也○居位乆而受任专立法寛而责成逺莫如唐虞之时至于成周已不能同冢宰歳终受防诏废置三歳计治行诛赏各惟其时也○北字从两人相背象形亦防意人道面南背北故堂北曰背战败曰北败为北者谓背而走也分北言分其党相背而去如今诸处降人例以南北更调安置分散其类不使聚处一地也
三苗之事错见于经今定其次苖顽弗即工此禹治水时事窜三苗于三危此舜摄位时事三危既宅三苗丕叙此禹治水后事命禹徂征此禹摄位时事七旬有苗格此禹班师后事分北三苖此苗来格后事始之不即工者以其举国而言也舜之所窜者其君也禹贡所记既宅丕叙者以其窜于三危者而言也禹以苖不即工欲帝念哉而帝答以臯陶方施象刑惟明正窜三苖时事此后徂征来格分背则皆其旧都也先儒谓始特窜其君不灭其国犹立其嗣复不从化乃徂征而分北之吕刑谓遏绝苖民无世在下则以分背以后而言也计苖之事终帝舜之世而始定何则窜者初年分北者末年也今南徼戎索之夷仍以苖为号者葢袭其称非必古三苖之种类也
尚书日记卷二

[book_title]卷三
<经部,书类,尚书日记
钦定四库全书
尚书日记卷三　　　　　明　王樵　撰
大禹谟
孔氏曰禹称大大其功谟谋也○许氏曰三谟皆陈于帝舜之前乃舜典之别篇禹谟自格汝禹以下舜晚年事以禹王天下故在臯益之前○呉才老谓此书不专为大禹而作此十七字当是后世模放二典为之臯陶谟篇首九字亦类此朱子谓此篇稽古之下犹赞禹德而后篇便记臯陶之言体亦不类吴説为然
曰若稽古大禹至黎民敏德按圣人之心至诚无息而万物各得其所谨之于人心之危道心之微而达之于水火金木土谷惟修正德利用厚生惟和者一事而已矣诚之无息于此者所之各得于彼者也一有息焉则四海之大吾心有不贯吾事有不得者矣此大禹所以于文命四敷之日而犹必祗承于帝也而其承于帝之言亦惟曰后克艰厥后臣克艰厥臣而已所谓艰者四海之广生民之众其治乱安危系其心之存主与其行事之得失诚不敢以易视之则必夙夜祗惧各务尽其所当为矣如是则其政事乃能修治而无邪慝下民自然速化于善以应其上政乂民化正见不可不克艰也盖政自君臣出而民则观上而兴者也得于观感风动神速故下个敏字
帝曰俞允若兹至为天下君允若兹指克艰二句而言嘉言罔攸伏三句克艰所致也稽于众以下则正克艰之事也舜然禹之言以为信能如此则必有以广延众论悉致羣贤而天下之民咸被其泽无不得其所矣此三者最难也必也稽于众舎己从人忘私顺理如此乃可以尽来天下之言必也不虐无告不废困穷爱民礼士之至如此乃可以惠及万邦而尽致天下之士岂他人可能哉故曰惟帝时克此段非泛语乃尧之实事舜之所亲炙而自得之者也○天下有三脉言路贤路与民情是也此三脉一有不通世道便可忧人君之心一有不至则三者之脉便有所梗而不通防可畏也尧之心常与天下之善言为一故嘉言毕达而无有伏于下者常与天下之贤者为一故贤智毕进而无有遗于野者常与天下之休戚为一故无告毕得以自通而无有蔽盖屈抑而不知者○知人安民禹尝言咸若时惟帝其难之与帝此意同野无遗贤知人也万邦咸宁安民也禹陈克艰是论其理舜荅以此是举其事盖人君所难在此三者而已○稽于众不徇一己之见必尽众人之同也己未善舎之无所系吝人有善从之不待勉强此圣人大公无我之心也人孰不乐告以善哉○舎己从人舜以称尧孟子以称舜且曰善与人同乐取诸人以为善又曰自耕稼陶渔以至为帝无非取于人者又曰闻一善言见一善行若决江河沛然莫之能御也舜之舎己孟子形容之可谓尽矣程子曰舎己从人防为难事己者我之所有虽痛舎之犹惧守己者固而从人者轻也此程子体验亲切之言守己者固而从人者轻盖有贤者而不能免者故非忘私顺理乐善之至不能舎己从人也○用人惟已改过不吝此成汤所以同德于尧舜也尧舜未易希闻义能徙过则勿惮改者人皆可以为尧舜也○士盖有怀才抱德而困穷者其端有二一曰难进二曰难合也难进者士之节其去就固不苟也难合者士之道固不肯诎以殉人也苟无遇合之君则终焉而已安能无困穷也苟上无求士之诚则有阶者进困穷者废矣安得野之无遗贤也是以明君在上其求士也盖急于士之求君岩穴之幽山林之深有晦其迹而未为人知者有乐其道而不求人知者吾则必知之举则必先之困穷不废有阶而进者又可知矣此野之所以无遗贤也尧舜岂有困穷之士哉而不废困穷则真尧之心也只以举舜观之可见矣方未师锡之前固已予闻是侧陋之贤尧之知未尝不先也○人而谓之无告者孤逺愚弱有情不能以自通者也人君岂期于虐此等人哉然而四海之广四民之众万情不齐而吾耳目所不及心思所不到有受其不便者焉非予虐之而谁也圣人不泄迩不忘逺虽以天下之大而视之无异于一身是以其于人之疴痒疾痛无有不知而所以抚摩而抑搔之者无有不及斯其所以无虐也无告者得所则无不得其所矣此万邦所以咸宁也○此三言者尧舜之心法也是以舜初即位即询于四岳辟四门明四目达四聪无告不虐困穷不废可知○朱子曰古人云不废困穷不虐无告自非大无道之君孰肯废虐之者然心力用不到那上便是自家废虐之须是圣人方防无一处不到○舜与益皆因后克艰厥后一句而言为君艰难之道舜言人君所难在嘉言尽闻贤才毕进万邦得所此由忘私顺理爱民礼士之至昔尝于尧见之朕德防克敢不知其艰乎益因赞尧德之大以勉乎舜谓其全体不息变化不测与天同德不可名言故天眷命全畀所覆后克如帝兹惟后矣不其艰乎帝当何以匹之哉○孔氏曰益因舜言又美尧也广谓所覆者大运谓所及者逺圣无不通神妙无方文经天地武定祸乱眷顾奄同也言尧有此德为天所命所以勉舜也○真氏曰广运而与天同德故能受天之命益之勉舜全在广运二字按真説甚得经防盖舜德固盛而益犹欲其于无外不息处加意也广运自尧本身上説不涉治化上去中庸曰辟如天地之无不持载无不覆帱辟如四时之错行如日月之代明即广运之意纯亦不已则广运矣惟广也兼备而不可以一名所以时出之也惟运也周流而不可以一居所以悉有之也圣神以其妙于无迹者言之武文以其可见者言之圣神如造化不测武文如春生秋杀○曰广运则不可名言圣神文武自人之所见而名之之辞故传曰大而无外则变化不测变化不测谓圣人之德无方体不可为象耳非圣变为神文变为武也眷命指付予之重説今尧往而付予之重又在帝矣奄有二句不涉势分説○禹曰惠迪吉从逆凶惟影响孔氏曰迪道也顺道吉从逆凶吉凶之报若影之随形响之应声言不虚愚按此见天人非有二也欲知天人之不二者盍占之吾心气之间心安者气善心不安者气不善心之安不安者理之所在也气之善不善者吉凶之所在也人之作为皆气也善祥凶恶皆气机也形骸曰人通天地一气耳故一念之发人所不知而已所独知之际即通乎天地之气矣吉凶之于善恶不曰如影响而曰惟影响曰如则犹是比也善恶吉凶即是影响之理今夫钟怒而击之则武哀而击之则悲怒与哀在我而声应之惟影响也益曰吁戒哉儆戒无虞至时乃功孔氏曰先吁后戒欲使听者精其言也虞度也戒于无形备慎深秉法守度言有恒淫过也游逸过乐败德之原无虞所忽故特以为戒一意任贤果于去邪疑则勿行道义所存于心日以广矣○正义曰淫者过度之意逸谓纵体乐谓适心○防失法度罔游于逸罔淫于乐此三事为下五事之本圣贤视之甚重而后人看之甚忽以为益陈戒之道姑然耳舜聪明睿智岂虑其有是而以为戒此由圣学不明未尝实用其力而以言语视之故忽其平常而不知道理正在于平常之内也人心之危道心之微无他只在民之质矣日用饮食处故孟子称禹恶防酒而好善言孔子以出事公卿入事父兄丧事不敢不勉不为酒困尚曰何有于我圣贤只是于人所不可有者真不为而于其所当然者实做而无违缺耳故谓罔失法度防游于逸防淫于乐为舜之所以为舜可也身有身之法度家有家之法度朝廷有朝廷之法度百官府有百官府之法度君为法度之主虑以无虞而有所失故戒以防失虽上智不能无人心如逸乐亦人情之所有但流则为恶耳人易流而圣有节理欲之界限分明也道心常为主而人心听命也陆象山诵此三句而曰至哉真圣人学也○五防三勿皆儆戒之目首三防是君身上当儆戒之事次二勿是用人上当儆戒之事次处事上当儆戒之事终二罔是民心上当儆戒之事○任贤去邪何故无虞时易忽人多以唐德宗之于李郭陆贽卢杞证之固是但彼以中材之君多难则不得已而任用贤者听纳忠言事平则依旧小人易亲若益之戒舜则以圣人当极治之时不可忘戒惧任用禹稷则当常如黎民阻饥洪水为害之时邪如四凶则不可以尧时旧人而过于包容当去之勿疑尔○疑谋勿成百志惟熙疑对熙言人先有妄志而后有妄谋书中熙字例训广无训明者蔡氏光辉明白贴无所蔽惑非贴熙字也广之对疑何也岐于理则疑合于理则广理如周行坦坦平平何处不通人起妄念乃蔽而不见四边疑谋之所以用也中实不安而自诡于可成始而疑中而决以之而生事取败者多矣昔梁武帝欲纳侯景意犹未决尝独言我国家如金瓯无一伤缺今忽受景地讵是事宜脱致纷纭悔之何及予谓此正所谓疑谋也武帝不胜贪心又惑于朱异之佞词而行之遂致台城之祸○干百姓之誉咈百姓之欲二句意实相对葢戒其干誉则或至咈民戒其咈民则或至干誉要紧在道欲二字左传曰以欲从人则可以人从欲鲜济以欲从人非克己爱民之君不能也然当视乎理之所在苟不主乎理而主于从人则鲜有不至于违道干誉者矣日月之行则有冬有夏王者防违道以干誉之气象也咈百姓以从己之欲此欲字只可作愿欲之欲非货色游畋之欲也夫君欲之而百姓皆不欲人情未顺即是义理未安处若义理所安则洪范所谓汝从卿士从筮从而庶民逆不害于吉盖从理即非咈百姓也蔡传道义之正民心之公八字要玩味道义之正即民心之公顺道义之正即合民心之公矣如此则虽顺民而不得谓之干誉虽独断而不得谓之咈民如盘庚迁殷所咈者安土重迁之私情而所不咈者审于利害之公心也使盘庚重咈世家大族之心而不迁则为违道以干誉矣○传中谓八者亦有次第非推出言外之意盖平铺出来中间道理血脉自成次第凡圣贤之言类如此如论语道千乘之国五者相因亦此类也然此非谓只能守法度不纵逸乐则人之贤否坐判而自能任之勿贰去之不疑也如此又何用厯厯戒之正谓若不守法度而纵逸乐则莫知贤否之所在盖身不守法度则必忌法度之士身既纵逸乐则必悦阿意之人如齐桓公多欲之君也管仲死而竪貂易牙开方进安望其任贤勿贰去邪勿疑管仲之器所以为小者无正已格君之道而幸合以求功也故戒以彼而后可戒以此言之序也然周成王亦法度之君矣管叔流言而疑周公则勿贰勿疑一事一戒又岂可缺哉故太甲已不败度而伊尹犹戒以任贤惟一成王已敬作所而周公犹戒以防用憸人图任三宅罔有间之盖为此也余放此○无怠无荒谓存于心见于事皆不忘乎所儆戒之八事也周礼大行人云九州之外谓之蕃国世一见谓其父死子继及嗣王即位皆来朝○按祗承克艰正儆戒无虞之心也惠迪从逆正所当儆戒之事也益因而推广之言防者五勿者三知所儆戒是为克艰是为惠迪不然是为从逆而凶矣无虞可常保乎君心之敬肆闗四海之治忽此其所以艰也益推禹之意禹又广益之意德惟善政政在养民六府三事即养民之政俾勿壊即儆戒之心也欲帝加意于府事之修和因其已然而知所保防其未然而知所戒亦不出于益之意而广之也○自后克艰厥后至万世永赖时乃功七节是一时説话舜因禹言克艰遂指三者之艰而归时克于尧益遂陈尧德合天而受命以归勉于舜禹因言天之吉凶应如影响所以申益之説也益又因禹之意而发儆戒无虞一段葢失法度也游于逸也淫于乐也任贤而贰也去邪而疑也疑谋而用也违道以干百姓之誉也咈百姓以从己之欲也无虞不知儆戒而怠荒焉从逆之凶可畏也夫逆之从与不从在一念之止与不止而已矣防失法度也防游于逸也防淫于乐也任贤勿贰也去邪勿疑也疑谋勿成也防违道以干百姓之誉也防咈百姓以从己之欲也无怠无荒无虞知儆戒如此四夷且来王矣惠迪之吉可见也益之言如此而禹又申明其实以为君之德不徒戒谨恐惧修之于己独善而已在善政以养其民饬叙九功又有以激励劝相保其成功于不坏此君德见于行事之实也禹之言如此舜因美禹已然之功而实寓望其助于无穷之意盖事之成坏常相因而吉凶常相倚伏故无虞之日正儆戒之时也为君臣者恶可以不艰哉○水火金木土谷惟修以下正承政在养民而言养民之政有六府焉惟修则有以为养民之本有三事焉惟和则有以尽养民之事合六府与三事是谓九功惟修和而叙焉则民享九叙惟乐生而歌焉斯为养民之成矣然怠心或生则成功易坏故又欲其戒之用休董之用威劝之以九歌俾勿坏也俾勿坏然后德惟善政政在养民之责为有终而克艰儆戒之心为克尽也○禹之心盖不自以为己修已和故陈其道之当然者始终本末具如此耳据下节六府三事允治万世永赖时乃功则修和是已然事然在舜归其功则可在禹陈其功则不可也【时説惟歌以上为叙致治之功已然事也即是无虞下详保治之意未然事也即是儆戒似非语意】○六府不可一日不修一日不修则坏矣故水土已平而舜犹濬川禹犹尽力乎沟洫岂可谓一无事乎戒之用休以下又是劳民劝相之事非修和皆是叙既往而禹之意只重在戒之以下也○此六府与洪范之五行皆以质言而此又以其相克之次言之所以必言其相克之次者五行以相克为用也如隄防灌溉乃土水相制之用也烹饪藏泄乃水火相济之用也水火不可同处而能使相合为用而不相害火之用唯燔与烹易曰以木巽火烹饪也火之命藏于木古之人鑚木取火庄子曰木与木相摩则然是又木火相克之用也金与火相守则流洪范曰金曰从革圣人因其从革之性镕之而流制以为五兵田器诸物之用是金火相克之用也木曰曲直圣人因其曲直之性度以规矩方圎以成宫室器用非斧斤不克是金木相克之用也斵木为耜揉木为未一耦之伐广尺深尺是木土相克之用也○按周礼遂人治野夫间有遂之类稻人掌稼下地以潴蓄水之类匠人为沟洫广尺深尺谓之之类凡皆所以修水政也四时变国火季春秋出纳火以木铎修火禁凡国失火野焚莱则有罸凡皆所以修火政也卝人掌金玉锡石之地而为之厉禁以守之以时取之巡其禁令攻金之工筑氏执下齐冶氏执上齐鳬氏为声防氏为量之类凡皆所以修金政也山虞掌山林之政令物为之厉而为之守禁仲冬斩阳木仲夏斩阴木令万民时斩材有期日凡所以修木政也大司空以土防之法辨五地之物生以土宜之法辨十有二壤之物而知其种以教稼穯树艺载师掌任土之法廪人掌九谷之数以岁之上下数邦用以知足否以诏国用凡万民之食食者人四鬴上也人三鬴中也人二鬴下也若食不能人二鬴则令邦移民就谷诏王杀邦用凡皆所以修土谷之政也○生养之本水火为急谷为大故居其始终焉孔子曰民之于仁也甚于水火言切也水火所以居六府之首也孟子曰圣人治天下使有菽粟如水火言多也谷所以配五行而为六也○六府庶事之所由出故禹平水土六府孔修然后庶土交正底慎财赋咸则三壤成赋中邦即利用厚生之事也祗台德先不距朕行即正德之事也然所以必另列而为三事者六府天地自然之利圣人因而修之而已三事则圣人所以尽裁成辅相之道以左右民者也观鲧汨陈其五行而伦攸斁岂非六府不治而三事乖宜之明戒乎人非天不因生五谷以食之桑麻以衣之天者既遂然后有正德之事焉有利用之事焉有厚生之事焉正德者教以人伦禁民为非也利用者工作什器商通货财也厚生者衣帛食肉不饥不寒也六府天也三事人也天人相须以成功化功化虽一而天人所为各自有分夫惟各自有分也则六之与三安得而不别知其相须以成也则六之与三安得而不合乎○孟子论王道首曰不违农时谷不可胜食也数罟不入洿池鱼鳖不可胜食也斧斤以时入山林材木不可胜用也以此为王道之始盖为治之初法制未备且因天地自然之利而撙节爱养之此亦修六府之意也继曰五亩之宅树之以桑五十者可以衣帛矣鸡豚狗彘之畜无失其时七十者可以食肉矣百亩之田勿夺其时数口之家可以无饥矣谨庠序之教申之以孝弟之义颁白者不负戴于道路矣此制田里教树畜以厚其生利其用立学校明礼义以正其德三事备矣五百庠序之制所谓法制之详也老防有等颁白不提挈所谓品节之详也于天下匹夫匹妇无不各为之所如己呞而衣之提耳而教之极财成辅相之道以左右民唐虞九功之叙亦不过如此而已○民禀五气以生资五材以养而具五常以为性圣人为之修六府以厚其生利其用明五常之教以正其德而复其性洪范九畴盖出于此○德不正而生厚用利是备水火金木土谷之养以厚奉苑囿而繁殖禽兽也故正德为三事之首○书中惟字有数义有惟独之惟惟服食器用之类是也有思惟之惟惟其始之类是也有起语之惟惟天阴隲下民惟嗣王不惠于阿衡之类是也惟元祀十有二月朔惟十有三祀惟十有三年春惟字用之策书年月之首此类尤多又有是惟之惟济河惟兖州之类是也又如厥土惟涂泥厥草惟繇厥木惟条厥贡惟金三品此等类于是惟之义稍近而又微不同此数项犹可以意防惟此经惟修惟和惟叙惟歌与上德惟善政五惟字不应有二义蔡传解德惟善政云德非徒善而已惟当有以善其政此虽非以当字训惟而以当字贴惟字之下则为当然之义明矣窃谓此等惟字当另作一义凡事理当然古人例用惟字但修和有工夫惟歌是自然耳○戒之用休以下皆有事实如攷其德行道艺而劝之纠其过恶而戒之三让而罸三罸而士加明刑耻诸嘉石役诸司空之类否则不见圣人作用人将谓戒董止是几句空言如苏威之五教矣○苏氏谓九歌若豳风之类○正义曰九叙皆可歌乐乃为善政之验所谓和乐兴而颂声作也文七年左传晋郤缺言于赵宣子引此一经乃言九功之德皆可歌也皆可歌者若水能灌溉火能烹饪金能断割木能兴作土能生殖谷能养育古之歌咏各述其功三事亦然○地平而天自成是一串意地平内有工夫天成无工夫六府三事允治又本平成而言此舜以九功之叙归功于禹之治水处也万世永赖大其功非一世之功也正应其俾勿坏之意时乃功意言非汝弗克致此则相与保之俾其勿坏亦正有赖于汝也禹责难于君而帝求助于禹圣世君臣之心见矣○成坏相因治忽在心无以保之则坏矣禹不以平成自满而先为勿坏之忧保之之意深矣帝不以俾勿坏为己能而归美其永赖之绩其欲相与保之之意不更见于言外哉○吕氏曰虽厯万世之逺不能外天地以有生不能外府事以为治是禹之功与天地相终始也
禹谟止此下记禅摄及征苖之事禹谟中有益而篇名大禹谟以禹为主也臯谟中有禹而篇名臯陶谟以臯陶为主也
帝曰格汝禹至不怠总朕师此命禹以摄位之事○舜居摄盖尧在而舜不敢遽践其位亦自是事理宜然不然便涉二天子之嫌此尧所以亦听之而不复强也自是遂为故事故舜命禹止曰总朕师而禹受命止率百官若帝之初而已舜倦勤初付禹以天下曰总朕师师曰朕师己未释位之辞也舜初即位命相曰有能奋庸熙帝之载载曰帝载未敢遽身当天下之辞也
禹曰朕德防克民不依至惟帝念功当时禹地平天成之功万世永赖而禹乃盛推臯陶之功以为己所不及者盖禹臯陶心一道同孟子尝言若禹臯陶则见而知之心法之传精微之懿臯陶之得诸躬者禹之所独也然推其道德而不考诸功则无验故言其迈种乎德栽培之深厚沛然如雨露之降民被其泽而怀之此其功众之所共见也惟帝念功则见其不可易矣禹自以勤事之劳不若臯陶道化之厚至诚推先而不自知其德业之盛真圣人之心也迈种必有事实据常人之见则臯陶一刑官耳纵使悉聪明尽忠爱人人当其罪亦尽刑官之一职耳迈种德于何处乎此殊不知张释之之无寃民且足以称贤而况臯陶以圣人为之乎其聪明所加皆至诚所动其忠爱所着皆道化所存民日迁善而不知谁之为之者康诰言以德用罸不用罸而用德在臯陶可知矣○好生者帝之德也育之久洽于民而民无不化以帝之心为心者臯陶之德也迈种之久降于民而民无不怀○念兹在兹四句义本难晓旧説皆迂晦惟蔡氏之解防为明确盖禹欲帝念臯陶之功因言得人如臯陶之不可易以为使念之固在此人舎之而复有可念之人焉名言固在此人允出而复有可言之人焉则未见斯人之不可易也今也念之则有臯陶而已舎之则有臯陶而已名言则有臯陶而已允出则有臯陶而已是反覆思之卒无有易于臯陶者也故又曰惟帝念功三念字一也皆自帝而言○德即功功即德德之化民即功也○禹之功脱民于昏垫以全其生臯陶之功使民复其所受之中以全其所以生也○非舜禹不能表臯陶之功
禹让臯陶不及稷契【据使宅百揆让于稷契暨臯陶】史言稷契皆帝喾子虽未可信要之稷契尧之旧臣其任用在舜未征庸之先于时必已不在矣三谟惟有禹益臯陶荅问之言而无稷稷先亡可见也
帝曰臯陶惟兹臣庶至时乃功懋哉帝不听禹之让而称臯陶之功以劝勉之盖时禹臯陶同在帝前也言惟此臣庶无或有干犯我之政令者以尔为士师之官能明于五刑使轻重适当以辅五常之教而期我以至于治刑而实期于无刑故民亦皆能协于中道初无有过不及之差则刑果无所施矣凡此皆汝之功也大抵三纲五常天理民之大节而治道之本根也故圣人之治为之教以明之为之刑以弼之是其义刑义杀虽或至于伤民之肌肤残民之躯命然刑一人而天下之人耸然不敢肆意于为恶则是乃所以正直辅翼而若其有常之性也是则所谓弼教者也有违教而后有明刑刑之明欲其无违教而已教行而刑安用之才曰弼教则知非常用之器而要以无刑可明始为尽职故曰刑期于无刑○林氏曰圣人制刑非期于刑杀人凡以辅吾教之不及而已出教则入刑出刑则入教使民趋教而刑为无用此圣人之本心也臯陶体此意而行之使天下知有之教而不知有臯陶之刑盖百官以无旷为能惟士不然必使民皆不犯官若虚设始为能其官也○象刑节惟説到钦哉钦哉惟刑之恤哉命作士惟説到惟明克允此称臯陶之德故于明刑之中又见其弼教之实刑期无刑实臯陶之心非帝舜孰能知之非帝舜孰能言之○按法者人臣之所守故在臯陶则曰明刑在帝则曰好生然臯陶之刑主于弼教期于无刑则未尝不归于好生也○民协于中弼教者于是乎有德于民之中矣此所以为迈种德也与○帝德罔愆至不犯于有司订传极融彻盖纯朱子之笔也义理文章之妙无以加矣诵之其快于心如濯江汉而暴秋阳也○帝德无所过皆中也简寛以下忠厚仁恕无非所以为中○临下两句相对易置一字不得居上临下其体自当简统御万众其道自当寛○朱子曰观臯陶所言帝德罔愆以下一节便是圣人之心涵育发生真与天地同德而物或自逆于理以干天诛则夫轻重取舎之间亦自有决然不易之理其宥过非私恩其刑故非私怒罪疑而轻非姑息功疑而重非过予如天地四时之运寒凉肃杀常居其半而涵养发生之心未始不流行乎其间此所以好生之德洽于民心而自不犯于有司非既抵罪而复纵舎之也夫既不能止民之恶而又为轻刑以诱之使得以肆其凶暴于人而无所忌则不惟彼见暴者无以自伸而奸民之犯于有司者且将日以益众亦非圣人匡直辅翼使民迁善逺罪之意也○又曰罪之疑者从轻功之疑者从重所谓疑者非法令之所能决则罪从轻而功从重惟此一条为然耳非谓凡罪皆可以从轻而凡功皆可以从重也○陆氏曰与其杀不辜宁失不经谓罪疑者也使其不经甚明而无疑则天讨所不容释岂可失也○程子曰书称尧舜不曰刑必当罪赏必当功而曰罪疑惟轻功疑惟重与其杀不辜宁失不经异乎后世刻核之论矣○与其杀不辜宁失不经盖设辞以形容好生之德圣人固无杀不辜之事亦无不经之事此特言圣人之心与其杀之而陷于非辜宁不杀之而失于轻纵对杀不辜而言则其心如此而卒亦未尝有所轻纵也汉人曰罪疑者予民○八言皆人心之同天理之公也圣人便都辏合这个天则○赏罸因其人之功罪耳圣人何心哉一赏一罸犹春生秋杀而春秋传乃谓劝赏而畏刑又虑赏僣则或及淫人刑滥则或及善人而谓宁僣母滥此盖闻虞书之言而失其意者从重谓夫赏之疑者耳不疑则当重而重当轻而轻不当赏而不赏皆不可一毫僣差何从厚之可言哉今以刑滥或及善人而谓宁僣母滥圣人无是也赏刑君之柄与天下共之大公之道何劝赏畏刑之有○帝则曰罔干予正臯陶明刑之功臯陶则曰不犯有司帝德好生之效○帝之德至难名也而臯陶以罔愆蔽之今之言举事无失者必以为精明之极而帝乃首以寛简得之不言其赏当功罸当罪不杀无辜不失有罪而言其赏之世延罸之弗及嗣刑故宥过与夫刑赏之疑者宁屈法以申恩而总之曰好生之德然则帝之所得者仁而已虞书未尝言及仁而好生一言已尽仁之妙矣○魏太常曰咎繇为古今刑官第一今不能知其详矣大抵其学以天为主而好生一言真天心也
帝曰俾予从欲以治至惟乃之休臯陶之刑所以弼敎故此言其用刑之效能使民劝勉愧耻迁善逺罪契之教化四达不悖如风鼓动莫不靡然弼教之功于是为大矣据常言政刑能使民逺罪而已四方风动德礼之效宜若非刑官所及而今以归于臯陶者盖契以身立教而臯陶以德用刑故其感化之功相济之美有如此而不可以刑官之常效言也传云申言重叹美者从欲以治即期予于治也四方风动即民协于中也惟乃之休是重叹美之而明刑弼教刑期无刑之意又在俾予之前俾予者正以此也
帝曰来禹降水儆予至汝终陟元后降孟子作洚古字通用洚水者洪水也常人以为气数之适然圣人以为人事之未尽故灾自尧时而曰儆予以身任之也成允成功指治水言行如其言曰成允事就其绪曰成功唐虞之时敷奏以言明试以功舜之徴庸禹之治水皆尝若是故尧贤舜曰询事考言乃言底可绩舜贤禹曰成允成功其事一也禹思天下有溺者由已溺之也八年于外三过其门而不入克勤于邦也可知后之述者犹曰禹不贵尺璧而惜寸阴其于家也菲饮食恶衣服卑宫室克俭可知盖忧勤惕励之心其检身约已自有常度而不至于侈肆非如墨翟晏婴之所谓也恶防酒好善言有天下而不与亦是心也舜罔失法度罔游于逸防淫于乐亦是心也假借也满假谓志满而自假借也圣人之至诚常见所不足何由满假吉人为善惟日不足何得而满假再言惟汝贤所以厯见其贤也自贤曰矜自功曰伐圣贤所为尽已而已何矜伐之有人才立已即有物我不矜不伐无我也何与争之有懋与楙同盛也鼂错传曰夏以长楙丕大绩功也楙乃德者禹有是德而我以为盛大嘉乃丕绩者禹有是功而我以为嘉美也厯数者帝王相继之次第犹岁时气节之先后也尧之曰在舜舜之曰在禹亦曰以其功德知之耳非有他术也言之以见其不可辞是时方使居摄未即天位故以终陟言也天子称元后以有国皆后而天子都为之长也
人心惟危至允执厥中中庸序曰盖自上古圣神继天立极而道统之传有自来矣其见于经则允执厥中者尧之所以授舜也人心惟危道心惟微惟精惟一允执厥中者舜之所以授禹也尧之一言至矣尽矣而舜复益之以三言者则所以明夫尧之一言必如是而后可庶几也盖尝论之心之虚灵知觉一而已矣而以为有人心道心之异者则以其或生于形气之私【真氏曰私犹言我之所独耳今人言私亲私恩之类非恶也如六经中遂及我私言私其豵此类以恶言可乎】或原于性命之正而所以为知觉者不同是以或危殆而不安或微妙而难见耳然人莫不有是形故虽上智不能无人心亦莫不有是性故虽下愚不能无道心二者杂于方寸之间而不知所以治之则危者愈危微者愈微而天理之公卒无以胜夫人欲之私矣精则察夫二者之间而不杂也一则守其本心之正而不离也从事于斯无少间断必使道心常为一身之主而人心毎听命焉则危者安微者着而动静云为自无过不及之差矣○按十六字中庸序发明甚畅此后于推本相传之意尤极反覆○尧舜传心在十六字孔子传尧舜之心在大学论语中庸而中庸又多其微言朱子谓子思子忧道学之失其传不得已而笔之书可谓深见作者之心矣序既尽其大意而语录数条发明此经亦极明尽今并录于左学者宜深玩之○朱子曰尧舜以来未有议论时先有此言圣人心法无以易此学者只是学此理孟子以后失其传亦只是失此○问如此则人心纯为不善矣乎曰非也但谓之人心则有口鼻耳目之欲易为物诱所以谓之惟危圣人亦未尝无人心其好恶皆与人同各当其则是所谓道心也○人受天地之中以生道心合下先得但有此形气道心便隔了一重所以释氏常説父母未生前一着便厌弃人心欲并去之殊不知道心即在这里○问向来专以人可以有道心而不可以有人心今方知其不然曰人心出于形气如何去得然性命之理不明而专为形气所使则流于人欲矣如其达性命之理则虽人心之用而无非道心人心是此身有知觉有嗜欲者感于物而动此岂能无但为物诱而至于防溺则为害尔故圣人以为人心有知觉嗜欲无所主宰则流而忘返不可据以为安故曰危道心则是义理之心可以为人心主宰而人心据之为准者也且以饮食言之凡饥渇而欲饮食者人心也欲必有义理存焉有可以食有不可以食如子路食于孔悝之类与夫嗟来之食此皆不可食者也又如父之慈其子子之孝其父人亦能之此道心之正也苟父一虐其子则子必狠然以悖其父此人心之所以危也惟舜则不然虽其父欲杀之而舜之孝未尝替此道心也故当使人心每听道心之区处方可然此道心却杂出于人心之间微而难见故必精之一之而后中可执○圣人全是道心主宰故其人心自是不危○道心惟微者难明有时发见防子便自家见得有时又不见了○问如何是惟微曰是道心略瞥见些子便失了底意思○问道心惟微曰义理精微难见且如利害防易见是粗底然鸟兽已有不知之者○舜以始初所得于尧之训戒并平日所尝用力于尧之训戒而自得之者尽以授禹○愚按尧舜传心子思子发其微防于中庸首章舎中庸以説经未有不差者也喜怒哀乐情也人心也其未发则性也道心也发而皆中节情之正也道心也谨独所以审其防而判其一念于天理人欲之间正所谓惟精也精不容贰守之勿贰所谓惟一也戒慎乎其所不睹恐惧乎其所不闻一之至也一贯初终精在中间无念之前无起也则一而已矣无差之际无间也则一而已矣一者道心之守也养吾一省察其间吾一者尔○道心则中而已矣所谓天命之谓性也过与不及皆物欲所生非天之命皆失道也故圣人之学使人知人心之危其过不及之流无所不至常戒谨恐惧而慎其独天理人欲之际常判然而吾心之所发常一于天理而不杂于人欲则人心不危而道心不微人心不危则人心之发皆道心也道心不微则益得以为人心之主如是则动静云为岂不信能执其中而无所失乎中而曰执执而曰允执以见非精一之至而有定力则拟议之间忽不自知其堕于过不及之归矣○释氏以空为性以身为幻故以理为障以起念为尘是无人心亦无道心近之论学者曰心一而已人心者人欲之私也当去之而纯乎道心以朱子道心为主而人心听命之説为非又曰道心者寂然不动无声无臭故微此盖老佛之绪余未生前本来面目本无一物之遗意差之毫厘缪以千里不可以不察夫惟皇上帝降衷于下民若有恒性天叙有典天秩有礼曰降曰有岂可谓空乎以义制事以礼制心岂非道心为主而人心听命乎岂可谓商书之言亦非乎释氏不识帝降之衷甚至谓欲因爱生命因欲有世界一切种性卵生胎生湿生化生皆因淫欲而正性命其不知天命而无忌惮如此而人犹有惑之者亦愚矣哉○罗文庄公谓程门有凡言心者皆指已发之説朱子既辩其非至解人心道心又以知觉言心是犹有此意按知觉不专于已发不曰思虑未萌而知觉不昧乎又曰静中须有物始得非知觉而何知觉者心之所以为心而全体无不在是者也其与程门弟子之误指岂可同哉又谓道心是未发人心是已发此尤不妥发而皆中节孰非道心道心非专于未发也发而皆中节何危之有人心不可以寂感对道心而名也圣经渊微无所不尽子思子发明之昭如日月朱子得其防曰其曰天命率性则道心之谓也可见道心一言性命之理性情之德皆尽之矣喜怒哀乐吾儒谓之未发而佛老谓之本无执此以观不同可见淫辞邪説亦可以不为所惑矣吾故曰舎中庸以説经未有不差者也○无稽之言勿聴弗询之谋勿庸此帝好问执两端而用其中之心法也古者帝王听政使公卿大夫至于列士庶人之贱瞽史之微莫不得以自达有见者陈其言有谋者献其谋而天子执一中以裁酌焉言之考于古谋之咨于众者必事理之当人心之公也合天下之见成天下之务圣人所以不难于舎己不吝于从人也若言不考于古则为一人之私言谋不咨于众则为不可成之疑谋公听并览之中有裁揆临制之本焉岂可得而误听误用哉言不误聼谋不误用安往而不允执其中乎上文十六言者本也有其本乃可以资于外此十二言者听览之要也得其要益有以资于内故曰内外相资而治道备矣盖惟能谨之于人心之危道心之微则志气清明义理昭著而于言之当否事之是非自有以判其防微絶其蔽惑然圣人不以率自中而遂专决独断必尽众人之同虽曰乐取人而无稽弗询必严勿听勿庸之戒此所以为圣人之心也○后之人君得真儒讲圣学罔失法度罔游于逸罔淫于乐欲寡心清然后所谓精一执中者可得而语也亲大臣勤政事辟四门明四目达四聪嘉言罔攸伏鳏寡无盖然后所谓无稽勿听弗询勿庸者可得而言也此事之序也法尧舜者不出此三条而已
可爱非君至朕言不再孔氏曰民以君为命故可爱君失道民叛之故可畏言众戴君以自存君恃众以守国相须而立○正义曰百姓无主不散则乱故民以君为命君尊民畏之嫌其不爱故言爱也民贱君忽之嫌其不畏故言畏也○敬修其可愿此可爱之实民受天地之中以生中也者人心之所同然也自我先得之则民之秉好是懿德而吾之所为莫非可愿矣可愿非敬修不得若不修其可愿而徒恃其可爱使有不善生于心害于政则可畏者至矣故曰四海困穷天禄永终○人之交嘉合则为好衅争则为戎故以相对而言出好者口兴戎者口言不可不慎也
禹曰枚卜功臣至帝曰母惟汝谐王氏曰木干曰枚枝曰条故数物曰枚数事曰条枚卜人人而卜之也○朱子曰舜所谓朕志先定询谋佥同鬼神其依筮协从便是自家所见已决而卜亦不过如此故曰卜不习吉○又曰其犹将也言虽未卜而吾志已是先定询谋已是佥同鬼神亦必将依之筮亦必须协从之所以谓卜不习吉者盖习重也这个道理已是断然见得如此必是吉了便自不用卜若卜则是重矣
正月朔旦受命于神宗率百官若帝之初神宗为尧不必引证祭法其理自断然不易三圣以天下相传道德心法相继祀以为宗以天下之大义君师万世之大统也舜既宗尧禹必宗舜祭法之言不足据○舜受尧禅受终于文祖禹受舜禅受命于神宗受天下于人必受命于其所从受者示君师万世之大统以天下之大义相承而非一人之事也率百官即所谓总朕师也一如帝初摄故事○文祖神宗其祖有功宗有德之所自始与汤称烈祖太甲为太宗太戊为中宗武丁为高宗即文祖神宗之意也谥法虽起于周然曰文曰神已肇其端矣
帝曰咨禹惟时有苗弗率至七旬有苖格此上古征伐见于经之始一乃心力一语简而深逺凡诸誓有节制有勑戒不能出此二语也夫以禹董师益为佐合羣后济济之众而心力不一犹不可以成功况其他乎○禹之徂征也不必直捣其穴也奉辞以临之起其悔悟耳苖之逆命不必发兵拒守也不从辞命未知悔悟耳然非舜禹德有未至与志或自满也而益云然者古者圣贤行有不得皆反求诸己大率如此益言凡三致意谓天道之逺而德可动瞽瞍之顽而孝可若神明之幽而诚可感苖亦人耳岂有德之盛诚之至而不可动者当不烦兵而自服也夫以帝之事父岂有不至而不得于父则亦惟负罪引慝起敬起孝而已此一段分明説至诚无不感动帝初年亦只是此心以瞽瞍至尊而至难事者尚且感化但不可将瞽瞍与苖比説故又进一步説此至诚之效虽感于神明亦由此道而况有苖乎脱了瞽瞍便接上苖去○方六师之临也苖知罪之在已而不自容圣德虽如天而不暇思也譬之援弓而向禽鸟之居彼之惊飞而逺去固其情也及因益赞而班师置苖之罪圣心若曰是吾德之未至而已益思所阙史臣原其心而曰诞敷文德诞敷者如天之荡荡有时雷雨交作百物振拂及雨止云罢而益见其清明圣人之至诚遇行有不得处自反诚切真自见有动心忍性増益所不能处故谓之诞敷心亦尽事亦尽也苖遂来格德动諴感谦益岂不信哉○孔氏曰諴和也至和感神况有苖乎言易感订传云诚感物曰諴此朱子以注意未尽而订定之辞朱子精矣不可漫读过周书諴小民亦当从此训○瞽瞍之瞍朱子曰瞍长老之称朱子是注疏非○天为至逺而德可动是德之所感无逺弗届也○阴阳之理满则不能复进故招损谦则足以有加故受益满损谦益不但日月阴阳凡人事一一皆然皆天道也○日中则昃月盈则亏满则不可以复进也江海处下众流归之○正义曰禹还不请者春秋襄十九年晋士匄帅师侵齐闻齐侯卒乃还公羊传曰大夫以君命出进退在大夫是言进退由将不须请也或可当时请帝乃还文不具耳○初苖顽不即工禹欲帝念哉意在于德化也帝以刑未可废方以顽者付之士师及威以象刑而犹不服乃始徂征而分北行焉夫禹戒念哉于先益赞班师于后而中间象刑之施徂征之命乃出帝之意帝岂欲以威服人者哉天讨有罪五刑五用遏恶扬善顺天休命实时宜也及其犹逆命也自他人视之则见其愈顽而遂其威讨奚向不克而帝乃反躬罢武文德是敷于是见舜之德如天地之广大如寒暑之敛舒物不能出其造化之中也师临以威之苖已知惧悔机已动但未敢即来耳及班师敷德而彼自来人知其为德化所感然不可谓师临无助也有武之神动物之改而已而杀之事实未尝试此所以为唐虞征伐之师也夫帝欲威顽谗而禹不以为然禹欲念苖顽而帝以刑不可废帝命禹徂征而益以为满乃招损不如谦之受益益欲还兵修德而禹拜昌言帝敷文德从如转圜此见圣世君臣相与之至禹益真所谓其弼直无面从而帝舜真所谓舎已从人者也皆盛德之至万世之法也
此篇亦载事亦记言与二典相类盖三圣相授受乃隆古一大事此三篇盖以备三圣之事也臯陶益稷则专记言而已然臯陶谟连益稷篇首乃一时之言而夔曰二节帝庸作歌一节不知何时之言史臣附记于问荅之终大抵典谟皆记唐虞之大事大训其分篇者以简袠重大而分因各为之名以识其端耳血脉实相连文势自相接初未尝预分体制如后史纪传之为也○二典本只一篇至陟方乃死记二帝之事终矣禹谟乃别更端记禹之言与受禅之事自禹谟之未接臯陶曰允迪厥德自臯陶曰予未有知思日赞赞襄哉接益稷帝曰来禹汝亦昌言盖记其平时相问荅之言三谟本一书而分为三篇凡伏生所合皆不妄后人但知典谟备三圣之事遂以后世纪传视之见尧典之首有曰若稽古之语遂截中半为舜典而加以二十八字又见禹谟之首亦有曰若稽古之语因遂及于臯陶亦加以此四字语意不伦粲如白黑盖不难见也○禹谟一篇上接二典下统二谟义理大传心之要在焉孟子曰若禹臯陶则见而知之所见而知者此而已后世以刑知臯陶以谟知臯陶而不知臯陶之德与功稷契之流禹之亚也亦于此篇见之六府三事洪范之原也在天惟五行在人惟五事此六府三事之本也润下者水也炎上者火也曲直者木从革者金惟稼穯非土也故曰土爰稼穑以其体异故也此六府土谷之所以并列也五事即正德之实人君建极以先之三德以行之五纪八政以先后之稽疑庶征以考验之五福六极以劝惩之无非以为此而已八政曰厚生则又以厚生兼三事矣就八政而以三事分之则食货厚生也司空利用也司徒之教司宼之刑祀宾以为礼师旅以禁暴皆正德也皇极之敷言亦劝以九歌之遗意与向用五福戒之用休也威用六极董之用威也九功惟叙即九畴所叙也洪范之原于禹谟人无能知之者知之无能言之者禹发其自得之学初陈于帝后叙为畴箕子传之以授武王鸣呼至矣微哉
尚书日记卷三

[book_title]卷四
钦定四库全书
尚书日记卷四　　　　　　眀　王樵　撰臯陶谟
孔氏曰臯陶为帝舜谋正义曰孔以此篇惟与禹言嫌其不对帝舜故言爲帝舜谋
曰若稽古臯陶至禹拜昌言曰俞先儒以允廸二句为赞臯陶之辞故谓禹曰俞上当有阙文今若去曰若稽古四字直自臯陶曰发端则文势相接无阙文也此篇发端臯陶曰与益稷发端帝曰正同○林氏曰此篇首尾皆与禹言其实陈于舜前史记曰帝舜朝禹臯陶相与语帝前是也迪啓迪之迪言臣欲允诚以啓迪君德则谟必贵明弼必贵谐不明则不能开陈不谐则秖以抵牾臯陶欲与禹以此事舜也孔氏曰迪蹈也蔡从孔训然林说亦不可废○按人君能信蹈其德则明足以烛理虗足以受善故臣之所谟者无不明所弼者无不谐谟主开陈弼主匡谏明见察而谐不忤也唐太宗之聪明非允迪也从谏非诚心也故忠言有时而不见察直言有时而反取忤○臯陶将矢厥谟而以为其本在君有廸德之君则有纳忠之臣不患臣言之不尽而患无受之之地也○慎厥脩身以下臯陶所以答其详也言慎其身脩而思永则德为信蹈如此则九族惇叙庻明励翼此言虽约然天下之平不出此道而已葢天下国家之本在身是以脩不可以不慎而思不可以不永如汉文帝清心恭俭亦庶几知脩其身矣而学以寡过为足民以休息为期是不思永也无慎独正心之功是慎脩之未至也身脩思永者无他脩已以安百姓笃恭而天下平其功始于知逺之近知风之自知微之显内省不疚无恶于志而其极至于至诚无息不息则乆乆则徴徴则悠逺博厚高明悠乆足以配天地而覆载成物古之君子慎厥身修则知其分内如此思安得而不求哉○文帝庶几无言行之失然不免为浅近之谋也○无言行之失究其极非圣人不能也言行安
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:37:01-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>