<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="俟解。全文,俟解全文在线阅读,俟解全文在线下载,大玄古籍书库">
<meta name="description" content="王夫之著。一卷。作于清康熙二十三年(1684)。其“题辞”言：“窃恐解之者希也，故命之。《俟解》”。全书从唯物主义观点出发，着重阐述了人生哲学方面的问题，劝人“养其习于童蒙”，“博文以礼”，。切戒“玩物丧志”。主张以《诗》教荡涤浊心，凡事要适如。其节。对宋儒和释老所倡“居敬”、“空疏”等观点亦有批。评。其中不少观点可与《张子正蒙注》相发明。收入《船山遗书》、《船山全书》。1956年中华书局将该书与《思问录》合编，校点刊行。_俟解_全文在线阅读_俟解_全文在线下载_大玄古籍书库">
<title>俟解_王夫之_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">俟解</span> <br/>
          作者： <span class="inputVal" id="bkauthor">王夫之</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,哲学,完结</span> <br/>
          字数： <span class="inputVal" id="bknum">[book_length]11578</span> <br/>
          说明： <span class="inputVal" id="bkdec">王夫之著。一卷。作于清康熙二十三年(1684)。其“题辞”言：“窃恐解之者希也，故命之 《俟解》”。全书从唯物主义观点出发，着重阐述了人生哲学方面的问题，劝人“养其习于童蒙”，“博文以礼”， 切戒“玩物丧志”。主张以《诗》教荡涤浊心，凡事要适如 其节。对宋儒和释老所倡“居敬”、“空疏”等观点亦有批 评。其中不少观点可与《张子正蒙注》相发明。收入《船山遗书》、《船山全书》。1956年中华书局将该书与《思问录》合编，校点刊行。</span> <br/>
          封面： <span class="inputVal" id="bkimg">Z_4533.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]俟解
[book_author]王夫之
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,哲学,完结
[book_length]11578
[book_dec]王夫之著。一卷。作于清康熙二十三年(1684)。其“题辞”言：“窃恐解之者希也，故命之 《俟解》”。全书从唯物主义观点出发，着重阐述了人生哲学方面的问题，劝人“养其习于童蒙”，“博文以礼”， 切戒“玩物丧志”。主张以《诗》教荡涤浊心，凡事要适如 其节。对宋儒和释老所倡“居敬”、“空疏”等观点亦有批 评。其中不少观点可与《张子正蒙注》相发明。收入《船山遗书》、《船山全书》。1956年中华书局将该书与《思问录》合编，校点刊行。
[book_img]Z_4533.jpg


[book_title]俟解 全文
俟解題詞
所言至淺，解之良易，此愚平情以求效於有志者也。然竊恐解之者希也，故命之“俟解”，非敢輕讀者而謂其不解，懼夫解者之果於不解爾。其故有三：一者，以文句解之，如嚼蠟然，而未嘗解之。以己反諸其所言、所行、所志、所欲，孰與之合，孰與之離，以因是而推之以遠大。此解者也，吾旦莫俟之。一者，謂汝之所言者然也，而吾之所尚尚者異於是，是猶進野蔌於王公之前，非所甘也。虚其心，平其氣，但察其與人之所以為人者離合何如，而勿曰汝能言之，未必能行之，况於我而焉用此為，則俯而從之。此解者，吾旦莫俟之。一者，則謂汝所言者陳言也，生乎今之世，善斯可矣。如汝所言，則身且不安，用且不利，吾焉能從汝哉！同此天地，同此日月，吾亦同此耳目，同此心思，一治一亂，同此世運，堯、舜之世不無惡習，夏、殷之末自有貞人，同汙合俗，不必安身而利用，亦何為而不可自處於豪傑哉！此解者，吾旦莫俟之。甲子重午，船山病筆.俟解　衡陽王夫之撰博文約禮，復禮之實功也。以禮治非禮，猶謀國者固本自强而外患自辑，治病者調養元氣而客邪自散。若獨思禦患，則禦之之術即患所生，專攻客邪則府臟先伤而邪傳不已。禮已復而己未盡克，其以省察克治自易。克己而不復禮，其害終身不瘳。玄家有煉己之術，釋氏為空諸所有之说，皆不知復禮而欲克己者也。先儒謂“難克處克將去”。難克處蔽锢已深，未易急令降伏，欲克者但强忍耳。愚意程子言“見獵心喜，亦是難克處畢竟難克”。若將古人射御師田之礼，服而習之，以調養其志氣，得其比禮比樂教忠教孝者有如是之美，而我馳驅鹰犬之樂淡然无味矣，则于以克己不較易乎！颜子已於博文約禮欲罷不能，故夫子於是更教以克己，使加上一重細密細勘工夫，而終不舍禮以為封治之本。若學者始下手做切實事，则博文約禮，如饑之食、寒之衣，更不須覓嚴冬不寒、辟谷不饥之術.且遵聖人之教，循循不舍，其益克方，其樂無已也。
讀史亦博文之事，而程子斥谢上蔡为玩物喪志。所惡於喪志者，玩也。玩者，喜而弄之之謂.如史记项羽本纪及窦婴灌夫传之類，淋漓痛快，讀者流連不舍，則有代為悲喜，神飛魂蕩而不自持。於斯時也，其素所志尚者不知何往，此之謂喪志。以其志氣横發，無益於身心也，豈獨讀史為然哉！經亦有可玩者，玩之亦有所喪。如玩七月之詩，則且沈溺於婦子生計、鹽米布帛之中。玩東山之詩，則且淫泆於室家嚅唲、寒温拊摩之內。春秋傳此類尤眾。故必約之以禮，皆以肅然之心臨之，一節、一目、一字、一句皆引歸身心，求合於所志之大者，則博可弗畔，而禮無不在矣。近世有千百年眼、史怀、史取諸書及屠纬真鸿苞，陳仲淳古文品外录之類，要以供人之玩。而李贽藏书，為害尤烈，有志者勿惑焉，斯可與於博文之學.人之所以異於禽獸者，君子存之，則小人去之矣，不言小人而言庶民，害不在小人而在庶民也。小人之為禽獸，人得而誅之。庶民之為禽獸，不但不可勝誅，且无能知其為惡者，不但不知其為惡，且樂得而稱之，相與崇尚而不敢逾越。学者但取十姓百家之言行而勘之，其異於禽獸者，百不得一也。营营終日，生與死俱者何事？一人倡之，千百人和之，若將不及者何心？芳春晝永，燕飛莺語，見為佳麗。清秋之夕，猿啼蛩吟，見為孤清。乃其所以然者，求食、求匹偶、求安居，不則相斗已耳；不則畏死而震攝已耳。庶民之終日營营，有不如此者乎？二氣五行，抟合靈妙，使我為人而異於彼，抑不絕吾有生之情而或同於彼，乃迷其所同而失其所以異，負天地之至仁以自負其生，此君子所以憂勤惕厲而不容已也。庶民者，流俗也。流俗者，禽獸也。明偷、察物、居仁、由義，四者禽獸之所不得與.壁立萬仞，止爭一線，可弗懼哉！
以明倫言之，虎狼之父子，蠭蟻之君臣，庶民亦知之，亦能之，乃以樸實二字覆盖之，欲愛則愛，欲敬則敬，不勉强於所不知不能，謂之為率真。以察物言之，庶物之理，非學不知，非博不辨，而俗儒怠而欲速，為惡師友所錮蔽，曰何用如彼，謂之所學不雜.其惑乎異端者，少所見而多所怪，為絕聖棄智、不立文字之说以求冥解，謂之妙悟。以仁言之，且无言克復敬恕也。乃事其大夫之賢者，友其士之仁者，亦以驕惰夺其志氣，謂之寡交。居處、執事、與人，皆以机巧喪其本心，謂之善於處世。以義言之，且无言精義入神也，以言餂，以不言餂，有能此者謂之伶俐。鷄鳴而起，孳孳為利，謂之勤儉傳家。庶民之所以為庶民者此也，此之謂禽獸.有豪傑而不聖賢者矣，未有聖賢而不豪傑者也。能興即謂之豪傑。興者，性之生乎氣者也。拖沓委順當世之然而然，不然而不然，終日勞而不能度越於祿位田宅妻子之中，数米計薪，日以挫其志氣，仰視天而不知其高，俯視地而不知其厚，雖覺如夢，雖視如盲，虽勤動其四體而心不靈，惟不興故也。聖人以诗教以蕩滌其濁心，震其暮氣，納之於豪杰而後期之以聖賢，此救人道於亂世之大權也。
君子小人，但爭義利，不爭喻不喻。即於义有所未喻，已必不為小人，於利未喻，終不可納之於君子。所不能喻利者，特其欲喻而不能，故苛察於鷄豚，疑枉於尋尺，使其小有才，惡浮於桀、紂必矣。此庶民之禍所以烈於小人也。
梁惠王鸿雁麇鹿之樂，齐宣王之好樂及雪宫之樂，孟子皆以为可推而行王政。獨於利則推而及於大夫士庶，其禍必至于篡弒，言一及之，即如堇毒之入口。此理自天子至于庶人一也。私之於己则自贼，推之於人则賊人。善推恩者，止推老老幼幼而已，非己有佌佌之屋、蔌蔌之粟而推之人使有之也。禽魚、音樂、游观，私之於己而不節，則近於禽獸.佌佌之屋，蔌蔌之粟，擅有之而置於无用之地，禽獸之所不為也。孔子言“後其食”，言“不謀食”，君子忠厚待人之詞也。抑春秋之時，風俗猶淳，貪者謀食而已。食之外有陳紅貫朽無用之物，以斂怨而積之，自戰國始，至秦而烈，癡迷中於人心而不可復反矣。欲曰人欲，猶人之欲也；積金囷粟，則非人之欲而初不可欲者也。流俗之惡至此，乃有食淡衣粗而務此者。君子有救世之心，當思何以挽之。必不可丝毫夾帶於靈府，尤不待言。
欲速成之病，始於識量之小。識量小，則謂天下之理、聖賢之學可以捷徑疾取而計日有得。陆象山、杨慈湖以此誘天下，其說高遠，其實卑陋苟簡而已。识量小者恆驕，夜郎王問汉孰與我大，亦何不可骄之有！苟简速成，可以快意，高深在望，且生媢忌之心，終身陷溺而不知媿矣。見賢思齊而可忌乎哉！賢無窮，吾初不知有之境，賢者巳至，乃至一得之善，吾且不能測其何以能然，而敢忌乎哉！見不賢而內自省，而可傲乎哉！不賢亦无窮，不賢者之所不為而己或為之，歸於不賢一也，而敢傲乎哉！立身天地之間，父母生之，何以不忝？終日與人酬酢，何以不疚？會其理則一，通其類则堯不足以盡善，桀不足以盡惡。不可以意度，不可以數紀，方且无有告成之日，而况於遠！故學者以去驕去惰為本，識自此而充。如登高山，登一峯始見彼峯之矗立於上，遠望则最上之峯早如在目，果在目也云乎哉！
不獲其身易，不見其人難.艮以一陽孤立在二陰之上，陰盛之世，其庭之人皆无足見者也，其是非鄙，其毁譽誣，其去就速，其恩怨輕.苟見有其人而與之就，不屑也，流俗汙世下可與同也。見有其人而與之竞，亦不屑也，其喜怒無恆，徒勞吾之喜怒而彼不受也。孤行一意，迥不與之相涉，方且忘其为非，而况或取其一得之是！鳥獸不與同羣，唯不見其人而已。是以篤實之光輝，如泰山喬嶽屹立羣峯之表，當世之是非、毁譽、去就、恩怨漠然於己無與，而后俯臨乎流俗汙世而物莫能撄。故孔子可以筆削诛亂臣，討贼子，而凶人不能害；孟子可以距杨、墨，斥公孙衍张仪為妾婦，而不畏其傷。不然，雖自信其皭然之志操，而謙退則逢其侮，剛厉则犯其怒，皆咎府焉，唯見有人而與之為訢、與之為拒也。三代以下，惟黄叔度其庶幾乎！為陳寔則流，為张俭、石介則折，皆行乎陰盛之庭而見有人也。
易曰：“知鬼神之情狀”，然則鬼神之有情有狀明矣。世之所謂鬼神之狀者，仿佛乎人之狀。所谓鬼神之情者，推之以凡近之情。於是稍有識者，謂鬼神之無情無狀，因而並疑無鬼無神。夫鬼神之狀非人之狀，而人之狀则鬼神之狀。鬼神之情非人之情，而人之情則鬼神之情。自無而之有者，神未嘗有而可以有。自有而之無者，鬼當其無而固未嘗無.特人視之不能見，聽之不能聞耳。
雷者，陽氣发於地中，以有光響而或凝為斧之石。斜日微雨霑苗葉，漸成形而能蠕動。於此可驗神之狀。汞受火煎，無以覆之，則散而無有；盂覆其上，遂成朱粉。油薪爇于空曠，煙散而無纤埃，密室閉窒，乃有煤墨。於此可驗鬼之狀。發生之氣，條達循理，可顺而不可逆，神之所好者義也，所惡者不義也。焄蒿悽愴，悲死而依生，鬼之所惡者不仁也，所好者仁也。於此可驗神鬼之情。如謂兩間之無鬼神，則亦可謂天下之無理氣。氣者生无從而去无迹，理者亦古人為之名而不可見、不可聞者也。司马迁曰，何知仁義，以享其利者為有德。循名責實，必求其可見、可聞者以為情狀，則暴氟逆理，而但據如取如攜之利，亦何所不可哉！鬼神者，聖人知之，君子敬之，學者盡人事以事之，自與流俗之下愚媚妖妄以求福者天地悬隔，何得臨下愚之灤以為高乎！
“明則有禮樂，幽则有鬼神”，人道之通於天，天德之察乎人者也。鬼神則視不可得而見，聽不可得而聞，禮樂则飢不可得而食，寒不可得而衣，亦奚用此哉！苟簡嗜利之人，或託高明以蔑鬼神，或託質樸以毁禮樂，而生人之心固有所不安，於是下愚鄙野之夫，以其不安之情橫出而為風俗，以誣鬼神，以亂禮樂，昔苟簡嗜利者激而導之也。以草野之拱箸，酬酒為禮，以笳、管、筚栗、大鈸、獨絃及狹邪之淫哇為樂，以小說，雜劇之所演，游髡、妖巫之所假說者為鬼神。如鍾馗、斧首也，而謂為唐進士；張仙，孟杲像也，而謂求嗣之神；文昌，星也，而謂之梓橦；玄武，龜蛇也，而謂修行於武当，皆小说猥談，塗关壮繆之面以未，繪雷霆之喙以鳥，皆優人杂劇倡之。而鬼神亂於幽，禮樂亂於明，诚為可恶。乃名山大川，僅供遊玩，行歌互叫，自適情欲，取野人不容昧之情而澌滅之，则忠孝皆赘疣，不如金粟之切於日用久矣。存養省察之幾，臨之以鬼神則嚴；君民親友之分，文之以禮樂則安。所甚惡於天下者，循名責實之質樸，適情蕩性之高明也。人道之存亡，於此决也。
堂堂巍巍，壁立萬仞，心氣自爾和平。强如壯有力者，雖負重任行赤日中，自能不喘，力大氣必和也。毋以簞豆竿牍為恩怨，毋以婦人稚子之啼笑、田夫市販之毁譽為得失，以之守身，以之事親，以之治人，焉往而生不平之氣哉！故曰“未有小人而仁者也”，卑下之必生於慘刻也。學道好修之士，自命為豪傑，於此亦割捨不下，奚足以與於仁！王龍溪家为火焚，其往來書牘，言之不置，平生講良知，至此躁氣浮動，其所謂良知者，非良知也。夫子廐焚不問馬，故惻怛之心專注於人，人幸無傷，则太和自在聖人胞中，以之事親則底豫，以之立身則浩然，以之洽人则天下歸之，此之謂良知。
吝似儉，鄙似勒，懦似慎。吝者贪得無已，何儉之有！鄙者銷磨歲月精力於農圃簞豆之中，而荒廢其與生俱生之理，何勤之有！懦者畏禍而避之，躬陷於大惡而不恤，何慎之有！儉者，節其耳目口體之欲，節己而不節人。勤者，不使此心昏昧偷安於近小，心專而志致。慎者，是其身入於非道，以守死持之而不為禍福利害所亂.能儉、能勤、能慎，可以为豪杰矣。莊生非知道者，且曰“人莫悲於心死，而身死次之”，吝也、鄙也、懦也，皆以死其心者也。
凡事但適如其節，則神化不測之妙即於此。禮者，節也，“道前定则不窮”，秉禮而已。聖人自有定式之可學，但忽略而不知通耳。陈白沙與庄定山同渡江，舟中有惡少，知為兩先生而故侮之，縱談淫媟，至不忍聞。定山怒形於色，回視白沙神色甚和，若不見其人、不聞其語者。定山以此服白沙为不可及。定山之怒，正也，而輕用之惡少，则君子之威亦褻.白沙抑未免有柳下下恭之意，視其人如鷄犬之亂於前。　不恭者君子所不由，至此而二者之用窮矣。子曰：“以吾從大夫之後，不可徒行”，秉周禮也。白沙已授詞林，定山官主事矣，渡江自當獨覓一舟，而問津於買渡之艇，使惡少得交臂而坐，遂無以處之於後，非簡略之過歟！聖人不徒行，但循乎禮制之當然，而以遠狎侮者即此而在。养其性情之和，不妄於喜怒容纳愚賤，以使不得罪於君子，亦即在此。此即所谓聖而不可知也，无往而非禮焉耳。
罗念庵殿試第一，聞報之日，自袖米赴野寺講學，此賢於鄙夫耳。聞報之明日，即面恩拜命，乃君子出身事主之始，自當敬慎以俟，而置若罔聞，何也？名位自輕於講習，君父则重矣。诗云，“被之僮僮，夙夜在公。”婦人且虔虔凤夜以待事，而况君子！念菴此等舉動，自少年意气，又為阳明禪學所惑，故偏而不中如此。后來見龙溪之放縱，一意践履，自应知當時之非。凡但異於流俗，为流俗所惊嘆而豔稱者，皆皮膚上一重粗迹，立志深遠者不屑以此自見。
生汙世、處僻壤而又不免於貧賤，無高明俊偉之师友相與薰陶，抑不能不與惡俗人相見，其自處莫要於慎言。言之下慎，因彼所知而言之，因彼所言而言之，則將與俱化。如与仕者言則言迁除交结，與乡人言则言赋役獄訟，不知痛戒而習為固然，其迷失本心，难以救药矣，守口如瓶，莫此為至。吾所言非彼所欲聞，則量睛較雨，問山川，談風物可爾。若范希文做秀才时以天下为己任，不容不詢芻荛以達天下之情，然必此中瑩淨，不夾帶一丝自家飢寒利害在內，方可出而問世。不然，且姑自爱其口。若惡俗無恥，苦相聒厌，則當引咎自反，我必有以致此物之至，益加緘默，生彼之媿，勿容自恕也。
莊生云，“参万岁为而一成純。”言萬歲，亦荒遠矣，雖聖人有所不知，而何以参之！乃数千年以內，見聞可及者，天運之變，物理之不齊，升降汙隆治亂之数，質文風尚之殊，自當参其變而知其常，以立一成純之局而酌所以自處者，歷乎無窮之險阻而皆不丧其所依，則不为世所顛倒而可與立矣。使我而生乎三代，將何如？使我而生乎漢、唐、宋之盛，將何如？使我而生乎秦、隋，將何如？使我而生乎南北朝、五代，將何如？使我而生乎契丹、金、元之世，將何如？則我生乎今日而將何如？豈在彼在此遂可沈與俱沈、浮與俱浮邪？参之而成純之一審矣。極吾一生数十年之內，使我而為王侯卿相，將何如？使我而飢寒不能免，將何如？使我而蹈乎刀鋸鼎镬之下，將何如？使我而名滿天下，功蓋當世，將何如？使我而槁項黄馘，沒沒以死於繩樞甕牖之中，將何如？使我不榮不辱，終天年於閭巷田疇，將何如？豈如此如彼，遂可驕、可移、可屈邪？参之而成純之一又審矣。變者歲也，不變者一也。變者用也，不變者体也。歲之寒喧晴雨異，而天之左旋，七曜之右轉也一。手所持之物，足所履之地，或動或止異。而手之可以持、足之可以行也一。唯其一也，是以可參於萬世。無恆之人，富而驕，貧而諂，旦而秦，暮而楚，緇衣而出，素衣而入，蠅飛蜨驚，如飄風之不終日，暴雨之不终晨，有識者哀其心之死，能勿以自警乎！
樸之為說，始於老氏，后世習以為美谈。朴者，木之已伐而未裁者也。已伐則生理已絕，未裁則不成於用，終乎樸則終乎無用矣。如其用之，可棟可楹，可豆可俎，而抑可溷可牢，可杻可梏者也。人之生理在生氣之中，原自盎然充滿，條達榮茂。伐而絕之，使不得以暢茂，而又不施以琢磨之功，任其頑質，則天然之美既喪，而人事又廢，君子而野人，人而禽，胥此為之。若以樸言，則唯飢可得而食、寒可得而衣者為切實有用。養不死之軀以待盡，天下豈少若而人邪！自鬻為奴，穿窬為盜，皆以全其樸，奚不可哉！養其生理自然之文，而修飾之以成乎用者，禮也。詩曰，“人而無禮，胡不遄死”，遄死者，木之伐而為樸者也。
唯直之一字最易蒙昧，不察則引人入禽獸，故直情徑行，禮之所斥也。证父攘羊，欲直而不知直，墮此者多矣。子曰，“父為子隱，子為父隱”，隐字切難體會。隱非誣也，但默而不言，非以无作有，以皂作白，故左其说以相欺罔也，則又何害於道哉！豈獨父子為然乎！待天下人，論天下事，可不言者隱而不言，又何嘗枉曲直邪！父而攘羊不可證，固不待言，即令他人攘羊，亦自有證之者，假令无證之者，亦无大损，總不以天下之曲直是非揽之於己，而違其坦然自遂，付物之是非於天下公論之心。即至莅官聽訟，亦以不得已之心应之。吾盡吾道，不為人情愛憎起一波澜曲折，此之謂直。隱即直也，隱而是非曲直原不於我一人而廢天下之公，則直在其中矣。
子之於父母，去一媚字不得。臣之於君，用一智字不得。口之於味，目之於色，耳之於聲，鼻之於臭，四肢之於安佚，小人之媚人也在此。而加以色之温，言之柔，其媚乃工。舜盡事親之道，此而已矣。辱之不避，斥之不退，刑戮將加而不憂，知必无可为之理而茫昧不知止，可謂不智矣。巳而以之窮困，以之軀不得全，妻子不保，不智之尤也。宁武子、劉子政、段太尉、方正學之所守，此而已矣。自非君父，則媚者小人之術，不智者下愚之自陷於阱矣。以處人之道事君父，以事君父之道事人，學術之不明，而害性情之正。故人不可以不學.語學而有云秘傅密語者，不必更問而即知其為邪說.“夫子之言性與天道不可得而聞”，待可教而後教耳。及其言之，则亦與众昌言，如呼曾子而告一以貫之，則門人共聞，而曾子亦不難以忠恕注破，固夫子之所雅言也。峦室傳心之法，乃玄禪兩家自欺欺人事，學者未能揀別所聞之邪正且於此分曉，早已除一分邪惑矣。王龙溪、钱绪山天泉傳道一事，乃摹倣慧能、神秀而為之，其“無善無惡”四句，即“身是菩提樹”四句轉語.附耳相師，天下繁有其徒，學者當遠之。
无譽者，聖人之直道，而曲成天下之善即在於此。譽則有過情之言，因而本無此堅僻之志者，以無知者之推祟而成乎不肯下之势，則力護其名而邪淫必極.如陽明撫贛以前，舉動俊偉，文字謹密，又豈人所易及！後為龍溪、心斋、緒山、蘿石辈推高，便盡失其故吾。故田州之役，一無足观。使陽明而早如此，則劾劉瑾、討宸濠，事亦不成矣。盖斥姦佞、討亂贼，皆分別善惡事，不合於無善、无惡之旨也。翕然而為人听推獎，乃大不幸事。孔子自顏子无言不说，子貢力折群毁外，他弟子皆有疑而相助之意，不失其訚訚、侃侃、行行之素。固當時人才之盛，亦聖人之熏陶學者，别是一種氣象，自不至如蠭之绕王，薨薨扇羽也。况德未立，學未成，而譽言至乎！聞譽而懼，庶幾免夫！
天地既命我为人，寸心未死，亦必於飢不可得而食、寒不可得而衣者留吾意焉。圣贤之言，皆不可令、不可衣者也。今之讀書者，以之為飢之食、寒之衣，是以聖賢之言為俗髡、妖巫之科仪符咒也。哀哉！
王介甫以經義易詩赋，其意良善，欲使天下之為士者自習於聖賢之言，雖未深造，而心目之間常有此理作镜中之影，以自知妍媸而飾之。自王守溪以弱肉强食之句為邱琼山所賞拔，而其所為呼應開合、裁翦整齊之法，羣相奉為大家。不知天地间要此文字何為。士風日流於靡，蓋此作之俑也。子曰，“辭達而已矣。”有意不達，達而不已，拙也。無意可達，惟言是飾，是謂言不由衷。王守溪、薛方山之經义，何大复、王元美之詩，皆無意可達者也。為士於今日，不能不以此為事，能達其意，如顾泾阳可矣。黄石斋之文狂，黄蕴生之文狷，殆其次乎！
「侮聖人之言」，小人之大惡也。自苏明允以斗筲之識，將孟子支分條合，附會其雕蟲之技，孙月峰于国风、考工记、檀弓、公羊、谷梁效其尤，而以纖巧拈弄之；皆所謂侮聖人之言也。然侮其詞，猶不敢侮其義.至姚江之學出，更横拈聖言之近似者，摘一句一字以為要妙，竄入其禪宗，尤為無忌惮之至。读五经、四书，伹平平读去，涵泳中自有無窮之妙。心平則敬，氣平則靜，真如父母師保之臨其上，而何敢侮之有！
陶淵明“讀書但观大意”。盖自漢以后，注疏家瑣瑣訓詁，为無益之長言，如昔人所诮“曰若稽古”四宇釋至萬餘言，如此者不得逐之以泛滥失歸.陶公善於取舍，而當時小儒驚為迥異。乃此語流傳，遂為慵惰疎狂者之口實。韩退之谓“尔雅注蟲魚”為非磊落人，而其譏荀、扬择不精、语不詳，則自矜磊落者必至之病。讀書者以對父母師保之心臨之，一謦欬、一欠伸皆不敢忽，而加以視於無形、聽於無聲之情，將顺於意言之表，方可谓畏聖人之言。以疎慵之才而效陶公，自命為磊落，此之謂自暴。
“唯仁者能好人，能惡人”。苟仁未熟而欲孤行，其好惡也必僻，则必有所资以行吾好惡者。與君子處，则好君子之好，惡君子之惡。與小人處，則好小人之好，惡小人之惡。又下而與流俗頑鄙者處，則亦隨之以好惡矣。故友善士者，自鄉國天下以及於古人，所胃“以友輔仁”也，謂引吾好惡之情而擴充吾善善惡惡之量也。
君子之怀刑者，常設一圣王在上、且有司奉法惟谨之象於衰亂之世，則其所必不可為者見矣。亂世末俗之所謂不可為者，有可为者也，其所可为者，多不可為者也。出乎刑者入乎禮，豈惴惴然趨利避害之謂乎！
“毋友不如己者”，安所得必勝己者而友之！必求勝己，則友孤矣。恒人之病，樂友不如己者以自表暴，而忌勝己者不與之友，故切以为戒。人之氣質，互有勝劣，動静敏遲，剛柔俭博，交相為勝。忌其相勝，則取近已之偏者而與友，近己之偏則固不如己矣。以其動振己之靜，以其靜節己之動，以其剛輔已之柔，以其柔抑己之剛，以其敏策己之遲，以其迟裁己之敏，以其儉約己之博，以其博益己之儉，則雖賢不如己而皆勝己者矣。凡見為如己者，皆不如己者也。從己之偏，己既有一偏之長矣，彼無能益而相獎以益偏，此之謂不如己。
守其所見而不為違心之行，亦可謂之信，忘乎己而一於理之谓诚，故曰：“言不必信”，一於理也。朱子謂“众人之信，只可喚作信，未可唤作誠.”盖流俗之所謂誠者，皆不必之信。天下之物理無窮，已精而又有其精者，隨時以變而皆不失其正，但信諸已而即執之，如何得當！况其所為信諸己者，又或因習氣，或守一先生之言，渐漬而據為己心乎！
人之所為，萬變不齊，而志則必一，從無一人而兩志者。志於彼又志於此，則不可名為志，而直謂之無志。天下之事，無不可行吾志者，如良醫用藥，温涼寒熟俱以攻病，必欲病之愈者，志也。志正則無不可用，志不持則無一可用。婞婞然一往必伸者，介然之氣也。氣則有伸有屈，其既必迁。以此为志，終身不成。
学易而好難，行易而力難，恥易而知難.學之不好，行之不力，皆不知恥而恥其所不足恥者亂之也。不學不行者有矣，人未有一無所恥者，乞人與有之。自惡衣惡食、宫室之不美、妻妾之不奉，所識窮乏者之不得我，至於流俗之毁譽，汙世之好尚，皆足以動人之恥心。抑有為害最大而人不知者，師友之规諫，賢智之相形，不以欣然順受企慕之心承之，而愤怍掩覆，若唯恐見之，唯恐闻之，此念一蒙，則雖學而非其好，雖行而必不力，樂與谗諂面諛之人交，而忌媢毁謗，以陷溺於不肯之為，皆無所不至。故恥必知择，而后可谓之有恥.直而濟之以慎，乃非證父攘羊之直。慎而用之於直，乃非容頭過身之慎。道听之，塗说之，聞善則譽之，聞不善則毁之，縱心縱口，無忌憚而為小人，直之贼也，惟不慎也。欲進而不敢進，欲退而不敢退，無取怨於人之道而猶畏人之怨己，無不可伸志之為而猶隱忍而不敢為，慎之賊也，唯不直也。一失足於流俗，則終身之恥不可洒，一得罪於清議，則百行不能掩其非，如之何不慎！慎者，慎吾之不直也。惟恐不直，則惟恐不慎。直而不慎，則為似忠信之鄉原。慎而不直，則為患得失之鄙夫。將以免尤悔，幸而免焉，鬼神謫之，况其不能免乎！
忽然一念横發，或緣舊所愛憎，或馳逐於物之所攻取，皆習氣暗中於心而不禁其發者。於此而欲遏抑之，誠難.如見人食梅，則涎流不能自禁，若從未嘗食梅者，涎必不流。故天下之恶，以不聞為幸。聞之而知恶之，亦是誤嚼鳥喙，以藥解之。特不速毙，未嘗不染其毒。親正人，远宵小，庶幾免夫！若涖官听訟，不容已於聞人之惡，乃易曰“無留獄”，曾子曰“勿喜”，非止矜恤之，亦以天下千條萬緒之惡不堪涵泳也。
末俗有习气，無性气。其見为必然而必为，見为不可而不为，以婞婞然自任者，何一而果其自好自惡者哉！昔習聞習見而據之，氣遂為之使者也。習之中於氣，如瘴之中人，中於所不及知，而其发也，血氣皆为之懑涌。故氣質之偏，可致曲也，嗜欲之動，可推以及人也，惟習氣移人為不可復施斤削。呜呼！今之父教其子，兄教其弟，師友之互相教者，何一而非習氣乎！苟於事已情定之際，思吾之此心此氣，何自而生？見為不可已者，果不可已乎？見为可不顧者，果可不顧乎？假令從不聞此，從不見此，而吾必不可不如此乎？吾所見所聞者，其人果可以千古、可以沒世乎？則知害之所自中矣。吾性在氣之中，氣原以效性之用，而舍己以為天下用，是亦可以悔矣。如其不能自覺，則日與古人可誦之詩、可读之書相為浹洽，而潛移其氣，自有見其本心之日昧者。不知者曰，“吾之性氣然也”，人亦責之曰，“其性氣偏也”。嗚呼！吾安得性中之生氣而與之乎！
“伯夷隘，柳下惠不恭。君子不由”，君子之所恥如此其大也。聖人之瑕，且恥由之矣。降而為天下之善士，有不足者，恥與之同；降而一国之善士，恥與之同其失；降而一乡之善士，恥與之同其失；止矣。若夫人之與我不同類，其卑陋颠倒之為，屑屑然以之為戒，則將以幸不為彼之為而自足。嗚呼！吾之生也而僅異於彼乎！人之大小，自截然分为兩塗，如黑白之不相雜.舍其黑而求全於白之中，雪也，玉也，且於雪、玉有择焉，而但求白之異於黑乎！“三人行，择其不善而改之”，聖人之大用，非尔所及也。
法語之言而從，巽與之言而说，即不繹、不改之心也。法言而能说，巽言而能從，說而後改，從而後繹，聞教之下，移易其情则善矣。巽言而說者，好諛之心也。法言而從者，無恥之恥也。待言而生改過遷善之心，已末矣，况但以聲音笑貌而易其情乎！
孟子言性，孔子言習。性者天道，習者人道。魯論二十篇皆言習，故曰“性與天道不可得而聞也”。已失之習而欲求之性，雖見性且不能救其習，况不能見乎！易言“蒙以養正，聖功也”。養其習於童蒙，則作聖之基立於此。人不幸而失教，陷入於惡習，耳所聞者非人之言，目所見者非人之事，日漸月漬於里巷村落之中，而有志者欲挽回於成人之後，非洗髓伐毛，必不能勝。惡他人之惡，不如惡在我。昔日之所知、所行、所聞、所見，高洋治亂絲，拔刀斬之，斯为直截。但於其中揀择可為、不可為，而欲姑存以便所熟習，終其身於下愚而已。
人之唯其意之所發而為不善者，或寡矣，即有之，亦以無所资藉、無所印证而不圖其失已著，尚可革也。故唯其所發而為不善者，過也，非惡也。聞惡人之言，因而信之，則成乎惡而不可救。故君子於人之不善，矜其自為之過而望其改，其聽惡人之言而效之，則深惡而痛絕之。臣豈敢殺其君，子豈忍杀其父，皆有導之者也，導之者，皆言之有故，行之有利者也。國有鄙夫，家有敗類，以其利口强有力成人之惡，習焉安焉，遂成乎下愚不移，终不移於善矣。故聖人所以化成天下者，習而已矣。
做經生讀書時，見古今之暴君汙吏，怒之怨之，長言而詆誹之。即此一念，已知其出而居人上，毁廉恥，肆戕虐者，殆有甚焉。何也？其與流俗詆誹者，非果有惡惡之心，特以甚不利於己而怒怨之耳。有志者，其量亦遠.伊尹當夏桀之世而樂，何屑與之爭得失乎！且彼之為暴、為汙者，惟其以利於已為心也。彼以利於己而為民賊，吾亦以不利於己而怨怒之，易地皆然，故曰出而居人上，殆有甚焉。惡人之得居人上而害及人，天也。晦蒙否塞，氣數之常也，安之而巳。退而自思，吾雖貧賤，亦有居吾下者，亦有取於人者，亦有宜與人者，勿見可為而即為，見可欲而即欲，以求異於彼而不為風氣所移，則孤月之明，炳於長夜，充之可以任天下。
不得已而為资生之計，言者曰惟勤惟俭。儉尚矣，勤則吾不知也。勤所以不可者，非惰之謂.人之志氣才力，與有涯之歲月，唯能勝一勤而不能勝二勤。吾自有吾之志氣，勤於此則荒於彼。鷄鸣而起，孳孳為利，專心並氣以趨一塗，人理亡矣。若夫儉，則古人有言曰，“儉，德之共也。侈，惡之大也。”儉所以為德之共者，儉則事簡，事简則心清，心清则中虚，而可以容無窮之理。而抑不至浮氣逐物，以喪其所知所能之固有。彼言资生而以儉與勤並稱者，非儉也，吝也。儉以自節，吝以成貪，其別久矣。吝而勤，充其所為，至不知君父，嗚呼，危矣哉！天地授我以明聰，父母生我以肢体，何者為可以竭精疲神而不可惰？思之思之，尚知所以用吾勤乎！

        </div>
      </div>
    </div>
  </div>
</div>
<!--update:2025-08-30 09:36:02-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>