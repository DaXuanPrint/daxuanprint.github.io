<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷首一,卷首二,卷首三,卷首四,卷首五,卷首六,卷首七,卷首八,卷首九,卷首十,卷首十一,卷首十二,卷首十三,卷首十四,卷首十五,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四上,卷二十四下,卷二十五上,卷二十五下,卷二十六上,卷二十六下,卷二十七,卷二十八,卷二十九,卷三十,卷三十一,读诗质疑全文在线阅读,读诗质疑全文在线下载,大玄古籍书库">
<meta name="description" content="三十一卷，清严虞惇著。分《国风》十五卷，《小雅》八卷，《大雅》三卷，《颂》五卷。另篇首附有十五卷;为(1)列国世谱;(2)国风世表;(3)诗指举要;(4)读诗纲领;(5)删次;(6)六义;(7)大小序;(8)诗乐;(9)章句音韵;(10)训诂传授;(11)经传逸诗;(12)三家遗说;(13)经传杂说;(14)诗韵正音;(15)经文考异。书中大旨以《小序》为宗，而参以朱熹《诗集传》，十之七、八从《小序》说，十之二、三依《诗集传》立论。其解于每篇之首皆冠以序文，及诸家论序之说;每章之下，各疏字义;篇末总论大义">
<title>读诗质疑_严虞惇_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">读诗质疑</span> <br/>
          作者： <span class="inputVal" id="bkauthor">严虞惇</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]362012</span> <br/>
          说明： <span class="inputVal" id="bkdec">三十一卷，清严虞惇著。分《国风》十五卷，《小雅》八卷，《大雅》三卷，《颂》五卷。另篇首附有十五卷;为(1)列国世谱;(2)国风世表;(3)诗指举要;(4)读诗纲领;(5)删次;(6)六义;(7)大小序;(8)诗乐;(9)章句音韵;(10)训诂传授;(11)经传逸诗;(12)三家遗说;(13)经传杂说;(14)诗韵正音;(15)经文考异。书中大旨以《小序》为宗，而参以朱熹《诗集传》，十之七、八从《小序》说，十之二、三依《诗集传》立论。其解于每篇之首皆冠以序文，及诸家论序之说;每章之下，各疏字义;篇末总论大义，辨明去取诸说之故。以推求《诗》意为主，而略于名物训诂。时有失却考证之处，如《申培诗说》本为丰坊伪作，多剽窃朱熹之书，此书反谓《诗集传》引自《申培诗说》。但全书于毛公、朱熹两家说之间，能择长弃短，较诸家言《诗》者所得为多。</span> <br/>
          封面： <span class="inputVal" id="bkimg">Z_5408.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]读诗质疑
[book_author]严虞惇
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]362012
[book_dec]三十一卷，清严虞惇著。分《国风》十五卷，《小雅》八卷，《大雅》三卷，《颂》五卷。另篇首附有十五卷;为(1)列国世谱;(2)国风世表;(3)诗指举要;(4)读诗纲领;(5)删次;(6)六义;(7)大小序;(8)诗乐;(9)章句音韵;(10)训诂传授;(11)经传逸诗;(12)三家遗说;(13)经传杂说;(14)诗韵正音;(15)经文考异。书中大旨以《小序》为宗，而参以朱熹《诗集传》，十之七、八从《小序》说，十之二、三依《诗集传》立论。其解于每篇之首皆冠以序文，及诸家论序之说;每章之下，各疏字义;篇末总论大义，辨明去取诸说之故。以推求《诗》意为主，而略于名物训诂。时有失却考证之处，如《申培诗说》本为丰坊伪作，多剽窃朱熹之书，此书反谓《诗集传》引自《申培诗说》。但全书于毛公、朱熹两家说之间，能择长弃短，较诸家言《诗》者所得为多。
[book_img]Z_5408.jpg


[book_title]提要
钦定四库全书　　　　经部三
读诗质疑　　　　　　诗类
提要
【臣】等谨按读诗质疑三十一卷附録十五卷
国朝严虞惇撰虞惇字宝成常熟人康熙丁丑进士官至太仆寺少卿是编乃其孙湖南驿盐道有禧所刋乾隆十二年经进
御览首为列国世谱次国风世表次诗指举要次读诗纲领次删次次六义次大小序次诗乐次章句音韵次诂训传授次经传逸诗次三家遗说次经传杂说次诗韵正音次经文考异每一类为一卷皆附録编首不入卷数其正经则国风为十五卷小雅为八卷大雅为三卷而每卷析一子卷颂为五卷大旨以小序为宗而参以集传其从序者十之七八从集传者十之二三亦有二家皆不从而虞惇自为说者每篇之首冠以序文及诸家论序之说每章之下各疏字义篇末乃总论其大旨与去取诸说之故皆以推求诗意为主颇畧於名物训诂亦不甚引据考证如墨子称文王举闳夭太颠於置网中授之政西土服墨子在春秋战国之间当及闻古义而虞惇以为附会兔罝之诗至左传称祭仲有宠於庄公所谓宠者信任显荣之意故楚灵王对申叔时自称盗有宠也虞惇因此一字指祭仲为安陵龙阳之流以山有扶苏之狡童当之谓仲虽为卿诗人丑以进身之始此不更附会乎又申培诗说出自丰坊其中多剽朱传之义而虞惇反谓朱传多引申培亦殊失考然大致皆平心静气玩味研求於毛朱两家择长弃短非惟不存门户之心亦并不涉调停之见核其所得乃较诸家为多焉乾隆四十一年十二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷首一
钦定四库全书
读诗质疑卷首一
太仆寺少卿严虞惇撰
列国世谱
周
周之先后稷名弃母曰姜嫄为高辛氏世妃履大人迹而生弃舜举为农师号曰后稷封於邰别姓姬氏卒子不窋立不窋失官奔戎狄之间卒子鞠立卒子公刘立公刘修后稷之业迁於豳卒子庆节立卒子皇仆立卒子差弗立卒子毁隃立卒子公非立卒子高圉立卒子亚圉立卒子公叔祖类立卒子古公亶父立古公修后稷公刘之业避狄难自豳迁於岐古公三子泰伯虞仲季历季历生子昌有圣瑞泰伯逃荆蛮以让季历古公卒季历立卒子昌立是为文王徙都丰崩子武王发立克商有天下都於镐崩子成王诵立周公相成王制礼乐而雅颂兴成王崩子康王钊立成康之际天下安宁刑错四十余年不用崩子昭王瑕立崩子穆王满立崩子共王繄扈立崩子懿王囏立周道衰诗人作刺崩共王弟孝王辟方立崩懿王子夷王燮立崩子厉王胡立周室大坏王流於彘召公周公行政号曰共和立厉王子靖是为宣王南征北伐诸侯复宗周崩子幽王宫湼立嬖褒姒废申后及太子宜臼申侯与犬戎攻周弑幽王而立宜臼是为平王东迁雒邑王室微诸侯强齐晋秦楚始大诗不能复雅降为风四十九年入春秋崩孙桓王林立崩子庄王佗立崩子厘王胡齐立崩子惠王阆立崩子襄王郑立崩子顷王壬臣立崩子匡王班立崩弟定王瑜立陈夏徵舒弑其君楚入陈夫子録国风止此後四世至敬王春秋终又六世至威烈王韩赵魏为诸侯又五世至赧王秦庄襄王灭之
卫
卫康叔封武王弟武王伐纣封纣子武庚於殷都而三分其地置三监自纣城而北谓之?南谓之鄘东谓之卫及三监导武庚叛成王黜殷命诛三监更於此三国建诸侯以殷余民封康叔於卫使为之长其後世稍并彼二国混而名之康叔卒子康伯立卒子考伯立卒子嗣伯立卒子伯立卒子靖伯立卒子贞伯立卒子顷侯立当周夷王时卫之变风作卒子厘侯立卒子武公和杀太子共伯自立犬戎弑幽王武公将兵佐周平戎有功卒子庄公扬立庄公娶於齐曰庄姜无子戴妫生桓公完嬖人生州吁庄公卒完立入春秋州吁弑桓公自立卫人杀州吁立桓公弟宣公晋宣公烝夷姜生汲纳汲之妻汲以谗死宣公卒所纳汲妻宣姜子惠公朔立其庶兄顽烝於宣姜生子申及毁惠公立四年出奔宣公子黔牟立立八年而惠公复入惠公卒子懿公赤立狄入卫杀懿公卫东徙渡河立戴公申庐於漕一年卒齐桓公城楚邱封卫立毁为文公卒子成公郑立卒子穆公遫立卒子定公臧立自成公已下无诗後二十世至君角秦灭之
郑
郑桓公友宣王弟封於郑为周司徒幽王之末寄孥於虢郐遂居之犬戎弑幽王桓公死焉子武公掘突立复为司徒当周平王时郑之变风作卒子庄公寤生立克弟叔段入春秋卒子昭公忽立弟突与昭公争国祭仲逐昭公而立突是为厉公厉公欲杀祭仲不克出奔蔡昭公归郑高渠弥弑昭公立子亹齐襄公杀子亹祭仲立子仪傅瑕又杀子仪纳厉公厉公卒子文公捷立卒子穆公兰立自穆公已下无诗後十四世至君乙韩灭之
齐
齐太公姜姓吕氏佐武王定天下封於齐都营邱卒子丁公汲立卒子乙公得立卒子癸公慈母立卒子哀公不辰立当周懿王时齐之变风作纪侯谮哀公於周周烹之弟胡公静立都临淄卒子武公夀立卒子厉公无忌立厉公遇弑子文公赤立卒子成公说立卒子庄公购立卒子僖公禄父立入春秋卒子襄公诸儿立襄公无道通鲁桓公夫人无知弑之齐人杀无知桓公小白入立霸诸侯自桓公以下无诗後十六世至康公贷田氏簒之
魏
魏国姬姓武王伐纣而封焉其世次无考後为晋献公所灭诗当在平桓之间
唐
唐叔虞成王母弟封於唐在河汾之东南有晋水叔虞卒子爕立改号为晋侯卒子武侯宁旅立卒子成侯服人立卒子厉侯福立卒子靖侯宜臼立卒子僖侯司徒立当周宣王时唐之变风作卒子献侯籍立卒子穆侯费王立卒弟殇叔自立太子仇袭殇叔而立是为文侯卒子昭侯伯立徙都翼封文侯弟成师於曲沃号桓叔曲沃强潘父弑昭侯而纳桓叔不克晋立昭侯子平为孝侯桓叔子庄伯鱓弑孝侯晋立孝侯子郄为鄂侯入春秋卒庄伯伐翼周平王使虢公伐曲沃而立鄂侯之子光为哀侯庄伯子武公偁虏哀侯杀之晋立哀侯之子小子侯武公又杀之周桓王使虢仲伐曲沃而立哀侯之弟缗武公又伐缗灭之尽以宝器赂周厘王王命武公以一军为晋侯尽并晋地而有之卒子献公诡诸立骊姬谗杀太子申生诸公子出亡献公卒里克杀奚齐卓子而纳惠公夷吾卒子怀公圉立文公重耳反国霸诸侯自惠公已下无诗後六世至悼公晋复霸又八世至烈公韩赵魏为诸侯又二世至静公韩赵魏共灭之
秦
秦帝颛顼之裔尧时柏翳佐禹平水土调驯鸟兽赐姓嬴氏周孝王封其末孙非子为附庸邑之秦卒子秦侯立卒子公伯立卒子秦仲立当周厉王宣王时秦之变风作宣王命秦仲为大夫讨西戎西戎杀秦仲子庄公立伐西戎破之卒子襄公立西戎犬戎与申侯伐周弑幽王襄公救周有功平王封襄公为诸侯赐之岐以西之地卒子文公立入春秋卒孙宁公立卒庶子出子立庶长三父等杀出子立故太子武公卒弟德公立卒子宣公立卒弟成公立卒弟缪公任好立伐晋霸诸侯卒子康公罃立卒子共公立自共公以下无诗又二十世是为始皇帝也
陈
陈胡公满姓妫氏虞舜之後武王封於陈卒子申公犀侯立卒弟相公臯羊立卒申公子孝公突立卒子慎公圉戎立卒子幽公宁立当周厉王时陈之变风作卒子僖公孝立卒子武公灵立卒子夷公说立卒弟平公爕立卒子文公圉立卒子桓公鲍立入春秋卒其弟佗杀太子免而自立是为厉公蔡人杀佗立桓公子跃为利公卒弟庄公林立卒弟宣公杵臼立厉公子完奔齐卒子穆公款立卒子共公朔立卒子灵公平国立淫於夏姬夏徵舒弑之楚庄王入陈杀徵舒是岁定王之九年也夫子録国风止此後二世至哀公楚灭陈灭五岁而楚复封陈立哀公之孙吴为惠公又二世至湣公楚竟灭之
桧
桧国妘姓祝融之後其世次无考周衰为郑桓公所灭诗当在夷厉之间
曹
曹叔振铎武王弟封於曹十一世至桓公终生入春秋传庄公射姑僖公夷昭公班当周惠王时曹之变风作卒子共公襄立卒子文公夀立文公已下无诗又十世至伯阳宋灭之
鲁
鲁周公旦武王弟佐武王定天下封於曲阜为鲁公成王即位摄行政当国子伯禽受封之鲁成王以周公有大勲劳乃命鲁得用天子礼乐伯禽卒子考公酋立卒弟炀公熙立卒子幽公宰立弟?弑幽公自立是为魏公卒子厉公擢立卒弟献公具立卒子真公濞立卒弟武公敖立卒少子懿公戏立懿公兄括之子伯御弑懿公自立周宣王诛之而立懿公弟称为孝公幽王为犬戎所弑平王东迁雒邑孝公卒子惠公弗湼立卒子隐公息姑立孔子作春秋始此公子翬弑隐公而立其弟允为桓公桓公杀於齐子庄公同立卒子班立庆父弑班立其弟开为闵公复弑之季友立闵公之弟申是为僖公当周襄王时能遵伯禽之法史克作颂後七世至哀公西狩获麟又九世至顷公楚灭之
商
商之先契母曰简狄为帝喾次妃吞鸟卵而生契舜举为司徒封於商赐姓子氏卒子昭明立卒子相土立卒子昌若立卒子曹圉立卒子冥立卒子振立卒子微立卒子报丁立卒子报乙立卒子报丙立卒子主壬立卒子主癸立卒子天乙立是为成汤伐桀有天下都於亳自契至汤凡八迁汤崩子太丁之弟外丙立崩弟仲壬立崩太丁子太甲立太甲不顺伊尹放之於桐悔过反善复归於亳是为太宗五世至太戊有桑榖之异惧而修德殷复兴是为中宗十世至盘庚自仲丁迁隞河亶甲居相祖乙迁耿盘庚渡河南迁殷遂更号曰殷又三世至武丁有雊雉之异亦惧而修德殷复兴是为高宗八世至辛纣周武王伐灭之封其子武庚为殷後武庚与管叔蔡叔畔成王命周公诛之而立微子开於宋续殷祀十三世至缪公入春秋五世而襄公霸诸侯又七世至景公春秋终又六世至王偃齐魏楚灭之
读诗质疑卷首一

[book_title]卷首二
钦定四库全书
读诗质疑卷首二
太仆寺少卿严虞惇撰
国风世表
周南召南
文王　　武王
【关雎　　甘棠】
【葛覃　　何彼穠矣】
【卷耳】
【樛木】
【螽斯】
【桃夭】
【兔置】
【芣苢】
【汉广】
【汝坟】
【麟之趾】
【鹊巢】
【采蘩】
【草虫】
【采苹】
【行露】
【羔羊】
【殷其靁】
【摽有梅】
【小星】
【江有汜】
【野有死麕】
【驺虞】
?鄘卫
厉王　　宣王幽王平王　　桓王　　桓王厘王
平王　　　　　　　　庄王惠王
顷侯厘侯武公武公庄公桓公州吁宣公惠公黔牟
【?柏　　鄘柏淇奥硕人　　燕燕匏有芄兰舟　　　舟　　　　　　　　　苦叶】惠公
【考盘　　击鼓雄雉墙有茨】
【緑衣　　　　谷风君子偕老】
【日月　　　　凯风桑中】
【终风　　　　静女鹑之奔奔】
【新台】
【二子乘舟】
【简兮】
【泉水】
【北门】
【北风】
【氓】
【竹竿】
【伯兮】
【有狐】
惠王惠王惠王襄王匡王定王
襄王顷王定王
懿公戴公文公成公成公穆公
【河广载驰定之　　　　式微方中】
【蝃蝀　　　　旄丘】
【相鼠】
【干旄】
【木瓜】
虞惇按?风柏舟序云卫顷公之时顷公以周厉王十三年即位而郑氏谱云顷公当周夷王时欧阳氏诗谱补亡亦列之於夷王盖误也河广旧列於惠公按左传惠公之即位也少齐人使昭伯烝於宣姜生齐子戴公文公宋桓夫人许穆夫人则河广之作其非惠公时可知当时卫都河北宋都河南自戴公渡河而南自卫适宋不渡河无缘复以河广起兴则河广之作亦不当在文公之世故今列之於懿公式微旄丘列於穆公从诗序辨陈氏之说也
王
平王　　桓王　　庄王
【黍离　　兔爰　　丘中有麻】
【君子　　采葛于役】
【君子　　大车阳阳】
【扬之水】
【中谷有蓷】
【葛藟】
郑
平王平王桓王桓王庄王庄王僖王惠王
武公庄公庄公昭公昭公厉公厉公文公
【缁衣将仲羔裘有女山有褰裳出其清人子　　　同车扶苏　　东门】
【叔于遵大　　蘀兮田　路】子亹【野有蔓草】
【大叔女曰　　狡童于田鷄鸣】子仪【溱洧】
【丰】
【东门之墠】
【风雨】
【子衿】
【扬之水】
虞惇按平王四十九年郑庄公克段故将仲子叔于田大叔于田三诗系之平王有女同车昭公初立时事故系之桓王出其东门序云公子五争应是厉公复入时事故系之僖王
齐
懿王　　　　　　　　庄王
哀公　　　　　　　　襄公
【鷄鸣　　　　　　　　南山】
【还　　　　　　　　　甫田】
【着　　　　　　　　　卢令】
【东方　　　　　　　　敝笱之日】
【东方　　　　　　　　载驱未明】
【猗嗟】
晋
宣王　宣王　平王　平王　桓王　僖王　惠王
幽王　　　　桓王　庄王
僖侯　献侯　昭侯　孝侯　小子侯武公　献公【蟋蟀】　穆侯
【山有枢】　鄂侯
【鸨羽　无衣　葛生】殇叔
【扬之水】　哀侯　缗
【有杕　采苓之杜】文侯
【椒聊】
【绸缪】
【杕杜】
【羔裘】
虞惇按旧以鸨羽系之昭公非也序云昭公之後大乱五世自昭公孝侯鄂侯哀侯至小子侯为五世故今系之小子侯
秦
宣王　　　　平王　　　　襄王　　　　顷王
秦仲　庄公　襄公　文公　缪公　康公　康公
【车邻　　　　驷铁】　宁公
【黄鸟　渭阳　晨风
小戎】　出子
【无衣
蒹葭】　武公
【权舆终南】　德公
宣公
成公
虞惇按渭阳之诗康公为世子时送晋文公返国而作事在襄王之十五年故今系之襄王襄王在位三十三年康公以襄王三十二年即位晨风无衣权舆三诗皆当系之顷王
陈
厉王宣王　　桓王　　庄王惠王　　匡王
僖王襄王　　定王
幽公僖公武公桓公厉公宣公　　穆公灵公
【宛丘衡门】夷公【墓门】庄公【防有鹊巢】　　共公【株林】
【东门东门之枌之池】平公
【月出　　　　泽陂】
【东门之杨】文公
曹
惠王　　襄王
昭公　　共公
【蜉蝣　　候人】
【鳲鸠】
【下泉】
魏
魏世次无考诗当在平桓之间
桧
桧世次无考诗当在厉幽之间
豳
成王
周公
【七月】
【鸱鴞】
【伐柯】
【九罭】
【狼跋】
【东山】
【破斧】
虞惇按金縢周公居东二年则罪人斯得於後公乃为诗以贻王名之曰鸱鴞是鸱鴞居东作也伐柯九罭狼跋皆周公留东之诗及成王感风雷之变而迎周公於是周公东归作东山以劳东征之士而周人以破斧之诗美之故今序之如此
读诗质疑卷首二

[book_title]卷首三
钦定四库全书
读诗质疑卷首三
太仆寺少卿严虞惇撰
诗指举要
国风周南【十一篇】
关雎　　　　后妃之德　　　　　　注异
葛覃　　　　后妃之本
卷耳　　　　后妃之志　　　　　　注异
樛木　　　　后妃逮下
螽斯　　　　后妃子孙衆多
桃夭　　　　男女以正昏姻以时
兔罝　　　　贤人衆多
芣苢　　　　妇人乐有子　　　　　注小异
汉广　　　　南国无思犯礼
汝坟　　　　妇人闵其君子勉以正
麟之趾　　　关雎之应
召南【十四篇】
鹊巢　　　　夫人之德
采蘩　　　　夫人不失职
草虫　　　　大夫妻以礼自防　　　注异
采苹　　　　大夫妻能循法度　　　传笺小异
甘棠　　　　美召伯
行露　　　　召伯听讼
羔羊　　　　在位节俭正直
殷其靁　　　大夫行役室家劝以义
摽有梅　　　男女及时
小星　　　　惠及下
江有汜　　　美媵
野有死麕　　恶无礼
何彼穠矣　　美王姬
驺虞　　　　鹊巢之应
?【十九篇】
柏舟　　　　仁而不遇　　　　　　注异
緑衣　　　　卫庄姜伤已
燕燕　　　　卫庄姜送归妾
日月　　　　卫庄姜伤已
终风　　　　卫庄姜伤已　　　　　传笺异
击鼓　　　　卫人怨州吁
凯风　　　　孝子自责
雄雉　　　　妇人怨旷　　　　　　传笺异匏有苦叶　　刺宣公淫乱
谷风　　　　夫妇失道
式微　　　　黎侯寓卫其臣劝之归
旄丘　　　　黎臣责卫伯
简兮　　　　刺不用贤　　　　　　注异
泉水　　　　卫女思归
北门　　　　仕不得志
北风　　　　刺虐
静女　　　　男女赠答　　　　　　传笺异
新台　　　　宣公纳汲妻
二子乘舟　　思汲夀
鄘【十篇】
柏舟　　　　共姜自誓
墙有茨　　　刺公子顽
君子偕老　　刺卫宣姜
桑中　　　　刺奔　　　　　　　　注异
鹑之奔奔　　刺卫宣姜
定之方中　　美文公
蝃蝀　　　　止奔
相鼠　　　　刺无礼
干旄　　　　美好善
载驰　　　　许穆夫人闵宗国
卫【十篇】
淇奥　　　　美武公之德
考盘　　　　贤者退而穷处
硕人　　　　闵庄姜
氓　　　　　奔女被弃自悔
竹竿　　　　卫女思归　　　　　　传笺小异
芄兰　　　　惠公骄而无礼　　　　注小异
河广　　　　宋襄公母思卫
伯兮　　　　妇人思其夫
有狐　　　　寡妇思昏姻
木瓜　　　　美齐桓公救卫　　　　注异
王【十篇】
黍离　　　　闵宗周
君子于役　　君子行役无期度
君子阳阳　　君子相招为禄仕　　　注异
扬之水　　　周人怨戍申
中谷有蓷　　凶年室家相弃
兔爰　　　　君子不乐其生
葛藟　　　　王族刺平王　　　　　注异
采葛　　　　惧谗　　　　　　　　注异
大车　　　　陈古刺大夫不能听男女之讼
丘中有麻　　思贤　　　　　　　　注异
郑【二十一篇】
缁衣　　　　美武公
将仲子　　　刺庄公不制叔段　　　注异
叔于田　　　国人爱叔段
大叔于田　　段不义而得衆
清人　　　　文公弃其师
羔裘　　　　陈古刺朝
遵大路　　　国人留贤　　　　　　注异
女曰鷄鸣　　古贤夫妇警戒
有女同车　　刺忽不昏於齐　　　　注异
山有扶苏　　忽所美非美　　　　　注异
蘀兮　　　　君弱臣强　　　　　　注异
狡童　　　　刺忽不与贤人图事　　注异
褰裳　　　　思见正　　　　　　　注异
丰　　　　　亲迎而女不随
东门之墠　　男女思奔
风雨　　　　思君子　　　　　　　注异
子衿　　　　学校废　　　　　　　注异
扬之水　　　闵无臣　　　　　　　注异
出其东门　　闵乱　　　　　　　　传笺小异野有蔓草　　男女思邂逅
溱洧　　　　刺淫风大行　　　　　注异
齐【十一篇】
鷄鸣　　　　思贤妃
还　　　　　刺荒
着　　　　　刺不亲迎　　　　　　传笺小异
东方之日　　刺淫奔　　　　　　　传笺小异东方未明　　兴居无节
南山　　　　襄公鸟兽行
甫田　　　　志大心劳　　　　　　注小异
卢令　　　　刺荒　　　　　　　　传笺小异
敝笱　　　　刺文姜
载驱　　　　刺襄公
猗嗟　　　　刺鲁庄公不能制文姜
魏【七篇】
葛屦　　　　刺褊
汾沮洳　　　刺俭
园有桃　　　刺国小无政
陟岵　　　　孝子行役念父母
十亩之间　　贤者思归不乐仕　　　传笺小异
伐檀　　　　刺贪　　　　　　　　注小异
硕鼠　　　　刺重敛
唐【十二篇】
蟋蟀　　　　刺俭不中礼
山有枢　　　忧国将危亡　　　　注异
扬之水　　　沃盛强国人将叛
椒聊　　　　沃盛强将有晋国
绸缪　　　　昏姻失时
杕杜　　　　刺不亲宗族　　　　注小异
羔裘　　　　在位不恤民　　　　注小异
鸨羽　　　　君子从役不得养父母
无衣　　　　武公并晋国请命
有杕之杜　　武公不求贤自辅
葛生　　　　好攻战国人多丧
采苓　　　　刺听谗
秦【十篇】
车邻　　　　秦仲始大
驷铁　　　　襄公始命
小戎　　　　襄公讨西戎
蒹葭　　　　襄公未能用周礼　　注异
终南　　　　戒襄公
黄鸟　　　　哀三良
晨风　　　　康公弃贤臣　　　　　注异
无衣　　　　刺不与民同欲　　　　注小异
渭阳　　　　康公念母
权舆　　　　待贤不终
陈【十篇】
宛邱　　　　刺游荡
东门之枌　　疾男女亟会　　　　　注小异
衡门　　　　诱僖公　　　　　　　注异
东门之池　　思贤女配君子　　　　注异
东门之杨　　亲迎不至
墓门　　　　刺陈佗　　　　　　　传笺注小异
防有鹊巢　　忧谗　　　　　　　　注异
月出　　　　刺好色
株林　　　　灵公淫夏姬
泽陂　　　　刺男女忧思
桧【四篇】
羔裘　　　　君不用道好絜衣服
素冠　　　　刺不能三年
隰有苌楚　　疾恣　　　　　　　　注异
匪风　　　　思周道
曹【四篇】
蜉蝣　　　　刺奢
候人　　　　近小人
鳲鸠　　　　刺不壹
下泉　　　　思治
豳【七篇】
七月　　　　周公陈王业
鸱鴞　　　　周公遗成王　　　　　笺小异
东山　　　　周公东征劳归士
破斧　　　　美周公正四国　　　　传笺小异
伐柯　　　　刺朝廷不知迎周公
九罭　　　　东人愿留周公
狼跋　　　　美周公不失其圣
小雅鹿鸣之什【十篇】
鹿鸣　　　　燕羣臣嘉宾
四牡　　　　劳使臣
皇皇者华　　遣使臣
棠棣　　　　燕兄弟
伐木　　　　燕朋友故旧
天保　　　　下报上
采薇　　　　遣戍役
出车　　　　劳还率
杕杜　　　　劳还役
鱼丽　　　　万物盛多能备礼　　　注异
南陔之什【十篇其六篇亡】
南陔　　　　孝子相戒以养　　　　诗亡
白华　　　　孝子之洁白　　　　　诗亡
华黍　　　　时和岁丰宜黍稷　　　诗亡
由庚　　　　万物得由其道　　　　诗亡
南有嘉鱼　　乐与贤　　　　　　　注小异
崇邱　　　　万物得极其高大　　　诗亡
南山有台　　乐得贤　　　　　　　注小异
由仪　　　　万物之生各得其宜　　诗亡
蓼萧　　　　诸侯美天子　　　　　注异
湛露　　　　天子燕诸侯
彤弓之什【十篇】
彤弓　　　　锡有功诸侯
菁菁者莪　　乐育材　　　　　　　注异
六月　　　　宣王北伐
采芑　　　　宣王南征
车攻　　　　宣王会诸侯於东都
吉日　　　　宣王田
鸿雁　　　　宣王安集万民
庭燎　　　　宣王勤政
沔水　　　　忧乱　　　　　　　　注小异
鹤鸣　　　　诲求贤　　　　　　　注异
祁父之什【十篇】
祁父　　　　军士怨从役
白驹　　　　贤者去不可留
黄鸟　　　　民适异国不得所　　　传笺小异我行其野　　民依昏姻不见恤　　　笺小异
斯干　　　　宣王考室
无羊　　　　宣王考牧
节南山　　　家父刺幽王用尹氏
正月　　　　大夫伤褒姒致乱
十月之交　　刺皇父艶妻乱政
雨无正　　　刺正大夫离居
小旻之什【十篇】
小旻　　　　刺王惑邪谋
小宛　　　　刺王不勉强为善　　　注异
小弁　　　　太子宜臼被废其傅作
巧言　　　　大夫伤於谗
何人斯　　　苏公刺暴公
巷伯　　　　寺人伤於谗
谷风　　　　朋友道絶
蓼莪　　　　孝子不得终养
大东　　　　谭大夫告病
四月　　　　大夫遭乱自伤
北山之什【十篇】
北山　　　　役使不均
无将大车　　大夫悔将小人　　　　注异
小明　　　　大夫悔仕
鼓钟　　　　幽王流连於乐
楚茨　　　　古明王力农奉祭祀　　注小异
信南山　　　古明王勤农事　　　　注小异
甫田　　　　古农事成祭方社田祖　注小异
大田　　　　古农夫报上　　　　　注小异瞻彼洛矣　　古明王爵命诸侯
裳裳者华　　古贤者世禄　　　　　注异
桑扈之什【十篇】
桑扈　　　　古君臣遵礼法　　　　注小异
鸳鸯　　　　古明王交万物有道　　注异
頍弁　　　　刺王不宴乐亲族　　　注异
车舝　　　　思贤女配君子　　　　注异
青蝇　　　　刺谗
宾之初筵　　卫武公饮酒悔过
鱼藻　　　　思古王居镐京　　　　注小异
采菽　　　　古明王锡命诸侯　　　注小异
角弓　　　　刺王不亲九族
菀柳　　　　刺王暴虐诸侯不朝
都人士之什【十篇】
都人士　　　刺衣服无常
采緑　　　　刺怨旷
黍苗　　　　思召伯述职
隰桑　　　　思见君子
白华　　　　下国弃妻自伤　　　　传笺注小异
緜蛮　　　　大臣遗忘微贱　　　　注异
瓠叶　　　　思古不以薄物废礼
渐渐之石　　刺东征久役　　　　　笺小异苕之华　　　闵周室将亡
何草不黄　　刺征役不息
大雅文王之什【十篇】
文王　　　　文王受命作周
大明　　　　文王有明德天复命武王
緜　　　　　文王之兴由太王
棫朴　　　　文王能官人　　　　　注小异
旱麓　　　　受祖　　　　　　　　注小异
思齐　　　　文王所以圣
皇矣　　　　美周
灵台　　　　文王民始附
下武　　　　继文
文王有声　　继伐
生民之什【十篇】
生民　　　　后稷配天
行苇　　　　燕父兄耆老
既醉　　　　王族答行苇
鳬鷖　　　　绎公尸
假乐　　　　嘉成王
公刘　　　　召康公戒成王民事
泂酌　　　　召康公戒成王敬天
卷阿　　　　召康公戒成王求贤
民劳　　　　召穆公刺厉王
板　　　　　凡伯刺厉王
荡之什【十一篇】
荡　　　　　召穆公伤周室大坏
抑　　　　　卫武公刺王亦以自警　注小异
桑柔　　　　芮伯刺厉王
云汉　　　　宣王忧旱
崧高　　　　宣王褒申伯
烝民　　　　宣王命仲山甫城齐
韩奕　　　　宣王锡命韩侯
江汉　　　　宣王命召公平淮夷
常武　　　　宣王亲征淮夷
瞻卬　　　　凡伯刺幽王
召旻　　　　凡伯刺幽王
周颂清庙之什【十篇】
清庙　　　　周公成洛邑祀文王
维天之命　　太平告文王
维清　　　　奏象舞　　　　　　　注小异
烈文　　　　成王即政诸侯助祭
天作　　　　祀先王先公
昊天有成命　郊祀天地　　　　　　注异
我将　　　　祀文王於明堂
时迈　　　　巡狩告祭柴望
执竞　　　　祀武王　　　　　　　注异
思文　　　　后稷配天
臣工之什【十篇】
臣工　　　　诸侯助祭遣於庙戒农官
噫嘻　　　　春夏祈谷於上帝　　　注异
振鹭　　　　二王之後来助祭
丰年　　　　秋冬报
有瞽　　　　始作乐而合乎祖
潜　　　　　季冬荐鱼春荐鲔
雝　　　　　成王祭文王　　　　　传笺注小异
载见　　　　诸侯始见武王庙
有客　　　　微子来见祖庙
武　　　　　奏大武
闵予小子之什【十一篇】
闵予小子　　嗣王朝於庙
访落　　　　嗣王谋於庙
敬之　　　　群臣进戒嗣王
小毖　　　　嗣王求助
载芟　　　　春籍田祈社稷
良耜　　　　秋报社稷
丝衣　　　　绎宾尸　　　　　　　注小异
酌　　　　　告成大武
桓　　　　　讲武类禡
赉　　　　　大封於庙
般　　　　　廵狩祭四岳河海
鲁颂【四篇】
駉　　　　　僖公牧马之盛
有駜　　　　僖公君臣燕饮　　　　注小异
泮水　　　　僖公修泮宫
閟宫　　　　僖公修姜嫄庙颂祷之
商颂【五篇】
那　　　　　祀成汤
烈祖　　　　祀中宗　　　　　　　注异
玄鸟　　　　祀高宗　　　　　　　笺注小异
长发　　　　祫祭　　　　　　　　笺异
殷武　　　　祀高宗
读诗质疑卷首三

[book_title]卷首四
钦定四库全书
读诗质疑卷首四
太仆寺少卿严虞惇撰
读诗纲领
虞书曰诗言志歌永言声依永律和声
虞惇按经典言诗无先於此者吕氏春秋云葛天氏歌八阕隋乐志云伏羲有网罟之咏楚辞大招云伏羲驾辨注云伏羲作琴始造此曲也夏侯玄辨乐论又云神农有丰年之歌然皆不见於经惟帝庸作歌臯陶赓载见於虞书舜作五弦之琴以歌南风见於礼记而家语亦云舜造南风之诗是则五帝以前已有歌曲而不名诗诗之名盖自唐虞始矣
论语子曰诗三百一言以蔽之曰思无邪
虞惇按圣人之言简而尽直而不迂以思无邪蔽三百是三百篇之诗皆无邪也事有邪正善恶辞有褒讥美刺而蔽之以思无邪是思之邪者不可以为诗而邪思之诗圣人所不録也古诗三千删而为三百大要去其邪而存其无邪也云尔後儒以国风多男女赠答之辞遂谓诗不皆无邪惟学者读之可以感发惩创而归於无邪是思无邪一言专为读诗者而发非诗之思本无邪也然则後世里巷狭邪之曲皆可以无邪之思读之皆可以思无邪之一言蔽之矣司马迁曰国风好色而不淫小雅怨诽而不乱大序曰变风发乎情止乎礼义发乎情民之性也止乎礼义先王之泽也所谓思无邪如是而已
子曰兴於诗立於礼成於乐
子所雅言诗书执礼皆雅言也
子曰诵诗三百授之以政不达使於四方不能专对虽多亦奚以为
子曰小子何莫学夫诗诗可以兴可以观可以羣可以怨迩之事父远之事君多识於鸟兽草木之名
子谓伯鱼曰女为周南召南矣乎人而不为周南召南其犹正墙面而立也与
尝独立鲤趋而过庭曰学诗乎对曰未也不学诗无以言鲤退而学诗
子曰关雎乐而不淫哀而不伤
虞惇按乐而不淫哀而不伤说者以为关雎之诗辞气如此夫诗本性情惟其性情和平而不廹中正而不偏而後发之辞气被之声音自得夫哀乐之宜而无志微噍杀流宕忘返之失关雎之诗盖由后妃之德性故周公制礼以之为房中之乐而燕礼射礼乡饮酒礼合乐皆用之於以经夫妇成孝敬美教化移风俗所谓起於闺门而达於家国天下者此也後世儒者乃以关雎为文王宫人之作窃恐宫人之情性未必能至於此而以哀乐为形容文王寤寐贤妃之切恐亦不足以见王化之首万福之源唯大序所云后妃之德者庶几其近之矣
子贡曰贫而无謟富而无骄何如子曰可也未若贫而乐富而好礼者也子贡曰诗云如切如磋如琢如磨其斯之谓与子曰赐也始可与言诗已矣告诸往而知来者
子夏问曰巧笑倩兮美目盼兮素以为绚兮何谓也子曰绘事後素曰礼後乎子曰起予者商也始可与言诗已矣
虞惇按此二章圣人言诗之妙也鸢鱼言道素绚言礼切磋琢磨言贫富衣锦尚絅可以言下学缗蛮黄鸟可以言止善不离诗亦不执诗人心至灵物情善变情由事感理以境迁风雅寄乎其区比兴触乎其类引而伸之天下之道毕出於此矣後儒谓六义截然判隔不得相通又谓鸟兽草木寄托都无取义或失则滞或失则愚是皆不免於高子之为诗也已
孟子曰王者之迹熄而诗亡诗亡然後春秋作
虞惇按王者之迹熄而诗亡先儒谓周辙东而迹熄黍离降而诗亡愚窃以为不然黍离降为国风是雅亡非诗亡也夫诗何以作为王迹作也文武成康之盛无论矣幽厉失道板荡无章然而流风遗泽故在也东迁而後寖以陵迟於时齐晋主盟犹戴共主方汉虽横尚贡包茅或忠臣义士慷慨而抒愤懑之辞或思妇劳人悲伤而陈危苦之语虽非一轨於正然犹羣知有王迹未熄诗未亡也桓文既没中国无霸於是郏鄏大鼎狡啓於荆尸沩汭遗封下夷於九县齐人类於禽兽毁冠冕於泥涂虽有志士仁人无所施忠言谠论无所用哭泣之不可转为嘻愉呼号之不闻安於闵默而已迹既熄诗既亡矣圣人伤之甚惧之甚於是假鲁史以立文奉天子以行事或笔或削或予或夺弑君簒国者必诛僭王猾夏者必黜而後天子之位尊而後中国之体正而後乱贼之罪彰此圣人拨乱之大法实圣人救世之微权也譬之有人焉身不为善始则父兄教戒之谴呵之继则亲党诮让之闾里讪斥之终於不悛则士师之法治之束之以三木丽之於五刑而其人乃惧而悔悔而改矣春秋与诗犹是也诗之意婉而春秋之法严诗以刺讥讽谏存王迹於未湮春秋以笔削褒诛扶王迹於已坠其致一其用殊春秋所以继诗亡而作诗不亡春秋不作可也盖自文武降而至於春秋五百余年之间诗未尝亡也楚庄入陈杀徵舒而夫子删诗止此矣是之谓诗亡
咸丘蒙问曰诗云普天之下莫非王土率土之滨莫非王臣而舜既为天子矣敢问瞽瞍之非臣如何曰是诗也非是之谓也劳於王事而不得养父母也曰此莫非王事我独贤劳也故说诗者不以文害辞不以辞害志以意逆志是为得之如以辞而已矣云汉之诗曰周余黎民靡有孑遗信斯言也是周无遗民也
虞惇按以意逆志学诗之法一言尽之矣将仲子实非爱段扬之水岂真助桓北山四牡俱为劳苦之词采緑殷雷悉是怀思之什同一鼓钟也辟雍则乐而淮水则忧同一宴饮也伐木则和而頍弁则怨或言近而指远或迹显而理微庶几咏叹淫泆窥乎作者之情兼之触类旁通依约风人之旨苟其刻舟求劒必至扪烛扣盘以此知後儒判郑卫刺奔之诗为淫风小雅陈古之诗为颂美者皆所谓以文害辞以辞害志者也
诗曰天生烝民有物有则民之秉彝好是懿德孔子曰为此诗者其知道乎故有物必有则民之秉彝也故好是懿德
虞惇按此一章可以悟说诗之法只於本文添四虚字而诗意曲折透露此圣人立言之妙也昔明道先生善言诗并未尝章解句释只转却一两字点掇地读过便教人省悟虽匡鼎解颐不过如此文公诗集注亦有见於此故往往於比兴之辞但就本文添一二字不别加训释於关雎首章殷其靁三章之类皆涵泳唱叹最得诗旨他如郑风扬之水则不流束楚矣终鲜兄弟则维予与女矣秦风山则有苞栎矣隰则有六驳矣未见君子则忧心靡乐矣唐风园有桃则其实之殽矣心有忧则我歌且謡矣小雅薄言采芑则于彼新田矣方叔涖止则其车三千矣诸如此类但以则字矣字点掇成文而比兴之义全无所发明上下文理亦未见贴合是求简易而失之疎脱去支离而入於颟顸反不如章解句释之足以旁通而曲畅也窃意汉人笺诂间多穿凿然亦有精义未可尽举而废之学者正须从此探索引伸触类久之优游渐渍怡然涣然自不烦言而解孟子曰博学而详说之将以反说约也盖说诗亦如是矣
公孙丑问曰高子曰小弁小人之诗也孟子曰何以言之曰怨曰固哉高叟之为诗也有人於此越人关弓而射之则已谈笑而道之无他疏之也其兄关弓而射之则已垂涕泣而道之无他戚之也小弁之怨亲亲也亲亲仁也固矣夫高叟之为诗也曰凯风何以不怨曰凯风亲之过小者也小弁亲之过大者也亲之过大而不怨是愈疏也亲之过小而怨是不可矶也愈疏不孝也不可矶亦不孝也孔子曰舜其至孝矣五十而慕虞惇按司马迁有言国风好色而不淫小雅怨诽而不乱圣人固未尝禁人之好色禁人之怨也小弁之怨至於嗟投兔之不如恶信谗之如醻痛心疾首为之辞而孟子犹以为仁亲则夫诗之陈古以刺今主文而谲谏甚者比之为硕鼠斥之为蛮髦无非忠臣志士爱君忧国激切悲悯不得已之极思而非可以险薄责之悖慢罪之者也後世儒者律以善则称君过则归已之义举凡序之所云陈古刺今者皆易而为颂美之辞不知俞咈原可并施隐犯初无二理义当廹切虽批鳞折槛而不辞势值颠危即呼天抢地而弗恤苟以将顺为得体不原讽刺之本心必将使朝无官司之规野无庶人之谤驯至变涕洟为嘻笑释愤懑为虚徐君臣父子等於越人之关弓而家国不可问矣圣人所以恶妇寺之忠戒姑息之爱也
礼记子曰温柔敦厚诗教也
虞惇按诗以温柔敦厚为教而风雅所陈如新台鹑奔墙有茨节南山正月民劳板荡之作皆痛切指陈不少隐讳何也曰诗有婉言之者有直言之者婉言之者辞文旨远旁引曲喻言者无罪而闻者足以戒此谏法之所谓讽也直言之者剖心泣血引裾折槛不避死亡之诛以冀君之一悟此谏法之所谓直也讽直虽异其归则同故激切乃见其襆诚而戆直益形其妩媚忠臣爱君拳拳切至要不失温柔敦厚之教而已後世歌功颂德阳奉以圣明令色甘言自同於妇寺以谨默为敦厚以软美为温柔臣謟君骄家沦国丧呜呼此固家父凡伯召穆公之罪人也
荀卿子曰诗者中声之所止也
司马迁曰国风好色而不淫小雅怨诽而不乱
班固曰成康没而颂声寝王泽竭而诗不作
读诗质疑卷首四

[book_title]卷首五
<经部,诗类,读诗质疑>
钦定四库全书
读诗质疑卷首五
太仆寺少卿严虞惇撰
删次
论语子曰吾自卫反鲁然後乐正雅颂各得其所史记古者诗三千余篇及至孔子去其重取其可施於礼义上采契后稷中述殷周之盛至幽厉之缺始於衽席故曰关雎之乱以为风始鹿鸣为小雅始文王为大雅始清庙为颂始三百五篇孔子皆弦歌之以求合韶武雅颂之音礼乐自此可得而述以备王道成六艺文中子谓薛收曰昔圣人述史三焉其述书也帝王之制备矣故索焉而皆获其述诗也兴废之由显故究焉而皆得其述春秋也邪正之迹明故考焉而皆当孔氏曰周召风之正经固当居首自卫以下十有余国编比先後旧无明说去圣久远难得而知欲言先後为次则齐哀先於卫顷郑武後於桧国而卫在齐先桧处郑後是不由作之先後也欲以国地为序则郑小於齐魏狭於晋而齐後於郑魏先於唐是不由国之大小也欲以采得为次则鸡鸣之作远在缁衣之前郑国之风必处桧诗之後何当後作先采先作後采是不由采得先後也
欧阳氏曰陈齐卫晋曹郑秦此封国之先後也豳齐卫桧陈唐秦郑魏曹此变风之先後也周南召南邶鄘卫王郑齐豳秦魏唐陈曹此孔子未删之前周太师乐歌之次第也周召邶鄘卫王郑齐魏唐秦陈桧曹豳此今诗次第也周召邶鄘卫桧郑齐魏唐秦陈曹豳王此郑氏诗谱次第也
虞惇按国风次第先儒迄无成说窃尝着论以?之今载其畧曰或问变风之国十有三先邶鄘卫何也曰殷之故墟也诗曰仪监于殷邶鄘卫周之所监也次以王何也曰殷不监於夏而周墟之周亦不监於殷王之所以为王也次郑何也郑畿内之国也从王而东故王後次之次齐次魏次唐次秦何也曰此霸国也王自是变而霸矣自僖王之元年而齐霸自襄王之十年而晋霸又九年而秦霸魏先於唐犹邶鄘先於卫不曰晋曰唐从始封也次陈何也曰定王之九年而楚庄入陈盖自是而中国无霸矣夫子伤之故变风终於陈灵也次桧次曹何也曰桧灭於西周之终天下无王也曹灭於春秋之终天下无覇也乱极则思治故终之以豳
成伯瑜氏曰古之王者?言举事左右书之犹虑臣有曲从史无直笔於是省方巡守大明黜陟诸侯之国各使陈诗以观风俗又置采诗之官而主纳之申命瞽史习其箴诵广闻敎谏之义也人心之哀乐王政之得失备於此矣上皇道质人无所感虽形讴歌未寄文字俗薄政烦歌讴理切六代之乐同功异用虞舜之书始陈诗咏五弦之瑟以歌南风其文详也自殷周迄於鲁僖六诗该备而运锺治乱时有夷险感物而动人之常情升平则闻雅颂之音丧乱惟陈怨刺之作故何休云男女怨恨相从而歌之饥者饱其食劳者歌其事使老而无子者求诗於巷党之间乡传於邑邑逹於国国升於王王不下堂而知率土之劳逸矣初周公制礼以着乐章雅颂之音播於管弦荐於郊庙而太师主职及天厌周德礼坏乐崩春秋之际旧章冺絶司马迁曰古诗三千余篇孔子去其繁重可通於礼义者采而録之远自稷契之功次取殷周之盛次陈幽厉之缺始於衽席故用关雎为首奄有邦家而收牧马之类凡所删定三百十有一篇合於宫商书於玉版乐正雅颂各得其所范甯曰仲尼因鲁史而修春秋就太师而正雅颂其言近之矣夫四国所陈臣下所献出自百家辞生鄙俚岂能尽善若不刋正无禆国风又遭暴秦并为煨烬诗同乐章布在人口三百之外惟亡六篇比诸典籍未为残灭三代封建九土星分六服诸侯存十五国而已荆徐吴越僭窃名位杞莒邾滕杂用夷礼江黄道柏陷於楚服不与诸夏同风盖亦没而不取若夫德薄而浅自取削灭者夫复奚言焉
欧阳氏曰周之诗自文王始成康之际颂声兴焉文王之诗三十七篇其二十三篇繋之周南召南其八篇为小雅六篇为大雅武王之诗六篇四篇为小雅二篇在召南之风成王之诗五十三篇其十篇为小雅十二篇为大雅三十一篇为颂是为诗之正经後二世昭王立周道微缺又三世懿王王室遂衰诗人作刺又三世厉王变雅始作及平王迁於洛邑号东周周室益微而平王之诗贬为风下同列国初成王立周公摄政管蔡作乱周公及其大夫作诗七篇系之於豳谓国变风而诸侯之诗无正风其变风自懿王始懿王时齐风始变夷王时卫风始变厉王时陈风始变厉王崩周召共和唐风始变宣王时秦风始变平王时郑风始变惠王时曹风始变陈诗最後顷王时犹有灵公之诗变风於是止矣盖自文王至顷王凡二十世王泽竭而诗不作其外鲁颂四篇商颂五篇郑康成以为鲁得用天子之礼乐故有颂而商颂至孔子时仅有存者夏颂已亡故録鲁诗以备三颂着後王之法监三代之成功法莫大於是矣
虞惇按正小雅二十二篇正大雅十八篇周颂三十一篇皆成王周公时诗也文王九年未集武王七年而崩周公相成王制礼乐而後雅颂兴是雅颂正经虽歌文武之功德其实皆作於成周之时如緜之诗曰文王蹶厥生思齐曰文王之母棫朴曰周王夀考皇矣曰帝谓文王灵台曰王在灵囿则知其非作於文王时也由庚崇丘由仪谓之成王之诗而鱼丽南陔白华华黍又何以属之武王时迈桓赉般皆武王之事何以又属之成王郑康成分文武与成王之诗於棠棣已不可通欧阳公又分文王与武王之诗拘滞尤甚陈灵公淫夏姬事春秋传载定王之七年上距顷王之卒十有三年株林之诗不当在顷王之世亦欧阳公误也
顾氏曰诗之世次必不可信今诗亦未必皆孔子所正且如褒姒灭之幽王之诗也而次於前召伯营之宣王之诗也而次於後序者不得其说遂并楚茨信南山甫田大田瞻彼洛矣裳裳者华桑扈鸳鸯鱼藻采菽皆以为刺幽王之诗恐不然也又如硕人庄姜初归事也而次於後緑衣日月终风庄姜失位而作燕燕送归妾而作撃鼓国人怨州吁而作也而次於前渭阳秦康公为太子时作也而次於後黄鸟穆公薨後事也而次於前此皆经有明文可考故郑氏谓十月之交雨无正小旻小宛皆刺厉王之诗汉初师移其第耳而左传楚庄王之言曰武王作武其卒章曰耆定尔功其三曰敷时绎思我徂惟求定其六曰绥万邦屡丰年今诗但以耆定尔功一章为武而其三为赉其六为桓章次复相隔越仪礼歌召南三篇越草虫而取采苹正义以为采苹旧在草虫之前知今日之诗已失古人之次非夫子所谓雅颂各得其所者矣
虞惇按宁人顾氏之说最为有见三百篇中前後世次错迕者甚多如小雅棠棣闵管蔡成王时诗也而在采薇出车之前灵台民始附文王时诗也而在文王大明之後盖经秦火简编残脱汉儒掇拾补缀厪而存之未必皆孔氏之旧矣至於楚茨信南山八篇及黍苗一篇应从序陈古刺今之说十月之交四篇考之经文及史传皆当作刺幽王非刺厉王之诗也
读诗质疑卷首五

[book_title]卷首六
钦定四库全书
读诗质疑卷首六
太仆寺少卿严虞惇撰
六义
周礼大师敎六诗曰风曰赋曰比曰兴曰雅曰颂大序诗有六义焉一曰风二曰赋三曰比四曰兴五曰雅六曰颂
孔氏曰风雅颂者诗篇之异体赋比兴者诗文之异辞程氏曰国风二雅三颂诗之名也六义诗之义也一篇之中有备六义者有偏得其一二者
郑氏曰风言圣贤治道之遗化也赋之言铺直铺陈今之政敎善恶比见今之失不敢斥言取比类以言之兴见今之美嫌於媚谀取善事以喻劝之雅正也言今之正者以为後世法颂之言诵也诵今之德广以美之吕氏曰风非无雅雅非无颂如七月一篇具风雅颂三体
严氏曰孔氏谓风雅颂皆以赋比兴为之非也大序之六义即周官之六诗如孔氏说是风雅颂三诗之中有赋比兴之三义耳何名六义六诗哉凡风动之者皆风也正言之者皆雅也称美之者皆颂也故与敷陈之赋直比之比感物之兴并而为六也吕氏言得风之体多者为国风得雅之体多者为二雅得颂之体多者为颂风非无雅雅非无颂其说是也
程氏曰颂称美之言也如于嗟乎驺虞有匪君子终不可谖兮之类皆颂也是风雅中亦有颂
董氏曰崧高既列於大雅矣然其诗曰其风肆好又曰吉甫作颂
朱子曰国风是民庶所作雅是朝廷之诗颂是宗庙之诗
郑樵氏曰风雅颂三者之体如今人之诗有律有吕有歌行是也风者出於土风大概小夫贱隶妇人女子之言其意虽远其言浅近重复故谓之风雅出於朝廷士大夫其言纯厚典则其体抑扬顿挫非复小夫贱隶妇人女子所能道故曰雅颂者初无讽谕惟铺张勲德而已其辞严其声有节不敢琐言亵语以示有所尊故曰颂【已上泛论六义】
王制天子五年一廵守命太师陈诗以观民风
书大传圣王巡十有二州观其风俗习其性情因论十有二俗定以六律五声八音七始
太史公曰闻之董生诗记山川谿谷禽兽草木故长於风孔氏曰正经述大政为大雅述小政为小雅小雅所陈饮食宾客赏劳羣臣燕赐以怀诸侯征伐以强中国乐得贤者养育人材於天子之政皆小事也大雅所陈受命作周代殷继伐荷先王之福禄尊祖考以配天醉酒饱德官人用士泽被昆虫化及草木於天子之政皆大事也诗人歌其大事制为大体述其小事制为小体体有小大故分为二焉风见优劣之差故周南先於召南雅见积渐之义故小雅先於大雅王政既衰变雅兼作取大雅之音歌其政事之变者谓之变大雅取小雅之音歌其政事之变者谓之变小雅故变雅之美刺皆由音体有大小不复由政事之小大也○三王变雅不系善恶之多少自由体之小大详观其叹美审察其讥刺大雅宏远而疏朗弘大体以明责小雅躁急而局促多忧伤而怨诽司马迁以良史之才所坐非罪及其刋述坟典辞多慷慨班固曰迹其所以自伤悼小雅巷伯之伦夫惟大雅既明且哲以保其身难矣哉是古人明以二雅为异区也
太史公曰大雅言王公大人而德逮黎庶小雅言小已之得失而其流及上
苏氏曰小雅言政事之得失大雅言道德之存亡李氏曰小雅主一事而言大雅则泛言天下之事如鹿鸣之燕嘉宾四牡之劳使臣皇皇者华之遣使臣是主一事而言也至於大雅泛言天下之事如文王之诗言受命作周大明之诗言文王有明德之类是也
严氏曰窃谓二雅之别特以体之不同非因政有大小也盖优柔委曲意在言外者风之体也明白正大直言其事者雅之体也纯乎雅之体者为雅之大杂乎风之体者为雅之小今考小雅正经存者十六篇大抵寂寥短简首篇多寄兴之辞次章以下申复咏之以寓不尽之意盖兼有风体大雅正经十八篇皆舂容正大词旨浑厚气象开濶不惟迥异国风而小雅亦自不侔矣其变小雅中固有雅体多而风体少者然终有风体不得为大雅也
朱公迁氏曰小雅舒畅而平易大雅浑涵而严密小雅几於风大雅几於颂
郑樵氏曰二雅之作皆纪朝廷之事无有区别所谓小雅大雅者特随其音而写之律耳非政有大小也律有小吕大吕则歌有小雅大雅宜其不同也
程大昌氏曰均之为雅音类既同又自别为大小则声度必有丰杀廉肉之异亦如十二律然既有大吕又有小吕也
朱子明氏曰风雅颂是乐章之调如言仲吕调大石调越调之类是也【已上论风雅颂】
郑司农曰比者比方於物也兴者托事於物
郑氏曰赋之言铺直铺陈善恶
孔氏曰兴者起也取譬引类起?已心诸举草木鸟兽以见意者皆兴辞也
程氏曰铺陈其事如齐侯之子卫侯之妻是也以物相比如狼跋其胡载疐其尾是也因物而起兴如关关雎鸠瞻彼淇奥之类是也
王氏曰以其所类而比之之谓比以其所感?而况之之谓兴兴兼赋与比者也
黄氏曰赋者直陈其事之谓也比者托物而喻之谓也兴者因物而惑之谓也受命作周之诗其事确东宫之妹之句其辞实此之谓赋柔荑?犀喻庄姜之美山阜冈陵喻福禄之多此之谓比雨之蒙矣行者之心凄然以悲鹳其鸣矣居者之怀慨然以叹此之谓兴
虞惇按手如柔荑如山如阜既谓之如则赋矣非比也汉儒多以此类为比黄氏亦沿汉儒之误此义至朱子而後明
朱子曰比有两例有继所比而言其事者有全不言其事者
虞惇按继所比而言其事者如螽斯之三章有狐之三章是也有全不言其事者一章则厌浥行露通篇则匏有苦叶衡门蒹葭豳风?鴞之类是也朱子於衡门蒹葭皆谓之赋而匏有苦叶之三章亦谓之赋不知衡门蒹葭乃借彼以喻此而雝雝鸣鴈是即小以讽大非赋也周南之螽斯卫之有狐曹之蜉蝣齐之甫田朱子以为通篇皆比而不正言其事郐之隰有苌楚则注虽曰赋而以乐子之子指苌楚是亦通篇皆比而不正言其事矣窃思狐与苌楚不可以言子螽斯不可以言尔忧有狐之无衣裳乐苌楚之无家室螽斯则美其子孙蜉蝣则欲其归说不惟诗义全失而文理亦未可通田甫田正兴思远人而概以为比则未知所比者何事他如厌浥行露比女子之守而直以为赋凯风自南兴母氏之劬劳而混以为比如此之类舛误弘多未敢时然亦然而曲狥之也
比者以一物比一物而所指之事常在言外兴者借彼物以起此事而其事常在下文但比虽切而意浅兴虽阔而味长兴可兼比比不可兼兴
虞惇按比之与兴义本相通然有兴可通比者有兴不可通比者关雎桃夭兴也而雎鸠之和鸣桃夭之少盛亦为比此兴之通比者也葛覃之因时感事殷雷之触景怀人兴也以葛覃喻形体浸长以殷雷喻号令四方误以为比则失之此兴之不兼比者也兴之兼比而比轻於兴者则直谓之兴关雎桃夭之类是也兴之兼比兴意多而比亦不可畧者则谓之兴而比或谓之比而兴螽斯摽有梅之类是也亦有即以所赋之物为兴所举之事为比者谓之赋而兴赋而比葛覃兎罝?北门之类是也以物比事而事在言外谓之比则厌浥行露不得谓之赋园有桃不得谓之兴以物起事而事在下文谓之兴则喓喓草虫不得谓之赋凯风自南不得谓之比大抵毛郑於比兴求之过深而朱子於比兴取之太简毛郑多以比为兴朱子多以兴为赋学者当知所别择云
郑氏曰臣之序诗专为声歌欲以明仲尼之正乐臣之释诗深究草木鸟兽之情状欲以明仲尼敎小子之意两汉之言诗者惟儒生论义不论声然声歌之妙犹传於瞽史经董卓赤眉之乱礼义丧亡殆尽魏人得汉雅乐郎仅能歌文王鹿鸣驺虞伐檀四篇至太和末又亡其三惟有鹿鸣至晋又亡自鹿鸣亡而声诗之道絶矣夫诗之本在声声之本在兴鸟兽草木乃发兴之本汉儒言诗者既不论声又不知兴而鸟兽草木之学废矣关关雎鸠在河之洲不识关雎安知河洲之趣与关关之声乎凡雁鹜之类其喙褊者则其声关关鷄雉之类其喙锐者则其声鷕鷕此天籁也雎鸠之喙似鳬雁故其声如是又得水边之趣也呦呦鹿鸣食野之苹不识鹿安知食苹之趣与呦呦之声乎凡牛羊之属有角无齿者则其声呦呦驼马之属有齿无角者则其声萧萧亦天籁也鹿之喙似牛羊故其声如是又得蒌蒿之趣也使不识鸟兽之情状则安知诗人关关呦呦之兴乎有敦瓜苦烝在栗薪者谓瓜苦引蔓於篱落间而有敦然之象焉桑之未落其叶沃若者谓桑叶最茂当未落之时而有沃若之泽焉使不识草木之精神则安知诗人敦然沃若之兴乎陆玑者江左之骚人也深为此患作毛诗鸟兽草木虫鱼疏然玑本无此学但加采访多是支离自玑之後竟未有以此明诗者惟尔雅一书为名物之宗然孙炎郭璞所得既希张楫孙宪所记徒广大抵儒生家多不识田野之物农圃人又不知诗书之味二者无由参合遂使鸟兽草木之学不传【已上论赋比兴】虞惇按诗之兴观羣怨全在於比兴而比兴之妙大率於鸟兽草木得之无论圣贤之徒格物致知随所感触皆有至理即小夫女子比物连类各言其伤亦必有所寄托未有无端而陈一物举一名者先儒毛郑颇多发明间或失之於凿至宋儒乃有兴不取义之说夫兴者兴也即物以兴意意不在物而兴之之意则在物如关雎取其摰而有别桃夭取其容色少盛卷耳取其酿酒所须草虫取其物类所感假使兴不取义则亦何取於兴而又何以名之曰兴邪朱子诗集注於小星则曰义无所取特取在东在公两字之应也扬之水则曰此诗之兴取之不二字相应也小雅翩翩者鵻则曰此兴之全不取义者也他如薄言采芑直云军士采芑而行坎坎伐檀遂云君子伐檀自食琐兮尾兮但云流离失所南有嘉鱼即云所荐之羞诸如此类但取明白简直而於诗人辞文旨远之妙一概抹杀殊未可从白居易言诗自齐梁而下比兴渐失至唐而六义尽缺果如兴不取义则三百篇六义已缺何待齐梁至唐朱子於诗多主夹漈之说而比兴之义夹漈独惓惓言之盖深有见於草木鸟兽之学正可由末而溯本学者不可忽也
读诗质疑卷首六

[book_title]卷首七
钦定四库全书
读诗质疑卷首七
太仆寺少卿严虞惇撰
大小序
家语子夏习於诗而通其义王肃注云子夏所叙诗义今之毛诗序是也
後汉书儒林传卫宏从谢曼卿受学因作毛诗序善得风雅之旨
隋书经籍志先儒相承谓毛诗序子夏所创毛公及卫敬仲更加润色
陆德明氏曰沈重云按郑诗谱意大序是子夏作小序是子夏毛公合作卜商意有未尽毛更足成之
虞惇按孔氏正义云旧说起关雎后妃之德也至用之邦国焉名关雎序谓之大序自风风也讫末名为小序朱子诗序辨起关雎后妃之德也至教以化之又自然则关雎麟趾之化至是关雎之义也谓之小序自诗者志之所之也至是谓四始诗之至也谓之大序此二说似朱子为长但教以化之之下即接然则关雎麟趾之化文义亦未妥贴梁萧统文选卜子夏诗序具録全文不分大小今当从之
朱子诗序辨曰诗序之作说者不同或以为孔子或以为子夏或以为国史皆无明文可考惟後汉书儒林传以为卫宏作毛诗序今传於世则序乃宏作明矣然郑氏又以为诸序本自合为一编毛公始分以置诸篇之首则是毛公之前其传已久宏特增广而润色之耳故近世诸儒多以序之首句为毛公所分而其下推说云云者为後人所益理或有之但今考其首句则已有不得诗人之本意而肆为妄说者矣况沿袭云云之误哉然计其初犹必自谓出於臆度之私非经本文故且自为一编别附经後又以尚有齐鲁韩氏之说并传於世故读者亦有以知其出于後人之手不尽信也及至毛公引以入经乃不缀篇後而冠篇端不为注文而直作经字不为疑辞而遂为决辞其後三家之传又絶而毛说孤行则其抵牾之迹无复可见故此序者遂若诗人先所命题而诗人反为因序以作於是读者转相尊信无敢拟议至於有所不通则必为之委曲迁就穿凿而附合之宁使经之本文缭戾破碎不成文理而终不忍明以小序为出於汉儒也愚之病此久矣然犹以其所从来也远其间容或真有传授证验而不可废者故既颇采以附传中而复并为一编以还其旧因以论其得失云
欧阳氏曰孟子去诗世近而最善言诗推其所说诗义与今序意多合故後儒异说为诗害者常赖序文为证程氏曰国史得诗必载其事然後其义可知今小序之首是也其下则说诗者之辞也　诗小序便是当时国史作盖国史得诗於采诗之官故知其得失之迹如非国史则何以知其所美所刺之人使当时无小序虽圣人亦辨不得况子夏乎如大序则非圣人不能作或问圣人删诗时曾删改小序否曰有害义理处也须删改也
苏氏曰孔子之叙书也举其所为作书之故其赞易也发其可以推易之端未尝详言之也非不能详以为详之则隘是以常举其畧以待学者自推之今毛诗之序何其详之甚也世传以为出於子夏子窃疑之子夏尝言诗於仲尼仲尼称之故後世之为诗者附之要之岂必子夏为之其亦出於孔子或弟子之知诗者欤然其诚出於孔氏也则不若是详矣孔子删诗而取三百五篇今其亡者六焉诗之序未尝详也诗之亡者经师不得见矣虽欲详之而无由其存者将以解之故从而附益之以自信其说是以其言时有反覆烦重类非一人之词者凡此皆毛氏之学而卫宏之所集録也东汉儒林传曰卫宏从谢曼卿受学作毛诗叙隋经籍志曰先儒相承谓诗叙子夏所创毛公及卫敬仲润益之古说本如此故予存其一言而已曰是诗言其事也而尽去其余独采其可者见於今传其尤不可者皆明着其失以为此孔氏之旧也
叶适氏曰世以诗序为孔子作初无据口耳之传也唯隋经籍志以为子夏作先儒相承云毛公及卫宏润益之今定为孔子作固不可若孔子授子夏而传之是亦尝经孔子所取矣大抵古书未有无序者皆系之篇末盖以总其凡也今书有序孔安国以为孔子作自安国始迁之逐篇之首亦犹序卦彖象爻辞王辅嗣迁之逐卦之中至太史公自序杨子云法言皆其遗法况诗乃记先王之政与列国之事非见其序盖有全篇莫知意之所主者孔子虽圣人人事之实亦安能臆断於数百载之下犹之春秋必约鲁史而成郑忽与晋文公出入晋郑不以告鲁史所不得书孔子亦不能强笔而削之也而谓卫宏能之可乎所谓卫宏从谢曼卿受学而作者范蔚宗之言耳据史毛公赵人与河间王同时三传而为徐敖初无谢曼卿者独东汉贾逵传言父徽学毛诗於谢曼卿至显宗令撰齐鲁韩诗与毛氏同异盖汉自中兴後毛诗始见郑康成与卫宏畧先後岂有不知而以宏之序为孔子者吾谓古者凡有是诗则有是序如今之题目故太师陈之可以观风俗遒人采之可以知训戒学者诵之可以兴可以观可以羣可以怨其藏在有司孔子删诗既取其辞因以其序命子夏之徒为之则於理为近
郑樵氏曰世人疑诗序非卫宏作此殊不然使宏凿空为之虽孔子亦不能使宏诵师说为之则虽宏有余矣且宏之序有专取诸书之文为之者有杂取诸家之说重复互见者有委曲宛转附经以成其义者诗有六义一曰风二曰赋三曰比四曰兴五曰雅六曰颂其文全出於周官情动於中而形於言言之不足故嗟叹之其文全出於礼记成王未知周公之志公乃为诗以遗王其文全出於金縢高克好利而不顾其君文公恶而欲远之不能使高克将兵而御狄於竟其文全出於左传微子至於戴公其间礼乐废坏其文全出於国语古者长民衣服不贰从容有常以齐其民其文全出於公孙尼子则诗序之作实在数书既传之後明矣此所谓专取诸书之文为之者也关雎之诗既曰风之始也所以风天下而正夫妇也又曰风风也风以动之又曰上以风化下下以风刺上又曰一国之事系一人之本谓之风载驰之诗既曰许穆夫人闵其宗国颠覆矣又曰卫懿公为狄人所灭丝衣之诗既曰绎宾尸矣又曰灵星之尸此盖衆说并传卫氏得其善辞美意并録而不忍弃之此所谓杂取诸说而重复互见者也驺虞之诗先言人伦既正朝廷既治天下纯被文王之化而复继之以蒐田以时仁如驺虞则王道成行苇之诗先言周家忠厚仁及草木而复继之以内睦九族外尊事黄耉养老此所谓委曲宛转附经以成其义者也宏序作於东汉故汉世文字未有引诗序者惟黄初四年有曹共公远君子近小人之语盖魏後於汉宏之序至是始行也马贵与氏曰诗之有序自史传不能明其为何人作而先儒多疑之至朱文公解经则依古经文析而为二复备论其得失而於国风诸序诋斥尤多以愚观之雅颂之序可废而国风之序不可废何也雅颂之作其辞易知其意易明读文王在上之诗则受命作周之语为赘读於穆清庙之诗则祀文王之意已显序虽不作可也至於国风则不然风之为体比兴多於叙述讽谕浮於指斥盖有反覆咏叹聨章累句而无一言及作者之意而序者乃一言蔽之曰为某事也苟非其传授之有源考据之无舛则孰能臆料当时之事於数百载之下乎而文公深诋之且於桑中溱洧诸篇辨折尤至以为安有刺人之恶而自为彼人之辞以陷於所刺之地而不自知者其意盖谓诗之辞如彼而序之说如此则以诗求诗可也乌有舍明白可见之诗辞而曲从亿度难信之序说乎其说固善矣然愚以为必若此则诗之难读者多矣岂直郑卫诸篇哉夫芣苢之序妇人乐有子也而其诗不过形容采掇之情状而已黍离之序闵宗室宫庙之顚覆也而其诗不过慨叹禾黍之苗穗而已此诗之不言所作之意而赖序以明者也叔于田二诗序以为刺郑庄公也而其诗则郑人爱叔段之辞耳扬之水椒聊之诗序以为刺晋昭公也而其诗则晋人爱桓叔之辞耳此诗之不言所刺之意而赖序以明者也鸨羽陟岵见於变风序以为征役者不堪命而作也四牡采薇见於正雅序以为劳使臣遣戍役而作也而四诗之辞则叹行役之劳苦叙饥渇之情状忧孝养之不遂悼归休之无期一耳此诗之辞同意异而赖序以明者也盖尝论之均一劳苦之辞也出於叙情闵劳者之口则为正雅而出於困役伤财者之口则为变风也均一淫泆之辞也出於奔者之口则可删而出於刺奔者之口则可録也均一爱戴之辞也出於爱桓叔叔段者之口则可删出於刺郑庄晋昭者之口则可録也夫芣苢黍离之不言所谓叔于田扬之水之反辞以讽四牡采薇之辞同变风文公胡不探索翫味别自为说而卒如序者之旧何独於郑卫诸篇而必以为奔者所自作而使圣经为録淫辞之具乎且夫子删诗矣其所取於关雎者谓其乐而不淫耳则夫诗之可删孰有大於淫者今以文公诗传考之其指为男女淫奔而自作诗以叙其事者凡二十有四篇桑中东门之墠溱洧东方之日东门之池东门之杨月出序以为刺淫而文公以为淫者所自作也静女木瓜采葛丘中有麻将仲子遵大路有女同车山有扶苏蘀兮狡童褰裳子之丰风雨子衿扬之水出其东门野有蔓草序本别指他事而文公亦以为淫者所自作也夫以淫昏不检之人发为放荡无耻之辞其诗篇之繁多如此夫子犹存之则不知所删何等一篇也或曰文公之说谓春秋所记无非乱臣贼子之事盖不如是无以见当时事变之实而垂鉴於後世故不得已而存之於诗亦犹是也愚以为不然夫春秋史也诗文辞也史所以记事固不容存禹汤而废桀纣録文武而弃幽厉也至於文辞则其淫哇不经者直削之而已而夫子犹存之则必其意不出於此而序者之说是也後世辞人墨士跌荡礼法之外如秦少游晏叔源辈作为乐府备狭邪妖冶之趣非不艳丽可喜也而醇儒庄士深斥之惧其为正心诚意之累也而诗中若是者二十有四篇夫子録之於经儒先又为之训释使後学诵其文推其义则通书西铭必当与小山词赋并读也或又曰文公尝云此等之人安於为恶其於此等之语平日固已自其口出而无惭矣又何待吾之铺陈又岂复畏吾之闵惜而遂幡然惩创耶愚又以为不然夫羞恶之心人皆有之况淫泆之行所谓不可对人言者今市井小人至不才也有与之语而道其宣淫之状指其行淫之地则未有不面赤惭恧者未闻其扬言於人曰我能奸我善淫也且夫人之为恶也禁之使不得为不若愧之而使自知其不可为此铺张揄扬之中所以为闵惜惩创之至也或又曰文公尝言雅者二雅是也郑者缁衣以下二十二篇是也卫者?鄘卫三十九篇是也桑间卫之一篇桑中是也二南雅颂祭祀朝聘之乐也郑卫桑濮里巷狭邪之曲也夫子於郑卫盖深絶其声於乐以为法而严立其辞於诗以为戒今乃欲讳其郑卫桑濮之实而文以雅乐之名又欲从而奏之宗庙朝廷则未知其将以荐之何等之鬼神用之何等之宾客乎愚又以为不然左传季札来聘请观周乐而所歌者?鄘卫郑皆在焉则诸国风固皆雅乐也使其为里巷狭邪之曲则周乐安得有之而鲁之乐工亦安得而歌异国淫邪之诗乎尝观仪礼左传所载古人歌诗合乐之意多有不可晓者关雎鹊巢后妃夫人之诗也而乡饮酒燕礼歌之采苹采繁大夫妻主祭之诗也而射礼歌之肆夏繁遏渠宗庙配天之诗也而天子享元侯歌之文王大明緜文王兴周之诗也而两君相见歌之以是观之其歌诗之用与诗人作诗之本意盖有判然不相合者则乌知郑卫之诗不可用之燕享之际乎左传载列国聘享赋诗固多断章取义然其大不伦者亦以来贤士大夫之诮如伯有赋鹑之奔奔楚令尹围赋大明及穆叔不拜肆夏甯武子不答彤弓之类是也然郑伯如晋子展赋将仲子郑伯享赵孟子太叔赋野有蔓草郑六卿饯韩宣子子齹赋野有蔓草子太叔赋褰裳子游赋风雨子旗赋有女同车子柳赋蘀兮此六诗皆文公所斥以为淫奔之人所作也然皆见善於叔向赵武韩起而不闻被讥乃知郑卫之诗未尝不施之燕享而此六诗之训诂当如序者之说不当如文公之说也或曰序者之说固有鄙浅附会居然可见者先儒议之非一人矣而子信之何耶曰愚之所谓不可废者谓诗之所不言而赖序以明者耳若诗之所已言序虽工不读可也况其鄙浅附会者乎盖作序之人或以为孔子或以为子夏或以为国史皆无明文可考然郑氏谓毛公始分寘诸篇之首则自汉以前经师传授其去作诗之时未甚远也千载而下学者当遵守考索以求诗人之意而得其庶几固不当因一语之赘疣一词之浅陋而欲一切废之凿空揣摩而为之训释也或曰文公之於诗序其见於经传信而有徵者则从之如硕人载驰清人鸱鴞之类是也其可疑者亦未尝尽断以臆说固有援他书以证其谬者曰是则然矣然愚之所以不能无议者则以其恶序之意太过而所援引指摘似未能尽出於公平而当人心也夫关雎韩诗以为衰周刺诗也宾之初筵韩诗以为饮酒悔过也是皆与毛序反者也而韩诗说关雎则违夫子不淫不伤之训是决不可从者也初筵之诗夫子未有论说也则诋毛而从韩夫一韩诗也初筵之序可信而关雎之序独不可信乎?之柏舟毛序以为仁人不遇也文公断以为妇人之作而引列女传为证非臆说矣然列女传出於刘向向论恭显封事引忧心悄悄愠于羣小之诗而继之曰小人成羣诚足愠也是正与毛序合矣夫一刘向也岂列女传可信而封事独不可信乎此愚所以疑文公恶序之意太过而援引指摘似未尽当也夫本之孔孟之说以为凖参之古今诸儒之论以为衡则诗序之不可废也审矣愚岂好为异论哉
虞惇按诗序之作说者不同以为子夏所作者家语王肃之说也以大序为子夏作小序毛公润益者郑康成之说也以为当时国史所题者二程先生之说也以首句为孔氏之旧而其下为毛公卫宏集録者苏氏之说也唯范蔚宗後汉书云卫宏作毛诗序郑夹漈因之而朱子力主其说复着诗序辨以极诋其妄由今观之谓诗序为子夏作固未敢定谓诗序为卫宏作则决知其不然也盖诗序自毛公前已有之自毛公始分以寘诸篇之首则其非宏作可知卫宏与康成时世畧先後如序果宏作康成大儒岂有不知而漫以为子夏之理梁萧统文选载毛诗序自关雎后妃之德也至是关雎之义也世所称大序小序合为一篇题曰卜子夏则其为子夏作无疑其诸篇之序首句以下容或有毛公及卫宏所附益者大约隋经籍志与康成之说得之苏頴滨诗传止録序之首句而尽去其余其说亦未尽当盖序有首句意未尽而下文申说者如芣苢为妇人乐有子蒹葭为未能用周礼棠棣为闵管蔡失道小弁为太子之傅作之类如但存首句则於情事不明虽其间支离烦赘之说或有之终未可举一而废百也至朱子则直谓序之首句已不得诗人之本意而肆为妄说此又□谰诋诬之语未敢以为信然矣
读诗质疑卷首七

[book_title]卷首八
钦定四库全书
读诗质疑卷首八
太仆寺少卿严虞惇撰
诗乐
尚书诗言志歌永言声依永律和声八音克谐无相夺伦神人以和
周礼大司乐掌成均之法以乐德敎国子中和祗庸孝友以乐语敎国子兴道讽诵言语以乐舞敎国子舞云门大卷大咸大?大夏大濩大武
太师掌六律六同以合隂阳之声阳声黄钟太簇姑洗蕤宾夷则无射隂声大吕应钟南吕函钟小吕夹钟皆文之以五声宫商角徵羽皆播之以八音金石土革丝木匏竹敎六诗曰风曰赋曰比曰兴曰雅曰颂以六德为之本以六律为之音
瞽蒙掌九德六诗之歌以役太师
钟师掌金奏凡乐事以钟鼓奏九夏王夏肆夏昭夏纳夏章夏齐夏族夏祴夏骜夏
乐师凡射王以驺虞为节诸侯以狸首为节大夫以采苹为节士以采蘩为节
龠章掌土鼓豳龠中春昼撃土鼓龡豳诗以逆暑中秋夜迎寒亦如之凡国祈年於田祖龡豳雅撃土鼓以乐田畯国祭蜡则龡豳颂撃土鼓以息老物
仪礼乡饮酒礼工歌鹿鸣四牡皇皇者华笙入堂下磬南北面立乐南陔白华华黍乃间歌鱼丽笙由庚歌南有嘉鱼笙崇丘歌南山有台笙由仪乃合乐周南关雎葛覃卷耳召南鹊巢采蘩采苹工告於乐正曰正歌备燕礼工歌鹿鸣四牡皇皇者华笙入立於县中奏南陔白华华黍乃间歌鱼丽笙由庚歌南有嘉鱼笙崇丘歌南山有台笙由仪遂歌乡乐周南关雎葛覃卷耳召南鹊巢采蘩采苹太师告乐正曰正歌备又有房中之乐注云弦歌周南召南之诗而不用钟磬之节也谓之房中者后夫人之所讽诵以事其君子
虞惇按南陔白华华黍由庚崇丘由仪六诗有其义而亡其辞朱子皆谓之笙诗其说曰仪礼乡饮酒礼燕礼自南陔以下曰笙曰乐曰奏不言歌则知其有声无辞也今考仪礼乡射礼奏狸首驺虞驺虞召南之卒篇也亦曰奏国语金奏肆夏繁遏渠肆夏时迈也繁遏执竞也渠思文也皆周颂之篇亦曰奏燕礼升歌鹿鸣下管新宫新宫曰管犹南陔之曰笙也新宫诗今亡而左传宋公享昭子赋新宫是新宫有诗矣管有诗笙何独无诗夫子删诗三百十一篇诗也非乐也如曰有声而无辞是乐谱非诗也曰笙曰乐曰奏不言歌夫太师既告乐正曰正歌备矣是南陔六诗未尝不言歌也
乡射礼乃合乐周南关雎葛覃卷耳召南鹊巢采蘩采苹工告於乐正曰正歌备
大射礼乃歌鹿鸣三终乃管新宫三终奏狸首以射礼记射义天子以驺虞为节诸侯以狸首为节卿大夫以采苹为节士以采蘩为节驺虞者乐官备也狸首者乐会时也采苹者乐循法也采蘩者乐不失节也虞惇按射义故诗曰曾孙侯氏四正具举大夫君子凡以庶士小大莫处御于君所以燕以射则燕则誉或曰此即狸首之诗也
乡饮酒义工入升歌三终主人献之笙入三终主人献之间歌三终合乐三终工告乐备遂出
虞惇按升歌三终鹿鸣三诗也笙入三终南陔三诗也间歌三终鱼丽由庚六诗也合乐三终二南六诗也凡乐四节诗十有八篇皆谓之正歌
仲尼燕居升歌清庙示德也下而管象示事也
内则十有三年学乐诵诗舞勺成童舞象学射御二十而冠始学礼可以衣裘帛舞大夏
乐记诗言其志也歌咏其声也舞动其容也三者本於心然後乐器从之
治世之音安以乐其政和乱世之音怨以怒其政乖亡国之音哀以思其民困声音之道与政通矣
郑卫之音乱世之音也比於慢矣桑间濮上之音亡国之音也其政散其民流诬上行私而不可止也
魏文侯问於子夏曰敢问溺音何从出也子夏对曰郑音好滥淫志宋音燕女溺志卫音趋数烦志齐音敖辟乔志此四者皆淫於色而害於德是以祭祀弗用也子赣见师乙而问焉曰赐闻声歌各有宜也如赐者宜何歌也师乙曰乙贱工也何足以问所宜请诵其所闻而吾子自执焉寛而静柔而正者宜歌颂广大而静疏逹而信者宜歌大雅恭俭而好礼者宜歌小雅正直而静亷而谦者宜歌风肆直而慈爱者宜歌商温良而能断者宜歌齐夫歌者直已而陈德也动已而天地应焉四时和焉星辰理焉万物育焉故商者五帝之遗声也商人识之故谓之商齐者三代之遗声也齐人识之故谓之齐明乎商之音者临事而屡断明乎齐之音者见利而让临事而屡断勇也见利而让义也有勇有义非歌孰能保此
虞惇按师乙声歌之论风雅颂与商齐并称故夹漈郑氏遂以齐为齐风商为商颂而子夏之论溺音所谓郑音好滥卫音趋数者朱子亦即以国风郑卫之诗当之不知此论音非论诗也郑之好滥卫之趋数郑卫之音耳非诗也若谓郑音即郑诗卫音即卫诗则十五国风未尝有宋诗也齐为齐风商为商颂所谓五帝三代之遗声又何以称焉桑间濮上亡国之音圣人亟欲放而絶之而朱子反以桑中刺奔之诗为桑间濮上之音夷雅乐於新声杂淫哇於正始经学之缪未必不由此滥觞矣
春秋传吴公子札来聘请观於周乐使工为之歌周南召南曰美哉始基之矣犹未也然勤而不怨矣为之歌?鄘卫曰美哉渊乎忧而不困者也吾闻卫康叔武公之德如是是其卫风乎为之歌王曰美哉思而不惧其周之东乎为之歌郑曰美哉其细已甚民弗堪也是其先亡乎为之歌齐曰美哉泱泱乎大风也哉表东海者其太公乎国未可量也为之歌豳曰美哉荡乎乐而不淫其周公之东乎为之歌秦曰此之谓夏声夫能夏则大大之至也其周之旧乎为之歌魏曰美哉渢渢乎大而婉险而易行以德辅此则明主也为之歌唐曰思深哉其有陶唐氏之遗民乎不然何忧之远也非令德之後谁能若是为之歌陈曰国无主其能久乎自郐以下无讥焉为之歌小雅曰美哉思而不贰怨而不言其周德之衰乎犹有先王之遗民焉为之歌大雅曰广哉熙熙乎曲而有直体其文王之德乎为之歌颂曰至矣哉直而不倨曲而不屈迩而不偪远而不携迁而不淫复而不厌哀而不愁乐而不荒用而不匮广而不宣施而不费取而不贪处而不底行而不流五声和八风平节有度守有序盛德之所同也
卫甯武子来聘公与之宴为赋湛露及彤弓不辞又不答赋使行人私焉对曰臣以为肄业及之耳昔诸侯朝正於王王宴乐之於是乎赋湛露则天子当阳诸侯用命也诸侯敌王所忾而献其功王於是乎赐之彤弓一彤矢百玈弓矢千以觉报宴今陪臣来继旧好君辱贶之其敢干大礼以自取戾
国语叔孙穆子聘於晋晋悼公飨之乐及鹿鸣之三而後拜乐三晋侯使行人问焉对曰夫肆夏繁遏渠天子所以飨元侯也歌文王大明緜则两君相见之乐也皆昭令德以合好也皆非使臣之所敢闻也臣以为肄业及之故不敢拜今伶箫咏歌及鹿鸣之三君之所以况使臣臣敢不拜夫鹿鸣君之所以嘉先君之好也敢不拜嘉四牡君之所以章使臣之勤也敢不拜章皇皇者华君敎使臣曰每怀靡及诹谋度询必咨於周敢不拜敎
论语曰师摰之始关雎之乱洋洋乎盈耳哉
毛氏曰古者敎以诗乐诵之歌之弦之舞之
朱子曰二南正风房中之乐也乡乐也二雅之正雅朝廷之乐也商周之颂宗庙之乐也至变雅则衰周卿士之作以言时政之得失而?鄘以下则太师所陈以观民风者耳非宗庙燕享之所用也
小雅燕礼用施之君臣之间大雅飨礼用惟人君可歌虞惇按史记诗三百五篇孔子皆弦歌之以求合韶武雅颂之音是三百五篇皆乐也二南正雅商周之颂固已用之朝庙用之乡国其变风变雅亦皆可以播之乐章因事类而歌吴季札观周乐使工歌周南召南自?鄘而讫於曹郐是则十三国诗皆乐也东汉之末杜夔奏鹿鸣驺虞伐檀文王四篇伐檀今之变风也大戴礼投壶篇云凡雅二十六篇其可歌者八篇鹿鸣狸首鹊巢采蘩采苹伐檀白驹驺虞仪礼乃管新宫三终或云新宫即斯干而春秋传卫献公使太师歌巧言之卒章是虽变雅亦可入於乐有不用未尝不可用非若後世之诗有徒作而不用者也朱子谓?鄘而下仅以观民风而程大昌遂谓南雅颂为乐诗自?至豳为徒诗而不入於乐其说误矣
郑樵氏曰自后夔以来乐以诗为本诗以声为用八音六律为之羽翼圣人编诗为燕飨食之时用以歌而非用以说义也汉去三代未远大乐氏以声歌肄业往往三百篇瞽史例能歌之迨义理之学日胜声歌之学日微东汉之末礼乐萧然曹孟德平刘表得汉雅乐郎杜夔夔老矣久不肄习所得於三百篇者唯鹿鸣驺虞伐檀文王四篇而已太和末又失其三左延年所得唯鹿鸣一篇每正旦大会东厢雅乐常作者是也至晋世鹿鸣一篇又无传自鹿鸣一篇絶後世不复闻诗矣钱澄之曰礼记诵诗三百歌诗三百弦诗三百舞诗三百是三百篇不独可歌亦备乎弦舞之音节矣
顾炎武曰歌者为诗撃者拊者吹者为器合而言之谓之乐对诗而言所谓乐者八音也兴於诗成於乐是也分诗与乐言之也专举乐则诗在其中吾自卫反鲁然後乐正雅颂各得其所是也合诗与乐言之也
诗三百篇皆可以被之音而为乐自汉而下乃以其所赋五言之属为徒诗而其协於音者则谓之乐府自宋以下则其所谓乐府者亦但拟其辞而与徒诗无别於是乎诗与乐判然为二不特乐亡而诗亦亡
安世房中歌十七章郊祀歌十九章皆郊庙之正乐如三百篇之颂也其他诸诗所谓赵代秦楚之讴如列国之风耳
乐府如清商清角之类以声名其诗也如小垂手大垂手之类以舞名其诗也以声名者必合於声以舞名者必合於舞至唐而舞亡矣至宋而声亡矣於是乎文章之传盛而声音之用微然後徒诗兴而乐废
土鼓乐之始也陶匏祭之大也二者之音非以悦耳存其质也国语伶州鸠曰匏竹利制又曰匏以宣之瓦以赞之今之大乐久无匏土二音而八音但存其六矣熊氏谓匏音亡而清廉忠敬者之不多见吾有感於其言读诗质疑卷首八

[book_title]卷首九
钦定四库全书
读诗质疑卷首九
太仆寺少卿严虞惇撰
章句音韵
孔氏曰自古而有篇章之名与诗体俱兴也故那序曰得商颂十二篇东山序曰一章言其完是也句则古者谓之言论语云诗三百一言以蔽之左氏曰臣之业在扬水卒章之四言矣及赵简子称子太叔遗我以九言皆以一句为一言也秦汉以来诸儒各为训诂乃有句称论语注云此我行其野之句是也句者局也聨字分疆所以局言者也章者明也总义包体所以明情者也篇者徧也言出情铺事明而徧者也然字之所用或全取以制义关关雎鸠之类也或假辞以为助者乎而只且之类也句必聨字为言一字不制也以诗者申志一字则言蹇而不会故诗之见句少不减二祈父肇禋之类也三字者绥万邦屡丰年之类也四字者关关雎鸠窈窕淑女之类也五字者谁谓雀无角何以穿我屋之类也六字者昔我先王受命有如召公之臣之类也七字者如彼筑室于道谋尚之以琼华乎而之类也八字者十月蟋蟀入我状下我不敢效我友自逸是也其外不见有九字十字者摰虞流外论云诗有九言者泂酌彼行潦挹彼注兹是也徧检诸本皆云泂酌三章章五句则以为二句也顔延之云诗体本无九言将由声度阐缓不协金石仲治之言未可据也句字之数四言为多亦有二三七八者将由言以申情惟变所适播之乐器俱得成文也诗之大体必须依韵之兮矣也之类本取为辞虽在句中不以为义故处末者皆上字为韵之者左右流之寤寐求之之类也兮者其实七兮迨其吉兮之类也矣者顔之厚矣出自口矣之类也也者何其处也必有与也之类也乎者俟我于着乎而伐檀且涟漪之篇此等皆上字为韵不为义也亦有即将助句之字以当声韵者则彼人是哉子曰何其反是不思亦已焉哉是究是图亶其然乎其虚其邪既亟只且之类也章者积句所为不限句数也作者陈事须有多少章总一义意尽而成故累句为章一句不可二句得为之卢令及鱼丽之下三章是也三句则麟趾甘棠驺虞之类也其多者载芟三十一句閟宫之三章三十八句自外不过也篇之大小随章多少风雅之中少犹两章以上即驺虞渭阳之类也多则十六以下正月桑柔之类也唯周颂三十一篇及那烈祖玄鸟皆一章者以风雅叙人事刺过论功志在匡救一章不尽重章以申殷勤颂着太平德洽之歌述成功以告神直言写志不必殷勤故一章而已鲁颂不一章者鲁颂美僖公之事非告神之歌论功颂德之诗亦殷勤而重章也立章之法不常厥体或重章共述一事采苹之类或一事疉为数章甘棠之类或初同而末异东山之类或首异而末同汉广之类或事讫而更申既醉之类或章重而事别鸱鴞之类何草不黄随时而改色文王有声因事而变文采采芣苢一章而再言宾之初筵三章而一发或篇有数章章句衆寡不等章有数句句字多少不同皆由各言其情故体无恒式也东山序云一章二章三章四章不谓末章为卒章左传曰七月之卒章又扬之水卒章者东山分别章意从一而终於四故不言卒章也左传言卒章者卒终也终篇之章言卒者对始也终篇为卒章则初篇为首章矣故郑注礼记云缁衣之首章是也然则武惟一章而左传曰作武其卒章曰耆定尔功者以耆定尔功是章之卒句也大司乐注云驺虞乐章名在召南之卒章正谓卒篇也谓之章者乘上驺虞为乐章故言召南之卒章也定本章句在篇後六艺论云未有若今传训章句明为传训以来始辨章句或毛氏即题或在其後人未能审也
熊朋来氏曰赓歌虞诗也每句有韵五子之歌夏诗也隔句有韵其四章两韵一换商颂商人之诗也诗韵之例尽在是矣那之首章隔句用韵两韵一换至绥我思成下又每句有韵篇末别出尝将二韵结之烈祖以祖祜所三韵起中间申锡无疆开下文连句之韵似以三无疆为之节後人交互用韵始此商颂多每句用韵玄鸟长发殷武皆然玄鸟六换韵长发前六章皆每句有韵惟卒章两韵一换殷武每句有韵惟第四章交互相韵其末别出国福二韵结之五章以翼极二韵起而下文连句有韵卒章又通章连句用韵自後作诗者用韵皆以商颂为格例
顾大韶氏曰诗经有上文叶韵而末句不叶者麟趾驺虞之类是也有下文叶韵而首二句不叶者瞻彼洛矣之类是也有首句自与第三句叶第二句自与第四句叶者兎罝鱼丽之类是也有首句与末句叶而中二句不叶者决拾既佽之章是也有用中州韵叶者左右芼之叶钟鼓乐之烝然罩罩叶式燕以乐之类是也有通章不叶韵者如大雅其在於今一章及周颂维天之命昊天有成命时迈其邦等篇是也详知其例方可读诗顾炎武氏曰古诗用韵之法大约有三首句次句连用韵隔第三句而於末句用韵者关雎之首章是也凡汉以下诗及唐人律诗之首句用韵者源於此一起即隔句用韵者卷耳之首章是也凡汉以下诗及唐人律诗之首句不用韵者源於此自首至末句句用韵者若考盘清人还着十亩之间月出素冠诸篇又如卷耳之二章三章四章车攻之一章二章三章七章长发之一章二章三章四章五章是也凡汉以下诗若魏文帝燕歌行之类源於此自是而变则转韵矣转韵之始亦有连用隔用之别而错综变化不可以一体拘于是有上下各自为韵若兎罝及采薇之首章鱼丽之前三章卷阿之首章者有首末自为一韵中间自为一韵若车攻之五章者有隔半章自为韵若生民之卒章者有首提二句而下分二节承之若有瞽之篇者此皆诗之变格然亦莫非出於自然非有意为之也
虞惇按诗人用韵错综不同如熊氏及二顾氏之说畧见大端此外更有一句中自为韵如柏舟日居月诸北风其虚其邪商颂猗与那与之类有一句两韵二句中各自为韵如匏有苦叶之次章弥与鷕韵盈与鸣韵之类有三句一韵如采芑前三章之类亦有三句一韵而三句中又疉用韵如采芑二章三章後六句之类有上下总一韵而中间复自为韵如大雅思齐二章之类有下三句各与上三句为韵如桑柔卒章之类麟趾驺虞末句不用韵而合三章为韵瞻彼洛矣起句不用韵而合三章为韵更有後三章复承前三章为韵如鱼丽之类更有合全篇为一韵如泂酌三章之类皆变化因心自然合节乐记所谓声成文谓之音举一反三可以类推也○又按古人之文大率用韵易书中多有用韵者诗为乐章被之咏歌尤须依韵而成所谓声依永律和声是也诗之韵自虞廷赓歌始其後有五子之歌三百篇而下讫於後代诗无不用韵而用韵之法古今不同古韵寛而今韵严今韵起於梁沈约而律诗用之梁陈以来古体诗亦皆通韵如东之通冬鱼之通虞不尽拘沈韵也唐诗以韩杜为宗五言古体皆用古韵杜之彭衙行真文元寒删先通用自京赴奉先县咏怀质物月遏黠屑通用韩之此日足可惜东冬江阳庚青通用元和圣德诗语麌哿马有通用如此之类更仆未易数今人作古体诗尚通用古韵岂有三百篇而反限以今律诗之韵之理朱子泥於今韵遂创为叶韵之法凡诗之不合於今韵者俱从而叶之就其所叶之韵亦多有未可通者参差荇菜左右采之窈窕淑女琴瑟友之采友不同韵则以采叶友可也以友叶采可也今采叶此礼反友叶羽已反将以何韵为凖乎维鹊有巢维鸠居之之子于归百两御之居御不同韵则以居叶御可也以御叶居可也今居叶姬御反御叶鱼据反又以何韵为凖乎更有不必用韵而亦叶韵者如谁谓女无家于嗟乎驺虞之类是也有本同一韵而亦叶韵者如麟之趾振振公子殷其靁在南山之侧何斯违斯莫敢遑息之类是也更有上下各自为韵而必叶为一韵者亦有决不可通之韵本不入韵之字而亦必叶为韵者附会牵合支离烦碎几於无句不叶殊非声成文谓之音之义也又古人四声通用亦始於虞之赓歌降为屈原之离骚纷吾既有此内美兮又重之以修能扈江离与辟芷兮纫秋兰以为佩则平去通韵冀枝叶之峻茂兮愿竢时乎吾将刈虽委絶其亦何伤兮哀衆芳之芜秽则上去通韵衆皆竞进以贪婪兮凭不厌乎求索羌内恕己以量人兮各兴心而嫉妬前望舒使先驱兮後飞廉使奔属鸾皇为余先戒兮雷师告余以未具则去入通韵惟兹佩之可贵兮委厥美而历兹芳菲菲而难亏兮芬至今犹未沬则平入通韵自楚辞至汉魏乐府皆然何独於三百篇而必强为一声又必强为一韵乎三百篇之诗皆被之乐无不可歌者歌有扬抑抗坠轻重疾徐宛转之节一唱三叹音韵自然而协不必以今韵之平上去入拘拘叶之今之词曲通用四声按节而歌何尝不协俗乐尚不必限以一声岂古乐反欲拘以一韵由此推之不特朱子之叶韵可删而吴才老之韵补亦俱可废也故今於经文之下畧其通韵之说而於朱子之叶韵悉删去之於以正本音存古韵使承学者知所依据云○又按今世韵书乃元初黄公绍所编依宋平水刘渊定本非沈约之旧本也并唐韵二百六部为一百七部至今用之然其中有可通用者有不可通用者宋郑庠定古韵总分为六部一东冬江阳庚青蒸二支微齐佳灰三真文元寒删先四鱼虞歌麻五萧肴豪尤六侵覃盐咸或又并鱼虞歌麻萧肴尤为一部共五部以韩杜诗考之则五部之说亦未为无据也然庠本以支微鱼虞萧肴三部为但有平上去无入声窃恐未必然夫五方之音有重轻一人之言有徐疾一字之中自有平上去入此天籁之自然非人所能损益也公羊庄二十八年传曰春秋伐者为客伐者为主何休注曰伐人者为客读伐长言之齐人语也见伐者为主读伐短言之齐人语也大抵平上去之音长而入之音短一伐也而读之有长短则自有平上去入之不同安在其为某韵有入声某韵无入声哉明章黼韵学集成分配四声以屋沃觉为东冬江之入质物月曷黠屑为真文元寒删先之入药为阳之入陌锡职为庚青蒸之入缉合叶洽为侵覃盐咸之入若确不可移者崑山顾炎武力排其说谓小戎以屋韵驱馵则其不协於东董送可知也扬之水以沃韵凿襮则其不协於冬肿宋可知也他如术转为遂则不应承真曷转为害则不应承寒药不应承阳锡不应承青皆据六书象形谐声为说而参以三代经传之文足以破五百年来承学传习之误其所作音学五书详博而精核按之诗易及楚辞乐府无不合者世有桓谭必能知而好之故余於此书多援以为证也○又按顾炎武音论云古音止有十部一东冬锺江二支脂之微齐佳皆灰咍三鱼虞模侯四真谆臻文殷元魂痕寒桓删山先僲五萧宵肴豪幽六歌戈七阳唐八耕清青九蒸登十侵覃谈盐添咸衔严凡宋齐以下作韵书者於此十大部固不必分而分其支韵字半入脂之半入歌戈麻韵字半入歌戈半入鱼虞庚韵字半入阳唐半入耕清尤韵字半入脂之半入萧宵宋声以下作韵书者於此四小部又不当合而合上去二声仿此入声之中别多舛错随条正之其所云十部与郑庠六部亦小异大同而其所分支麻庚尤四韵之字则斟酌精当援据确核迥非他韵书所能及也但其所云十部之中亦以东冬真谆歌戈阳唐耕清蒸登六部为有平上去无入声则愚未敢以为然四声出於天?有一字即具有四声今西北人语多无入声盖由土风使然非字之本无入声也郑以质物月曷诸韵为真文之入而支微则无入声顾以质物月曷为支脂之入而真谆则无入声虽得失互殊而大旨则一至元周德清中原音韵并四声而为三声更失天地自然之正不足以言音学矣
读诗质疑卷首九

[book_title]卷首十
<经部,诗类,读诗质疑>
钦定四库全书
读诗质疑卷首十
太仆寺少卿严虞惇撰
训诂传授
汉书艺文志诗凡三百五篇遭秦而全者以其讽诵不独竹帛也汉兴鲁申公为诗训诂而齐辕固燕韩婴皆为之传三家皆列於学官又有毛公之学自谓子夏所传而河间献王好之
汉书儒林传毛公赵人也治诗为河间献王博士授同国贯长卿长卿授解延年延年为阿武令授徐敖敖授九江陈侠为王莽讲学大夫由是言毛诗者本之徐敖孔氏曰六艺论云河间献王好学其博士毛公善说诗献王号之曰毛诗儒林传云毛公赵人也为河间献王博士不言其名范晔後汉书云赵人毛长善诗是为毛诗然则赵人毛公名长也谱云鲁人大毛公为训诂传於其家河间献王得而献之以小毛公为博士然则大毛公为其传由小毛公而题毛也
陆玑氏曰孔子删诗授卜商商为之序以授鲁人曾申申授魏人李克克授鲁人孟仲子仲子授振牟子振牟子授赵人荀卿荀卿授鲁国毛享享作训诂传以授赵国毛苌时人谓享为大毛公苌为小毛公以其所传故名其诗曰毛诗苌为河间献王博士授同国贯长卿长卿授阿武令解延年延年授徐敖敖授九江陈侠由是言毛诗者本之徐敖时九江谢曼卿亦善毛诗东海卫宏从曼卿受学因作毛诗序得风雅之旨世祖以为议郎济南徐巡师事宏亦以儒显其後郑衆贾逵传毛诗马融作毛诗传郑玄作毛诗笺然齐鲁韩三氏皆立博士惟毛诗不立
吴太常卿徐整曰子夏授高行子高行子授薛仓子薛仓子授帛妙子帛妙子授河间人大毛公大毛公为诗诂训传於家以授赵人小毛公
释文曰郑玄作毛诗笺申明毛义难三家於是三家遂废矣魏太常王肃更述毛非郑荆州刺史王基駮王肃申郑义晋豫州刺史孙毓为诗评毛郑王肃三家同异朋於王徐州从事陈统难孙申郑
隋书志齐诗魏代已亡鲁诗亡於西晋韩诗虽存无传之者惟毛诗郑笺至今独立
孔氏曰汉初为传训者皆与经别行三传之文不与经连故石经书公羊传皆无经文艺文志云毛诗经二十九卷毛诗故训传三十卷是毛为诂训亦与经别也及马融为周礼注乃云欲省学者两读故具载本文然则後汉以来始就经为注也未审此诗引经附传是谁为之
陆氏曰申培公鲁人少事齐人浮丘伯受诗为楚王太子戊傅戊不好学及戊立胥靡申公申公媿之归鲁以诗经为训故以教无传疑是为鲁诗兰陵王臧代赵绾皆从申公受学臧为郎中令绾为御史大夫皆以明堂事自杀申公弟子千余人同郡临淮太守孔安国胶西内史周霸城阳内史夏寛东海太守砀鲁赐长沙内史兰陵缪生胶西中尉徐偃胶东内史邹人阙门庆忌治官皆有廉节称申公卒瑕丘江公尽能传之及鲁许生免中徐公皆守学教授韦贤治诗事江公许生至丞相传子元成亦至丞相兄子赏以诗授哀帝至大司马由是鲁诗有韦氏学东平王式事徐公许生为昌邑王师其後山阳张长安东平唐长宾沛褚少孙亦先後事式为博士由是有张唐褚氏之学张生兄子游卿以诗授元帝为谏大夫其门人琅琊王扶为泗水中尉陈留许晏为博士由是张家更有许氏学初薛广德亦事王式以博士论石渠授龚舍广德至御史大夫舍至山阳太守时平原高嘉亦以诗授元帝为上谷太守传子容为光禄大夫孙诩以父任为郎中以世传鲁诗知名王莽时逃去不仕又有曲阿包咸师事博士右师细君习鲁诗亦去归乡里世祖即位徵诩为博士至大司农咸举孝廉除郎中至大鸿胪永平初任城魏应亦以习鲁诗为博士徵拜骑都尉卒於官
虞惇按汉志鲁故二十五卷说二十八卷隋志鲁诗亡於西晋而小学有一字石经鲁诗六卷今世所传申培公诗说盖後人伪托也
辕固生齐人以治诗孝景时为博士後拜清河太守武帝初以贤良徵诸儒多嫉毁之罢归时已九十余矣诸齐以诗显贵皆固之弟子也昌邑太傅夏侯始昌最明始昌授东海剡人后苍苍为博士至少府苍授谏大夫翼奉前将军萧望之丞相匡衡衡授大司空琅琊师丹高密太傅伏理詹事頴川满昌由是齐诗有翼匡师伏之学满昌授九江张邯琅琊皮容皆至大官其後伏黯传理家学改定章句作解说九篇位至光禄勲以授嗣子恭恭以黯任为郎永平中拜司空恭删黯章句定为二十万言年九十卒又蜀郡任末广汉景鸾皆以齐诗教授着述焉
虞惇按汉志齐后氏故二十卷传三十九卷孙氏故二十七卷传二十八卷杂记十八卷隋志齐诗魏代已亡郑夹漈谓齐诗今犹有见者盖其真伪未可知也
韩婴燕人孝文时为博士景帝时至常山太傅婴推诗人之意而作内外传其语颇与齐鲁间殊淮南贲生受之燕赵间言诗者由韩生河南赵子事韩生授同郡蔡谊谊至丞相谊授同郡食子公王吉吉为昌邑王中尉食生为博士授泰山栗丰吉授淄川长孙顺顺为博士丰部刺史由是韩诗有王食长孙之学丰授山阳张就顺授东海髪福皆至大官建武初博士淮阳薛汉善灾异谶纬受诏定图?当世言诗推为长後至千乘太守弟子犍为杜抚会稽澹台敬伯钜鹿韩伯高最知名抚定韩诗章句建初中为公车令卒官其所作诗题约义通学者传之曰杜君注抚授会稽赵晔晔举有道又有光禄勲九江召驯阆中令巴郡杨仁山阳张匡皆习韩诗匡为作章句举有道徵博士不就
虞惇按汉艺文志韩故三十六卷内传四卷外传六卷说四十一卷隋经籍志韩诗二十二卷薛氏章句韩诗翼要十卷汉侯包撰梁有韩诗谱二卷唐艺文志韩诗卜商序韩婴注二十二卷又外传十卷盖韩诗至唐犹存未知以何时亡今所存者外传而已
成伯瑜氏曰传曰孔子没而微言絶七十子终而大义乖故春秋分为五诗分为四古之学者口相师受或文字假借言音互殊各有专门是生同异而秦季焚书之後故名有鲁诗韩诗毛诗齐诗四家之说鲁人申培公初与楚元王刘交俱受诗於浮丘伯申公为诗作诂训而无其传曰鲁诗武帝以安车蒲席轮徵申公拜太中大夫时年八十余矣申公授江公江公授韦贤贤授子玄成玄成传兄子赏江公又传至王式式传褚少孙及薛广德广德授龚舍齐人辕固生为诗作传号曰齐诗授夏侯始昌始昌传后苍苍授翼奉又授萧望之又授匡衡衡授师丹後汉陈元方亦学齐诗燕人韩婴广推诗意作内外传数万言号曰韩诗其孙商亦以诗为博士淮南贲生初受之贲生传河内赵生赵生传蔡谊及王吉鲁人毛公於其家作诗诂训故曰毛诗河间献王见而深好之赵人毛苌传其业号小毛公为献王博士在汉朝毛诗不列於国庠唯齐鲁韩三家得立学官小毛公传同郡贯长卿长卿传齐人解延年延年授徐敖敖授陈侠始自仲尼删诗以授子夏故子夏作关雎大序及诸篇小序历四传至大毛公汉平帝时毛诗始立兴於齐梁迄於皇唐齐诗无人鲁诗没而魏晋不播江左韩诗虽存无传习之者自郑玄作毛诗笺而三家之传废矣魏太常王肃又述毛公意而驳郑氏之非晋孙毓为诗评十卷论毛郑王三家异同宋徵士周续之及雷次宗并作诗序义江熙谢沈各注二十卷陆玑作草木疏二卷亦论虫鱼鸟兽然土物所生耳目不及相承迷悟明体乖殊十得六七而已崔灵恩撰诸家集注二十四卷沈重及徐爰作音义梁武帝作诗大义四十卷郑玄又述诗意兼国风土地氏族作诗谱一卷又有解题一卷近代纂集诸家互兴理致浅薄非警策之要不得遍举也
郑樵氏曰诗有四家毛诗最後出而独传何也曰岂惟毛诗始汉之春秋公谷为盛至後汉左氏始立而後之行者独左氏礼家之学五传弟子分曹教授小戴最後出而今之言礼者惟小戴为宗此无他六经始出诸儒讲习未精且未有他书证其是非故杂伪之说可入赵宾之易张霸之书是也历时既久古人简牍时出於山崖屋壁之间学者议论既精因得即其书以考同异而长短优劣见矣长者出而短者废自然之理也六经自秦火後独诗以讽诵相传齐鲁与燕语音不同训诂亦异独毛之出也自以源流得於子夏而其书贯穿先秦古书其释鸱鴞也与金縢合释北山烝民也与孟子合释昊天有成命与国语合释硕人清人黄鸟皇矣与左传合而序由庚等六章与仪礼合盖当毛氏时左氏未立孟子仪礼国语未甚行而学者亦未能信也惟河间献王博见异书深知其精至晋宋诸书盛行肄业者衆而人始翕然知其说近正且左氏诸书汉初儒者皆未见而毛先与之合不谓之源流子夏可乎唐人云齐诗亡於魏鲁诗亡於晋韩诗虽存无传之者今韩氏章句已不存矣而齐诗犹有见者然唐人既谓之亡则其书之其伪未可知也
虞惇按齐鲁韩毛四家之诗惟毛氏最後出而其传最盛齐诗亡於魏鲁诗亡於晋韩诗至唐犹存而无传习之者今所存者外传而已郑氏作毛诗笺孔氏作正义专申毛郑之旨宋朱子集传始尽斥毛郑而独申臆解六百年来学者非朱子弗道也盖毛郑之废久矣然考其渊源师友之所自与夫儒先论撰之说毛公之诗不谓之源於子夏不可也故今列诸家授受之次第於以志其盛而惜其衰
读诗质疑卷首十

[book_title]卷首十一
钦定四库全书
读诗质疑卷首十一
太仆寺少卿严虞惇撰
经传逸诗
巧笑倩兮美目盼兮素以为绚兮【论语下同】
唐棣之华偏其反而岂不尔思室是远而
衣锦尚絅【礼记】
畜君何尤【孟子徵招角招之诗】
翘翘车乘招我以弓岂不欲往畏我友朋【左传陈敬仲引诗】
我之怀矣自诒伊戚【赵宣子语杜注逸诗也】
狐裘尨茸一国三公吾谁适从【士蒍赋诗】
河水【公子赋河水】
虽有丝麻无弃菅蒯虽有姬姜无弃蕉萃凡百君子莫不代匮
周道挺挺我心扃扃讲事不令集人来定
俟河之清人夀几何兆云询多职竞作罗【子驷引周诗】辔之柔矣　马之刚矣辔之柔矣马亦不刚辔亦不柔志气麃麃取与不疑【国子赋辔之柔矣注见周书】茅鸱【叔孙穆子使工为之诵茅?】
淑慎尔止无载尔伪
优哉游哉聊以卒岁【叔向引诗】
礼义不愆何恤於人言【子产引诗】
祈招之愔愔式昭德音思我王度式如玉式如金形民之力而无醉饱之心【祭公谋父作祈招之诗】
新宫【宋公享昭子赋新宫　仪礼下管新宫注小雅逸篇】何以恤我我其收之【杜注此逸诗】
我无所监夏后及商用乱之故民卒流亡【晏子引诗】鸠飞【国语秦伯赋鸠飞】
天之所支不可坏也其所坏亦不可支也【昔武王克殷而作此诗也以为饫歌名之曰支】
昔我有先正其言明且清国家以宁都邑以成庶民以生谁能秉国成不自为正卒劳百姓【礼记缁衣　按文选张华答何邵诗曰周任有遗规其言明且清是诗周任作也　李善注又云子思子诗云昔我有先正其言明且清未知何据】
相彼盍旦尚犹患之【坊记】
曾孙侯氏四正具举大夫君子凡以庶士小大莫处御于君所以燕以射则燕则誉【射义狸首之诗】
武宿夜【舞莫重於武宿夜注武曲名】
九夏【王夏肆夏昭夏纳夏章夏齐夏族夏裓夏骜夏　周礼注九夏皆诗篇名颂之族类也此歌之大者载在乐章乐崩亦从而亡是以颂不能具】
采荠【周礼趋以采荠注乐名或曰逸诗】
敕尔瞽率尔衆工奏尔悲诵肃肃雍雍毋怠毋凶【周礼郑司农注贾疏云疑逸诗】
骊驹在门仆夫具存骊驹在路仆夫整驾【大戴礼下同又汉书王式传歌骊驹】
鱼在在藻厥志在饵
舟张辟雍鶬鶬相从八风回回凤凰喈喈【尚书大传】明明　崇禹　生开【周书世俘篇龠人奏武万献明明三统奏崇禹生开三终注诗篇名】
皇皇上天其命不忒天之以善必报其德【家语下同】令月吉日王始加元服去王幼志心衮职钦若昊天六合是式率尔祖考永永无极【成王冠周公命祝雍作颂】行百里者半於九十【战国策下同】
大武远宅不涉
木实繁者披其枝披其枝者伤其心
黄竹【穆天子传天子游黄台之北大寒北风雨雪天子作诗三章以哀人夫】
浩浩者水育育者鱼未有室家而安召我居【管子】乐矣君子直言是务【晏子春秋】
必择所堪必谨所堪【墨子下同】
周诗曰王道荡荡不偏不党王道平平不党不偏诗曰鱼水不务陆将何及
青青之麦生於陵陂【庄子】
墨以为明狐狸其苍【荀子下同】
凤凰秋秋其翼若干其声若箫有凤有凰乐帝之心如霜雪之将将如日月之光明为之则存不为之则亡国有大命不可以告人妨其躬身
长夜漫兮永思骞兮大古之不慢兮礼义之不愆兮何恤人之言兮
涓涓源水不壅不塞毂既破碎乃大其辐事既败矣乃重大息
将欲毁之必重累之将欲踣之必高举之【吕氏春秋下同】
有龙于飞周徧天下五蛇从之为之丞辅龙反其乡得其处所四蛇从之得其露雨一蛇羞之桥死于中野【介子推赋诗】
麦秀渐渐兮禾黍油油彼狡童兮不与我好兮【史记下同箕子作麦秀之诗】
登彼西山兮采其薇矣以暴易暴兮不知其非矣神农虞夏忽焉没兮我安适归矣吁嗟徂兮命之衰矣【伯夷叔齐作歌】
得人者兴失人者崩
九变复贯知言之选【汉书】
浩浩白水儵儵之鱼君来召我我将安居国家未定从我焉如【列女传下同古有白水之诗】
恺弟君子永能厉兮吁嗟惜兮乃下世兮【柳下惠妻歌】緜緜之葛在於旷野良工得之以为絺綌良工不得枯死於野【说苑】
以雅以南韎任株离【後汉书陈忠传】
皎皎练丝在所染之【後汉书杨终传注逸诗】
利为用本福为祸先【文选注韩诗】
雨无其极伤我稼穑【刘安世曰韩诗雨无极】
虞惇按司马迁言古诗三千孔子删而为三百孔頴逹非之云书传所引之诗现在者多亡逸者少孔子所録不容十分去九今考书传引诗现在者十之六七亡逸者十之二三而夏商之诗不与焉诗自文武而下至於陈灵公而上中间列国之君有一君而録数诗者有数君而録一诗者更有数君而不得一诗者或其诗之不足録或其诗之足録而当时已残阙不完或其诗虽具而序说之无传意旨之难考如鄱阳马氏之说者夫子皆不得而録之则所谓古诗三千删而为三百者马迁之言未可尽非也故今采书传中遗辞逸句掇而録之就所见闻不能广忆或诗在而亡其名或名存而亡其句至於自周已前謡辞歌曲见於书传者皆不复载韩昌黎石鼓歌云陋儒编诗不收入二雅褊廹无委蛇孔子西行不到秦掎摭星宿遗羲娥呜呼三代之文放佚而不传者岂独石鼓也哉
读诗质疑卷首十一

[book_title]卷首十二
钦定四库全书
读诗质疑卷首十二
太仆寺少卿严虞惇撰
三家遗说
关关雎鸠诗人言雎鸠贞洁以声相求必於河之洲隐蔽无人之处故人君动静退朝入於私宫后妃御见去留有度应门撃柝鼓人上堂今内倾於色贤人见其萌故咏关雎说淑女正容仪也【後汉书注薛君章句】淑女奉顺坤德成其纪纲【文选注韩诗说】
汉有游女游女汉神也汉神时见不可求而得之【文选注薛君章句】
鲂鱼赬尾鱼劳则尾赤君子劳苦则顔色变王室政教如烈火矣犹触冒而仕者以父母甚迫近饥寒之忧为此禄仕【後汉书注薛君章句】
金罍大夫器也天子以玉诸侯大夫以金士以梓一升曰爵爵尽也足也二升曰觚觚寡也饮当寡少三升曰觯觯适也饮当自适也四升曰角角触也不能自适触罪过也五升曰散散讪也饮不自节为人谤讪也总名曰爵其实曰觞觞者饷也觥亦五升所以罚不敬觥廓也着明之貌君子有过廓然着明也【韩诗说正义　仪礼疏】
昔召公述职当民事时舍於棠下而听断焉是时人皆得其所後世思其仁恩至虖不伐甘棠甘棠之诗是也【汉书王吉传吉学韩诗】
芣苢伤夫有恶疾也芣苢虽臭恶乎我犹采取而不已者兴君子虽有恶疾我犹守而不离去也【文选注薛君章句】
羔羊素丝素喻洁白丝喻屈柔紽数名也诗人贤仕为大夫者其德能称有洁白之性屈柔之行进退有度数也【後汉书注薛君章句】
驺虞天子掌鸟兽官【异义韩鲁说】
古者霜降逆女冰泮杀止【韩诗传】
中冓中夜谓淫僻之言【释文】
蝃蝀刺奔女也诗人言蝃蝀在东者邪色乘阳人君淫佚之徵臣子为君父隐故言莫之敢指【後汉书注韩诗序】
溱与洧方洹洹兮谓三月桃花水下【太平御览】
郑国之俗三月上巳之溱洧两水之上招魂续魄秉兰草祓除不祥故诗人愿与所说者俱往【後汉书注薛君章句】
勺药离草也言将离别赠此草也【释文】
离离黍貌也诗人求亡不得忧懑不识於物视彼黍离离然反以为稷之苖乃自知忧之甚也【太平御览】昔尹吉甫信後妻之谗而杀孝子伯奇其弟伯封求而不得作黍离之诗【陈思王贪恶乌论】
何谓素餐素者质也但有质朴而无治民之材名曰素餐尸禄者颇有所知善恶不言苟欲得禄而已譬如尸焉【文选注薛君章句】
匪风发兮匪车偈兮说曰是非古之风也发发者是非古之车也掲掲者盖伤之也【汉书王吉传】
冰者竆谷隂气所聚不泄则结而为伏隂【初学记韩诗说】
鹳水鸟巢处知风穴处知雨天将雨而蚁出壅土鹳鸟见之长鸣而喜【文选注薛君章句】
东有圃草圃博也有博大茂草也【文选注韩诗薛君章句】
饥者歌食劳者歌事【初学记】
饮之礼不脱屦而即序者谓之礼跣而上坐者谓之宴能饮者饮之不能饮者已谓之醧齐顔色均衆寡谓之沉闭门不出客谓之湎君子可以宴可以醧不可以沉不可以湎【初学记薛君章句】
兽趋曰行曰騃【文选注薛君章句】
马动则鸾鸣鸾鸣则和应舒则不鸣疾则失音故诗曰和鸾雝雝言得其和也【周礼疏】
元戎大戎兵车也车有大戎十乘谓车缦纶马被甲衡轭之上尽有劒戟名曰陷军之车所以冒突先启敌家之行伍也【史记注薛君章句】
盟牲所用天子诸侯以牛豕大夫以犬庶人以鸡【礼记正义许慎据韩诗】
人之无良相怨一方言王者所为无有善者各相与一方而怨之【後汉书注见韩诗】
王者舞六代之乐舞四夷之乐大德广之所及【文选注韩诗传】
雨无其极伤我稼穑【刘安世曰韩诗雨无极】
辟痈者天子之学圆如璧壅之以水言辟取辟有德言辟痈者取其痈和也所以教天下春射秋飨尊事三老五更在南方七里之内立明堂於中五经之文所藏处盖以茅草取洁清也【韩诗说正义】
文王圣德上及飞鸟下及鱼鼈【文选注章句】
宾之初筵卫武公饮酒悔过也【後汉书注韩诗】
卫武公作抑诗刺王室亦以自戒行年九十有五犹使臣日诵是诗而不离於其侧【正义侯包说】
圣人皆无父感天而生【异义韩鲁】
彼徂者岐有夷之行徂往也夷易也行道也彼百姓归文王者皆曰岐有易道可往归矣易道谓仁义之道【後汉书注薛君传下同】
薄言振之莫不震叠振奋也震动也叠应也美成王能奋舒文武之道而行之则天下无不动而应其政教西雍文王之雍也言文王之时辟雍学士皆洁白之人也【後汉书注薛君章句】
奚斯鲁公子也新庙奕奕然盛是诗公子奚斯所作也【文选注韩诗薛君章句】
襄公之时修仁行义欲与盟主其大夫正考甫美之故追道契汤高宗殷所以兴作商颂【史记注韩诗章句】佩玉晏鸣关雎叹之【汉书杜钦傅臣瓒曰此鲁诗也】康王一朝晏起关雎见几而作【後汉书杨赐传注鲁诗】自陕以东者周公主之自陕以西者召公主之召公述职当桑蚕之时不欲变民事故不入邑中舍於甘棠之下而听断焉後世思而歌咏之【说苑刘向世传鲁诗】古有梁驺梁驺天子猎之田也【文选注鲁诗传】
周南大夫受命平治水土过时不来其妻恐其懈於王事言国家多难惟勉强之无有谴怒遗父母忧乃作汝坟之诗【列女传】
唯圣人为能飨帝孝子为能飨亲立庙京师之居躬亲承事四海之内各以其职来助祭尊亲之大义五帝三王所共不易之道也诗云有来雍雍至止肃肃相维辟公天子穆穆【汉书韦玄成传玄成世受鲁诗】
卫宣公之子夀闵其兄汲之且见害作忧思之诗黍离之诗是也【新序】
孔子曰未见君子忧心惙惙亦既见止我心则悦诗之好善道之甚也如此【说苑下同】
尸鸠之所以养七子者一心也君子之所以理万物者一仪也
天子日食举乐诸侯不释县大夫士日琴瑟【公羊传注鲁诗】
阎妻骄扇日以不臧【汉书谷永传顔师古注鲁诗】周德既衰而奢侈宣王贤而中兴更为俭宫室小寝庙诗人美之斯干之诗是也上章道宫室之如制下章言子孙之衆多也【汉书刘向传下同】
孔子论诗至於殷士肤敏祼将于京喟然叹曰大哉天命善不可不传於子孙是以富贵无常不如是则王公何以戒慎民萌何以劝勉盖伤微子之事周而痛殷之亡也
衆小在位而从邪议歙歙相是而背君子故诗曰歙歙訿訿亦孔之哀
诗云我心匪石不可转也言守善笃也
周颂曰饴我厘麰厘麰麦也始自天降此以和致和获天助也
自堂徂基自羊徂牛言以内及外以小及大也【说苑】闻之师曰匹配之际生民之始万福之原婚姻之礼正然後品物遂而天命全孔子论诗以关雎为始言太上者民之父母后夫人之行不侔乎天地则无以奉神灵之统而理万物之宜故诗曰窈窕淑女君子好仇言能致其贞淑不贰其操情欲之感无介乎仪容宴私之意不形乎动静夫然後可以配至尊而为宗庙主此纲纪之首王化之端也【汉书匡衡传衡学齐诗】
古者合欢之乐舞於室四夷之乐陈於门故诗云以雅以南韎任朱离【後汉书陈忠传注盖齐鲁之诗】
自杜沮漆言公刘避狄而来居杜与漆沮之地【汉书注齐诗】
窃学齐诗闻五际之要十月之交篇【汉书翼奉传】五际卯酉午戌亥也隂阳终始际会之岁於此则有变改之政也诗有五际推得失考天心以言王道之安危【翼奉传孟康注】
诗含五际六情【春秋纬演孔图】
午亥之际为革命卯酉之际为改正辰在天门出入候听卯天保也酉祈父也午采芑也亥大明也然则亥为革命一际也辰为天门出入候听二际也卯为隂阳交际三际也午为阳谢隂兴四际也酉为隂盛阳微五际也其六情则春秋云喜怒哀乐好恶是也【诗纬泛历枢下同】
大明在亥水始也四牡在寅木始也嘉鱼在已火始也鸿鴈在申金始也是谓四始
爰及矜人哀此鳏寡上惠下也雨我公田遂及我私下急上也【汉书萧望之传望之学齐诗】
文王受命而征伐五国必先询之同姓然後谋於羣臣加占蓍龟以定行事故谋则成卜则吉战则胜其诗曰帝谓文王询尔仇方同尔弟兄崇国城守先退後伐所以重人命俟时而动故参分天下而有其二【後汉书伏湛传】
念我皇祖陟降庭止言成王常思祖考之业而鬼神佑助其治也茕茕在疚言成王丧毕思慕意气未能平也盖所以就文武之业崇大化之本也【汉书匡衡传下同】商邑翼翼四方之极此成汤所以建至治保子孙化异俗而怀鬼方也
日监在兹言天之日监王者之处也此维予宅言天以文王之居为都也【汉书郊祀志匡衡奏】
虞惇按汉世言诗者四家唯毛诗最後出贾逵撰齐鲁韩与毛氏异同梁崔灵恩采三家本为集注今唯毛氏独存韩诗仅存外传而齐鲁诗之亡久矣世传申公诗说盖出於後人伪撰然三家之遗言緖论容或有散见於他书者朱子尝语门人文选注多韩诗章句尝欲写出而王应麟伯厚复博采诸书荟而录之今删其繁辞琐语而存其益於风雅者合为一编以扶微学广异义亦二先生之意也
读诗质疑卷首十二

[book_title]卷首十三
钦定四库全书
读诗质疑卷首十三
太仆寺少卿严虞惇撰
经传杂说
风有采蘩采苹雅有行苇泂酌昭忠信也【左传下同】诗曰嗟我怀人寘彼周行能官人也王及公侯伯子男甸采卫大夫各居其列所谓周行也
天下有道则公侯能爲民干城而制其腹心乱则反之济泽之阿行潦之苹藻寘之宗室季兰尸之敬也召穆公思周德之不类故纠合宗族於成周而作诗曰棠棣之华鄂不韡韡凡今之人莫如兄弟其四章曰兄弟阋于墙外御其侮如是则兄弟虽有小忿不废懿亲静女之三章取彤管焉干旄何以告之取其忠也汋曰於烁王师遵养时晦耆昧也
夫文止戈爲武武王克商作颂曰载戢干戈载櫜弓矢我求懿德肆于时夏允王保之又作武其卒章曰耆定尔功其三曰铺时绎思我徂维求定其六曰绥万邦屡丰年夫武禁暴戢兵保大定功安民和衆丰财者也七月之卒章藏氷之道也
敬之敬之天维显思命不易哉先王之明德犹无不难也无不惧也
鲁颂曰春秋匪解享祀不忒皇皇后帝皇祖后稷君子曰礼谓其后稷亲而先帝也诗曰问我诸姑遂及伯姊君子曰礼谓其姊亲而先姑也
诗曰陈锡载周能施也
诗曰惟此文王帝度其心莫其德音其德克明克明克类克长克君王此大国克顺克比比于文王其德靡悔旣受帝祉施于孙子心能制义曰度德正应和曰莫照临四方曰明勤施无私曰类敎诲不倦曰长赏庆刑威曰君?和徧服曰顺择善而从之曰比经纬天地曰文九德不愆作事无悔故袭天禄子孙赖之
古之爲享食也以观威仪省祸福也故诗曰兕觥其觩旨酒思柔彼交匪傲万福来求
卫诗曰威仪棣棣不可选也言君臣上下父子兄弟内外大小皆有威仪也周诗曰朋友攸摄摄以威仪言朋友之道必相教训以威仪也
诗曰怀德惟寜宗子维城君其修德而固宗子何城如之
诗云岂不怀归畏此简书简书同恶相恤之谓也昔诸侯朝正於王王宴乐之於是乎赋湛露则天子当阳诸侯用命也诸侯敌王所忾而献其功王於是乎赐之彤弓一彤矢百玈弓矢千以觉报宴
葛藟犹能庇其本根故君子以爲比
诗曰君子如怒乱庶遄沮君子如祉乱庶遄已君子之喜怒以已乱也
先王疆理天下物土之宜而布其利故诗曰我疆我理南东其亩
诗曰女也不爽士贰其行士也罔极二三其德士之二三犹丧妃耦
三夏天子所以享元侯也使臣弗敢与闻文王两君相见之乐也臣不敢及鹿鸣君所以嘉寡君也敢不拜嘉四牡君所以劳使臣也敢不重拜皇皇者华君教使臣曰必谘於周臣闻之访问於善爲咨咨亲爲询咨礼爲度咨事爲诹咨难爲谋臣获五善敢不重拜
诗曰退食自公委蛇委蛇谓从者也
诗曰行归于周万民所望忠也
善爲国者赏不僭而刑不滥赏僭则惧及淫人刑滥则惧及善人商颂有之曰不僭不滥不敢怠遑命于下国封建厥福此汤之所以获天福也
诗云谁能执热逝不以濯礼之於政如热之有濯也诗曰民亦劳止汔可小康惠此中国以绥四方施之以寛也母纵诡随以谨无良式遏宼虐惨不畏明纠之以猛也柔远能迩以定我王平之以和也
诗云蔽芾甘棠勿翦勿伐召伯所茇思其人犹爱其树瞻彼旱麓榛楛济济恺悌君子干禄恺悌夫旱麓之榛楛殖故君子得以易乐干禄焉若夫山林匮竭林鹿散亡薮泽肆旣民力雕尽田畴荒芜资用乏匮君子将险哀之不暇而何易乐之有焉【国语下同】
大雅曰陈锡载周是不布利而惧难乎故能载周以至於今
昊天有成命颂之盛德也是道成王之德也成王能明文昭能定武烈者也夫道成命者而称昊天翼其上也二后受之让於德也成王不敢康敬百姓也夙夜恭也基始也命信也宥寛也密宁也缉明也熙广也单厚也肆固也靖和也其始也翼上德让而敬百姓其中也恭俭信寛帅归於宁其终也广厚其心以固龢之始於德让中於信寛终於固龢故曰成
诗曰其类维何室家之壼君子万年永锡祚允类也者不忝前哲之谓也壼也者广裕民人之谓也万年也者今闻不忘之谓也祚允也者子孙蕃育之谓也
夫先乐金奏肆夏繁遏渠天子所以飨元侯也歌文王大明緜则两君相见之乐也皆非使臣之所敢闻也今伶箫咏歌及鹿鸣之三君之所以况使臣臣敢不拜况夫鹿鸣君之所以嘉先君之好也敢不拜嘉四牡君之所以章使臣之勤也敢不拜章皇皇者华君教使臣曰每怀靡及诹谋度询必咨於周敢不拜敎臣闻之怀和爲每怀咨才爲诹咨事爲谋咨义爲度咨亲爲询忠信爲周君况使臣以大礼重之以六德敢不重拜
昔正考父校商之名颂十二篇於周太师以那爲首其辑之乱曰自古在昔先民有作温恭朝夕执事有恪先圣王之传恭犹不敢专称曰自古古曰在昔昔曰先民昔卫武公年数九十有五矣犹箴儆於国曰自卿以下至於师长士苟在朝者无谓我老耄而舍我必恭恪於朝朝夕以交戒我於是乎作懿戒以自儆也及其没也谓之叡圣武公
清明在躬志气如神耆欲将至有开必先天降时雨山川出云其在诗曰嵩高维岳峻极于天维岳降神生甫及申此文武之德也【礼记下同】
诗云发彼有的以祈尔爵祈求也求中以辞爵也酒者所以养老也所以养病也求中以辞爵者辞养也子夏曰敢问何谓三无子曰无声之乐无体之礼无服之丧此之谓三无子夏曰敢问何诗近之孔子曰夙夜基命宥密无声之乐也威仪逮逮不可选也无体之礼也凡民有丧匍匐救之无服之丧也
小雅曰高山仰止景行行止子曰诗之好仁如此乡道而行中道而废忘身之老也不知年数之不足也俛焉日有孶孶毙而後已
趋以采齐行以肆夏
大学始教皮弁祭菜示敬道也宵雅肄三官其始也不学操缦不能安弦不学博依不能安诗不学杂服不能安礼
温柔敦厚而不愚则深於诗者也
不能诗於礼缪不能乐於礼素
三代之王也必先其令闻诗云明明天子令闻不已三代之德也
子云上酌民言则下天上施诗云先民有言询于刍荛子云七日戒三日齐承一人焉以爲尸过之者趋走以教敬也醴酒在室醍酒在堂澄酒在下示民不淫也尸饮三衆宾饮一示民有上下也因其酒肉聚其宗族以教民睦也故堂上观乎室堂下观乎上诗云礼仪卒度笑语卒获
子云君子不尽利以遗民诗云彼有遗秉此有不歛穧伊寡妇之利故君子仕则不稼田则不渔
男女无媒不交无币不相见恐男女之无别也诗云伐柯如之何匪斧不克取妻如之何匪媒不得以此坊民民犹有自献其身
诗云丰水有芑武王岂不仕诒厥孙谋以燕翼子数世之仁也
有君人之大德有事君之小心诗云惟此文王小心翼翼
诗云凯弟君子民之父母凯以强敎之弟以说安之君子之接如水小人之接如醴君子淡以成小人甘以坏小雅曰盗言孔甘乱是用餤
子曰君子不以口誉人则民作忠故君子闻人之寒则衣之闻人之饥则食之称人之善则爵之国风曰心之忧矣於我归说
子曰好贤如缁衣恶恶如巷伯则爵不凟而民作愿刑不试而民咸服
子曰私惠不归德君子不自留焉诗云人之好我示我周行
射义天子以驺虞爲节诸侯以狸首爲节卿大夫以采苹爲节士以采蘩爲节驺虞者乐官备也狸首者乐会时也采苹者乐循法也采蘩者乐不失职也
壹发五豝喻得贤者多也于嗟乎驺虞叹仁人也【射义注】南陔六诗堂上歌者不亡堂下笙者卽亡【仪礼疏】於穆清庙於者叹之也穆者敬之也清者欲其在位者徧闻之也故周公升歌文王之功烈德泽苟在庙中见文王者愀然如见文王焉【尚书大传】
肆夏繁遏渠皆周颂也肆夏时迈也繁遏执竞也渠思文也肆遂也夏大也言遂於大位谓王位也故时迈曰肆于时夏允王保之繁多也遏止也言福禄止於周之多也故执竞曰降福穰穰降福简简福禄来反渠大也言以后稷配天王道之大也故思文曰思文后稷克配彼天故国语谓之曰皆昭令德以合好也【周礼注】伯奇仁人而父虐之故作小弁之诗曰何辜于天亲亲而悲怨之辞也【赵岐孟子注】
郑诗二十一篇说妇人者十九【公羊疏许氏】
采菽王赐诸侯命服之乐也【国语注下同】
黍苖道邵伯述职劳来诸侯也
於四月见孝子之思祭【孔丛子】
诗云未见君子忧心惙惙亦旣见止亦旣觏止我心则悦诗之善道甚也如此【家语下同】
孔子曰吾於甘棠见宗庙之敬也甚矣思其人必爱其树尊其人必敬其位道也
关雎兴於鸟而君子美之取其雄雌之有别鹿鸣兴於兽而君子大之取其得食而相呼
鄁诗曰执辔如组两骖如儛孔子曰爲此诗者其知政乎夫爲组者总纰於此成文於彼言其动於近行於远也执此法以御民岂不化乎竿旄之忠告至矣哉孔子读诗于正月六章惕然知惧曰彼不达之君子岂不殆哉从上依世则道废违上离俗则身危时不兴善已独由之则曰非妖卽妄也故贤也旣不遇天恐不终其命焉桀杀龙逢纣杀比干皆是类也诗曰谓天盖高不敢不局谓地盖厚不敢不蹐此言上下畏罪无所自容也
入门而金作示情也升歌清庙示德也下管象舞示事也诗云丧乱蔑资曾莫惠我师此伤奢侈不节以爲乱者也又曰匪其止共惟王之卬此伤奸臣蔽主以爲乱也又曰乱罹瘼矣奚其适归此伤离散以爲乱者也子贡问於孔子曰赐倦於学矣愿息事君孔子曰诗云温恭朝夕执事有恪事君难事君焉可息哉然则赐愿息事亲孔子曰诗云孝子不匮永锡尔类事亲难事亲焉可息哉然则赐愿息於妻子孔子曰诗云刑于寡妻至于兄弟以御于家邦妻子难妻子焉可息哉然则赐愿息於朋友孔子曰诗云朋友攸摄摄以威仪朋友难朋友焉可息哉然则赐愿息耕孔子曰诗云昼尔于茅宵尔索綯亟其乘屋其始播百谷耕难耕焉可息哉然则赐无息者乎孔子曰望其圹臯如也填如也鬲如也此其知所息矣【荀子下同】
未可与言而言谓之傲可与言而不言谓之隐不观顔色而言谓之瞽故君子不傲不隐不瞽谨顺其身诗曰彼交匪纾天子所予
诗曰左之左之君子宜之右之右之君子有之此言君子之能以义屈伸变应也
君人者爱民而安好士而荣两者无一焉而亡诗曰介人维藩大师维垣此之谓也
人不肖而不敬则是狎虎也诗曰不敢暴虎不敢冯河人知其一莫知其佗
诗曰采采卷耳不盈顷筐嗟我怀人寘彼周行顷筐易满也卷耳易得也然而不可以贰周行
迷者不问路溺者不问遂亡人好独诗曰我言维服勿以爲笑先民有言询于蒭荛言博问也
国风之好色也传曰盈其欲而不愆其止其诚可比於金石其声可内於宗庙
诗曰忧心悄悄愠于羣小小人成羣斯足忧矣
文王乐名巨业【乐苑】
文王有辟雍之乐【庄子】
武王胜殷杀纣环天下自立以爲王事成功立无大後患因先王之乐又自作乐命曰象周成王因先王之乐命曰驺虞【墨子下同】
诵诗三百弦诗三百歌诗三百舞诗三百
禹廵省南土涂山氏之女候禹於涂山之阳乃作歌曰候人兮猗实始爲南音周公召公取风焉以爲周南召南【吕氏春秋下同】
周公旦乃作诗曰文王在上於昭于天以绳文王之德晋人欲攻郑令叔向聘焉子产爲之诗曰子惠思我褰裳涉洧子不我思岂无他士叔向归曰郑有人子产在焉不可攻也孔子曰诗云无竞惟人子产一称而郑国免
关雎兴於鸟而君子美之爲其雌雄之不乖居也【淮南子】
周道缺诗人本之袵席而关雎作【史记下同】
仁义陵迟鹿鸣刺焉
和鸾噰噰万福攸同动以纪度则万福之所聚也【贾谊新书下同】
驺者天子之囿也虞者囿之司兽者也
周室之衰其卿大夫缓於谊而急於利亡推让之风而有争田之讼故诗人疾而刺之曰节彼南山维石岩岩【汉书董仲舒传】
懿王时戎狄交侵中国被其苦诗人始疾而歌之曰靡室靡家玁狁之故至懿王曾孙宣王兴师命将以征伐之诗人美大其功曰出车彭彭城彼朔方【汉书匈奴传】诗小雅之材七十四人大雅之材三十一人【司马相如掩羣雅注张揖说】
伐檀刺贤者不遇明王也【文选注张揖说】
鹿鸣者周大臣之所作也王道衰大臣知贤者幽隐故弹弦风谏【文选注蔡邕琴操】
周德始衰颂声旣寝伐木有鸟鸣之刺【後汉书注蔡邕正交论】
取其宗祀之清貌则曰清庙【蔡邕明堂论】
治身之与治民先後不同焉矣诗曰饮之食之敎之诲之先饮食而後教诲治人也又曰坎坎伐辐彼君子兮不素餐兮先其事後其食治身也【春秋繁露下同】已受命而王必先祭天乃行王事诗曰济济辟王左右奉璋此文王之郊也其下之辞曰周王于迈六师及之此文王之伐崇也以是见文王之先郊而後伐也周公辅成王作汋乐以奉天
陟降庭止言成王常念文王武王之德奉而行之故鬼神上下临其朝廷【汉书注】
康王晚朝关雎作讽【後汉书】
周公咏文王之德而作清庙【王褒讲德论】
天子立辟雍者何所以宣德化也壅以水象敎化流行也【白虎通】
武丁成王殷周之大仁也然地东不过江黄西不过氐羌南不过荆蛮北不过朔方是以颂声并作【汉书贾摺之传】
毛诗曰遵彼汝坟又曰铺敦淮坟尔雅曰坟莫大於河坟此盖三坟也【文选芜城赋袤广三坟注】
公刘敦行苇世称其仁【後汉书寇荣上书】
诗云取彼谗人投畀豺虎豺虎不食投畀有北有北不受投畀有昊此言欲令上天而平其恶【後汉书马援传】周室陵迟礼制不序蓼莪之人作诗自伤曰瓶之罄矣惟罍之耻言已不得终竟子道者亦上之耻也【陈忠传】葛屦履霜敝由崇俭楚楚衣服戒在穷赊【後汉书】野无鹤鸣之叹朝无小明之悔大东不兴於今劳止不怨於下【杨震传】
天地之性隂阳正纪隔絶其道则水旱爲并诗云五曰爲期六曰不詹怨旷作歌仲尼所录【刘瑜传】
奢则不逊俭则固奢俭之中以礼爲界是以蟋蟀山枢之人并刺国君讽以太康驰驱之节【马融传注云僖以太康贻戒昭公以不能驰驱被讥文武之道须折衷也】解居父聘吴过陈之墓门见妇人负其子欲与之淫泆妇人引诗刺之曰墓门有棘有鴞萃止言墓门有棘虽无人棘上犹有鴞汝独不愧也【楚辞天问何繁鸟萃棘负子肆懤王逸注】
肃肃兔罝施于中林处独之谓也【徐干中论】
彼姝者子何以与之其传曰譬犹练丝染之蓝则青染之朱则赤【王允论衡下同】
伯奇放流首髪早白诗云维忧用老
诗人之赋丽以则辞人之赋丽以淫【杨子下同】
正考甫常睎尹吉甫矣公子奚斯常睎正考甫矣或问交五声十二律也或雅或郑何也曰中正则雅多哇则郑
或问爲政有几曰思斁昔在周公征於东方四国是王召伯述职蔽芾甘棠其思矣夫齐桓公欲径陈陈不果内执袁涛涂其斁矣夫
或问泰和曰其在唐虞成周乎观书及诗温温乎其和可知也周康之时颂声作乎下关雎作乎上习治也齐桓之时縕而春秋美邵陵习乱也习治则伤始乱也习乱则好始治也
昔圣人述史三焉其述书也帝王之制备矣故索焉而皆获其述诗也兴衰之由显故究焉而皆得其述春秋也邪正之迹明故考焉而皆当【文中子下同】
薛收曰吾尝闻子之论诗矣上明三纲下达五常於是徵存亡辨得失小人歌之以贡其俗君子赋之以见其志圣人采之以观其变
程元曰敢问豳风何也子曰变风也元曰周公之际亦有变风乎曰君臣相诮其能正乎成王终疑则风遂变矣非周公至诚孰能卒之哉元曰豳居变风之末何也曰夷王已下变风不复正矣夫子盖伤之也故终之以豳言变之可正也豳周之本也变而克正危而克扶始终不失於本其惟周公乎系之豳远矣哉
子游马颊之谷遂至牛首之谿登降信宿从者乐姚义窦威进曰夫子遂得潜乎子曰潜虽伏矣亦孔之炤威曰闻朝廷有召子议矣子曰彼求我则如不我得执我仇仇亦不我力姚义曰其车旣载乃弃尔辅窦威曰终踰絶险曾是不意子喟然遂歌正月终焉旣而曰不可爲矣
诸侯不贡诗天子不采风乐官不达雅国史不明变斯则久矣诗者民之情性也情性能亡乎非民无诗职诗者之罪也
古之君子悲周道之衰颂声之辍饰鼓以鹭存其风流【隋乐志】
王者受命而起所以立灵台灵台在国之南附近辟雍依仁官也灵台制度柰何师说曰积土崇增其高九仞上平无屋高九仞者极阳之数上平无屋望气显着【五经通义】
诗者天地之心君德之祖百福之宗万物之户【诗含神雾】
立秋促织鸣女工急促之候也【诗纪历枢下同】
蒹葭秋水其思凉犹秦西气之变乎
秦地处仲秋之位曹地处季夏之位【诗纬】
嘉鱼出於丙穴【左思蜀都赋】
游女弄珠於汉臯之曲【张衡南都赋】
改奢节俭则合美乎斯干【张衡东京赋】
晋书地道记朝歌城本沫邑武丁始迁居之爲殷都有新声靡乐【水经注下同】
美沟水东南注淇水博物志谓之奥汉武帝塞决河用淇园之竹宼恂爲河内伐竹淇川治矢今通望淇川无复此物唯王刍篇草不异毛兴
魏武公信谗诗刺之曰营营青蝇止于藩【袁孝政注刘子】
惟终南据天之中在都之南西至於褒斜又西至於陇首以临於戎东至於商顔又东至於太华以距於关实能作固以屏王室其物产之厚器用之出则璆琳琅玕夏书载焉纪堂条梅秦风咏焉【柳宗元】
萧萧马鸣悠悠斾旌见其整而静也顔之推爱之杨柳依依雨雪霏霏写物怨慰人情也谢玄爱之远猷辰告谢安以爲佳语【宋公笔记】
屈家以来骚人辞客多生江汉故仲尼以二南之地爲作诗之始【郑樵】
阪有漆地理志陇西有陇坻在其西注陇坂也即今陇山三秦记其坂九曲欲上者七日乃越高处东望秦川【王应麟地里考】
道在鸱鴞事在棠棣周公也志在春秋行在孝经孔子也【陆佃埤雅下同】
鲁颂泮水一章曰薄采其芹二章曰薄采其藻三章曰薄采其茆芹取有香也藻取有文也茆取有味也盖士之於学也揽其芳臭而至则采芹之譬也旣至矣於是学文则采藻之譬也及其久也知道之味又嗜而学焉则采茆之譬也
岂其食鱼必河之鲂言无民而不可治岂其取妻必齐之姜言无臣而不可使
虞惇按自孔子删诗而後遭秦灭学六义散亡汉兴至於孝文诗始萌牙建元之间诗分爲四齐鲁韩毛各仭师说其後毛氏?行三家渐亡郑笺孔疏递相祖述宋朱子集注出而毛郑空存无有习其读而问其传者盖汉唐儒者穷经之学至是而尽废然而残编蠧简遗文杂记往往而在未必尽冺没於士大夫之口故余於三家之说旣畧爲掇拾复旁采经传杂说别爲一编以附其後使学者知朱子之外未尝无毛郑毛郑之外未尝无三家而三家毛郑孔朱之外又未尝无汉唐宋元诸儒之说於以广异闻扶微学传不云乎不学博依不能安诗小子何莫学夫诗其以是编爲博依可矣
读诗质疑卷首十三

[book_title]卷首十四
钦定四库全书
读诗质疑卷首十四
太仆寺少卿严虞惇撰
诗韵正音
服【古蒲北反】　关雎寤寐思服　有狐之子无服　葛屦好人服之　蜉蝣采采衣服　候人不称其服采薇象弭鱼服　六月载是常服既成我服共武之服　采芑簟茀鱼服　文王侯于周服　下武昭哉嗣服　文王有声无思不服　荡曾是在服　泮水淮夷攸服【并同】　大东粲粲衣服【顾炎武曰去声则蒲昧反与来试韵　虞惇按古人四声通用不必转读去声盖服乃支微齐佳之入声今韵收入屋部误也】
友【古音以】　关雎琴瑟友之　匏有苦叶卬须我友六月张仲孝友　吉日或羣或友　沔水邦人诸友雨无正怨及朋友　车舝虽无好友　皇矣因心
则友　假乐燕及朋友　抑惠于朋友
否【古方彼反】　葛覃害澣害否　匏有苦叶人涉卬否小旻或圣或否　甫田尝其旨否　宾之初筵或
醉或否　抑未知臧否
母【古满以反】　葛覃归宁父母　葛藟谓他人母　将仲子畏我父母　南山必告父母　陟岵瞻望母兮四牡不遑将母　杕杜忧我父母　南山有台民
之父母　沔水谁无父母　小弁靡依匪母　蓼莪无母何恃　北山忧我父母　思齐文王之母　泂酌民之父母　雝亦右文母　閟宫令妻夀母【并同】蝃蝀远兄弟父母【惟此满补反】
行【户郎反】　卷耳寘彼周行　击鼓我独南行　雄雉不知德行　北风携手同行　载驰亦各有行　氓士贰其行　叔于田两骖鴈行　有女同车有女同行　丰驾予与行　汾沮洳殊异乎公行　鸨羽肃肃鸨行　黄鸟子车仲行　无衣与子同行　七月遵彼微行　东山熠燿宵行　鹿鸣示我周行　六月以先启行　沔水载起载行　十月之交不用其行　大东行彼周行载施之行　北山或不已于行车舝景行行止　何草不黄何日不行　大明维
德之行长子维行　緜戎丑攸行　笃公刘爰方启行　荡人尚乎由行　崧高式遄其行　天作有夷之行　敬之示我显德行
觥【古音光】　卷耳我姑酌彼兕觥　七月称彼兕觥华【古音敷】　桃夭灼灼其华　何彼穠矣唐棣之华有女同车顔如舜华　山有扶苏隰有荷华　着尚之以琼华乎而　苌楚猗傩其华　采薇维常之华出车黍稷方华【尔雅华荂也注今江东呼华为荂荂音敷陈第曰华本音敷至魏晋】
【转为和入歌韵後又变为花花字自南北朝以上不见于书玉篇花今华荂字】
家【古音姑】　桃夭宜其室家　苌楚乐子之无家　鸱鴞曰予未有室家　常棣宜尔室家　采薇靡室靡家　我行其野复我邦家　雨无正曰余未有室家緜俾立室家【陈第曰家本音姑後转音歌今乃音加声之递变也】
罝【古音雎】　兔罝肃肃兔罝【杨雄长杨赋纡南山以为罝与隅阹胡猪胥韵】仇【古渠之反】　兔罝公侯好仇【史记吕后纪赵幽王歌吕氏絶理兮托天报仇与之韵龟策传江河必怒务求报仇与谋治埃时来韵】　无衣与子同仇【此音渠犹反】
有【古音以】　芣苢薄言有之　葛藟亦莫我有　鱼丽君子有酒旨且有物其有矣　吉日其祈孔有　四月宁莫我有　甫田终善且有　裳裳者华君子有之惟其有之　笃公刘爰衆爰有　有駜岁其有閟宫邦国是有　玄鸟奄有九有
泳【古羊向反】　汉广不可泳思
永【古于两反】　汉广江之永矣【杨慎曰古字羕与永同韩诗作江之羕矣博古图永宝用享作羕宝用享】
马【古莫补反】　汉广言秣其马　击鼓爰丧其马　叔于田巷无服马　大叔于田乘乘马　株林驾我乘马　东山皇驳其马　四牡嘽嘽骆马　吉日既差我马　十月之交蹶维趣马　采菽路车乘马　緜来朝走马　崧高路车乘马　有客亦白其马　駉駉駉牡马【说文马武也怒也史记索隐音姥陈第曰古马字音姥後又转为母果反】
角【古音禄】　麟之趾麟之角　行露谁谓雀无角　良耜有捄其角【顾炎武日汉四皓其一号角里先生角音禄今人读角为觉而改角里为□里缪也】
降【古户工反】　草虫我心则降　出车我心则降　旱麓福禄攸降　鳬鷖福禄攸降
下【古音户】　采苹宗室牖下　殷其靁在南山之下击鼓于林之下　凯风在浚之下　采苓首阳之下宛丘宛丘之下　东门之枌婆娑其下　七月十
月蟋蟀入我牀下　东山亦在车下　四牡载飞载下　北山溥天之下　采菽邪幅在下　緜至于岐下　皇矣以对于天下　鳬鷖福禄来下　烝民昭假于下　有駜鹭于下
夜【古羊茹反】　行露岂不夙夜　东方未明不能辰夜葛生冬之夜　雨无正莫肯夙夜　荡俾昼作夜振鹭庶几夙夜
牙【古音吾】　行露谁谓鼠无牙　祈父予王之爪牙【管子版法篇祸乃始牙与徒图韵汉书东方朔传伊优亚□吽牙与龃涂韵】
皮【古音婆】　羔羊羔羊之皮　相鼠相鼠有皮　韩奕献其貔皮【左传牛则有皮与多那韵从其有皮与何韵】
蛇【古徒河反】　羔羊委蛇委蛇　斯干维虺维蛇【楚辞离骚载云旗之委蛇远游载云旗之逶蛇俱与驰韵招魂仰观刻桷画龙蛇些与池荷波陁罗韵】
革【古音棘】　羔羊羔羊之革　采芑钩膺鞗革　斯干如鸟斯革　皇矣不长夏以革【礼器引诗匪棘其欲作匪革其犹列子汤问於夏革庄子作棘论语棘子成汉书古今人表作革子成　虞惇按革字今韵十一陌十四职两收本通用】
车【古音居】　何彼穠矣王姬之车　北风携手同车有女同车有女同车　采薇君子之车　何人斯遑脂尔车　韩奕乘马路车　江汉既出我车【王应麟曰车本音居至说文有尺遮之音乃自汉而转其声陆氏释文引韦昭云古皆尺遮反後汉始有居音非也陈第曰车之韵歌自魏程晓诗始再转而韵麻顾炎武曰张衡西京赋化为仙车与葩蛇韵蔡邕协和昏赋结轨下车与跎华韵车之韵歌盖不始於程晓也】
葭【古音姑】　驺虞彼茁者葭【司马相如子虚赋其埤湿则生藏莨蒹葭与胡芦于图韵】
豝【古伯吾反】　驺虞一发五豝
訧【古羽其反】　绿衣俾无訧兮【太玄经傒测祸不祸非厥訧也与期治韵】风【古方愔反】　绿衣凄其以风　谷风习习谷风　晨风鴥彼晨风　何人斯其为飘风　桑柔如彼遡风烝民穆如清风【顾炎武曰按风字自王褒洞箫赋生微风兮与穷韵班固东都赋宣】
【皇风与雍韵始变古音以後祢衡蔡琰魏文帝陈思王诸作无不读方戎反矣】
野【古神与反宋毛晃曰野古墅字】　燕燕远送于野叔于田叔适野　葛生蔹蔓于野　株林说于株野七月七月在野　东山蒸在桑野　鸿鴈劬劳于
野　鹤鸣声闻于野　小明至于艽野　何草不黄率彼旷野　笃公刘京师之野　駉在垧之野　閟宫于牧之野
兵【古必良反】　击鼓踊跃用兵　无衣修我甲兵　抑弓矢戎兵
轨【古音九】　匏有苦叶济盈不濡轨【汉王逸九思御者迷兮失轨与造道韵】
牡【古莫九反】　匏有苦叶雉鸣求其牡　还并驱从两牡兮　伐木既有肥牡　信南山从以騂牡　雝於荐广牡　有駜駜彼乘牡
笱【古音句】　谷风毋发我笱　小弁毋发我笱
後【古音户】　谷风遑恤我後　南山有台保艾尔後正月不自我後　小弁遑恤我後　角弓不顾其後緜予曰有先後　瞻卬不自我後式救尔後　雝
克昌厥後
久【古音几】　旄丘何其久也　六月我行永久　蓼莪不如死之久矣【顾炎武曰易既济象传濡其首厉何可久也与惫疑时来韵乾象传盈不可久也与首韵易传元有几韭二音汉以後则多作韭音矣】
苓【古力珍反】　简兮隰有苓　采苓采苓采苓
零【同苓】　定之方中灵雨既零【汉杨雄赵充国颂戎有先零与宣韵】令【同苓】　东方未明自公令之　卢令卢令令　车邻寺人之令　十月之交不宁不令【顾炎武曰小宛题彼脊令句元不入韵陈思王七命搴芳苓之巢龟李善注苓古莲字汉
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:39:22-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>