<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="坊记新解序,坊记新解序例,坊记,坊记新解全文在线阅读,坊记新解全文在线下载,大玄古籍书库">
<meta name="description" content="不分卷。廖平(1852—1932)撰。廖平,字季平,原名登廷,字学斋。四川井研(今四川井研县)。人,清末民国时期经学家。光绪十五年己丑(1889)恩科进士,历官龙安教授、松潘教授、射洪训导。曾受业于王闿运。著书甚多。平作此书,盖仿明代黄道周之。《。〈坊记〉集传》。其著书之旨,大意谓“春秋时代,由禽兽进于野人,大约与今海外程度相同。孔子拨乱反正,作《礼经》以引进之,所以用夏变夷,为礼以教人,使人自知别于禽兽。由秦汉至今二千余年,验小推大,二十二行省,人伦礼教浃髓入神,至圣之赐也。自欧化东行,一、二喜新之士,">
<title>坊记新解_廖平_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">坊记新解</span> <br/>
          作者： <span class="inputVal" id="bkauthor">廖平</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]18183</span> <br/>
          说明： <span class="inputVal" id="bkdec">不分卷。廖平(1852—1932)撰。廖平,字季平,原名登廷,字学斋。四川井研(今四川井研县) 人,清末民国时期经学家。光绪十五年己丑(1889)恩科进士,历官龙安教授、松潘教授、射洪训导。曾受业于王闿运。著书甚多。平作此书,盖仿明代黄道周之 《 〈坊记〉集传》。其著书之旨,大意谓“春秋时代,由禽兽进于野人,大约与今海外程度相同。孔子拨乱反正,作《礼经》以引进之,所以用夏变夷,为礼以教人,使人自知别于禽兽。由秦汉至今二千余年,验小推大,二十二行省,人伦礼教浃髓入神,至圣之赐也。自欧化东行,一、二喜新之士,乃欲用夷变夏,所谓以旧坊为无用而充之。正为今世言之,故仿黄氏之意,再解此书,用进化说,独尊孔经,欲以拨全球之乱,推礼教于外人。”于此可见今文经学家的治学风格。是书引《大戴记·礼察》、《小戴记·经解》及董仲舒《春秋繁露·度制》三篇,以当序例,比附尚属切当。又据沈约之说,以凡称子言者皆为子思,非孔子,故六经外并引《论语》,解说亦不为无据。廖平著书,好立新意,多为异说,独此书虽多新解,且间以外国事迹参证,然较其它书平实。有《六艺馆丛书》本 (1925年四川存古书局集成刊本)。</span> <br/>
          封面： <span class="inputVal" id="bkimg">Z_4678.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]坊记新解
[book_author]廖平
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]18183
[book_dec]不分卷。廖平(1852—1932)撰。廖平,字季平,原名登廷,字学斋。四川井研(今四川井研县) 人,清末民国时期经学家。光绪十五年己丑(1889)恩科进士,历官龙安教授、松潘教授、射洪训导。曾受业于王闿运。著书甚多。平作此书,盖仿明代黄道周之 《 〈坊记〉集传》。其著书之旨,大意谓“春秋时代,由禽兽进于野人,大约与今海外程度相同。孔子拨乱反正,作《礼经》以引进之,所以用夏变夷,为礼以教人,使人自知别于禽兽。由秦汉至今二千余年,验小推大,二十二行省,人伦礼教浃髓入神,至圣之赐也。自欧化东行,一、二喜新之士,乃欲用夷变夏,所谓以旧坊为无用而充之。正为今世言之,故仿黄氏之意,再解此书,用进化说,独尊孔经,欲以拨全球之乱,推礼教于外人。”于此可见今文经学家的治学风格。是书引《大戴记·礼察》、《小戴记·经解》及董仲舒《春秋繁露·度制》三篇,以当序例,比附尚属切当。又据沈约之说,以凡称子言者皆为子思,非孔子,故六经外并引《论语》,解说亦不为无据。廖平著书,好立新意,多为异说,独此书虽多新解,且间以外国事迹参证,然较其它书平实。有《六艺馆丛书》本 (1925年四川存古书局集成刊本)。
[book_img]Z_4678.jpg


[book_title]坊記新解序
明黄道周《坊記集傳提要》云：「自序以爲聖人之坊亂 注 ，莫大於《春秋》。故其書以《坊記》爲經，而每章之下皆臚舉《春秋》事迹以證，意存鑒戒于君臣、父子、兄弟、夫婦之閒，原其亂之所由生，究其禍之所由極，頗爲剴切。」云云。按春秋時代，由禽獸進于野人，大約與今海外程度相同。孔子撥亂反正，作《禮經》以引進之，所以用夏變夷，爲禮以教人，使人自知别于禽獸，如用之，則吾從先進者也。由秦漢至今二千餘年，驗小推大，二十二行省，人倫禮教，浹髓入神，至聖之賜也。自歐化東行，一二喜新之士乃欲用夷變夏，所謂以舊坊爲無用而棄之，正爲今世言之。故仿黄氏之意，再解此書，用進化説，獨尊孔經，以撥全球之亂，推禮教于外人。所謂「凡有血氣，莫不尊親」者，禮教固不囿于中國一隅也。癸丑冬至，廖平自序。
注 　「自序」句：「以爲」原脱，「亂」誤作「記」，兹據《四庫提要》補改。

[book_title]坊記新解序例
引《禮察》、《經解》、《度制》三篇注之，以當序例。
《大戴記·禮察篇》： 《小戴·經解篇》、《史記·禮書》同有。 「孔子曰：『君子之道， 初爲禽獸、野人，進之以君子。 譬猶防與！ 孔子撥亂反正，立禮爲防。 夫禮之塞， 野人以下無禮。 亂之所從生也。 春秋以前爲亂世。 猶防之塞， 如今欲廢禮，用夷變夏之學説。 水之所從來也。 洪水狂瀾，將更見于中土。 故以舊防爲無用而壞之者， 中土素來無此學説，近十年内溺于歐美，乃有非聖廢禮之讏言，故凡習禮專家，亦以禮經從此無用，可廢。 必有水敗； 防以御水，去防自招水禍。 以舊禮 中國已服習二千餘年，故稱舊。 爲無所用而去之者， 一切改用所謂新法。 必有亂患。』 外國禍亂，譯書諱言之，或更崇獎亂人，惟小説中時有流露，亦同吾國春秋以前。 故婚姻之禮廢， 狂吠之言，乃欲公妻。 則夫婦之道苦， 非别男女，則無真夫婦；無真夫婦，即無真父子。 而淫辟之罪多矣。 禽獸之行，首在男女。聖人爲禮，最重夫婦，故經以居首。〇男女，夫婦之倫。 鄉飲酒之禮廢， 此《論語》鄉人飲酒禮，後代通行之鄉飲酒禮，不指《儀禮》中鄉飲酒禮言。 則長幼之序失， 《儀禮》爲卿相饗禮，尊卑以爵，惟鄉人飲酒乃尚齒。 而争鬬之獄繁矣。 强權時代，專言優勝劣敗，與貴壯賤老。〇長幼之倫。 聘射 《經解》作「覲」。 之禮廢，則諸侯之行惡， 無君黨，專主獨立平權。 而盈溢之敗起矣。 中國未有聘覲之先，列强紛争。《春秋》立一王法以統之，所以弭兵息亂。今日欲謀共和統一，非此不行。若競言平權獨立，則禍亂彌甚。中國之往事，即世界之將來。《論語》曰：「告諸往而知來者。」若謀世界統一，非《禮經》何以勝之！〇君臣之倫。 喪祭之禮廢， 海外所無，今學者欲從之。 則臣子之恩薄， 家庭革命之説。 而倍死 不祭享。 忘生 不同居，不同財，不責以收養，父子如同路人，此外人通例。 之徒衆矣。 皆以天爲父。《禮經》曰：「野人曰：父母何算焉？」此之謂也。〇父子之倫。 凡人之知，能見已然， 過去。 不能見將然。 未來。惟聖人見微知著，能知未來。 禮者禁將然之前， 如《坊記》所記各條是也。 而法者禁於已然之後。 外國以刑禁亂，不尚倫理，經驗未備，是非未明，且多獎亂之舉動。 是故法之用易見， 中人以下，能知能行。 而禮之所爲生難知也。 中人以上，宜乎用夷變夏者之多。 若夫慶賞以勸善， 合于《禮經》者爲善。 刑罰以懲惡， 反經而行，同于野人、禽獸者爲惡。 先王 法古、託古。 執此之正，堅如金石，行此之信，順如四時，處此之功，無私如天地 法天地四時，爲經説大綱，所謂道外人所説，皆形而下者。 爾，豈顧不用哉！ 立防以後，有不率教而逾防者，《坊記》所謂「以此坊民，猶有」云云是也，則以刑罰處之，所謂刑以弼教。 然如曰『禮云禮云』， 猶言「禮乎禮乎」，重禮之詞。 貴絶惡於未萌， 有備無患。 而起敬於微眇， 轉移無形。 使民日徙善遠罪而不自知也。 先王之治天下，户户而賞之，不能徧也，人人而刑之，又不可勝誅也。是故因人之情而爲之節，又以喪祭之禮作其孝，以射鄉之禮作其讓，以朝覲聘享之禮作其恭，天下卉然知天子之意，曰：禮於死者尚不忘也，况生者乎！禮於他人之長尚如此其敬也，况君父乎！是故示之以恭，則不臣者愧；示之以讓，則不弟者恥；示之以孝，則不子者悔。其不可化也，然後從而刑之。禮行於上，則四海之内鮮刑民矣。故曰：「使民日徙善遠罪而不自知也。」 孔子曰：『聽訟吾猶人也， 刑罰。 必也，使無訟乎！』 禮防。 此之謂也。」又《禮記·經解》云：「發號出令而民説謂之和，上下相親謂之仁，民不求其所欲而得之謂之信，除去天地之害謂之義。義與信、和與仁，霸王之器也。有治民之意，而無其器，則不成。禮之於正國也，猶衡之於輕重也，繩墨之於曲直也，規矩之於方圜也。故衡誠縣，不可欺以輕重；繩墨誠陳，不可欺以曲直；規矩誠設，不可欺以方圜。君子審禮，不可誣以姦詐。是故隆禮、由禮，謂之有方之士；不隆禮、不由禮，謂之無方之民。敬讓之道也。故以奉宗廟則敬，以入朝廷則貴賤有位，以處室家則父子親、兄弟和，以處鄉里則長幼有序。孔子曰：『安上治民，莫善於禮。』此之謂也。故朝覲之禮，所以明君臣之義也；聘問之禮，所以使諸侯相尊敬也；喪祭之禮，所以明臣子之恩也；鄉飲酒之禮，所以明長幼之序也；昏姻之禮，所以明男女之别也。夫禮，禁亂之所由生，猶坊止水之所自來也。故以舊坊爲無所用而壞之者，必有水敗；以舊禮爲無所用而去之者，必有亂患。故昏姻之禮廢，則夫婦之道苦，而淫辟之罪多矣。鄉飲酒之禮廢，則長幼之序失，而争鬬之獄繁矣。喪祭之禮廢，則臣子之恩薄，而倍死忘生者衆矣。聘覲之禮廢，則君臣之位失，諸侯之行惡，而倍畔侵陵之敗起矣。故禮之教化也微，其止邪也於未形，使人日徙善遠罪而不自知也。是以先王隆之也。《易》曰：『君子慎始，差若毫釐，繆以千里。』此之謂也。」
《春秋繁露·度制》：「孔子曰：『不患貧而患不均。』故有所積重，則有所空虚矣。大富則驕，大貧則憂，憂則爲盜，驕則爲暴，此衆人之情也。聖者則於衆人之情，見亂之所從生，故其制人道而差上下也。使富者足以示貴而不至於驕，貧者足以養生而不至於憂，以此爲度而調均之，是以財不匱，而上下相安，故易治也。今世棄其度制，而各從其欲，欲無所窮，而俗得自恣，其勢無極。大人病不足於上，而小民羸瘠於下，則富者愈貪利而不肯爲義，貧者日犯禁而不可得止，是世之所以難治也。」 所言皆海外現狀。
「孔子曰：『君子不盡利以遺民。』《詩》云：『彼有遺秉，此有不斂穧，伊寡婦之利。』故君子仕則不稼，田則不漁，食時不力珍。大夫不坐羊，士不坐犬。《詩》曰：『采葑采菲，無以下體。德音莫違，及爾同死。』以此坊民，民猶忘義而争利，以亡其身。天不重與，有角不得有 注 上齒；故已有大者，不得有小者，天數也。夫已有大者，又兼小者，天不能足之，况人乎？故明聖者象天所爲爲制度，使諸有大奉禄亦皆不得兼小利，與民争利業，乃天理也。」
「凡百亂之源，皆出嫌疑纖微，以漸寖稍長至於大。聖人章其疑者，别其微者，絶其纖者，不得嫌，以蚤防之。聖人之道，衆堤防之類也，謂之度制，謂之禮節。故貴賤有等，衣服有制，朝廷有位，鄉黨有序，則民有所讓而不敢争，所以一之也。《書》曰：『轝服有庸，誰敢弗讓，敢不敬應？』此之謂也。」
「凡衣裳之生也，爲蓋形暖身也。然而染五采、飾文章者，非以爲益肌膚血氣之情也，將以貴貴尊賢，而明别上下之倫，使教亟行，使化易成，爲治爲之也。若去其度制，使人人從其欲，快其意，以逐無窮，是大亂人倫而靡斯財用也，失文采所遂生之意矣。上下之倫不别，其勢不能相治，故苦亂也；嗜欲之物無限，其數不能相足，故苦貧也。今欲以亂爲治，以貧爲富，非反之度制不可。古者天子衣文，諸侯不以燕，大夫衣綧 注 ，士不以燕，庶人衣縵，此其大略也。」 海外無差等之别，游學者宗之，不知此義者也。
「質者，天所爲也；文者，地所爲也；人所爲謂之禮。禮者，因人情而爲之節文也，以救其亂。夫堤者，水之防也；禮者，人之防也。刑防其末，禮防其本。」 《藝文類聚》三十八引董子書。
注 　有：原脱，據《春秋繁露·度制》補。
注 　綧：原作「緣」，據《春秋繁露·度制篇》改。

[book_title]坊記
鄭《目録》云：「名曰《坊記》者，以其記六藝之義，所以坊人之失者也。此於《别録》屬通論。」沈約曰：「《月令》取 《吕氏春秋》，《中庸》、《表記》、《坊記》、《緇衣》皆取《子思子》，《樂記》取《公孫尼子》。」見《隋書·音樂志》。
子言之： 此子爲先師。據沈約，爲子思，非孔子，故六經外並引《論語》。 「君子之道， 孔子經教。 辟則坊與！ 撥亂反正，如障狂瀾。 坊民 與人同在「野」上。 之所不足者也。 不足，謂不足于禮，放辟邪侈也。坊與《表記》對。表以觀善，坊以遏惡。 大爲之坊， 坊爲水堤，因水漲高下，設坊堵御之，爲止亂。表則樹立標準，以示趨向。《坊》、《表》二記一如慎罰，一如新民。 民猶逾之， 言嚴其禁，尚不能止，况不禁乎？〇坊因水立法，水有特别高過于坊，則坊不能御。 故君子禮以坊德， 道之以德，齊之以禮。 刑以坊淫， 道之以政，齊之以刑。 命 命謂天命，如所謂《定命録》。《孟子》：「有命焉，不謂性也。」 以坊欲。」 「欲」謂枉利力征經營，知命則不妄求。
子云： 引先師説，故下引及《論語》。 「小人貧斯約， 《論語》：「小人窮斯濫矣。」 富斯驕； 恃財逾分。 約斯盜， 不能安貧約，變爲盜。 驕斯亂。」 由驕生亂，無德不能處境。 禮者， 野人無禮，徑情直行。 因人之情 由人程度而作，非由外至。 而爲之節文， 辨尊卑，别同異。 以爲民坊者也。 以太過言之。 故聖人之制富貴也， 海外流弊，富者愈富，貧者愈貧。中史所云富者田並阡陌，貧者家無立錐。聖人定制，雖不能遂化貧富爲一，然不平之中，略有平意，故有地均、均令制。 使民富不足以驕， 如下章限制。 貧不至於約， 井田貧者足以自贍。 貴不慊 嫌疑敵君。 於上， 决嫌疑，别尊卑。 故亂益亡。 貧富均平則止亂。〇注：此節文者，謂農有田里之差，士有爵命之級也。「慊」或作「嫌」。正聖人制爲富貴貧賤之法。富者居室丈尺、俎豆衣服之事須有法度，不足至驕也。貧者制農田百畝，桑麻自贍，比閭相賙，不令至于約也。貴，卿士之屬也，君制其禄秩，隨功爵而施，則貴臣無復恨君薄于己也。益，漸也；亡，無也。爲亂之道漸亡也。不言賤者，從可知也。
子云：「貧而好樂， 四字當因上章而衍。 富而好禮， 齊以禮。 衆 諸侯地大民衆。 而以寧者， 歸寧乃邦。 天下 合天下爲三萬里。 其幾矣。」 幾，讀爲《周禮》「九畿」之「畿」。帝用服制，皇大一統，乃用畿制。 《詩》云：「民之貪亂， 優勝劣敗，弱肉 注 强食。 寧 寧服在十四等。《傳》：「懷德爲寧。」 爲荼毒。」 《書》：「蠻夷猾夏。」 故制國 方伯以上。 不過千乘， 封地方三百一十六里。 都城不過百雉，家富不過百乘。 方百里。孟獻子百乘之家，方伯、三卿千乘，三卿分之，各方百里、百乘。 以此坊民， 以此諸侯、卿、大夫以程度言，猶爲民。 諸侯猶有畔者。 如春秋列國。〇注：古者方十里，其中六十四井，出兵車一乘，此兵賦之法也。成國之賦千乘。雉，度名也。高一丈、長三丈爲雉，百雉爲長三百丈、方五百步，子男之城方五里。百雉者，此謂大都，三國之一。
子云：「夫禮者， 《曲禮》詳矣。 所以章疑别微， 《春秋》之法，名器不可假人，决嫌疑，别同異。 以爲民坊者也。」 海外之民質勝于文，上下、衣服、宫室、文物、器械不大分别，故主自由，無貴賤之等，故易于釀亂。聖人特立坊以救之。 故貴賤有等， 海外藩屬等差不明。 衣服有别， 衣服同等無差别。 朝廷有位， 海外不言南北面，不分上下，混同一視。 則民有所讓。 不足者仰而企之。〇注：位，朝位也。劉氏臺拱曰：「以下三十章言禮以坊德。」 子云： 《公羊》大一統説。 「天 指日系世界。 無二日， 一日統八行星。 土 指地球言。 無二王， 讀爲「皇」。三皇統全球，若三千里之王，則有八十一矣。 家無二主， 列國大夫爲家，其臣稱爲主。 尊 如《春秋》天王治國。 無二上， 以一王統二伯，以二伯統八方伯，九州之内無二尊。 示民有君臣之别也。」 譯海外學説，欲廢去君臣二字名辭。不惟野人有君，禽獸亦各有主。 《春秋》不稱楚、越 當作吴。 之王喪， 齊家學。 禮，君 諸侯。 不稱天， 王乃稱天王，帝乃稱天子。 大夫不稱君， 稱主。 恐民之惑也。 謂不書葬也。《春秋傳》曰：「吴、楚之君不書葬，辟其僭號也。」臣者天君，稱王 注 爲天王，稱諸侯不言天，辟王也。大夫有臣者稱之曰主，不言君，辟諸侯也。此皆爲使民疑惑，不知孰者尊也。《周禮》曰：「主友之讐視從父昆弟。」《正義》：「《春秋》不稱楚、越之王喪，謂書卒不書葬也。若書葬，則稱葬某王，辟王之名，故不書葬。」 《詩》云：「相彼盍旦，尚猶患之。」 注：盍旦，夜鳴求旦之鳥也。求不可得也，人猶惡其欲反晝夜而亂晦明，况於臣之僭君，求不可得之類，亂上下，惑衆也。此逸《詩》也。言夜是闇時，此鳥意欲反夜而爲旦，猶若臣之奢僭，欲反下而爲上也。
子云：「君不與同姓同車， 先王先公子孫有繼及之道者也，其非此則無嫌也。僕右恒朝服，君則各以時事，唯在車同服爾。陳可大曰：「不同車，遠害也。篡弑之禍常起於同姓，故與異姓同車則不嫌。」 與異姓同車不同服， 淆亂耳目。 示民不嫌也。」 禮：三公尊，所以必與主異面。 以此坊民， 中國之民得此坊而水患平。初如寒熱病，以温補清泄之藥救之，父子相傳，高曾連繼，至於二千餘年，舊日病狀已久消滅，無踪跡可尋，或反怪此等藥味爲無用之品。《記》曰「以舊坊爲無用而棄之」，則坊之爲功大矣哉！ 民 民猶瞑盲，既謂其惷愚，亦謂太遠，不可得見聞，故謂之「冥冥在下」。鄒衍驗小推大之法，由儒者九州推之至于人之所不覩，此由中國以推海外，由《王制》以推《周禮》之法也。中外進化程度亦如人幼稚壯老之情形，彼此莫相同，凡幼稚之狀態皆爲老大所必經，不能飛渡，亦不能出乎範圍。中國舊服之，古方久已無用，海外此病傳染方深，同病相憐，轉以持贈，談虎色變，聞者定當發猛省也。 猶得同姓以弑其君。 弑君代立，如魯桓、宣。
子云：「君子 文明進化與草昧野人相反。 辭貴不辭賤， 不争權。 辭富不辭貧， 不争利。 則亂益亡。」 競争爲草昧學派禍亂多，乃立坊以救之，坊立而水患止。 故君子與其使食浮於人也，寧使人浮於食。 注：「亡，無也，食謂禄也。在上曰浮。禄勝己則近貪，己勝禄則近廉。」方性夫曰：「賤不貪貴，貧不慕富，則無争奪之禍矣，故亂益亡。」夫權輿之無餘，不害爲賢者。《伐檀》之素餐，君子所不爲。浮，與「行浮於名」之「浮」同。 子云： 説養老法。 「觴酒豆肉，讓 敬老以養口。 而受惡，民 酋長。禽獸貴壯賤老。 猶犯齒。 禮立少長之儀，民不敬老。 衽席之上， 朝廷之位。 讓而坐下， 貴者坐，賤者下，而不分差等，聖人乃立此坊。 民猶犯貴。 賤貴。 朝廷之位，讓而就賤， 如王南面，三公則北面，相嫌則遠，别朝廷，序爵非可讓。 民猶犯君。」 决别嫌，疑猶有未革之事。 《詩》云： 此皆斷章之法，非《詩》本旨。 「民 海外。 之無良，相怨一方。 放利而行多怨。 受爵不讓， 如朋黨争權利。 至於己斯亡。」 《正義》：《詩·小雅·角弓》之篇。言小人在朝，共相怨恨，各在一方，不相往來，又受爵不讓，至於滅亡。引之者，證上每事須讓也。方性夫曰：「禮六十以籩豆有加，故觴酒豆肉以犯齒言。三命不齒。席於尊東，故衽席之上以犯貴言。族人不得以其戚戚君，故朝廷之位以犯君言。禮以卧者爲衽，坐者爲席，合言之，一也。」
子云：「君子 君子與野人反。又君子、野人如《春秋》中國、夷狄。夷狄進于中國則中國之，中國退爲夷狄亦夷狄之，唯人自取。 貴人而賤己，先人而後己， 野人先己而後人，貴己而卑人。 則民 即野人之進步者。 作讓。」 以此坊民，民皆知舍争競而相讓。 故稱人之君曰君， 《論語》：「異邦人稱之曰君夫人。」 自稱其君曰寡 《老子》孤、寡、不穀。 君。 稱諸異邦，曰寡小君。〇揚子曰：「自後者人先之，自下者人高之。」蓋謂是矣。 子云： 草昧之初，專尚勢力，貴生而賤死。凡中國、外藩、土酋風俗，諸書詳矣。 「利禄 如戰陳論功行賞。 先死者 急封以慰死者。 而後生者 注 ， 生死以性命分之。 則民不偝； 人死情斷之風可息。 先亡者 其人有功，因事亡佚；或德澤在民，遷徙他職。 而後存者， 存與亡先後同，有功德者因人存而先之。 則民可以託。」 注：「言不偷於死、亡，則於生、存信。」王氏念孫曰：「不偝，謂不偝死者而棄其老弱，所謂上恤孤而民不倍。可以託，謂可以大事相託。」下文「民猶偝死而號無告」，觀鄭注云云，正與此相反。 《詩》云： 經爲撥亂之書。 「先君 已死。 之思， 思以通之。 以畜寡人。」 愛人及烏之意。 以此坊民， 野人草昧，堅持無鬼之論，以鬼神有知坊之。 民 已坊之民爲中國，未坊之民爲海外。坊者何？禮義也。禮義非由外設，由心而生。中土由海中成陸，在五大州之先，如四弟之長兄，故文明占地球之先。草昧之初，專意生活程度，弱稚難與爲言，此孔子所以不生于堯舜三代之時者，以其時人民程度尚未足與言禮義也。至于春秋時代，飽食暖衣，大致與今西人等，孔乃降生，以立經教，先就三千里設爲小標本，故中國當時之民可以言禮義，乃與之言禮義。至于今三千年，初由魯、衛以推九州，由九州以推外藩，由外藩以推海外，乘桴浮海，正其時也。此「民」蓋謂海外耳。 猶偝死 凡言猶者，即其本象。民俗皆偝死，誨 注 之以鬼神説，而利令智昏，反其故常。 而號無告。 《孟子》：窮民無告。
子云：「有國家者， 横强之世，諸侯紛争，利己損人，以鄰爲壑，在中國如戰國是。 貴人 讀作「仁」。 而賤禄， 即孟子以仁義答利國之説。 則民興讓； 民專言利，如賈長沙疏，則無親；去利言仁以坊之，則禮讓可興。 尚技而賤車，則民興藝。」 注：「言人君尚賢者、能者，而不吝於班禄賜車，則讓道興。技猶藝也。」 故君子約言，小人先言。 注：「言人尚德不尚言也。『約』與『先』互言也。君子約，則小人多矣；小人先，則君子後矣。」《正義》：「小人行在於後，必先用其言；君子則後言先行。」
子云： 野蠻專制，文明 注 。議院，經制别由議院改良數十百倍者。 「上酌民言， 「天視自我民視，天聽自我民聽」。畏天敬民，視民語如天言。 則下天上施。 施所言政令。人之于天，以道受命，于人以言受命。君代天宣化，民以君命爲天道。 上不酌民言， 人言不足恤。 則犯也； 《論語》「好犯上」。 下不天上施， 犬馬、寇仇與手足、腹心，其理相同。 則亂 《論語》「好作亂」。 也。故君子信讓以蒞百姓， 酌民言，其初爲議院。 則民之報禮重。」 《中庸》：「篤恭而天下平。」 《詩》云：『先民有言，詢於芻蕘。』」 先民，謂上古之君也。詢，謀也。芻蕘，下民之事也。言古之人君將有政教，必謀之於庶民，乃施之。
子云：「善則稱人， 「人」讀作「天」，下二「人」字同。天爲鬼神、卜筮，與君親配，爲三達尊。凡所引皆爲皇帝事實，二《詩》二《書》爲天人之别。 過則稱己， 此爲人謀不臧。 則民不争。善則稱人， 讀作「天」。《詩》、《書》天命、天佑，凡休祥、富禄皆歸于天。 過則稱己， 有災異則自修省。 則怨益亡。」《詩》云：「爾卜爾筮， 卜筮爲《洪範》稽疑學。《易》曰：「人謀鬼謀。」卿士、庶民爲上下議院，卜筮則不敢恃人謀，决之于天。 履 指四方之民。 無咎言。」 無言，即怨益止。
子云： 泰西宗教家尚株守尊天之説，政治、格致家則恒反對，尚不知神道設教之義也。 「善則稱人 注 ， 讀作「天」。 過則稱己， 《洪範五行傳》以五事爲綱，凡災異皆自責。 則民讓善。《詩》云： 《詩》爲天學。 『考卜惟王， 讀作「皇」。皇與天道直接，鬼神飛身往來，不用卜；上下阻格，以誠相通，用卜筮。 度此鎬京。 鎬京，借昆侖爲喻，出地高一萬五千里也。《易》高尚即得玄黄，則不在六合以内矣。 惟龜正之， 歸功于天命，卜定其議。 武王成之。』」 以人力助成之。天出號令，武王不過司法而已。
子云： 此説專爲臣言。所謂與子言孝，爲君者不得據以責臣；又當用其道，善則稱臣，過則稱己，乃爲兩得。 「善則稱君， 臣以君爲天，由一天而推三本。 過則稱己， 忠與孝對。泰西學説既無孝字思想，于忠字尤所深惡。此初離覊勒，犬馬寇讐之聲口，故其説欲天下絶君字之名辭，更何有于忠？不知各國于君之名辭雖去，其實必有所歸。且中土之恒言曰「虐我則仇」，師曠、伍胥之説，吾非不以爲是，然其下又云「撫我則后」。如其易暴虐而爲神明，愛民如赤子，久之相習，民有不愛之如父母者乎？ 則民作忠。 《春秋·襄十九年》：晉士匄帥師侵齊，至穀，聞齊侯卒，乃還。《穀梁傳》：「君不尸小事，臣不專大名。善則稱君，過則稱己，則民作讓矣。士匄外專君命，故非之也。然則爲士匄者，宜奈何？宜墠帷而歸命乎介。」 《君陳》曰： 《大學》「平天下」章歷引《書》、《楚書》、舅犯、孟獻子，皆不在《尚書》中。《百篇》序據此立《君陳篇》名，乃作僞。 『爾有嘉謀嘉猷，入告爾君于内， 此君陳爲外諸侯，不在寰以内。 女乃順之 與天下同宣德化。 于外， 《尚書》：「雖爾身在外，乃心罔不在王室 注 。」 曰：此謀此猷， 推行因君矣，並以謀歸之。 惟我君之德。 不分君美，如後世焚諫草。 於乎！ 此嘆美歸善于君之詞，非君自贊君也。 是惟良顯哉！』」 《書》「股肱良哉」。
子云：「善則稱親， 子以父爲天，由一天以推三本。 過則稱己， 國學在先，家學在後。野人以下皆有國，士君子先有家學。或以家小國大、先家後國者，非也。 則民作孝。 孝爲孔子薪傳，經爲孔子創作。以孝爲六經中心點，統括百行。説詳《孝經凡例》。 《大誓》曰： 《大誓》即《牧誓》之别名。《牧誓》有經有傳，傳今在《逸周書》。諸書所引有不在經文者，皆屬傳。漢人以傳配而行，名爲後得《泰誓》。 『予克紂，非予武，惟朕文考無罪。 革命進于無君，故以尊父合言之，救民水火，革命亦所以爲孝。 紂克予，非朕文考有罪，惟予小子無良。』」 注：「《大誓》，《尚書》篇名也。克，勝也；非予武，非我武功也；文考，文王也；無罪，則言有德也；無良，無功也。此武王誓衆以伐紂之辭也。」
子云：「君子弛其親之過，而敬其美。」 《孝經》：「將順其美，匡救其惡。」 《論語》 既引《論語》爲説，則上之云云 注 非孔子，明矣。 曰：「三年 《論語》立言多有别解，諸書引用則就文解釋。 無改於父之道， 此指可以改、可以無改者言。 可謂孝矣。」 《采風記》：西人不能譯孝字，以尚無此字思想與名辭。孔子以前之中國，當亦如今西人，孔子乃作《孝經》。故《孝經》之作，天地震動。使如俗説，則亦如今文昌《勸孝歌》耳，何足爲經！大惡不待三年，大美不須更改，《春秋》毁泉臺是也。 高宗云： 《無逸篇》中所引《百篇》序别爲一篇，妄也。 「三年其惟不言。 孔子之制禮，皆有所託。三年不言，託于高宗，自必因有事實，乃始託之。不然，亦不必屬高宗矣。然高宗不言之故或非因喪，故哀公、子張屢以是事爲問。《論語》所記答辭曰：「何必高宗，古之人皆然。」使古人皆然，經承襲之，固不足爲經，弟子何以又發問？故知此爲微言。古人皆然者，謂《堯典》耳。《經》云「三載，四海遏密八音」。以實事言，《春秋》時實無三年喪期；以經制言，則《堯典》已通行矣。 言乃讙。」 春秋以前不行三年喪，在喪不去官，故春秋世官，父死子繼，父老子代政，父死即于本年出使，以衰斬當使臣，孟子亦在喪赴官，此世族政治之法。《春秋》譏世卿，乃斷父子不相繼世位之制，又立喪禮：有喪則去官，居喪不與外事。三年之喪，君不呼其門，公卿以下不世。居喪去職，不與外事可也，若天子、諸侯與不世之公卿不能。因尊卑而異其禮，故乃創爲三年不言、冢宰攝政之喪制，託始高宗。
子云：「從命不忿，微諫不倦，勞而不怨，可謂孝矣。 注：「微諫不倦者，子於父母尚和順，不用鄂鄂。」《論語》曰：「事父母幾諫，見志不從，又敬不違，勞而不怨。」《内則》曰：「父母有過，下氣、怡色、柔聲以諫；諫若不入，起敬起孝，説則復諫。」此所謂不倦。陳可大曰：「一説『忿』當作『怠』。聽從而不怠，語意正與此同。」王氏念孫曰：「一説是也。怠與倦義相近，謂久而不衰也。《大戴禮·曾子立孝篇》曰：『微諫而不倦，聽從而不怠。』語意正與此同。《内則》：『子婦孝者、敬者，父母舅姑之命，勿逆勿怠。』若從命而不忿戾，未得爲孝也。」王氏引之曰：「高誘注《淮南·精神篇》：勞，憂也。此承上『微諫不倦』而言，言諫而不入，恐其得罪於鄉黨州閭，孝子但心憂之，而不怨其親也。」 《詩》云：『孝子不匱。』」 注：匱，乏也。孝子無乏止之時。《正義》：「是《大雅·既醉》，美成王告太平之詩。」
子云：「睦於父母之黨，可謂孝矣。 黨謂父族母族，衆矣，而尤以兄弟爲重。春秋以前，倫常之學未立，風氣大約同今泰西。五倫之中，略言朋友、君臣、父子、夫婦，所謂三綱，或頗極力反對之，兄弟則在若有若亡之間。經創立家學，故重孝道。父母之所愛敬，亦愛敬之，至于犬馬盡然，而况于人乎？而况于兄弟乎？故由孝以推之，而各得其所也。 故君子因睦以合族。 同宗合族。姓氏之學，西人所略，經立家學，乃言敬宗收族也。 《詩》云：『此令兄弟， 海外兄弟如路人，經乃以此進之。 綽綽有裕； 兄弟相助以成家。 不令兄弟， 其不善者如海外。 交相爲瘉。』」 每以兄弟爲病。
子云：「於父之執， 父執友。 可以乘其車，不可以衣其衣，君子以廣孝也。」 注：「父之執，與父執 注 志同者也。可以乘其車，車差遠於身者也，謂今 注 與己位等。」《正義》：「若尊卑懸絶，不可傳同車服。」方性夫曰：「於父之執，猶且如此，則孝之所及廣矣，故曰以廣孝也。」
子云：「小人 進化所謂庶人。 皆能養其親， 凡野人不養老人，則有禮當養親。 君子 資格在卿大夫，加人不止一等。 不敬， 德彌進者養彌隆。 何以辨？」 無以稱君子之名，此孝分等級之説。
子云：「父子不同位， 注：同位尊卑等，爲其相褻。 以厚敬也。 禮：父子異宫而居，所以申子之孝，謂有孫則異宫而居，則訂禮以後之小别。《商鞅傳》：「秦國有夷狄風，父子同居，男女無别。」則同居當爲異居。蓋秦當時如今海外，父子不相收養，男女成立已後，異財别居，如同路人。故草昧父子異居，言其不同財、不相養。定禮以後，亦有父子異宫者，乃使子别居，以申其孫之孝思。 《書》云：『厥辟不辟，忝厥祖。』」 辟，君也；忝，辱也。爲君不君，與臣子相褻則辱先祖矣。君父之道也。尊，嚴也；厥，其也。〇海外無家學，有名無姓，與單于同。經立家學，乃詳譜牒、姓氏、祖宗、孫曾。至於海外各邦，父子且有不相聞問，至於祖孫，更無從詰究；其久留中國者，或頗仿中國法，亦言姓氏、祖宗。能中國則中國之，此當急引長。
子云：「父母在，不稱老。 文詳《曲禮》。 言孝不言慈。 今反對三綱者皆言慈不言孝。父父子子各有其道，凡爲父者不患不慈，非立坊則道不明也。 閨門之内， 門以内恩掩義。 戲而不歎。 恐致親不歡。 君子以此坊民， 中外之俗，其愛子女之心理同。外人則親不收恤，如路人然，故專以孝作坊。 民猶有薄於孝 外俗原無老老之俗，反其初。 而厚於慈。」 但如其常，即是厚也。
子云：「長民者，朝廷敬老，則民作孝。」 上老老而民興孝。〇注：長民，謂天子、諸侯也。
子云：「祭祀 海外無祭先之禮。 之有尸也， 事死如事生。 宗廟 海外無宗廟之制。 之有主也，示民有事也。 事亡如事存。 修宗廟，敬祭事，教民追孝也。 《論語》慎終追遠。 以此坊民， 坊民忘先。 民猶忘其親。」 注：「有事，有所事也。」方性夫曰：「尸設於祭祀之時，主藏於宗廟之内，故於祭祀言有尸，宗廟言有主也。事死如事生，事亡如事存，所以示民。」有事追孝，與《祭統》言追 注 養繼孝同義。
子云：「敬則用祭器。 注：「祭器，籩、豆、簋、鉶之屬也。有敬事於賓客則用之，謂饗食也。盤、盂之屬爲燕器。」 故君子不以菲 從質之義。 廢禮，不以美没禮。 注：言不可以其薄不及禮而不行禮，亦不可以其美過禮而去禮。禮主敬，廢滅之是不敬。 故食禮，主人親饋，則客祭； 敬主人親行。 主人不親饋，則客不祭。故君子苟無禮，雖美不食焉。 君子不享多儀。 《易》曰：『東鄰 文家。 殺牛，不如西鄰 質家。 之禴祭，寔受其福。』《詩》云：『既醉以酒，既飽以德。』以此示民， 示與表同。《表記》立爲標準，以示民趨向，所以勸誘之。《坊記》則新建堤坊以捍御狂瀾，所以禁遏淫溢也。 民猶争利而忘義。」 坊立則效。凡「民猶」云云，皆謂秦漢以下，若春秋，則尚無坊。不言水災，且大言之，則《地形訓》三十六民本指海外而言。中國古有水患，因坊而得救。以今日言，舊坊幾于無用，群思去之，海外之民有水患，浩浩滔天，下民昏墊，遠來乞援，不得不以舊坊示之。是凡言「民猶」云云者，謂中國爲小坊，尚將推之全球，立爲大坊也。
子云： 此條三事，皆海外所無，經初創以示教者。 「七日戒， 致齊七日。 三日齊。 散齊三日。 承 注 一人焉以爲尸， 立尸之法。 過之者趨走，以教敬也。 注：戒謂散齊也，承，猶事也。 醴酒 醴最淡。 在室， 室最貴。 醍酒在堂， 次酒在中。 澄酒在下， 甘酒在堂下。 示民不淫也。 「禹惡旨酒」。〇注：「淫猶貪也；澄酒，清酒 注 也。三酒尚質不尚味。」 尸飲三，衆賓飲一， 以多寡分。 示民有上下也。 注：「上下，猶尊卑也。主人、主婦、上賓獻尸，乃後主人降，洗爵獻賓。」 因其酒肉，聚其宗族， 祭以收族法。 以教民睦也。 注：言祭有酒肉，群昭、群穆皆至而獻酬之，咸有薦俎。 故堂上觀乎室，堂下觀乎上。 方氏苞曰：「事尸於室中者，主人、主婦也。待事於堂上者，長賓、長兄弟也。觀禮堂下者，衆賓、衆兄弟也。賓長、長兄弟有加爵，皆獻尸於室中。」 《詩》云：『禮儀卒度，笑語卒獲。』」 注：「卒，盡也。獲，得也。言在廟中者不失其禮儀，皆歡喜得其節也。」《正義》：「《詩·小雅·楚茨》之篇」。
子云：「賓禮每進以讓，喪禮每加以遠，浴於中霤，飯於牖下，小斂于户内，大斂於阼階，殯於客位，祖于庭，葬于墓，所以示遠也。 鬼道遠。〇注：「遠之所以崇敬也。阼或爲堂。」《正義》：「按鄉飲酒禮，主人迎賓，至門，三辭，至階，三讓，皆主人先入登。是賓禮每進以讓。」 殷人弔於壙， 殷人鬼。 周人弔於家， 不遠弔生及哀。 示民不偝也。」 注：「既葬，哀而哭踊，于是弔之。」
子云：「死，民之卒事也， 墨與殷爲野，人用之，爲從先進。 吾從周。 注：「周於送死尤備。」 以此坊民， 《孟子》：「蓋上世嘗有不葬其親者。」海外喪禮，略如經説堯舜以前。再以經説大坊之。 諸侯猶有薨而不葬者。」 背殯士會諸位，如宋子、衛子、陳子。〇《正義》：「殷人即壙上而弔，于送死太簡。周人孝子反哭，至家乃始弔，是情理備具。」方性夫曰：「自浴于中霤之下，皆喪禮示遠之事。弔于壙，即《檀弓》所謂殷既封而弔也。弔於家，即所謂反哭而弔也。」
子云：「升自客階，受弔于賓位，教民追孝也。 注：「反哭，時也。既葬矣，猶不由阼階，不忍即父位也。」《正義》：「知反哭時者，《既夕禮》云：乃反哭。入，主人升自西階，是也。」 未没喪，不稱君， 《白虎通》説。 示民不争也。故《魯春秋》記晉喪曰：『殺其君之子奚齊， 以子繫于父，以示父爲子天。 及其君卓。』 獻公没，奚齊已立，不稱君而繫之父，曰君之子。以父統子，雖父死子立，猶如此，以明父爲子天之義。卓子逾年已稱君，與上義不合，當屬衍文。 以此坊民， 以父爲子天，父母在，不得私其身與財産。春秋以前，初無此法，孔子撥亂世，乃新立此坊。 子猶有弑其父者。」 謂六朝以下，如元凶劭、隋煬是也。春秋弑君父者多矣，此無坊之世則然，經因此而立坊，其後遂少，見此經撥亂之功也。或疑元凶劭、隋煬在孔經之後，疑孔前實行六經，周衰，其法不行，進化之中，寧無退化？不知元凶劭、隋煬人面畜鳴，本爲鴞怪，當世不齒，皆不得死所，不似春秋時代人民樂從，安然無恙之不一而足也。
子云：「孝 海外無忠孝名義，先教以孝，乃推于君。 以事君， 移孝作忠。 弟 海外不敬老。 以事長， 長謂長官，爲官屬例。 示民不貳也。 《詩》：「無貳爾心。」人各有父兄，與君長官義分相同，然朝廷義掩恩，君尊于父，長貴于兄，一入仕宦，則父兄壓于君長，言公義詘私恩。 故君子有君 君臣無故。 不謀仕， 不貳心于外。 唯卜之日 有故而去。無位于國，卜所適之國。 稱二君。 禮言舊君有服，已去未仕之日，乃有二君，若仕新君，則又一心于新君。 喪父三年， 《禮經》：父至尊也。 喪君三年， 《禮經》：君至尊也。 示民不疑也。 君父同。〇《尚書》：「百姓如喪考妣，三載四海遏密八音。」 父母在， 父子同居，子以父爲天。 不敢有其身， 海外學説以人爲國民，身爲國有，父母不得干涉。以孝立教，乃知身爲父母所有，《孝經》云「身體髮膚，受之父母，不敢毁傷」是也。 不敢私其財， 海外父子異財，父有養子之義務，父老亦自食其力，經教則子統于父。 示民有上下也。 注：「身及財皆當統于父母也。有猶專也。」 故天子 諸侯之于天子，如子之于親。 四海之内 《素問》所謂六合以内。 無客禮， 諸侯雖自主封地，不敢以天子爲客，惟敵國乃有客禮。 莫敢爲主焉。 天子至侯國館于廟，升自阼階。 故君適其臣， 此諸侯適卿大夫。 升自阼階，即位於堂， 以主自居，卿大夫不敢以爲客。 示民不敢有其室也。 注：「臣亦統於君。」 父母在，饋獻 《曲禮》作「三賜」，「三」字誤，當爲饋賜。 不及車馬，示民不專也。 注：「車馬，家物之重者。」 以此坊民， 當時無君父之義，故設此坊，今則當推之海外矣。 民猶忘其親而貳其君。」
子云：「禮之先辭而後幣帛也，欲民之先事而後禄也。 注：「此禮謂所執之摯以見者也。既相見，乃奉幣帛以修好也。或云：禮之先辭而後幣帛。」 先財而後禮 先後之間分意尚。 則民利， 注：「財，幣帛也。利，猶貪也。」 無辭而行情則民争， 注：「辭，辭讓也；情，主利欲也。」 故君子於有饋者，弗能見則不視其饋。 注：「饋，遺也。不能見，謂有疾也；不視，猶不内也。」 《易》曰：『不耕穫，不菑畬，凶。』以此坊民， 争競之風，以爲事皆自利，而不言義。 民猶貴禄而賤行。」 注：「行猶事也。言務得其禄，不務其事。」陸農師曰：「弗能見，非特有疾而已。若陽貨歸孔子豚，弗見；孟子由鄒之任，見季子，由平陸之齊，不見儲子，是也。」
子云：「君子不盡利 海外競争，專以奪利爲優勝，富者愈富，則貧者愈貧。 以遺民。 此貧富當 注 《周禮》土均、均人。《論語》「不患寡而患不均」，留有餘以待人。 《詩》云：『彼有遺秉，此有不斂穧， 不盡取。穧，子賜反。 伊寡婦之利。』 注：「言穫者之遺餘，捃拾所以爲利。」 故君子仕則不稼， 不兩利，有取則有所舍。 田則不漁， 務本則不逐末。 食時不力珍。大夫不坐羊，士不坐犬。 《大學》：「伐冰之家，不畜牛羊。」〇注：「食時，謂食四時之膳也。力，猶務也。天子、諸侯有秩膳。古者殺牲，食其肉，坐其皮，不坐犬羊，是不無故殺之。」 《詩》云：『采葑采菲，無以下體。德音莫違，及爾同死。』 葑，芳容反。菲，房尾反。 以此坊民， 海外亦如戰國，一言利之風俗，朋友、夫婦皆以利交，故優勝劣敗，弱肉强食，故秦稱爲虎狼之國。飽暖以後，故進之以仁義，而坊其争。 民猶忘義而争利， 中國當時亦言利而不言義，必大同以後，世界進化，争競豪捝之事革而不用。如賈子疏，文帝時民俗猶争利，而不知恩義，導之以禮教，而後教化行。 以亡其身。」 利與害鄰，争利者忘害，所謂利令智昏。
子云：「夫禮，坊民所淫， 《曲禮》：「聖人爲禮，使人自知别于禽獸。」 章民之别， 《禮記》：「禮始于男女有别。」 使民無嫌， 草昧之初，男女無别，自由結婚，禍亂無極。聖之立坊，以救其亂萌也。嫌，嫌疑也。 以爲民紀者也。 《禮經傳》曰：「禽獸知有母而不知有父。野人曰父母何算焉？」庶人之所以别于禽獸、野人者，在男女有别。 故男女無媒 媒妁所以禁自由。春秋以前亦如外邦，無媒妁。 不交， 不得結婚。 無幣 制爲六禮，以正夫婦之倫，首納幣。 不相見， 見指親迎，非男女以幣則可相結納。 恐男女之無别也。 重男女之會，所以遠别於禽獸也。 以此坊民， 婚禮男女之大坊。 民猶有自獻其身。 未定婚禮之先，人皆自由相許，如《春秋》季姬遇鄫子于防，使鄫子來請己是也。制以禮後，暴男泆女閒猶不免自獻，《孟子》所謂不待父母之命、媒妁之言。 《詩》云：『伐柯 今本作析薪。 如之何？ 按：「柯」蓋别一條，與《考工記·車人》之「柯」不同，故毛作「析薪」。 匪斧不克。娶妻如之何？匪謀不得。』 初無媒，立坊以後乃如此。經語所以震聾瞶。此語海外聞之，則如震雷也。 『蓺麻如之何？横從其畝。取妻如之何？必告父母。』」 劉氏臺拱曰：「以下六章言刑以防淫。」按：海外男女平權，經乃扶陽抑陰，使男外女内，皆各得所。
子云：「娶妻不取同姓， 草昧多血族相婚，酋長自貴其種，更自相婚嫁，男親王娶女親王是也。聖人制禮，乃分别種族，惡同喜異。《左傳》「男女同姓，其生不蕃」，外國近詳種學，專以發明斯旨。 以厚别也。 其遠爲防絶種，其近則防争殺，且以自别于禽獸，故禁血族爲婚，中律已通行二千餘年矣。 故買妾 海外學説，一夫一妻，不置妾；經重繼嗣，乃置媵。 不知其姓，則卜之。 注：「妾言買者，以其賤。」士庶妾恒多凡庸，有不知其姓。 以此坊民， 此在立坊之前，爲當日通行實事，據經乃譏之。 《魯春秋》猶去夫人之姓 不言孟姬。 曰 謂曰「繫」注之。 『吴』， 《春秋》但書孟子卒，直同宋女矣。後人不必知爲娶同姓，故先師傳受，讀此孟子曰繫吴字，故《論語》云「謂之吴孟子」。 其死曰『孟子卒』。」 或疑《論語》「吴孟子」三字爲昭公自稱夫人之辭，不知國君于夫人無直呼姓氏之禮。春秋時娶同姓，天下通行，不以爲非。孔子作經，乃始譏之。所云「吴孟子」，即指《春秋》書法而言，非昭公辟其姓，特目吴也。〇《春秋》哀十二年《左傳》：「夏五月，昭夫人孟子卒。昭娶于吴，故不書姓；死不赴，故不稱夫人；不反哭，故不言葬小君。」
子云： 外人男女相友，賓主酬酢，並無同姓異姓之别，此主外賓言。 「禮，非喪祭，男女不交爵。 《記》曰「非祭非喪，男女不相授受。」 以此坊民， 海外男女無别，燕會之際，女主與男賓酬酢，男主亦與女賓酬酢，酒以結歡，禍亂稠叠。故經饗、食、燕三禮皆無女主賓，所以撥亂反正，挽其殺劫也。 陽侯猶殺繆侯而竊其夫人。 此事當亦在孔子前，然孔經雖立，當時並未通行，故孔子云「經成而世愈亂」，則或在立坊以後也。 故大饗 《禮經》鄉飲酒即饗禮。 廢夫人之禮。」 饗禮無女主。〇王氏引之曰：「繆當讀爲蓼，聲相近而假借也。《淮南·氾論篇》：『陽侯殺繆侯而竊其夫人。』高注曰：『陽侯，陽陵國侯也。蓼侯，皋陶之後，偃姓之國侯也。今在廬江。』按：漢始有陽陵侯傅寬，古無陽陵國侯也。閔 注 二年《春秋》：齊人遷陽。杜注曰：『陽，國名。』則古有陽國。」
子云： 《記》曰：「夫婦有義，而後父子有親；男女有别，而後夫婦有義。」故禮始于别男女。今海外男女自由，天生子满街，不治宗廟，享親不言神，不言非族，與土司酋長略同。 「寡婦之子，不有見焉， 此言男女之别，並及於新納交其子者。 則弗友也， 文詳《曲禮》。 君子以辟遠也。 辟嫌遠患。 故朋友之交， 男與男爲友，男有外事，須朋友。至于婦女無外交，不言朋友一倫。 主人不在， 獨女眷在。 不有大故，則不入其門。 私人則有嫌。 以此坊民， 立男女之坊。 民猶以色厚 當作「亂」。 於德。 海外子不養親，故婦人不以養子爲事。法國丁口大滅，此滅種之道也。《孟子》：「不孝有三，無後爲大。」外人頗嗤其説，其得失可覩矣。經術創祭祀以事其先，則貴血脈。重血脈，則必先别男女。故雖朋友之母，亦必致其謹，朋友妻室，更無論矣。
子云：「好德如好色。 食色天性，《禮經》立坊以禁亂，又立表以勸善，移其好色之心以好德，雙方並進之法也。 諸侯 立法自貴者始。 不下漁色， 凡草昧之世，如猓玀，皆自貴種人，黑骨不與白骨通婚姻。又如日本女親王嫁男親王，其風氣至今猶未革除，争捝妒殺，積爲禍害。經撥其亂，立爲同姓不昏以格絶之。至于諸侯禁其下嫁漁色，亦所以遠别也。〇注謂不内取於國中也。内取國中，爲下漁色。昏禮始納采，謂采擇其可者也。國君而内取，象捕魚然，中網取之，是無所擇。 故君子遠色，以爲民紀。 如昏禮不稱主人。 故男女授受不親， 注：「不親者，不以手相與也。」《内則》曰：「非祭、非喪不相授。」則女受以篚，其無篚則皆坐奠之而後取之。 御婦人則進左手。 注：「御者在右前，左手則身微偝之。」 姑、姊妹、女子子已嫁而反， 孔子以前，如齊桓姑、姊妹不嫁者七人；非僅不嫁，謂自相匹配耳。又如諸兒之事，在當日亦如海外，視爲常禮，經已立，乃以爲怪耳。 男子不與同席而坐。 男女同姓，其生不殖。海外種學頗爲發達，然未能實踐。經則雖骨肉隔絶之以遠嫌。 寡婦不夜哭。 注：「嫌思人道。」 婦人疾，問之，不問其疾。 注：「嫌媚略之也，問增損而已。」 以此坊民， 内嫌同姓異姓。 民猶淫泆 指異姓。 而亂於族。 指同姓。〇海外近慕華風，游歷中國，婦女亦知遠恥，此當引進之，故《坊記》初坊中國之亂，爲小用之，今坊全球之亂，爲大用之。
子云： 春秋時奪婚之事多矣，甚至見于家庭。外國結婚以後，别有所見，而改約者猶多。 「昏禮， 孔子所訂。 壻親迎， 親迎所以免奪婚事。 見於舅姑， 海外婦于舅姑尤視同路人，終身不相見者多矣。此當引進之者。 舅姑承子以授壻， 親自交接。 恐事之違也。 違，謂奪攘反覆，不能達婚姻之目的。〇王氏念孫曰：「孔曰『承』爲『承奉』，非也。承者，引也，言引女以授壻也。」《漢書·賈誼傳》：『人主胡不引殷、周、秦事以觀之也？』《大戴記·禮察篇》引作『承』。是『承』即『引』也。」 以此坊民， 春秋使人迎娶，多爲道淫攘奪。 婦猶有不至者。」 至，謂至夫家。親迎以後，在途或别有事。故海外小説記婚殺之事，禍變奇離，多出意計之外。
注 　肉：原作「内」，據文意改。
注 　王：原作「天」，據文意改。
注 　者：原脱，據《禮記·坊記》補。
注 　誨：原作「海」，據文意改。
注 　文明：原作「明明」，據文意改。
注 　人：原誤作「天」，據《禮記·坊記》改。
注 　室：原作「堂」，據《尚書·康王之誥》改。
注 　云云：疑當作「子云」。
注 　與父執：三字原脱，據《禮記·坊記》鄭注補。
注 　今：原作「令」，據右引鄭注改。
注 　追：原脱，據《禮記·祭統》補。
注 　「承」上原衍「齊」字，據《禮記·坊記》删。
注 　清酒：二字原脱，據《禮記·坊記》鄭注補。
注 　當：原作「黨」，據文意改。
注 　「也」、「閔」二字原脱，據《經義述聞》卷一六「陽侯」條補。

        </div>
      </div>
    </div>
  </div>
</div>
<!--update:2025-08-30 09:36:36-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>