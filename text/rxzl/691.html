<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,序论,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,正蒙初义全文在线阅读,正蒙初义全文在线下载,大玄古籍书库">
<meta name="description" content="十七卷。清王植撰。王植有《四书参注》已着录。《正蒙》是张载的重要着作，原只数万言，而其弟子苏炳将这部书分为十七篇，相续成为今存本的样子。这是一部哲学着作，它与《西铭》、《易说》构成了张载的哲学体系。张载提出了“太虚”这一表示物质特性的范畴，在朴素唯物主义发展的道路上，是一个进步。他说：“气坱然太虚。升降飞扬未尝止息，《易》所谓‘纲缊’，庄生所谓‘生物以息相吹’，‘野马’者与?此虚实动静之机，阴阳刚柔之始(《正蒙·太和篇》。又说：“气之聚散于太虚，犹冰凝释于水，知太虚即气，则无无”(《太和》)。这就是说，世">
<title>正蒙初义_王植_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">正蒙初义</span> <br/>
          作者： <span class="inputVal" id="bkauthor">王植</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,哲学,完结</span> <br/>
          字数： <span class="inputVal" id="bknum">[book_length]165471</span> <br/>
          说明： <span class="inputVal" id="bkdec">十七卷。清王植撰。王植有《四书参注》已着录。《正蒙》是张载的重要着作，原只数万言，而其弟子苏炳将这部书分为十七篇，相续成为今存本的样子。这是一部哲学着作，它与《西铭》、《易说》构成了张载的哲学体系。张载提出了“太虚”这一表示物质特性的范畴，在朴素唯物主义发展的道路上，是一个进步。他说：“气坱然太虚。升降飞扬未尝止息，《易》所谓‘纲缊’，庄生所谓‘生物以息相吹’，‘野马’者与?此虚实动静之机，阴阳刚柔之始(《正蒙·太和篇》。又说：“气之聚散于太虚，犹冰凝释于水，知太虚即气，则无无”(《太和》)。这就是说，世界的本体是元气，这种气是无形的(不能直接用眼睛看到它)，气的聚合、分解(散)都是暂时的现象(客形)。太虚就是气，不是在气之外还有一个太虚。《正蒙》注释很多。是书，诠释《正蒙》。冉祖、李光地、张伯行之注，列于程朱诸说之后，并采张子《经学理窟》、《语录》、《性理拾遗》相参证，而又各以己见参订于后。其大旨谓张子见道原。从儒释异同处入。故其言“太虚”皆与释氏对照。又谓太虚有三义。又谓程朱多不满此书“太虚”二字。然晰其旨，殊涂同归，正不必执程朱诸论以毁谤。又谓《诗笺》、《书序》、《礼疏》、《旧说》张子所用颇多。今人习见习闻，皆程朱遗泽，遂咤而怪之。当时能破门户之见的，其谓张子自注。又谓十七篇为苏昺所传，张子所，李光地本多割裂，其辨析皆为不苟，称张伯行注出于他人之假名，非所自着，云云，亦足资考证。有明刘玑《正蒙会稿》，清道光二十六年(1846)宏道书院刊续编咸丰八年(1858)刊《惜阴轩丛书》本。清王植《正蒙初义》十七卷，清乾隆三十年《四库全书》抄本。民国二十四年(1935)太平洋书局《船山遗书》本，1956年古籍出版社本，1975年中华书局本。</span> <br/>
          封面： <span class="inputVal" id="bkimg">Z_5092.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]正蒙初义
[book_author]王植
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,哲学,完结
[book_length]165471
[book_dec]十七卷。清王植撰。王植有《四书参注》已着录。《正蒙》是张载的重要着作，原只数万言，而其弟子苏炳将这部书分为十七篇，相续成为今存本的样子。这是一部哲学着作，它与《西铭》、《易说》构成了张载的哲学体系。张载提出了“太虚”这一表示物质特性的范畴，在朴素唯物主义发展的道路上，是一个进步。他说：“气坱然太虚。升降飞扬未尝止息，《易》所谓‘纲缊’，庄生所谓‘生物以息相吹’，‘野马’者与?此虚实动静之机，阴阳刚柔之始(《正蒙·太和篇》。又说：“气之聚散于太虚，犹冰凝释于水，知太虚即气，则无无”(《太和》)。这就是说，世界的本体是元气，这种气是无形的(不能直接用眼睛看到它)，气的聚合、分解(散)都是暂时的现象(客形)。太虚就是气，不是在气之外还有一个太虚。《正蒙》注释很多。是书，诠释《正蒙》。冉祖、李光地、张伯行之注，列于程朱诸说之后，并采张子《经学理窟》、《语录》、《性理拾遗》相参证，而又各以己见参订于后。其大旨谓张子见道原。从儒释异同处入。故其言“太虚”皆与释氏对照。又谓太虚有三义。又谓程朱多不满此书“太虚”二字。然晰其旨，殊涂同归，正不必执程朱诸论以毁谤。又谓《诗笺》、《书序》、《礼疏》、《旧说》张子所用颇多。今人习见习闻，皆程朱遗泽，遂咤而怪之。当时能破门户之见的，其谓张子自注。又谓十七篇为苏昺所传，张子所，李光地本多割裂，其辨析皆为不苟，称张伯行注出于他人之假名，非所自着，云云，亦足资考证。有明刘玑《正蒙会稿》，清道光二十六年(1846)宏道书院刊续编咸丰八年(1858)刊《惜阴轩丛书》本。清王植《正蒙初义》十七卷，清乾隆三十年《四库全书》抄本。民国二十四年(1935)太平洋书局《船山遗书》本，1956年古籍出版社本，1975年中华书局本。
[book_img]Z_5092.jpg


[book_title]提要
钦定四库全书　　　　　子部一
正蒙初义　　　　　　　儒家类
提要
【臣】等谨案正蒙初义十七卷
国朝王植撰植有皇极经世解别着録是编诠释正蒙於大全所收集释补注集解外取明高攀龙徐德夫
国朝冉觐祖李光地张伯行之注列程朱诸说之後并采张子经学理窟语録性理拾遗三书相发明者附録之而各以己见参订於後其大旨谓张子见道原从儒释异同处入手故其言太虚皆与释氏对照又谓太虚有三义又谓程朱多不满此书太虚二字然晰其本旨殊涂同归正不必执程朱诸论以诋之又谓书笺诗序礼疏旧说张子所用为多今人习见习闻皆程朱遗泽遂咤而怪之但当分别读之不宜横生訾议其立论皆持平颇能破门户之见其谓张子自注惟见於参两神化至当三十乐器者各一见於王禘者五乾称者四诸本或以集释之说误为自注又谓十七篇为苏昞所传张子手定李光地本多割裂其辨析皆为不苟至所称张伯行注出於他人之假名非所自着云出伯行面言亦足资考订也乾隆四十四年四月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
正蒙初义原序
余家世读书未尝就外傅幼时从家君授读继从先大父馆於外先大父为学非圣之书不读岁九经性理诵必周年八十余犹强记不忘诸从游问典故必举某经篇目分剖辞义示之或取先儒之说相发明余读四子书成诵即授孝经继以太极通书西铭继以正蒙曰注疏仅诠圣人之言濂洛关闽所以传圣人之意也实禆身心学不可後然余苦正蒙难读且以少注说为憾偶得一家言皆质问大略藏诸箧中书不可得者必借录成帙如是者积之久乙酉乡荐後洊历四方获与十五国贤士游辄时时以此为志盖閲二十余载一再易藁而後敢彚而次之当其晓披夜诵朝信暮疑旧说之存者什五六而已其直空旧说自出心悟者亦往往而有也先是同邑宋子鋭臣晋州赵子彤元皆尝有志於是互相往复者岁余辛丑春谬叨南宫擕所业於京邸同年生蜚英陈君见而嗜之擕之去次第手写成册只字片语皆惜若拱璧然余曰是书稡诸家成言颇踵训诂余习聊备初学之一义耳方欲芟其芜冗祛其岐二以易今藁君何嗜之笃乎陈君曰说书欲莹白如话此帙详明晓畅人人如意所欲出况横渠得自苦思力索之余方晦涩是惧何必若郭象注庄又以聱牙诘屈与横渠较奇耶精理久蚀请就我录本速成之何如余曰诺哉遂与家弟膺如宁文慎加覆校大义则决之家君三閲月而告竣既为臆说十有七条总其纲要复识所由於书首以归陈君是正焉深泽王植自序

[book_title]序论
程子答张子书曰所论大概有苦心极力之象而无寛裕温柔之气非明睿所照而考索至此故意屡偏而言多窒小出入时有之明所照者如目所睹纎微尽识之矣考索至者如揣料於物见彷佛耳能无差乎更望充养思虑涵泳义理他日自当条畅○子厚谨严才谨严便有迫切气象无寛舒之意○答杨中立书云横渠之言诚有过者乃在正蒙○子厚以清虚一大明天道是以器言非形而上者○横渠立清虚一大为万物之源恐未安须兼清浊虚实乃可言神道体物不遗不应有方所
龟山杨氏曰正蒙之言关中学者尊信之与论语等其徒未尝轻以示人盖恐未信者不惟无益徒增其鄙慢尔如西铭一篇伊川谓与孟子性善养气之论同功皆前圣所未发也详味之乃见其用意之深性命之说虽扬雄犹未能造其藩篱况他人乎而世儒易言之多见其妄也孔子曰五十而知天命以孔子之圣犹待五十而後知则所知盖有未易言者非止如世儒之说也学者当求之圣人不当徒为空言而已
五峯胡氏曰先生极天地阴阳之本穷神化一天人所以息邪说而正人心故自号其书曰正蒙其志大其虑深且远矣
朱子曰横渠作正蒙时或夜里默坐彻晓其勇如此故其书规模广大欲尽穷万物之理○正蒙精深难窥测要其本原则不出六经语孟且熟读语孟以程门诸公之说求之涵泳其间自有所得然後此等文字可循次而及方见好处如今不须杂博却不济事无收拾也若果於此有味则世间一种无紧要文字皆是妄言绮语自无工夫看得矣○正蒙所论道体觉得源头有未是处故伊川云过处乃在正蒙答书之中云非明睿所照而考索至此盖横渠却只是一向苦思求将向前去却欠涵泳以待其义理自形见处如云由气化有道之名说得是好终是生受辛苦圣贤便不如此说试教明道说便不同如以太虚太和为道体却只是说得形而下者皆是发而皆中节谓之和处○正蒙说道体处如太和太虚虚空云者止是说气说聚散处其流乃是个大轮回盖其思虑考索所至非性分自然之知若语道理惟是周子说无极而太极最好如由太虚有天之名由气化有道之名合虚与气有性之名合性与知觉有心之名亦说得有理由气化有道之名如所谓率性之谓道是也然使明道形容此理必不如此说伊川所谓横渠之言诚有过者乃在正蒙以清虚一大为万物之原有未安等语概可见矣○答江仲谋论正蒙书曰道之极致物我固为一矣然岂独物我之间验之盖天地鬼神幽微隐显本末精粗无不通贯而为一也正蒙之旨不外是然圣贤言之亦已多矣正蒙之作复何为乎然须反覆研究其说求其所以一者而合之於其所谓一者必铢铢而较之至於钧而必合寸寸而度之至於丈而不差然後为得也
门人范育序曰张夫子之为此书也有六经之所未载圣人之所未言盖道一而已语上极乎高明语下涉乎形气语大至於无间语小入於无朕一有窒而不通则於理为妄正蒙之言高者抑之卑者举之虚者实之碍者通之衆者一之合者散之要之立乎大中至正之矩天之所以运地之所以载日月之所以明鬼神之所以幽风云之所以变江河之所以流物理以辨人伦以正造端者微成能者着知德者崇就业者广本末上下贯乎一道过乎此者淫遁之狂言也不及乎此者邪詖之卑说也推而放诸有形而准推而放诸无形而准推而放诸至动而准推而放诸至静而准无不包矣无不尽矣无大可过矣无细可遗矣言若是乎其极矣道若是乎其至矣圣人复起无有间乎斯言矣
门人苏昞序曰先生着正蒙书数万言一日从容请曰敢以区别成诵何如先生曰吾之作是书也譬之枯株根本枝叶莫不悉备充荣之者其在人力而已又如晬盘示儿百物具在顾取者何如耳於是辄就其编会归义例略效论语孟子篇次章句以类相从为十七篇
元儒黄氏瑞节曰张子有文集诸经说语录皆其门人记录之书朱子取以入近思录凡八十条惟正蒙乃其手所撰着云○朱子掇取周子张子程子之书为近思录凡六百一十二条自正蒙来者二十六条又於正蒙中表章西铭自为一书尝述静春刘氏之说曰宋有四篇文字太极图西铭易传序春秋传序是也二序伊川程子之笔云○又按东莱吕氏云知言胜正蒙朱子曰正蒙规模大知言小知言盖五峯胡氏所撰云
臆说【十有七条】
正蒙一书二万五百余言其中穷理格物之事多而工夫入手处亦未尝不详盖微而天人理气神化性命之精显而修齐治平礼乐政教之赜细而一名一物曲文繁节之数罔不研精探微着厥要藴故自谓如晬盘示儿百物具在又如枯株之根枝悉具充荣在人盖其规模大取精多用力宏矣无畏难而自阻无多疑而横议勿助勿忘方可卒业
正蒙十七篇以首末二篇为经中十五篇为纬其间千条万绪无所不及而皆以首末为之纲领考其所言有与周程同者有与周程异者不同不足见本原之合若尽同又何以见各得之妙学者但当以张子之说还张子若执程周绪论以合之反多轇轕滋为扰耳
张子言太虚不若周子言太极之妙故程朱皆有所不满盖太极理也太虚气也言太极则太虚在其中而太虚固不足以包太极也然张子必以太虚立言者盖有故焉蓝田吕氏称张子早岁尝访诸释老累年尽究其说知无所得乃反而求之六经窃意其早岁时已於二氏虚无之旨洞其底蕴熟於胸中及後求之六经仍从熟处思量因以见吾道之精与虚无之谬学者不究其由来而妄訾其失乌乎可也
太虚二字是看正蒙入手关头於此得解以下迎刃而解矣窃意太虚一而已矣而各节所举为言者不同宜以三层槩之太虚无形坱然太虚此以浑然未形者言之为天地万物之大母在造化则本此以生天地在天地则本此以生人物乃气之本体先儒谓以清虚一大为万物之原恐未安者此也此第一层也清通不可象之神太虚为清无碍故神与夫升降飞扬未尝止息此以流行徧满者言之周乎天地人物之先而贯乎其内乃气之发用即太和之谓也言其清通则曰太虚言其流行则曰太和异名而同实者也此第二层也於此层中析而言之有属之天地者乾坤清浊是也以理则言易简以气则言浮降有属之万物者品物流形是也以气则言散殊可象以形则言风雨雪霜万品山川要之皆在第二层中但既言清即合下有一浊字作对先儒谓不知形上还他是理形下还他是气者此也至万物散而为太虚散亦吾体此又从既生人物之後而要其终先儒谓其流乃是大轮回者此也此第三层也如此则各节所言之太虚言虽殊而意自贯左右逢原而各尽其致矣窃将太和乾称二篇逐节思索觉头脑在此丝丝不乱於此未彻而但随文立训以求可通恐不免散钱一屋之诮耳
首末二篇或言太虚或言性性即指太虚之本体而言与程朱所谓性即理者亦微别其言神言化言命皆即太虚之流行者而分别言之盖寂然不动则一而已感而遂通乃有三者之异名性乃太虚第一层神化命皆太虚之第二层也然性虽属第一层实贯乎第二三层之中盖太虚三层第以未发已发发本要归不容无辨非判然有三事也如首篇知死之不亡者可与言性性已带在第三层言凡此皆须善会
张子见道原从儒释异同处入手故其言太虚皆与释氏对照太虚第一层无形之本体所谓天者道所从出也释氏即以虚为道故以心法起灭天地所谓不知道者此也第二层太虚之清通而神正於气上见功用而释氏以天地人事为幻妄疣赘所谓不知天人者此也第三层人物之散仍归太虚而释氏以为轮回复生所谓不知鬼者此也窃谓张子辟二氏处不但妄意天性数节其言虚言气直与之对照到底原其以此立说者正欲使吾道明而异说自息谓正蒙为张子辟邪之书可也
太虚是张子主见其言天言性处触着便提起首末二篇外如参两篇一神两化太虚无体神化篇虚灵照鉴神之明也诚明篇未尝无之谓体体之谓性天性在人犹水性在冰大心篇释氏不知天性以心法起灭天地皆是此旨盖张子以太虚为性命之原万物之本故触处皆见此意朱子於太极二五谓周子些子活计尽在里许窃於横渠亦云
张子言天道言人性大意有二其谓太虚而神不滞於气者对庸人之拘於形器者言也如无碍故神性通极於无之类是也其谓以虚为体不离乎气者对二氏之溺於虚无者言也如虚空即气有无虚实通为一物之类是也合看方无弊故每於一篇之中二义并见云
张子言人性分天地之性气质之性与程朱大同惟其言命处则小异程朱所谓命者兼穷通得失而言张子则以当得而得者为命故曰通极於性遇不足以戕之又曰命天理皆於气数中认取理字而以此为正命至当得而不得者则以为遇之适然而非命也虽似过高亦前此所未发
正蒙原本篇节苏氏所请定也窃意原书系张子所手着篇分十七则因苏氏之请而为之所谓辄就其编会归义例以类相从为十七篇者是也李注於难解之处割裂最多虽诠注易明恐失横渠本意不若大全原本为善矣
正蒙之有自注也见於参两神化至当三十乐器者各一见於王禘者五乾称者四有意旨未尽自为小注以发之者有录经文成语而为之注明其意者当与大文参读以尽其义诸家本或有以旧注误作自注者如大心篇成心者私意也此章言心者亦指私心而言也夏?疑氷以其不识皆杂以集释之说是也有以讹承讹而强为之解者如乾称篇舍气有象否二语误附次节是也
正蒙所援引不出四书五经用字间出老庄诸子远乡下邑及初学之士或寡陋莫知其由来者有之今为详列篇章间录原注庶源流可考折衷有归焉至诗笺书叙礼疏旧说张子所用为多今人习见习闻皆程朱遗泽遂咤而怪之不知於时正学初明义未大畅但当分别读之不宜横肆訾议而学者於此亦可想见程朱之虚心精力多少甘苦也
横渠集正蒙而外有经学理窟一卷语录一卷性理拾遗一卷其中与正蒙相发明者俱足见先生意旨而诸家正蒙说多考据未详遂涉彷佛影响之间今为附录各节之下庶得相参以得其真又先儒说关正蒙者大全多为录入非惟一书之折衷实穷理之准的也今仍之至诸为朱子所采取者亦附详於後用备考焉
濂洛关闽并垂百世而正蒙之传未若程朱之书之盛者义蕴宏深复声句聱牙故也训释之家或未晰本旨但执程朱绪余以杂之反是又或食耳信目但执程朱绪余以诋之士或瞽守一师罔知别择其贻误岂细故哉考正蒙注大全所收集释补注集解外尝得数家焉集注明季无锡高忠宪公攀龙云从甫着发明明季嘉兴徐某德夫甫着补训本朝词林牟阳冉觐祖永光甫着李注大学士安溪李光地厚庵甫着张注大宗伯仪封张伯行孝先甫着然余尝面质之宗伯曰非我所为他人假我之名者耳华注康熙庚子举人无锡华希闵豫原甫着集释三书未详纂述姓氏或曰集解明正德间四明余本子华甫着补注明正统间副都御史常熟吴讷思庵甫着合诸家之说互参异同删烦订谬正蒙一书亦庶几可得其大凡乎
太和至至当九篇及末之乾称一篇皆通篇一意血脉贯通虽文多不相蒙而大意可会作者至有司四篇皆节各一义随见属书与前之血脉贯通者微异大易乐器王禘三篇则训释之体耳窃谓血脉贯通者宜於文不相蒙之中会其大意相属之处发明补训因意之相贯并欲其文之相承反致瞻顾失旨迤无序其失也蔓前十余篇称引诗书之文虽体若训释而意在发明本篇与大易三篇不同补注槩以注释之体律之而未尽意言聨注之妙其失也离至其节次相属或一节一意或数节同意或前後节各一意而蝉聨以相足宜先求本节之义以达其旨然後参相属之故以尽其理而诸家又或失之杂或失之固也
诸家之说大抵前者疏而後者密前者略而後者详今於前说未确而後说为之驳正者或偶存前说或专录後说俱以後说为主若一节大意立说语意虽训诂之细亦初学所必需今於诸家节旨明确者皆摘一存之或有未确则僭补愚见之内顺讲有可存者即列节旨後间於诸家之说有删繁去复或增减数字而存之者亦窃效朱子所谓其说有病不欲更就下面安注脚之意而未敢云有似也
经书之有注释期于发明义理而止囫囵因袭依口学舌者固非好学深思之士若偏执己见而是我非人亦好异之过也涵泳白文玩其意趣合观前後求其指归书之精理自出而又宜以平实为主无蹈新奇纎巧之径庶得紫阳家法若人操一说以诠注为筑室以异同成聚讼能必人之信我如我之自信乎愚见附入诸家後者特千虑之一得自知孤陋寡闻谬戾孔多先生长者不以为不足教而辱进之使获闻所未闻敬当虚怀以改

[book_title]卷一
钦定四库全书
正蒙初义卷一
邳州知州王植撰
太和篇第一
大全此篇推明太和之气阴阳运化人物赋受皆是物也
愚按此篇凡二十二节前十一节发明太虚之妙兼体用言之後十一节明一神两化之义皆太虚之用也其谓虚空即气不可以有无言者见虚与气未尝相离其以清属神浊属形而对举之者亦见虚与气不可相无皆所以绌二氏虚无之谬而庸人之狥形者亦可以悟矣○篇中言太虚有以未发之体言者有以流行之用言者有以究极之归言者窃尝以三层槩之其说己见总论矣而或者狃於旧说皆以太虚为理且谓与周子言太极同义不知太虚与太极确有不可得而强同者盖太极一图本易易有太极数语建图属书以发所见其说由理而气而形从原头说下因端竟委以极其义所谓太极云者虽云不离乎气而实以其不杂乎气者而言故形而上下之分划然不淆而意之周匝言之简尽皆纯粹以精而无之可疑太虚之云则因二氏崇虚之见而为之说以订其蒙其说由虚而气而形盖气有清浊浊者滞於形象而不能通清者则虚空洞达神妙莫测足以超乎形象之外而为天地人物之本故名以命之曰太虚太虚一而已而以为有三层可言者盖上而推之天地人物之先则万物之形皆本於无形其湛然无形而足以形形者是太虚之本体所以主宰於上而为生生之原者也造化所以生天地者以此故曰太虚无形气之本体天地所以生人物者亦以此故曰由太虚有天之名所谓性之中涵而为感之体者也中而推之万物有生之初凡二气之絪緼天地之对待阴阳之流行皆太虚之妙用所以为生生之具也而及其有形之後则凡散殊可象之迹莫非太虚之所流贯而其虚空无物之处虽至几微冥渺容光一髪之隙亦莫非太虚之流行而充塞焉所谓太和之道清通无碍而神者也极而推之人物既生以後生既尽矣又不能不化有形而无形是复还於太虚也所谓形溃反原而散亦吾体者也是其深思冥会於未有天地之先凝心妙契於既有人物之後豁然一贯左右逢原而後着为一书以阐性命之精以辟异端之谬夫岂苟然而已哉但其所见至太虚而止而最上一层之宰乎此气之中统乎人物之终始所以贯清浊该有无寓於气而仍不杂乎气者尚未之及焉则是才说太虚便已落第二义即云无声无臭足以与理为体而究未若太极一言为得理之本体也其言及人物既生以後亦止言其为太虚之所流行而充塞而於人物之各具一理不离乎气而仍不杂乎气者亦未尝显白轩豁以言之故程朱谓其所言是形而下者非形而上者如云合虚与气有性之名有无虚实通为一物者性也较之周子则言太极者如言性而直言心之理言太虚者如言性而但言心之虚灵心之虚灵虽亦所以具是性者却直作性字不得即谓其见到而说不到亦不得也且不言理而但言虚将展转说去终无准纪其流必有所敝故先儒谓其流乃是个大轮回而张子亦恐不善会者之或至是也故其言虚又必兼言气故曰惟尽性者能一之又曰兼体而不累者存神其至矣又曰虚空为性本天道为用又曰语性与天道之极尽於参伍之神变易而已则其意之周匝言之精密足以自救其说而与释老之说天渊也由此以思二子所见盖有不得而强合者岂但其词之偶异己乎○篇内坱然太虚一节鬼神者二气之良能也一句游气纷扰一节朱子俱入近思录道体条
太和所谓道中涵浮沉升降动静相感之性是生絪緼相荡胜负屈伸之始其来也几微易简其究也广大坚固起知於易者乾乎效法於简者坤乎散殊而可象为气清通而不可象为神不如野马絪緼不足谓之太和语道者知此谓之知道学易者见此谓之见易不如是虽周公才美其智不足称也已
徵引易乾卦彖保合太和本义太和阴阳会合冲和之气也繋辞下传之五章天地絪緼本义絪緼交密之状系辞上传之一章八卦相荡又云乾知大始坤作成物乾以易知坤以简能本义知犹主也五章成象之谓乾效法之谓坤本义效呈也法谓造化之详密而可见者○庄子逍遥游篇野马也尘埃也生物之以息相吹也注司马云野马春月泽中游气也○朱子曰此以太和状道体与中庸发而中节之和无异
补注太和即太虚阴阳冲和之气也中涵浮沉升降动静相感之性是言其体是生絪緼相荡胜负屈伸之始是言其用其初来也几微易简其究极也广大坚固此以其流行者言也起知於上便能始物而无所难为乾效法於下皆从乎阳而不自作为坤此以其生物者言也散为万殊有象可见为气即所谓生物者也清明通达无象可见为神即所谓流行者也易谓周易所以论天道者也
补训此节全於二气絪緼处见太和故两提絪緼字而溯原於性是上一层中庸以鸢飞鱼跃言道之费是即气化上见道张子以太和谓道亦此意太和句是冒语浮沉升降总是动静相感宜总承上六字絪緼是气之凝结鼔荡处相荡则有胜负屈伸几微言其细易简言其妙广大横说坚固?说起知二句补注与上分流行生物此生物即从上流行处见非截然两项有形者气无形者神神在气中重神边补注以气承生物神承流行未确流行生物总是散殊之气而皆有清通之神在其中不如云云反言以缴上文
华注中涵句是就已发中指其未发之体而言是生二字从中涵来絪緼相荡胜负屈伸总不外浮沉升降动静惟中涵其性是以为生之始
愚按此节大意本易太和字以气化明道也太和即太虚之第二层中涵之性带第一层言之○语意云人之言道者亦知所谓道乎吾谓太和之气即所谓道也所谓太和者盖中涵夫浮沉升降动静相感之性以为之体於是生夫二气絪緼相荡胜负屈伸之端以为之用就其用之流行者言之其初来也几微易简而不可见其究极也广大坚固而不可穷就其流行者之功用言之则始之有感必通而无阻难者即乾道乎呈造化之法而不烦力者即坤道乎总而言之凡两间之内散为万殊而有象可见者为气清明通达无象可见者为神神即太和太和即道也倘不如野马而絪緼相荡不足谓之太和而道於何见乎凡语道者知此太和谓之能知道学易者见此太和谓之能见易不如是虽有周公之才之美其智不足称矣信乎语道者不可不深体乎太和也○先儒言气之详莫如张子如此节以太和言气而一气字中又层层分析言之首句总提起以下详其义中涵句是太和上一层未有此气先有此理也是生句方说到太和既有此理即有此气之机也然尚未及其流行处其来二句乃就流行处言乾坤易简又即流行者之功用言之乾坤者阳健阴顺之气而天地之形与天地生物之理皆在其中此四句乃太和正位盖其来其究是?说其流行者起知效法是於流行中横分其对待者当分两层串说而非二事散殊二句总上四句意仍挽到太和盖物之浊而有迹者皆气气中之清而无迹者为神神即太和之谓也此虽非截然有许多层次可分实确然有数层道理可言而总之见太和之无不在也故曰不如野马絪緼不足谓之太和絪緼内该得浮沉升降胜负屈伸意在末言道应上所谓道并及易者以太和字出於易也与太极图说篇末大哉易也义同○太和谓道与一阴一阳之谓道大意相似亦精於状道之词但只就气言而未及理之不杂乎气者故朱子谓与发而中节之和无异玩语意正以太和为道补注谓太和是气所以然者乃是道未免多作斡旋矣中涵与是生作对补训承上句谓道中所涵非是其来二句犹周子发微不可见充周不可穷之意几微易简者气之始动如复之一阳初生是也广大坚固则以其充满盛大者言之凡气之凝形成象为天地为人物者皆是也起知於易二句以大易篇所谓无体感速不烦施普者观之则张子看知字与本义微异诸家多泥旧义未是散殊可象所包甚广凡天地之化风雨露雷幽明寒暑之类天地间山川人物之类有迹可见者皆是即後所谓反清为浊者也不可象亦有二意几微易简时固不可见即广大坚固时而不可见者自在即後所谓清则无碍无碍故神者也知此则几微易简广大坚固与起知於易效法於简原非二事补注以散殊二句分承流行生物固未确矣然补训知以流行生物兼气与神而亦未能确见神之即太和也大抵诸家各有短长故节录其说而为辨之如此
太虚无形气之本体其聚其散变化之客形尔至静无感性之渊源有识有知物交之客感尔客感客形与无感无形惟尽性者一之
朱子曰客感客形与无感无形未免分截作两段事圣人不如此说只说形而上形而下而已
发明此节论气而合之人○气有无形客形人有无感客感程子所谓体用一原显微无间非有二也人知体虚空为性又知本天道为用斯一之矣
补训夫太和不离太虚太虚之始无有形状乃气之本体然也及气之呈露则有形矣然其聚其散不过此变化之客形耳非常形也其在人则至静而无所感触乃性之渊源也及性之发动则有感矣然其有识有知不过物交之客感耳非常感也此客感客形与无感无形原非有二人自溺於客感客形而昧之惟尽性之圣人乃能以无感无形御夫客感客形而合一无间也○本来无形即是本体犹云气之起根原无形也有聚有散即是变化客对主言无形是主有形是客静是主感是客虽分客主不可相无尽性者一视之尽性即能体道故以尽性兼绾气一边识浅知深交自外来感自内动
李注周子谓之太极而张子谓之太虚者太极如性字太虚如静字太极如中字太虚如未发字人生而静天性具焉非以静为性也喜怒哀乐未发而中存焉非以未发为中也太虚无形而无极之真在焉非以太虚为太极也
张注有无皆道寂感皆性无所谓客也言体用可耳下客字太险
愚按此节首句即太虚第一层正义也聚散变化又言及第二层○无形即上中涵之性变化客形即上所谓浮沉升降动静絪緼胜负屈伸也至静无感即人心之太虚无形物交客感即人心之变化客形也然有无虚实通为一物者性也故曰尽性者一之盖虚静之中事物之理无不具必事物各尽其道而後无形无感者克全其体此能一之义也○诸家以太虚太和分体用盖以第一层与第二层对言也无形处即是气之本体李注谓太虚无形之中气之本体存焉即太极也无形本体说作两层不免混入程朱甲里非张子本意又张子言性与神处俱以性属第一层神属第二层观末篇感者性之神性者感之体等语可见补注皆以为气之体亦未确○太虚之义分三层足以贯之而其立言不一皆当随文体认细玩篇中之意惟由太虚有天之名合虚与气有性之名此若必以理言之方可通然亦张子所见止至太虚而止若遂以为生物之理之尽乎此也者而实未尽也故朱子虽亦以理字释之而亦谓其生受辛苦圣贤便不如此说盖非理字不足为言而直以理字代之则不可也若太虚不能无气万物不能不散而为太虚气之聚散於太虚太虚为清万象为太虚中所见之物此类如以理字训之则将谓万物散而为理气之聚散於理万象为理中所见之物於说通乎又如太虚无形虚空即气虚能生气气坱然太虚太虚妙应之目气本之虚则湛此等直以气言似未尽而亦何可直以理字代之也皆当得其言殊而意不悖处大抵张子所论与程朱宜各为一说朱子称康节於那阴阳相接处看得分明与周程小有不同正蒙论气处亦宜如此
天地之气虽聚散攻取百涂然其为理也顺而不妄气之为物散入无形适得吾体聚为有象不失吾常太虚不能无气气不能不聚而为万物万物不能不散而为太虚循是出入是皆不得已而然也然则圣人尽道其间兼体而不累者存神其至矣彼语寂灭者往而不反狥生执有者物而不化二者虽有间矣以言乎失道则均焉
徵引易系辞下传之十二章爱恶相攻而吉凶生远近相取而悔吝生
华注此明体用之一原也因上章无形客形似说作两层故申言之
补训夫天地者积气之区也天地之气虽其为聚散为攻取涂辙有百然其为理也皆顺其自然而无伪妄所以然者气之为物散则入於无形而非灭也适得吾之本体本体固如是其无形耳聚则彰於有象而非增也亦不失乎吾之常然吾常固不嫌於有象耳始之太虚非真虚也不能无气以充之既有气不能不聚而为万物所以聚为有象也万物不能不散为太虚所以复散入无形也循是二者一出一入出则有象入则无形是皆理之自然不得已而然所谓顺而不妄者也圣人尽道於天地之间能以寂然不动体其无形而恬如以感而遂通体其有象而秩如兼体二者而一无所累所存於中而神妙不测者盖极其至矣即所谓尽性者能一之也彼异端专语寂灭者但云一往而不复返是知散而不知聚若狥其生而执所有者又狥於物而不知变化是知聚而不知散二者虽有间而皆昧於自然之理其为失道则均焉信乎惟圣人为尽道也○前四句提起气之为物以下至而然也是申明前四句之意因言圣人尽道并及异端失道聚散平言聚为万物散为太虚攻则散取则聚攻取只贴聚散说顺字与不得已相照应顺其自然便无妄适得犹言恰合也出属聚入属散道字应理字其间应天地字存神借用孟子所存者神而意不同谓所存於己者神妙不测合聚散为一致也有间只是有分别不必辨其优劣
李注上言尽性者能一之此言尽道者兼体之尽性则能体道意互相发寂灭者异端之蔽狥生者百姓之愚
愚按此节太虚不能无气即太虚之第一二层物不能不散而为太虚即太虚之第三层也○顺者行其自然不妄者实然而无伪也气之为物五句聚散对言太虚以下逓言之总见虚气之未尝相离也故以兼体不累归之圣人寂灭执有李注分异端百姓为允末篇亦多以异端俗学并言而其所谓梏於闻见引取於耳目者正狥生执有之实耳
聚亦吾体散亦吾体知死之不亡者可与言性矣李注又申适得吾体不失吾常之意
补训夫气之有聚散在人不可二视也聚亦吾本体之不失其常也散亦吾本体之适相得也夫散则几於亡矣然散亦吾体是死而不亡也能知死之不亡者乃可与言性矣○吾体即谓气体非谓身体气散於人身仍在天地之间即死而不亡
集解性即太虚之道不亡者即此道也非谓吾死犹有精灵不亡如佛氏所云也此等处皆须精别盖以其强探力索所得故言有此未莹者耳
愚按散亦吾体乃太虚第三层正义也既以太虚立言其归结必至於此正其立论不能无弊处然所谓死之不亡即末篇形溃反原游魂为变意正以此明轮回之妄非反拾其残渖也宜善会之
知虚空即气则有无隐显神化性命通一无二顾聚散出入形不形能推本所从来则深於易者也若谓虚能生气则虚无穷气有限体用殊絶入老氏有生於无自然之论不识所谓有无混一之常若谓万象为太虚中所见之物则物与虚不相资形自形性自性形性天人不相待而有陷於浮屠以山河大地为见病之说此道不明正由懵者略知体虚空为性不知本天道为用反以人见之小因缘天地明有不尽则诬世界乾坤为幻化幽明不能举其要遂躐等妄意而然不悟一阴一阳范围天地通乎昼夜三极大中之矩遂使儒佛老庄混然一途语天道性命者不罔於恍惚梦幻则定以有生於无为穷高极微之论入德之途不知择术而求多见其蔽於詖而陷於淫矣
徵引老子去用篇天下万物生於有有生於无象元篇人法地地法天天法道道法自然虚心篇道之为物惟恍惟惚後汉书桓帝宫中立黄老浮屠之祠○易系辞上传之五章一阴一阳之谓道四章范围天地之化而不过又云通乎昼夜之道而知本义通犹兼也昼夜即幽明死生鬼神之谓二章六爻之动三极之道也本义三极天地人之理三才各一太极也○释氏金刚经一切有为法如梦幻泡影
补训此节意在合虚与气见人不可专认虚空为性而以形气为轻也○夫虚空与气不容二视也知虚空之即气则凡为有无为隐显与夫神化性命皆通一而无二矣但其聚而出则有形散而入则无形人遂二视之能推本其所从来而知虚空即气则深明於易学者也若谓虚空能生出气来则虚无穷尽气有限量是体用不齐相去殊絶入於老氏有生於无自然之论而不识所谓有与无混合为一之常道矣若谓万象森然皆为太虚中所见之物则物与虚分为二不相资藉形自为形性自为性形而为人性本於天两不相待而有陷於浮屠氏以山河大地为见病之说矣盖此虚空即气之道不明正由昏懵之人略知体虚空为性不知本天道阴阳以为用反以人见之小因缘以论天地之大其明有不尽则诬世界乾坤为幻化是其於幽而虚明而气不能举其至要遂躐等妄意而为此一偏之论耳岂知世界乾坤皆有实理而非幻化乎总之人惟不悟一阴一阳之道足以范围天地通乎昼夜而为三极大中之矩遂使吾儒与释氏老庄混然出於一途凡语天道性命者不诬罔於释氏之恍惚梦幻则定以老氏之有生於无为穷高极微之论其於入德之途不知择术而求之多见其蔽於二氏之詖辞而陷於二氏之淫辞也岂不惜哉○知所从来虚空即气则易理尽於是故曰深於易下文一阴一阳数句应此易字浮屠者佛氏之号浮屠以山河大地有可见而为病患须寂灭无形方无系累也
华注此虚空即气四字为一章之主有无隐显以气言神化性命以理言推本所从来意重在推本聚所从来欲人识虚空即气也老佛皆岐有无隐显神化性命而二之而老氏之旨则崇无黜有佛氏之旨则视有皆无大同小异总是略知性而不知用也儒者知得用处俱是实理故於日用伦常间一一理会用功此正入德之途而二氏一切去之所以为詖淫也发明太虚不能不聚聚不能不散聚即散之从来散即聚之从来即气即虚更无别处从来虚能生气生字与周子动而生阳静而生阴之生不同周子只言有此次第老氏之生则是以此一物生彼一物截然分作两件佛氏谓万象为太虚中所见之物则是太虚反被万象累了所以遂为见病此皆误认所从来也
愚按此总太虚三层之意而言虚与气之非二盖为虚无之学者发也首八句为一节之冒下二段分举言性道者之谬此道不明以下双承上二段而申所以陷入佛老之故不悟以下又承上段而申言不知天道为用之意玩通节语意皆指人之语性道者诸家谓直辟二氏尚体贴未细补训欲以懵者数句专归释氏亦於文势未合○虚空即太虚虚空无形者皆气之充塞故曰虚空即气也隐与无贴虚属第一层显与有贴气属第二层性以太虚之体言即上节可与言性之性神以太虚流行之妙言即首节清通之神性与命对神与化对命是性之流行化是神之发用以性与神对则性属第一层神与命与化皆在第二层内观末篇各节自见体体贴本推本也以人见之小因缘天地即後大心篇所谓以心法起灭天地以六根之微因缘天地者也一阴一阳气也而天地之道幽明死生鬼神之理皆不外此故曰三才大中之矩曰天地昼夜又曰三极上分下合只是一意○友人宋子鋭臣曰张子亦是以虚空为性而异在以天道为用
气坱然太虚升降飞扬未尝止息易所谓絪緼庄子所谓生物以息相吹野马者欤此虚实动静之机阴阳刚柔之始浮而上者阳之清降而下者阴之浊其感通聚散为风雨为雪霜万品之流形山川之融结糟粕煨烬无非教也
徵引易絪緼见首节又乾卦彖云行雨施品物流形○庄子野马以息相吹见首节又天道篇君之所读者古人之糟粕已夫注糟酒滓也糟烂为粕○礼孔子闲居风霆流形庶物露生无非教也
朱子曰坱然太虚此张子所谓虚空即气也盖天在四畔地居其中减得一尺地遂有一尺气但人不见耳此是未成形者及至浮而上降而下则已成形者若融结糟粕煨烬即是气之渣滓要之皆是示人以理○问言机言始莫是说理否曰此本只是说气理自在其中一动一静便是机处○问始字之义如何曰始是如生物底母子相似万物都从这里生出去升降飞扬便合这虚实动静两句虚实动静阴阳刚柔者便是这升降飞扬者为之非两般也○无非教也教便是说理礼记中天道至教圣人至德与孔子予欲无言天地与圣人都一般精底都从粗底上发见道理都从气上流行虽至粗底物无非是道理发见圣人与天地皆然此等言语都是经煅炼底语须熟念细看○或问此一段是造化之初否曰即今便是如此
补训此节极言气末无非教结到理上○坱王逸云雾昧貌说文尘埃也雾尘皆是借形只是气充满意阳升阴降阴升阳降皆有飞扬意集释上下曰升降行四方曰飞扬亦非确解息即鼻息吹犹呼吸也凡天地间虚实动静阴阳刚柔皆气之为以其所由发谓之机以其所由成谓之始随遇而有聚有散风雨雪霜内皆有聚散集释散为风雨聚为雪霜亦未确融合也结聚也并言山川不必谓川融山结酿者有糟粕?者有煨烬皆谓渣滓至小者也教无所主当属之天气本非教气有至理即为教也
集解气坱然太虚言气之坱然者即太虚也升降飞扬未尝止息是时也虽未有虚实动静阴阳刚柔之形而其机其始实在於此此自其未有天地万物之前以明其所以为天地万物者之理已具所谓体用一原也浮而上者阳之清天以开也降而下者阴之浊地以辟也天开地辟又由是而阴阳二气感遇聚散为风雨雪霜万品山川糟粕煨烬无非教也此自其既有天地万物之後以明太虚之理又无不因物而寓所谓显微无间也
补注坱然太虚语其体也升降飞扬未尝止息是其用也
华注虚实动静之机是气之妙用其理即所谓继之者善也阴阳刚柔之始是气之所成就其理即所谓成之者性也
愚按此当与首二节参看坱然太虚即无形之本体也为第一层坱然即指太虚而言言气之坱然者本太虚无形也升降飞扬未尝止息即太和之清通不可象者也为第二层浮清降浊以下以属於天地人物者言即所谓虚实动静阴阳刚柔者也皆在第二层内一说此节无第一层意气坱然太虚三句皆属第二层谓坱然於太虚中也窃谓朱子於通节分三层补注又以首三句自分体用所论更细似得张子本意○窃尝论之曰夫有理而後有气有气而理即乘之故理为体而气为用此诸儒所共言也由张子之言则气自有气之体气自有气之用而气之体用又各自有体用之可分焉此非诸儒所共言而张子所以发前人之未发者也可得闻乎曰阴阳两端循环不已立天地之大义者气之体也游气纷扰合而成质生人物之万殊者气之用也然则何以言体之体体之用曰坱然太虚者浑然无朕之本体乎升降飞扬者相摩相荡之大用乎此在未有天地人物之先湛然而无形者也无形者皆体也然则何以言用之体用之用曰浮而清降而浊者其对待之本体乎感遇聚散为风雨雪霜者其流行之妙用乎此在既有天地人物之後繁然而有象者也有象者皆用也然则理於何附曰气之顺而不妄不得已而然者即理之所以即气而存而不杂乎气者也然则由是而之焉何也曰塞吾其体帅吾其性故得天地之气为周身之气而形生焉得天地之理为浩然之气而性成焉此人之所以可达於天也然则由是而之焉又何也曰理以气异气以形殊故理之所得适如气之所受而贤与愚分人与物判焉形所各具即为气所由分而人与物分偏全物与物分灵蠢焉此人之所以独贵於物也然则何以体之曰圣人践形君子养气若是者能体之
气聚则离明得施而有形气不聚则离明不得施而无形方其聚也安得不谓之客方其散也安得遽谓之无故圣人仰观俯察但云知幽明之故不云知有无之故盈天地之间者法象而已文理之察非离不相睹也方其形也有以知幽之因方其不形也有以知明之故徵引易说卦之九章离为目上传之四章仰以观於天文俯以察於地理是故知幽明之故十一章法象莫大乎天地上传之五章成象之谓乾效法之谓坤朱子曰象是未成形之意法是一成已定之物或问朱子曰离明何谓也曰此说似难晓有作日光说有作目说看来只是气聚则目得而见不聚则不得而见易谓离为目是也○形之时其幽之因已在此不形之际其明之故已在此聚者散之因散者聚之故
补训此以幽明字驳有无字辟老氏有生於无之说也离明字不重只是说可见不可见离明谓目之明所能见也聚将复散暂见故为客此便伏幽之因散将复聚而有形故不可谓之无此便伏明之故文理即天文地理与天象地法是一非二
华注盈天地四句申气聚则离明得施四句意方其形也四句申方其聚也四句意
补注二察字不同下察着也天文地理上下昭着也张注谓之幽明则显仁藏用其理具在谓之有无则截然彼此竟分二见矣
愚按此与下节大意皆明虚空即气之意而此以幽明驳有无之说也曰客曰无本上太虚无形一节而言○语意云世所以有有无之见者以目之所见论之耳不知气聚则目可见而有形气不聚则目不可见而无形其有形也特暂来而即去耳非真有也安得不谓之客其无形也形散而气自在特离明不得施耳安得遽谓之无易言圣人之仰观俯察而但云知幽明之故不云知有无之故由此故也夫气之聚散何以必用离明盖盈天地之间者地之法天之象而已其文理之昭着固非离不相覩也然方其形而为明也有以知其幽之因已在此方其不形而为幽也有以知其明之故已在此而谓可以有无言乎哉○宜作两截看上八句即有无隐显通一无二意圣人三句引易成语以证之盈天地之间以下正申明上半节意知幽之因知明之故亦大槩论理如此非论圣人之事也补训谓上截言幽明之故下截言圣人知幽明之故文义未合
气之聚散於太虚犹冰凝释於水知太虚即气则无无故圣人语性与天道之极尽於参伍之神变易而已诸子浅妄有有无之分非穷理之学也
徵引易上传之十章参伍以变错综其数本义参者三数之也伍者五数之也谓揲蓍求卦之事
集解此只是明虚气合一之意言气之聚散即太虚之所为则太虚非离气而入於渺茫者矣故知此则无无盖不以无视太虚之理也气之往来升降为参伍其理则两在而不可测所谓神也神即在参伍之间故曰参伍之神圣人言性与天道之极如曰一阴一阳之谓道曰立天之道曰阴与阳立地之道曰柔与刚立人之道曰仁与义是圣人言性与天道之极致不过尽於参伍之神所流行变易者而已未尝於阴阳参伍变易之外别求一端虚无悬空不着於气者以为性与天道也安得有有无之分哉
愚按此节大意以聚散驳有无之说也○语意云夫气与虚岂二物乎气之聚而有形散而无形皆太虚所为虚与气非有二也犹冰之凝而为氷释而为水皆不外於水水与冰非有二也知太虚即气而非二则不可以虚为无矣故圣人语性与天道之极致亦不过即阴阳参伍之神变易不测者尽其理而无余已老释诸子识见浅妄乃以虚与气谬分有无盖不能穷聚散变易之理而陷於詖淫者也乌足信乎○参伍之神谓阴阳也变易即谓参伍之神盖阴阳二气阴变为阳阳变为阴往来变化不可穷诘故曰参伍之神耳无无下无字指太虚言与下有无无字相应以辟二氏有生於无等语也聚散字止就气言即前节其聚其散之云乃客形变化之小聚散非万物复聚为太虚之大聚散也诸家谓气散归虚与下参伍变易之义不合而理亦未莹又此性字指太虚之体言亦与论语异旨
太虚为清清则无碍无碍故神反清为浊浊则碍碍则形
程子曰一气相涵周而无余谓气外有神神外有气是两之也清者为神浊者何独非神乎○问太虚之说本是说无极却只说得无字朱子曰无极是该贯虚实清浊而言无极字落在中间太虚字落在一边了便是难说圣人熟了说出便恁地平正而今把意思去形容他却有时偏了明道说气外无神神外无气谓清者为神则浊者非神乎後来亦有人与横渠说横渠却云清者可以该浊虚者可以该实却不知形而上者还他是理形而下者还他是气既说是虚便是与实对了既说是清便是与浊对了
高注此言清浊形神之别欲人存神而不囿於形也补注太虚为清清则无碍是阴阳两端循环不已者也反清为浊浊则碍是游气纷扰合而成质者也盖反清为气之渣滓神化之糟粕故浊
愚按此与下节皆太虚之第二层也前谓之太和者以其气之流行而统言之此谓之太虚者以其气之清通而析言之其实一也此篇首节以气与神对次节以本体与客形对天地之气节以聚与散对而此节尤为着明盖神无不在而必属之清者犹性无不在而於喜怒哀乐未发时尤易见也张子又自谓虚可该实清可该浊者自人物未生之始以及人物既生之後而太虚皆统贯而行乎其中故言虽对而意自串如言喜怒哀乐未发而喜怒哀乐之情实无不具於其中也然以神字截断在清一边说终是偏处盖才言太虚便已不能不与实对才言清便已不能不与浊对以形下之气而况形上之理固宜其不能尽也若程朱所言则天地之间清浊皆气而理宰其中故鸢飞鱼跃花落鸟啼处处皆道即处处皆神何尝离而二之乎○语意云夫人亦知神与形所由分乎湛然太虚者为气之至清清则虚明通逹而无所滞碍无所滞碍故神妙而不可测若清之反为气之浊浊则凝聚而有所滞碍有所滞碍则局於形是二者不可相无也然则蔽於形而不能存神与遗形以求神者皆可以返矣○篇内清浊聚散字太虚为清之清浊以太虚与万有对气不能不聚而为万物之聚散以万物与太虚对此气之大清浊大聚散也浮而上者阳之清之清浊以天地自相对其聚其散气之聚散於太虚之聚散以客形之变化者自相对举一事之清浊聚散而言也亦皆须知其不同处
凡气清则通昏则壅清极则神故聚而有间则风行而声闻具达清之验欤不行而至通之极欤
集释此发明太虚为清以下之意
补训更即气推言之凡气合太虚而清则通反太虚而昏则壅塞而不通若清极则不但通而且神妙不测矣故气之聚而有间隙以通之则风行而其声闻具达非清则通之验欤且不见其行之迹而无所不至岂非通之极而神欤即风而凡气可知矣○有声可闻故曰声闻具达者无所不达也不行而至仍以风言
由太虚有天之名由气化有道之名合虚与气有性之名合性与知觉有心之名
朱子曰本只是一个太虚渐细分得密耳且太虚便是四者之总体而不离乎四者而言由气化有道之名气化是阴阳造化寒暑昼夜雨露霜雪山川木石金水火土皆是只此便是太虚但杂却气化说虽杂气化说而实不离乎太虚未说人物各具当然之理处合虚与气有性之名有这气道理便随在里面无此气则道理无安顿处如水中月须是有此水方映得月心之知觉又是那气之虚灵底聪明视听作为运用皆是有这知觉方运用得这道理所以张子说人能弘道是心能尽性非道弘人是性不知检其心邵子说心者性之郛郭此等语皆秦汉以下人道不到○由太虚有天之名都是个自然底由气化有道之名是虚底物在实上见无形底因有形而见气有形而虚无迹以有形之气具无迹之理故谓之性也○由太虚有天之名合虚与气有性之名是天命之谓性管此两句由气化有道之名是率性之谓道管此一句合性与知觉有心之名此又是天命之谓性这下管此一句
补训此举天道性心之名不外乎理气二者而已○太虚属理气化属气气即阴阳之气变变化化者也性虽合虚与气而以太虚之理为主气在心则有知觉故合性之理与知觉之气而谓之心心者气之灵而理所寓者也
李注太虚无形气之本体此天之所以为天也中涵动静相感之性是生絪緼相荡之始此太和所以为道也虚者性之体气者性之质此天所以命人之性也性者真精之合知觉者神智之发此人之所以为心也
愚按此节首句即太虚之第一层而以为有天之名者盖造化之初此太虚在造化上看既生天地则天地亦即此以生人物其理一耳次句即太虚之第二层所以生人物之具也心性以下则以人之得於天者言从虚说到气从虚与气说到人之性与人之心虽天人分言实相叠而下○此节孟子尽其心者章朱注采入
鬼神者二气之良能也圣者至诚得天之谓神者太虚妙应之目凡天地法象皆神化之糟粕尔
徵引糟粕见坱然太虚节法象见离明得施节朱子曰伊川谓鬼神者造化之迹却不如横渠所谓二气良能盖程说固好但只浑沦在这里张说分明便见有个阴阳在○问良能之义曰只是二气之自然者耳屈伸往来是二气自然能如此
补训此以下言阴阳二气之妙用而此节兼言鬼神圣神当重二气良能与太虚妙应圣者是衬贴语二气良能中即有太虚妙应之神太虚妙应即是神化○世所谓鬼神者非他也即二气之良能二气之外无鬼神也所谓圣者非他也即至诚得乎天道之谓天道之外无圣也所谓神者非他也即太虚妙应无穷之目太虚之外无神也夫神化超乎法象之外凡天地法象皆神化之糟粕其粗迹可见者耳○鬼神对言阴阳屈伸之分也屈伸往来皆自然而然故曰良能神者非鬼神之神只是神妙意犹易言鬼神之情状而又言神无方也圣人至诚旡妄得天之道与时消息亦自然而然也上言鬼神而以至诚得天言圣亦见圣之契合鬼神处天地间之有法有象皆神化之糟粕当於糟粕认神化无徒见糟粕而遗神化也
张注二气之良能此语极精盖鬼神不专属气比二气又精是理气接缝之际也朱子谓伊川不如横渠说得好盖伊川只说得鬼神後半截事只在天地功用上见之横渠则直究其性情合理与气而为言也集解得天者与天为一也无在而无乎不在无为而无所不为故谓之妙应
愚按妙应太虚之第二层也就用处言故言妙应补训谓神者非即鬼神之神固是然言神化则神在其中言神则鬼神在其中矣曰二气良能曰太虚妙应非即神化而何○友人宋子鋭臣曰鬼神两而化也神者一而神也糟粕即体物之物也
天道不穷寒暑已衆动不穷屈伸已鬼神之实不越二端而已矣
李注申上条二气良能之说
集解天道之所以不穷寒暑推迁而已衆动之所以不穷屈伸相禅而已寒也屈也鬼也暑也伸也神也鬼神之所以为鬼神不越此寒暑屈伸二者而已非谓别有一鬼神如佛老所云也
张注此段言鬼神之功效即程子所谓天地之功用而造化之迹者也
愚按此节虽申上条之说而其义较粗盖言良能则二气在其中而二气不足该良能之义故也
两不立则一不可见一不可见则两之用息两体者虚实也动静也聚散也清浊也其究一而已矣
补训此承上而言二端之本一也诸家多以太极阴阳为说其理固是但张子是论二气非周子太极阴阳之谓所谓一者言二气本一耳○有两必有一为之体有一必有两以为之用如两不立则一之体无可见一不可见则两之用亦息所谓两体者何也如虚与实也动与静也聚与散也清与浊也皆两也两不离一其究归於一而已盖二气实一气之消长也○阳虚阴实阳动阴静阳聚阴散阳清阴浊集释以散属阳聚属阴非也聚则为有散则为无岂有者为阴无者为阳乎
愚按此节上虚下实两体以下数语正明两与一之实皆言气也与太极无涉下节感而後通亦然补训得之
感而後有通不有两则无一故圣人以刚柔立本乾坤毁则无以见易
徵引易下传之一章刚柔者立本者也上传之十二章乾坤毁则无以见易本义乾坤毁谓卦画不立○补注此又申明上章之意
补训夫气必两者相感而後有其流通之妙如不有两者相感则无以见一之通矣故圣人作易以刚柔立其本刚者乾也柔者坤也若乾坤毁则无以见易易必有乾坤者所谓两也有乾坤而变易於是出所谓一也即感而後通之意也○刚柔即阴阳圣人以阳阴为作易之本故曰以刚柔立本刚柔立本是正言乾坤毁是反言乾坤毁则无所谓刚柔
李注两者相对方可言感感而能通非一而何故非两无以立感之体非一无以致通之用所谓两不立一不可见一不可见两之用息者此也
游气纷扰合而成质者生人物之万殊其阴阳两端循环不已者立天地之大义
朱子曰此段专说气未及言理游气纷扰此言气到此已是渣滓麄浊者去生人物盖气之用也动静两端说气之本上章言坱然太虚一段亦是发明此意○阴阳即气也岂阴阳之外复有游气耶所谓游气者指其所以赋予万物一物各得一个性命便有一个形质此皆气合而成之也○阴阳循环如磨游气纷扰如磨中出者易曰阴阳相摩八卦相荡鼔之以雷霆润之以风雨日月运行一寒一暑此阴阳之循环也乾道成男坤道成女此游气之纷扰也○循环不已者乾道变化也合而成质者各正性命也○昼夜运而无息便是阴阳之两端其四边散出纷扰者便是游气以生人物之万殊如麫磨相似其四边只管层层撒出天地之气运转无已只管层层生出人物其中有麄有细如人物有偏有正○游是散殊此如一个水车一上一下两边只管滚转这便是循环不已立天地之大义底一上一下只管滚转中间带得水灌溉得所在便是生人物之万殊天地之间二气只管运转不知不觉生出一个人不知不觉又生出一个物即他这个斡转便是生物时节○游气是气之发散生物底游亦流行之意纷扰者参错不齐既生物便是游气若是生物常运行而不息者二气初无增损也○此固是一物但渠所说游气纷扰合而成质恰是指阴阳交会言之阴阳两端循环不已却是指那分开底说盖阴阳只管混了辟辟了混故周子云混兮辟兮其无穷兮○游气是里而底譬如一个扇相似扇便是立天地大义底扇出风来便是生人物底
补训阴阳只管循环不已自有游气纷扰生人生物游气纷扰不碍阴阳之循环不已游训游散只是动荡意天地之大义以气化言非以形体言大义犹言天地之道易所谓立天之道立地之道是也
张注此段是倒装文法阴阳循环不已而後有游气纷扰散出而生人物要看这道理明白无如太极图所云无极之真二五之精妙合而凝等语尤详细愚按此节大意以气之立天地生人物者分体用而言之也游气成质即所谓感遇聚散流形融结者也阴阳循环即所谓升降飞扬浮清降浊者也皆在太虚第二层内然游气无时不成质阴阳亦无时不流行有体用而非二物
日月相推而明生寒暑相推而岁成神易无方体一阴一阳阴阳不测皆所谓通乎昼夜之道也
徵引易下传之五章日往则月来月往则日来日月相推而明生焉寒往则暑来暑往则寒来寒暑相推而岁成焉上传之四章通乎昼夜之道而知故神无方而易无体五章一阴一阳之谓道又云阴阳不测之谓神
补训日阳也月阴也日月相推迁而明生不穷焉寒阴也暑阳也寒暑相推迁而岁功以成焉其神妙无方所变易无形体一阴继以一阳一阳继以一阴阴阳变化不测总而言之皆所谓通乎昼夜之道也○推者推去彼而此方来也明生明之相继生生不穷也神无方易无体不仅日月寒暑上见而即日月寒暑亦可以见矣故接云神无方易无体阴阳不测云云也
愚按此节大意即日月寒暑见二气循环之妙也虽全以易辞成文非注释之体○当分三层首二句举日月寒暑言之中三句见其神妙不测末句总断神易之理阴阳变化之妙无时无处不然而即日月寒暑之相推可见故曰此皆通乎昼夜之道也日与暑即昼之道月与寒即夜之道
昼夜者天之一息乎寒暑者天之昼夜乎天道春秋分而气易犹人一寤寐而魂交魂交成梦百感纷纭对寤而言一身之昼夜也气交为春万物糅错对秋而言天之昼夜也气本之虚则湛本无形感而生则聚而有象有象斯有对对必反其为有反斯有仇仇必和而解故爱恶之情同出於太虚而卒归於物欲倏而生忽而成不容有毫髪之间其神矣夫
徵引庄子齐物论其寐也魂交其觉也形开注司马云魂交精神交错也
华注承上通乎昼夜之道以明天道人道总不外此天道春秋分至天之昼夜也正明寒暑者天之昼夜意气本之虚以下又明天地间恩仇爱恶总是阴阳聚散之所为是亦一昼夜也由张子之意推之则人身之一呼一吸一喜一怒以至古今气运之剥复人事之治乱倏生忽成亦一昼夜也无大无小无久无暂昼夜二字可以毕该而其本皆出於虚其用则着於物欲此物欲字未便是不好字眼神字从循环不已上看出二气本一一故神也
补训春秋分只是说分春分秋非历之春分秋分也补注太泥夏暑冬寒而云春秋者由春至夏而暑由秋至冬而寒是分春秋而寒暑之气因以易也魂交交字对易字看当为交接之交以寐言则是魂交成梦以寤言亦是魂交成寤百感纷纭是梦境气交亦是交接之交犹气易也春固气交秋亦气交万物杂然并生故曰糅错气本之虚二句又推上一层本之虚者以太虚为根本也有对而反而仇而和解只照寒暑之气言较明集解以日月薄蚀男女反目言殊不合相反则恶相合则爱集释云春生可爱秋杀可恶爱之恶之人心之私爱恶全以人言与上文不聨倏生忽成承上感而生生字来生成浑说集释分春生秋成亦可但不宜以生成跟爱恶说即此可见寒暑循环无毫髪之间犹昼夜也
愚按此节大意皆明天道之神也虚是第一层反仇爱恶以下皆在第二层内重一神字前神字俱以妙应不测者言此重神速意○语意云夫天道之神又有可得而言者昼夜者其天之一息乎一昼一夜犹一呼吸之速也寒暑者其天之昼夜乎一寒一暑犹一昏旦之暂也盖天道分春秋而寒暑之气变如人之一寤寐而魂以交易人之寐时魂交成梦百感纷纭变幻不一以之对寤而言寐则夜寤则昼是一身之昼夜也天之气交为春万物糅错而生以之对秋而言春则昼秋则夜是天之昼夜也夫气之本体是为太虚其初亦湛然至清本无形象耳及气之相感而生则聚而有可见之象既有象斯有对如寒与暑对也有对必反其所为如寒暑相反也有反斯有仇如寒暑之不相容也仇必有以和而解如寒由温而暑至暑由凉而寒至也和解则爱反仇则恶是天道爱恶之情同出於太虚之一本而其後卒归於物欲之万殊故其二气纷扰化育不穷倏而生忽而成不容有毫髪之间断岂不神妙莫测矣乎故曰寒暑者天之昼夜也○首句形起次句天道春秋分以下皆明次句意只以人之寤寐形容天道不以天人并重一寒一暑历四时而成岁在天道则如一昼夜然便有倏生忽成而极其神意气本之虚以下又提起一笔而详推其理言其始本太虚而无形也一至聚而有象则遂有反仇和解爱恶之情纷纭参错不可穷纪同出於太虚之无形而卒归於物欲之有迹此数句即见一气循环神速不测之妙故接云倏生忽成无毫髪之间其神矣夫正应转天之昼夜句反仇和解爱恶物欲等字皆以人事形容天道爱者相生相合之意恶者相制相克之意物欲云者天道之变化客形如人之有感而动随物而迁千状万态无复本一之体即上象对反仇和解数句意非私欲之谓也倏生忽成又即气化之生人生物而言生生不息成成相继神速不测何间之有旧说皆以物欲属人言故语气不能一贯李注遂分气本之虚以下另为一节於倏生忽成句反难安顿矣惟华注略得其意而以天道人道并言亦误
造化所成无一物相肖者以是知万物虽多其实一物无无阴阳者以是知天地变化二端而已矣
张子语录人与动植之类已是大分不齐於其类中又极有不齐某尝谓天下之物无两个有相似者虽一件物亦有阴阳左右譬之人一身中两手为相似然而有左右一手之中五指而复有长短直至於毛髪之类亦无有一相似至如同父母之兄弟不惟其心之不相似以至声音形状亦莫有同者以此见直无一同者
李注以造化成物之各异知物之各具阴阳以物之各具阴阳知天地变化之不出於阴阳也
华注阴阳虽只两端其感遇凝聚却万有不齐所以形质各不相肖就其不相肖而益可悟天地之化不外於阴阳也
愚按上四句因形之不相肖而知无物无阴阳此在万殊处说阴阳下二句因物之各具一阴阳而知天地之变化以生物者总不外阴阳二端此方见万殊之一本意两以是知字相叠而下旧说於无一物句即谓万殊一本语气未合不相肖不但人与物异飞与走异即人之各具一面目肢体飞走之族各三百有六十皆足见其不同盖就形体言之集释并及圣愚之异亦非是
万物形色神之糟粕性与天道云者易而已矣心所以万殊者感外物为不一也天大无外其为感者絪緼二端而已
李注易者变化也神者变化之妙也性与天道在其中矣
张注心所以万殊二句此就无主宰之心言之非论心之本体也天下同归而殊涂一致而百虑何不一之有絪緼二端而已须知絪緼中便有许多不测道理在
愚按此节大意亦明天道之神也○语意云夫天道之妙岂有外於神乎万物之形色气也而即神之糟粕非能离神以为形也即理之微者莫过於性与天道亦不外阴阳变易之神而已岂有他哉彼人心所以有万殊而不一者特以物之所感者不同故不能一而神也若天之大而无外其所感者不外阴阳二端絪緼交密而已而有不极其神者乎○形色所该者广凡散殊可象者皆是不专指人言心有万殊者以人之有心衬起天道之自然也此节旧说皆不得其解惟吾友宋子鋭臣之说得之宋云首二句见气皆神之所为性与天道二句见理亦不外乎神言神又言易者神无方易无体其实一也惟一故神心不能一故不能得感而遂通之神絪緼则所谓清通不可象而神者也
物之所以相感者利用出入莫知其乡一万物之妙者欤
徵引易上传之十一章利用出入民咸用之谓之神说卦之六章神也者妙万物而为言者也
华注此节发明神之为妙
集解如日月寒暑之推迁人物之终始山川之流峙皆物之相感气也而其所以相感者理也利用出入往来无碍无所不在而不可测者也故曰一万物之妙一者贯通之意言其统贯乎万物而极其妙也补训引来三句一串下皆是证一神字利用妙万物固是神莫知其乡亦只说神不说心物相感而生是生生不穷意非谓此感彼应也利用出入用以出用以入无不利利即神处神无形故莫知其乡
愚按此以首句作一呼下三句作一应神理自明
气与志天与人有交胜之理圣人在上而下民咨气壹之动志也凤凰仪志壹之动气也
徵引书尧典洪水滔天下民其咨益稷箫韶九成凤凰来仪
华注此节重在志能胜气人能胜天上上文屡言阴阳交感万事万物皆由之以出入则似圣人无权而不知补救调爕乎阴阳者在人裁成辅相乎天地者在人故以志壹动气明人定可以胜天也下民咨凤凰仪举一以见端
补训气与志交胜天与人交胜下文只证气志而天人自见盖以天配气以人配志气壹动志即天定之胜人志壹动气即人定之胜天也动志动气是借用语只大槩说集释以动志为尧之志动气为鸟兽之气觉拘盖水灾尚可言气而作乐难以贴志也愚按气谓气数志谓人事拘本旨则难解矣
正蒙初义卷一
<子部,儒家类,正蒙初义>

[book_title]卷二
钦定四库全书
正蒙初义卷二
邳州知州王植撰
参两篇第二
大全此篇论天地阴阳常变之道
愚按此篇凡二十二节首七节皆论天地之道日质本阴以下七节皆言日月之行阳之德四节皆言阴阳之理火日外光四节言五行与水火之质性篇中推论天道皆与浑天说合惟地气乘机之说与先儒所论稍异天道难测姑备一说可耳
地所以两分刚柔男女而效之法也天所以参一太极两仪而象之性也
徵引易说卦之一章参天两地而倚数本义天圆地方圆者一而围三三各一奇故参天而为三方者一而围四四合二耦故两地而为二上传之五章成象之谓乾效法之谓坤本义效呈也法谓造化之详密而可见者十一章易有太极是生两仪
补注此释易参天两地之义也
高注天轻清故理气属之地重浊故形质属之刚柔男女皆以两而成形故地数两太极两仪本乎一而为二故天数三男女兼人物言
补训形质为法理气为性
李注此张子之学微与周程间隔处也盖太极虽不杂乎阴阳而实不离乎阴阳安得与之对而为三哉其後胡氏之学有所谓无对之善及与恶对之善无对之静及与动对之静朱子以为如此则是三角底太极者意其源流於此也
愚按参天两地易本言筮蓍起数之事言参天之三奇而立三之数两地之二耦而立两之数其余如九六七八之数皆倚此而起张子则谓地所以立两之数者盖以地有质故因刚柔男女之有质者以见地而以其质之对待成两者效地之法也天所以立三之数者盖以天无形故因太极阴阳之为气者以见天而以其气之一物两体者象天之性也本义就天地方圆围径取义意甚直捷张子又借刚柔男女太极两仪以见天地不免添出一层而分配处亦未确又分一与效象皆有力字当以圣人之立数者言玩此节及有德篇象生法必效似皆以效字作仿字学字之义不训为呈也
一物两体气也一故神【自注两在故不测】两故化【自注推行於一】此天之所以参也
朱子曰此语极精一故神自注云两在故不测只是这一物周行乎事物之间如阴阳屈伸往来上下以至於行乎十百千万之中无非这一个物事所以两在故不测两故化自注云推行於一凡天下之事一不能化惟两而後能化且如一阴一阳始能化生万物虽是两要之亦推行乎此一耳○一是一个道理却有两端用处不同譬如阴阳阴中有阳阳中有阴阳极生阴阴极生阳所以神化无穷○两者阴阳消长进退非一则阴阳消长无自而见非阴阳消长则一亦不可得而见○一故神譬之人身四体皆一物故触之而无不觉不待心思至此而後觉也此所谓感而遂通不行而至不疾而速也
补训此承上参天两地而申言其义一与两皆气而理宰其中非一为理两为气○一物两体气也谓阴阳之气本是一物而分阴阳之两体也一合两故神妙不测两运一故变化无穷合一与两谓之参○此节甚分明而上文以太极与两仪为参似与此气字不合盖张子之意以太极即兼理气与周子稍不同耳
愚按一神两化以首篇之义推之俱在太虚第二层内盖两而化者固二气之运一而神亦止就发用处言也太极两仪之云濂关所论有不可强同者大抵一神两化之义非不精微然如周子所言则此义固存乎其中矣○一物两体窃尝譬之人之两手惟是一气运动故动止相应不言而喻若各为一物则顽而不灵矣然虽是一物却分两体若非有两则运动者亦安能相应不穷乎太极两仪太极只在两仪上见补注阳动则一在动之中阴静则一在静之中似太极另为一物者其说已入太极图说甲里非张子本意盖自注两在即两体之意补注太泥在字耳
地纯阴凝聚於中天浮阳运旋於外此天地之常体也恒星不动纯系乎天与浮阳运旋而不穷者也日月五星逆天而行并包乎地者也地在气中虽顺天左旋其所系辰象随之稍迟则反移徙而右耳间有迟速不齐者七政之性殊也月阴精反乎阳者也故其右行最速日为阳精然其质本阴故其右行虽缓亦不纯系乎天如恒星不动金水附日前後进退而行者其理精深存乎物感可知矣镇星地类然根本五行虽其行最缓亦不纯系乎地也火者亦阴质为阳萃焉然其气比日而微故其迟倍日惟木乃岁一盛衰故岁历一辰辰者日月一交之次有岁之象也
徵引左传庄公七年夏四月辛卯夜恒星不见○书舜典以齐七政蔡传日月五星七者运行於天犹人君之有政事也○淮南子东方木其神为岁星南方火其神为荧惑中央上其神为镇星西方金其神为太白北方水其神为辰星○晋书天文志金星水星一日移一度一月移一宫一岁一周天火星二日移一度二月移一宫二岁一周天木星十二日移一度一岁移一宫十二岁一周天土星二十八日移一度二十八月移一宫二十八岁一周天
张子语录五纬五行之精气也所以知者以天之星辰独此五星动
或问朱子曰天道左旋日月右行如何曰自疏家有此说人皆守定张子说日月皆是左旋说得好盖天行甚健一日一夜周三百六十五度四分度之一又进过一度日行速健次於天一日一夜周三百六十五度四分度之一起度端终度端无蠃缩正恰好被天进一度则日为退一度二日天进二度则日为退二度赶天不上积至三百六十五日四分日之一则天所进过之度又恰周得本数而日所退之度又恰退尽本数遂与天会而成一年月行迟一日一夜三百六十五度四分度之一行不尽比天为退十三度十九分度之七至二十七日半强而一周天与初躔合又行二日有奇为二十九日半强与日会进数为顺天而左退数为逆天而右历家以进数难算以退数算之此是截法故谓之右行取其易见日月之度耳乃云日行迟月行速此错说也历家若顺算则那相去处度数多今以其相近处言故易算蔡季通云西域有九轨历是顺算○天无体二十八宿便是天体随天而定日月五星则皆随天左转而缓急各不同不随天而定也横渠少迟则反右之说极精如以一大轮在外一小轮载日月在内大轮转急小轮转慢虽都是左转只有急有慢便觉日月似右转了礼记月令疏云二十八宿及诸星皆循天左行一日一夜一周天一周天之外更行一度其说可证
补训此节推论天地日月星辰运转之理也首言天地常体次言恒星随天左旋日月五星逆天右旋次言日月五星右行有缓速不齐末带释辰字○朱子诗传启明长庚皆金星也以其先日而出谓之启明以其後日而入谓之长庚高注金太白即启明水辰星即长庚其说误也五行以土为根本土性迟故行缓火内阴外阳故火星亦阴为质而阳萃於阴之外其气比日而微故其迟倍於日日一岁周天火二岁周天也日月每月一会其交会之次谓之辰十二辰正月亥二月戍逆十二宫为一周亥为娵訾戍为降娄酉为大梁申为实沈未为鹑首午为鹑火已为鹑尾辰为寿星卯为大火寅为析木丑为星纪子为玄枵一岁而周故有岁之象
补注恒星二十八宿经星也日月五星纬星也地在气中以下释言日月五星所以逆行之意月阴精以下乂详言七政所以性殊之实金水二星金大水小或一在日先一在日後或俱在日先俱在日後常附日而行阳感乎阴也
李注此条之意当合下二条观之乃明自古言天者皆谓天动而地静天左旋而日月五星右转张子则谓地虽凝聚不动然其气实与天左旋无少停息日月五星虽见为逆天而其实乃顺天而行但比天稍迟而已盖地气既顺天左旋中间辰象无独自右行之理特以稍迟於天故见为移徙而右又各以七政性情分缓速焉月阴精右行最速实乃其左行最缓日虽阳精然本阴故右行虽缓左行虽速亦不能如恒星之纯系乎天也金水进退不离日乃阴精感召於阳之理其象甚显其理则微矣土星者地类也地气与天左旋宜镇星亦若是然根本五行则不能与纯阳纯阴之气并运而同流也言不纯系乎地即其不纯系乎天因日阳精而上地类故异其文耳火为日类而微正犹金水之为日类而微也故月受日光而金水附阳金水法月也火之行倍於日火法日也木星历一辰则木一盛衰周天而符岁数故木曰岁星
愚按此节大槩皆用浑天说惟地在气中二语似参用先儒四游之说盖张子实见地有左旋之理如下节所云者但地之左旋亦略有运动非同於天运之旋转故天上所系之辰象随天稍迟人於地上望之则反见为右行耳盖地虽有运动而未足以掩辰象右行之迹也或有谓顺天左旋只是气动非形动者多作周旋反觉蛇足又李注分并包乎地以上为古说地在气中以下为断以已意窃谓通节皆融会旧说而裁以已意亦截分不得
凡圜转之物动必有机既谓之机则动非自外也古今谓天左旋此直至粗之论耳不考日月出没恒星昏晓之变愚谓在天而运者惟七曜而已恒星所以为昼夜者直以地气乘机左旋於中故使恒星河汉因北而南日月因天隐见太虚无体则无以验其迁动於外也大全因一作回
李注此节即申明地气顺天左旋之意而益知七政之为左旋也
补训夫谓地在气中顺天左旋者可类推也大凡圜转之物其动必有机既谓之机则动必由内非自外为之也即凡物可知天地矣古今人皆谓天左旋此直是影响至粗之论耳不知考究日月出没恒星昏晓之变故但知天左旋而不知所以左旋也愚谓在天而自为运行者惟日月五星而已若恒星则不然在恒星所以分昏晓而为昼夜者直以地在气中乘机而左旋故使恒星河汉因之而转北为南及日月之因天隐见其出没亦有永短不同皆地气乘机为之耳若太虚本无体舍却日月恒星则无以验其迁动於外也但曰天左旋岂非得其粗不得其精者乎○直犹但也七曜即七政以其有光曜谓之七矅昼夜即昏晓隐见即出没意上不及河汉以恒星因北为南带出因南作回南为是集释谓地左旋之说有疵固是然以黄氏瑞节所论潮汐证之地春东夏南秋西冬北浮水而动合观四时是左旋之意非真如磨之圜转也盖东西南北方向不易而春夏秋冬乘气机而自动恒星日月又因地迁而改观理固有之也
发明圜转之物如轮磑之类动必有机如轮之毂磑之脐也恒星半在天上半在地下一星入即一星出故有昏晓之变因北为南者恒星当午谓之中星必左旋由北而东而南而西故云
华注天左旋为粗论非谓天是右旋直谓太虚无体无以验其动耳日月出没恒星昏晓乃其旋者其所以旋乃缘地气乘机左旋而恒星河汉随之也在天而运者惟七曜以日月五星系自为运转之物非恒星之比而於七曜中又抽出日月与恒星并言者想因日月行於三百六十度中总不越恒星之度日所行之度其星即以光掩不可见故前後俱合言之愚按上节地在气中二语尚是带说此则专主以立言首四句虚提不考日月四句因太虚无体故以日月恒星明之下言恒星言河汉即是言天而因以见左旋之机未尝不因乎地也不知地为天之机而但谓天左旋岂非至粗之论乎太虚无体正张子注明所以言恒星之故太虚即谓天无深意○太虚无体以二十八宿为体盖天所以分三百六十五度四分度之一者东方苍龙七宿三十二星七十五度北方玄武七宿三十五星九十八度四分度之一西方白虎七宿五十一星八十度南方朱雀七宿六十四星百一十二度二十八宿合一百八十二星共三百六十五度四分度之一而天体因此以见不然苍苍者何以见其行度乎日月亦以天度为行度者也故并言之然意不重在日月恒星只是即日月恒星以明天而其意总重在即地之左旋见天之所以左旋应转首四句意张子此说殆亦如邵子天何依依乎地地何附附乎天之意欤○集释谓地动则不能载物理固然矣然窃意天地相涵止是一气天体圆故动然动者未尝不与静者相通地体方故静然静者未尝不随动者而运但天之运行则有度数次舍可推而地之大体乘气而行但微有运动非天行迟速专因地而见亦非地竟块然於中成一毫无运动之物也补训引黄氏之说颇为得之但未必如先儒四游三万里之诞耳○节首机字即凡物之枢机以见地为天之机是指实语地气乘机机字谓地乘气机而左旋各是一义须分别看
天左旋处其中者顺之少迟则反右矣
补注即上随之少迟则反移徙而右之意
集释愚按朱子前章之意谓日行天上颇速五星与月行颇迟月如蚁行磨上颇慢於磨日如蚁与蟢子同行磨间蟢子又疾於蚁也
地物也天神也物无踰神之理顾有地斯有天若其配然耳
朱子曰天包乎地天之气又行乎地之中故横渠云地对天不过
补训此见天之独尊也○有地在下斯有天在上譬如妇与夫对其实妇统於夫以家言之妇亦家人之一耳
李注形神之相配如身心之对待
地有升降日有修短地虽凝聚不散之物然二气升降其间相从而不已也阳日上地日降而下者虚也阳日降地日进而上者盈也此一岁寒暑之候也至於一昼夜之盈虚升降则以海水潮汐验之为信然间有小大之差则系日月朔望其精相感
黄氏瑞节曰此段地有升降日有修短及证以海水潮汐之候皆用旧说今考先儒皆谓地在天中水环地外四游升降不越三万里春游过东方五千里其下降如其数秋游过西方五千里其上升如其数夏游在南故日在其北冬游过北故日在其南此冬夏昼夜之长短因地有升降而然人处地上如在舟中但见岸之移而不知舟之转也至於论潮则谓天包水水承地而一元之气升降於太虚之中地乘水力与元气相为升降气升而地沉则海水溢上而为潮气降而地浮则海水缩而为汐一昼一夜阴阳之气再升再降故一日之间潮汐皆再其说与地有四游相为表里然以浑天术观之天形斜倚半在地上北极出地三十六度其南五十五度正当地中乂其南十二度为夏至之日道天在地上最高故昼长又其南二十四度为春秋分之日道天在地上稍低故昼夜半又其南二十四度为冬至之日道天在地上最低故昼短其南下入地才三十一度而已此昼夜长短乃天地高低自然之理非因地之升降然也潮汐消长则惟余襄公海潮图序最明盖潮之消息皆系於月月临卯酉则潮涨乎东西月临子午则潮平乎南北昼夜之运日行一度月行十三度有奇故太阴西没之期常缓於太阳三刻有奇潮信之来率亦如是自朔至望常缓一夜潮自望至晦复缓一昼潮朔望前後月行差疾故晦前三日潮势长朔後三日潮势大望亦如之月弦之际月行稍迟故潮之去来势亦稍小一月则潮盛於朔望之後一岁则潮盛於春秋之中春夏昼潮常大秋冬夜潮常大盖岁之有春秋犹月之有朔望天地之常数也此潮之消息乃系乎月之进退亦非因地之浮沉也张子特用旧说而未之易耳因附见之
补训此论地之升降而并及潮汐也因地之升降带言日之修短地虽凝聚至寒暑之候正言地之升降而寒暑带修短意下又言昼夜之盈虚升降而及潮汐○夫地者乘气机而为升降者也因地之有升降而日乃有长短晷刻之不齐以为寒暑之分所以然者何也地以阴质虽为凝聚不散之物然阴阳二气升降於地之中循环相随而不已也当其阳气日上则地日降而下者以阳气虚於下故地沉而降也当其阳气日降则地日进而上者以阳气盈於下故地浮而升也阳自子月而生日渐长而为暑阳自午月而降日渐短而为寒此一岁寒暑之气侯如是也至於一昼夜之间亦有盈虚升降旦而阳生则地以虚而降潮於是生夕而阳降则地以盈而升汐於是至则以海水之潮汐验之而可信也然其间潮有大小之差者则又系日月朔望月之精与水相感月疾则潮大月迟则潮小而潮汐实则系於地之升降也○地有升降故日有修短重上句修短照下寒暑看地本阴阴之气在地中而天之阳气实升降其间故云二气相从不已昼夜微升降寒暑大升降潮汐应月因朔望带言日月与水皆阴类故其精相感○按地有动有陷则非死物其升降亦或有之但不得有五千里之悬殊耳舟大而稳乘者不觉其动况茫茫大地其升降谁能知之哉若论寒暑修短则天行可据地运无凭姑存其理可耳
集释朔则月与日合得乎阳而阴之气方生望则月与日对得乎阳而阴之气方盛故潮水大春秋阴阳之和潮亦大月行弦上而濶近故似迟月行中天而狭高故似疾非月实有迟疾也月有迟疾则一日行十三度者不足凭以算历矣
愚按此节全用四游旧说惟朔望小大三句参用潮汐应月之义盖天行地运理甚冥渺非可执一以尽其故张子自是於浑天术外兼存旧说未可多议也海涛朝曰潮夕曰汐汐亦潮也一日一潮一汐黄氏海缩为汐潮汐皆再等语未是
日质本阴月质本阳故於朔望之际精魄反交则光为之食矣
朱子曰历家说天有五道而今且将黄赤道说天正如一员匣相似赤道是那匣子相合缝处在天之中黄道一半在赤道之内一半在赤道之外东西两处与赤道相交度却是将天横分为许多度数会时是日月在黄道赤道十字路头相交处撞着望是月与日正相向如一个在子一个在午日所以食於朔者月常在下日常在上既是相会被月在下面遮了故日食望时月食谓之闇虚盖火日外影其中实闇到望时恰当着其中闇处故月食至明中有闇虚其闇至微望时月与之正对无分毫相差月为闇虚所射故食○黄氏瑞节曰春秋疏云日月同处则日被月映而形?不见故食朔则交会故食必在朔然而每朔皆会应每月皆食杜预云日月动物虽行度有大量不能不小有盈缩故有虽交会而不食者或有频交而食者又云日月异道交互相错月之一周必半在日道里从外而入内半在日道表从内而出外或六入七出或七入六出凡十三出入而与日会历家谓之交道通而计之一百七十三日有余而有一交唐一行议云日行黄道月有九道其所行之道遇交则有薄蚀之变也至於合朔如合璧则不食其交不轨道则食也故验日食者必以日躔月道之交验之耳五代王朴云自古相传皆谓近交则日月有蚀殊不知日月之相掩与闇虚之相射其理有异今据诸家之说所谓九道者青道二赤道二白道二黑道二与黄道而九月不行黄道止行八道但此八道斜出入於黄道之内外故谓之九道耳月一岁凡十三次经天则二十六次出入於黄道之内外一次经天则一次入一次出也或六次入七次出或七次入六次出各十三出入也此二十六次出入於黄道之时有二十四次皆不与日会惟有两次与日会故疏云通计一百七十三日有余而有一交也於此时方有食然而有食有不食者或日月同道之际道有分数故食亦有分数或小有盈缩遂从边而过故有不食也吕氏诗记十月之交篇载孔疏之说亦然若以定法论之一岁两交当两食而春秋二百四十二年日食三十六唐二百九十年食百余何也此杜预所谓有虽交而不食者或有频交而食者也朱子与王朴之说合日月之相掩与闇虚之所射是日月食之理也补训此推日月交食之理
补注吴临川曰由北直南而纵分之谓之度由东至西而横截之谓之道月二十九日半有奇而与日同度是为朔十四日九时有奇而与日对度是为望合朔之时纵虽同度横不同道若横亦同道则月掩日而日食对望之时纵虽对度横不对道若横亦对道则日射月而月蚀其蚀之分数由同道对道所交之多寡
发明日质本阴故其精闇虚月质本阳故其?能受日光朔而日月相会则日被月掩故日食是?反交乎日也望而日月相对月为闇虚所射故月食是精反交乎月也
愚按反交补训作反覆相交窃谓反者自下而上之词如杜诗反照入江之反日食则月在下上掩日光月食则日在下上夺月光又日外阳而内阴月外阴而内阳质言其内也精日之内阴即质也魄则月之外阴也书康诰哉生明武成旁死魄皆以月本黑之体为魄非言其内之质也日以其外阳之光交於月内阳之质故内外相映而光生若以其内阴之精对其本黑之体则月无光而食矣月质本阳故受日之光若以其本黑之阴体上掩乎日则日食矣集解以月之魄为阳补训以月质为魄皆误
亏盈法月於人为近日远在外故月受日光常在於外人视其初终如鈎之曲及其中天也如半璧然此亏盈之验也
朱子曰历家旧说月朔则去日渐远故魄死而明生既望则去日渐近故魄生而明死至晦而朔则又远日而明复生所谓死而复育也此说误矣若果如此则未望之前西近东远而始生之明当在月东既望之後东近西远而未死之明却在月西矣安得未望载魄於西既望终魄於东而遡日以为明乎故惟近日沈括之言得之盖括之言曰月本无光犹一银九日耀之乃光耳光之初生日在其旁故光侧而所见才如鈎日渐远则斜照而光稍满大抵如一弹丸以粉涂其半侧视之则粉处如鈎对视之则正员也近岁王普又申其说月生明之夕但见其一鈎至日月相望而人处其中方得见其全明必有神人能凌倒景旁日月而往参其间则虽弦晦之时亦复见其全明而与望夕无异耳以此观之则知月光常满但自人所立处视之有偏有正故见其光有盈有亏非既死而复生也○古今皆言月有阙惟沈存中云无阙盖晦则与日相叠了或从上过或从下过皆不受光至初三方渐渐离开了人在下面侧看见则其光阙至望日则月与日正相对人在中间看见则其光方员○问月中影是地影否曰前辈有此说日月在天如两镜相照而地居其中四旁皆空水也故月中微黑之处乃镜中大地之色略有形似而非真有物也○问弦之义曰上弦是月盈及一半如弓之上弦下弦是月亏了一半如弓之下弦又问是四分取半否曰二分二至亦是四分取半历家谓纾前缩後近一远三以天之围言之上弦与下弦时月日相看皆四分天之一○黄氏瑞节曰纾前缩後云者历家谓春分月弦东井日在奎秋分月弦南斗日在角月在前日在後是也近一远三云者历家以周天为四分近一分远三分也
补训此节论月之盈亏全系於日也如鈎之曲如璧之半皆亏缺时也惟望则正员而盈○按日食为月掩则月近日远可据但未必大相隔絶耳
补注童氏发微曰终谓晦朔以前初谓晦朔以後终如鈎晨见东方初如鈎昏见西方上弦则昏见中央下弦则晨见中央至望则日月相对而光满晦朔则日月同会而月光灭矣
愚按补训以日为月掩为远今历家谓日径七百五十里月径六百里日道依天月下於日一万一千五百里是以月径六百里之广犹日径七百里之大每遇同道同度则月掩日光而无余分其说与补训相合虽日月圆径及相去里数难以意测然其理大抵如此又据今说月在日之下则沈存中所谓或从上过或从下过者亦微异矣
月所位者阳故受日之光不受日之精相望中弦则光为之食精之不可以二也
李注复申日质本阴月质本阳一节之意
集解月所位阳也日之光亦阳也阳与阳合故受日之精阴也阴阳相反故不受受日之光故光应之则明不受日之精故正与相对而精射之则食盖光者用精者体用可兼乎外而体则贞一而不可以二也高注相望中弦日月相对当上下弦之中谓望日也补训日食易明故专言月质阳故受日光若本非阳质以黑窣之物日虽曜之不能明也
愚按上不受以月言阴阳相反故不受也下不可二以日言体一而已故不可旁及也亦上下互发之文发明补训谓日精强加之而月不能敌故食窃意月无光借日之光以为光正对闇虚则日不能为月之光故月食耳恐日无强加之理亦非月本有光而日夺之也
日月虽以形相物考其道则有施受健顺之差焉星月金水受光於火日阴受而阳施也
补训此节推论阴受阳施之理上只言日月下并言星又推金水火皆是陪说日光兼及星月金水火但能照金水不及星月○日月虽以形相并而为物考究其道则日健而月顺日施而月受有不同者焉岂独日月为然凡星与月金与水受光於火日皆阴主受而阳主施也○物与道对以形则各为一物以道则一施一受不同也星月为阴日为阳水阴根阳火阳根阴金体凝固为阴尤易明
阴阳之精互藏其宅则各得其所安故日月之形万古不变若阴阳之气则循环逓至聚散相荡升降相求絪緼相揉盖相兼相制欲一之而不能此其所以屈伸无方运行不息莫或使之不曰性命之理谓之何哉或问程子曰阴阳之精互藏其宅然乎曰此言甚有味由人如何看水离物不得故水有离之象火能入物故火有坎之象重离之中互坎重坎之中互离则各得其所安故日为离月为坎其形万古不变而日常满月多亏也若阴阳之气则循环逓至其春秋聚散者相为推荡上下升降者相为求合絪緼交密充动者相为揉错非相生合以兼之则相克胜以制之如是两端而已欲一升之而不降欲一降之而不升皆不能也此其所以屈伸无方运行不息而合於鬼神无有使之而然是不曰性命之理神妙之道而然哉
补训此推论阴阳之精气而归於性命之理精属体气属用分言之为精为气合言之精亦气之为也但以其结为形质者言耳故性命之理承气说下而精可见
补注阴阳有以质言者有以气言者以质言则阳中有阴阴中有阳若日月之形是也以气言则循环逓至若四时昼夜之类聚散相荡升降相求若风云雨雷之类絪緼相揉若温凉寒暑之类是也
集解阳之精而无阴则失其所蔽阴之精而无阳则失其所依如是则散而不成物矣互藏其宅然後阳得蔽而不泄阴得主而不散故各得所安相兼者相资也相制者相克也独阳不生独阴不成生者倡其成成者成其生不相兼乎阴长阳消阳长阴消反复循环不相制乎
愚按日以阴精而藏於阳之宅者也月以阳精而藏於阴之宅者也与地纯阴节日为阳精月为阴精不同此所谓精即前所谓质也循环句流行意多聚散二句对待意多聚散横说升降竖说絪緼又以交密处言相兼相制总承上四句一之不能谓或生或克不能齐之使一也程子专言升降亦举一以该其余耳性命之理谓其为天道之自然也尚未及赋予人物之性命
日月得天得自然之理也非苍苍之形也
徵引易恒卦彖日月得天而能久照○庄子逍遥游篇天之苍苍其正色耶
补训上文从日月说到性命之理此又借易辞而发挥之
高注自然之理往来屈伸莫或使之而然者也愚按正蒙中文相属者多数节同义脉络贯通其引经语非但注释之体此节大意当云释易恒卦彖辞以明日月之行亦自然之理也後仿此
闰余生於朔不尽周天之气而世传交食法与闰异术盖有不知而作者耳
朱子曰周天之气谓二十四气也月有大小朔不得尽此气而一岁日子足矣故置闰○天体至圆周围三百六十五度四分度之一绕地左旋常一日一周而过一度日丽天而少迟一日绕地一周无余而常不及天一度积三百六十五日九百四十分日之二百三十五而与天会是一岁日行之数也月丽天而尤迟一日常不及天十三度十九分度之七积二十九日九百四十分日之四百九十九而与日会十二会得全日三百四十八余分之积五千九百八十八如日法九百四十而一得六不尽三百四十八通计得日三百五十四九百四十分日之三百四十八是一岁月行之数也岁有十二月月有三十日三百六十者岁之常数也故日行而多五日九百四十分日之二百三十五者为气盈月行而少五日九百四十分日之五百九十二者为朔虚合气盈朔虚而闰生焉一岁闰率则十日九百四十分日之八百二十七三岁一闰则三十二日九百四十分日之六百单一五岁再闰则五十四日九百四十分日之三百七十五十有九岁七闰则气朔分齐是为一章○黄氏瑞节曰历家以一日为九百四十分所谓九百四十分日之二百三十五者是一日内二百三十五分也所谓余分之积五千九百八十八者一会余四百九十九十二会乘之得五千九百八十八也所谓如日法九百四十而一者如算日之法以九百四十分为一日也得六者得六日也不尽三百四十八者将余分五千九百八十八除之六日外犹余三百四十八分也日行积三百六十五日九百四十分日之二百三十五与天会是一岁三百六十日而日行多五日又二百三十五分也月行积三百五十四日九百四十分日之三百四十八为十二会是一岁三百六十日而月行少五日又五百九十二分也将日行所多五日又二百三十五分合月行所少五日又五百九十二分通得十日又八百二十七分一岁之闰率也三岁一闰合三岁之间日行所过月行所少通得三十二日又六百单一分也五岁再闰合五岁之间日行所多月行所少通得五十四日又三百七十五分也十九岁七闰合十九岁日行所多月行所少通得整日一百九十每岁余分八百二十七以十九乘之得一万五千七百一十三以日法九百四十分而一除之得十六日犹余六百七十三分并一百九十日通二百单六日又六百七十三分也今为七闰月每月二十九日通二百单三日每月余分四百九十九分以七乘之得三千四百九十三以日法九百四十分而一除之得三日犹余六百七十三分并二百单三日通二百单六日又六百七十三分也所谓气朔分齐者十九年合气盈朔虚得二百单六日不尽六百七十三分七闰月亦二百单六日不尽六百七十三分气之分与朔之分至十九年而皆齐所谓气朔分齐而为一章也
补训此因上文言日月而推及於闰法并带言交食法以闰法为主○闰余者有余日方置闰月也置闰而朔望定然後日食於朔月食於望可据而推其法相因
补注周天二十四气凡三百六十五日四分日之一月行十四日九时有奇则与日对二十九日半有奇则与日会十二会通计得日三百五十四有奇余十日半有奇为闰与日对时则月为之食与日会时则日为之食此交食法即与闰同术也
愚按补注谓二十四气三百六十五日有奇极是考尚书解新安陈氏云二气为一月必有三十日零二时五刻始交後月节气合二十四气该三百六十五日零二十五刻此气盈之溢数也十二月有六小尽者此朔虚之亏数也一月无三十日全非朔虚而何二气必三十日添二时五刻非气盈而何节气之有余与小尽之不足二者并行不悖因此有余不足而置闰於其间此与补注说同盖朔者月与日会之名气者二十四气也朔虚之数不能尽气盈之数故二者参合而置闰也补训谓二十四气仅三百六十日不能尽天行之度而朔又不能尽气之三百六十日皆未是
阳之德主於遂阴之德主於闭
补训此又言阴阳之德德者阴阳之所以为阴阳也当兼理气言○即阴阳而分观之阳之德主於遂凡发生者皆阳之为也阴之德主於闭凡收藏者皆阴之为也
补注沈毅斋曰自动静而言之则主乎阴所谓乾不专静则不直遂坤不翕合则不发散是也自小大而言之则阳常兼阴阴不兼阳又岂可以并言哉论其分则阳一而阴二阳尊而阴卑也在人则君臣父子之分也论其气则阳始而阴成阳唱而阴和也在人则子弟臣妾之类也
阴性凝聚阳性发散阴聚之阳必散之其势均散阳为阴累则相持为雨而降阴为阳得则飘扬为云而升故云物班布太虚者阴为风驱敛聚而未散者也凡阴气凝聚阳在内者不得出则奋击而为雷霆阳在外者不得入则周旋不舍而为风其聚有远近虚实故雷风有大小暴缓和而散则为霜雪雨露不和而散则为戾气曀霾阴常散缓受交於阳则风雨调寒暑正
徵引周礼宗伯保章氏以五云之物辨吉凶○诗?风终风篇终风且霾又曰终风且曀集传霾雨土蒙雾也阴而风曰曀
朱子曰此一段见得阴阳之情阳气正升忽遇阴气则相持而下为雨盖阳气轻阴气重故阳气为阴气压坠而下也阴气正升忽遇阳气则助之飞腾而上为云也阳气伏於阴气之内不得出爆开而为雷也阴气凝结於内阳气欲入不得故旋绕其外不已而为风至吹散阴气尽乃已也戾气飞雹之类曀霾黄雾之类皆阴阳邪恶不正之气所以雹冰秽浊或青黑色
华注此明风雨云雷之属总不外乎阴阳之相感补训阴主闭其性凝聚阳主遂其性发散然阴之凝聚阳必为之发散其势均归於发散盖阴阳相为用也阳方升而为阴所累阴压阳则相挟持为雨而降雨者阳之为也阴方升而为阳所得阳助阴则飘扬为云而升云者阴之为也故凡云物分布於太虚之中者阴气为风所驱敛聚而未散则为云也即此可知雨云所由然矣凡阴气凝聚束阳在内而不得出则阳奋发有声而为雷霆阳在阴外不得入则周回旋绕不舍而为风其凝聚有远有近有虚有实故雷风有小有大有暴有缓即此可知风雷所由然矣阴聚而阳散同一散也有和不和之分和而散则为霜为雪为雨为露不和而散则为戾气为曀霾即此可知霜雪雨露戾气曀霾所由然矣大抵阴虽凝聚而常散缓以受交於阳则风雨得调而寒暑得正矣阴聚阳散其相资为用有如此○均散句截上是冒语次言雨云次言风雷次言霜雪雨露戾气曀霾总承阴阳聚散来云物物色也班分也疾雷为霆阴常散缓对凝聚言凝聚其性然也凝聚之中能因阳以为散缓则受交於阳矣非谓其不凝聚而散缓也集释气之聚远而实故风雷大且暴近而虚故风雷小且缓
愚按此太虚与前节太虚无体同义皆以苍苍之天言即首篇第二层内之属於天地者也
天象者阳中之阴风霆者阴中之阳
补训此推阴阳交互之理而以天象风霆明之集释天象日月星辰是也
集解阳者气而已矣天象则稍有象故为阳中阴风交於物霆起於地本阴之类然有声而无形有气而无质故为阴中阳
补注天象阳中阴所以聚而不散风霆阴中阳所以聚散无常
雷霆感动虽速然其所由来亦渐耳能穷神化所从来德之盛者欤
徵引易下传之五章穷神知化德之盛也
李注雷霆者鬰积之久而发者也凡天地之化皆以渐成非精义利用体神化於身者孰能知之
补训雷霆必积久而後动如十一月一阳生至四阳二月之时乃发声岂非渐乎即偶然雷霆亦必气积而後动无遽动之理神化俱承渐不承速徐氏发明分速为神渐为化未确以其两反在前一反在後也德之盛以人言
愚按此节大意即雷霆以明神化之理也○两而化即一而神者为之神与化不可分先後补训驳发明是矣但徐氏又谓一而神两而化为所从来而补训亦谓神化承渐不承速窃玩张子之意盖雷之震动即神化之一端所从来即所由来之变文也即雷之所从来以渐知天地之化皆以渐而成即此是穷神知化之盛德非以渐为神化而所从来又推本一层也神化中有速字意所从来即渐字意亦非承渐不承速也惟李注得之
火日外光能直而施金水内光能辟而受受者随材各得施者所应无穷神与形天与地之道欤
徵引易上传之六章夫乾其静也专其动也直夫坤其静也翕其动也辟○晋书纪瞻传阳动而外以含容为质阴静而内以外接为用是以金水之明内鉴火日之光外辉刚施柔受阳胜阴伏
朱子曰阴以阳为质阳以阴为质水内明而外暗火内暗而外明○西山真氏曰日火外景金水内景本准南子之说道家谓日火扬光於外故日有食火有灭金水潜光於内故无穷以此为养生之法收视反观潜神不矅
集解直者照临无碍之谓也受者随材各得妍?美恶未尝有隐而必由於所感不能自施形与地之道也形则碍地不倡也施者所应无穷随在光皆至焉神与天之道也神无物不体天所以倡也
集释水之明镜之光随材各得也
愚按集释诸家皆以金水火日相施受言即前金水受光於火日之意集解则以金水火日之施受於物言即此见天地形神之道以诸家则施即施光於金水受即受光於火日材即金水之材也以集解则施乃普照万物受乃受他物之形材亦他物妍?之材也二说皆通玩金水亦言光不言质则集解似胜○友人赵子彤元云诸家谓施光於金水然既曰无穷则施及者不惟金水矣
木曰曲直能既曲而反申也金曰从革一从革而不能自反也水火气也故炎上润下与阴阳升降土不得而制焉木金者土之华实也其性有水火之杂故木之为物水渍则生火然而不离也盖得土之浮华於水火之交也金之为物得火之精於土之燥得水之精於水之濡故水火相待而不相害烁之反流而不耗盖得土之精实於水火之际也土者物之所以成始而成终也地之质也化之终也水火之所以升降物兼体而不遗者也
徵引书洪范五行水曰润下火曰炎上木曰曲直金曰从革土爰稼穑蔡传润下者润而又下也炎上者炎而又上也曲直者曲而又直也从革者从而又革也○易说卦之五章艮东北之卦也万物之所成终而所成始也
张子语录中宫土寄王之说於理非也大率五行之气分王四时土固多於四者然其运行之气则均施错见金木水火分主四时独不见土之所主是以有寄王之说然於土夹在季夏之末者且以易言之八卦之作坤在西南西南致养之地在离兑之间离兑即金火也是以在季夏之末
朱子曰五行之说正蒙一段说得最好不轻下一字○问阴阳五行如何曰康节说得法密横渠说得理透○问金木水火体质属土曰正蒙有一说好只金与木之体质属土水与火却不属土
补注水濡之水当作土
补训更即五行而推论之木曰曲直木既能曲反伸而直也金曰从革金一从改革而不能自反其本质也此木金之纯乎质者然也水火虽有质而以气为用故火炎上水润下下与阴同降上与阳同升土不得而制其气焉此水火之主乎气者然也然而木金与水火有相资也木金者土之华实木为华而金为实其性有水火相杂於其间故木之为物虽生於土然以水浸之则生以火然之而火附木不相离盖得土之浮华於水火之相交而成者也金之为物亦生於土然因土性之燥而得火之精因土性之濡而得水之精故水火相待有成而不相害以火烁之反流为水而不耗折盖得土之精实於水火之相合而成也此木金之质生於土而必资水火之气有然也若土者物之所以成始而成终也乃地之质也五行生成变化之终也水火之气所以升降不外於土万物皆兼体而无一之或遗者也○此详言五行先提木金以质言次及水火以气言次言木金为土之华实而带言水火次言土而以水火升降应前物兼体亦包金木在内○书蔡传曲而又直从而又革皆分两义与此不同木不能无曲而究竟长大故为曲而反伸金融而从革不能自反其本质火气炎上阳之升也水气润下阴之降也蔡传润而又下炎而又上此则谓润於下炎於上也木金生於土中故为土之华实其性有水火之杂谓木金兼有水火之性此并言木金下分木金言之万物生於土归於土故为物之成始成终土之浮华上之精实即应上金木者土之华实浮华谓木精实谓金
愚按此节大意释书洪范之文以明五行之理也○木金者以下旧解多杂窃意木金者土之华实其性有水火之杂二语为下二段之纲盖水火之气与阴阳升降交际於地之中无处而不在者也木生地上则为土之华而得水火之气於土中此木性有水火之杂也故水渍则生火然而不离水生木木生火之理本如是也金生地中则为土之实而得水火之气於土中此金性有水火之杂也故水火与金相资而不相害以火烁之反流为水而不耗火克金金生水之理本如是也得水火之精於土之燥濡与得土之实於水火之际同是一意流而不耗正相资而不相害处亦非两层盖土有燥有濡濡者即水之性燥者即火之性而金皆具之也火克金若难言相待然相克乃以成之金以成器为贵木以应用为才正见其相待也木得浮华於水火之交金得水火之精於土之燥濡皆以木金本然所具之性言至水渍火然流而不耗又是木金成质後与水火相资为用处惟其性如是故其用如是补训以火烁金为得火之精金烁为水为得水之精混作一层未确李注以得金则水火相需而成烹饪为不相害亦落後一层土为化之终者盖阴阳五行皆天地化生人物之具至天五生土则天地之化已全而人物由是以生也○语录一段前盖驳土寄王四时各十八日之说而谓其均施错见无时不有後引易卦又明土所以属季夏之故也其理可参故附录之
冰者阴凝而阳未胜也火者阳丽而阴未尽也火之炎人之蒸有影无形能散而不受光者其气阳也
补注氷字恐当作水
高注或谓人为水之误
集解水生於天一其体质本阳也至冬则凝而成氷阴之凝聚而中之微阳不胜阴也火则阳丽於阴之外故有光而中之阴犹伏藏而未尽也故中暗火气曰蒸薰也散犹施也指其光之烛物气之蒸人而言言火之烈然炎热人之触之而薰蒸者有影而已非有形也能散而已不能受也
补训高注谓阴未尽故火犹然尽则灭殊难解岂以阴为火所然之物乎张子是论水火非欲阳胜阴尽愚按此节可疑者颇多补注疑氷当作水高注疑人为水之误诸家以不能受为句李注以不能受光者为句以今考之前後多言水火阴凝阳丽又与外光内光陷阴附阴前後言水火之言相符氷之当为水似可据也上言水火而下专言火於文理固为偏承人之蒸解为火之蒸人於文义亦为强解人之当为水亦似可从也能散而不能受为句光者其气阳也为句句法颇未稳以前节受光於火日句例之受光字连读又非无谓也尝以此三说之解解之水之为体阴之所凝结也阴以阳为质其外暗而内明殆阳之伏於中而未胜也火之为物阳之丽於阴也阳以阴为质其外明而内暗殆阴之伏於中而未尽也此阴阳互藏之理然也金水能受日月之光以照物若火之有炎水之有蒸则但有影而无形能散而为气而不能受日月之光以监物者其气已属於阳故也如此则阳未胜阴未尽亦指其内明与内暗而言非欲其胜与尽也水之内明即阳火之内暗即阴亦非以所然之物为阴也然水有涸时即是阳胜火有灭时即是阴尽方言水火故言未胜未尽耳
阳陷於阴为水附於阴为火
补注此承上章而言阳陷於阴所谓阴凝而阳未胜也阳附於阴所谓阳丽而阴未尽也
补训入其中为陷见於外为附
李注说者皆谓一阳陷於二阴之间为坎一阴丽於二阳之间为离非也凡能出入上下动静发敛者皆阳也顾非阴则阳之出入上下动静发敛不可得而见耳是故震阳动也坎阳陷也艮亦阳止也巽阳入也离阳丽也兑亦阳说也易卦所以分阴阳者盖以阳为主而遇阴则为阳卦以阴为主而遇阳则为阴卦也阳在下而遇阴压之则动矣阳在中而遇阴锢之则陷矣阳在上而遇阴承之则止矣阴在内则阳必入以散之矣阴在中则阳必附之以为明矣阴在外则阳必敷之以为说矣今谓巽阴入於二阳之下离阴丽於二阳之中是以入与丽属阴故曰其说非也张子前文云阴在内阳不得入故周旋不舍而为风盖不舍者所以入之也此条又以火为阳附於阴比之观物言八卦处理独精矣
张注此观坎离二卦自见又以河图考之天一生水地六成之阳居内者微而阴在外者盛是阳陷阴中也地二生火天七成之阴居内者微而阳在外者盛是阳丽阴外也故周子太极图以水阴盛居右火阳盛居左均是一义不可易之至理也
正蒙初义卷二
<子部,儒家类,正蒙初义>

[book_title]卷三
钦定四库全书
正蒙初义卷三
邳州知州王植撰
天道篇第三
补训此以天道名篇而其中以天道圣人并言见圣人与天道同亦惟圣人能言天道也前四节以圣人与天道相形天不言四节言天道不见而章三节言圣人天之知物节又言天道盖天命亦天道之一端也化而裁之四节又言圣人形而上者四节言惟圣人能言天道
愚按此篇凡二十节大意明天道圣人之合然血脉贯通而文不相蒙玩各节之意惟天不言而信二节不见而章二节化而裁之二节谷之神也二节皆意义相承余俱节各一义旧说逐节联贯忽言此又迤承接言及别事转转无穷恐先儒不应有此拖?无头绪之文也○补训谓天不言四节言天道不见而章三节言圣人窃谓天不言三节言天道鼔万物节亦天圣并言不见而章三节则以天道明圣人也○内天体物不遗一节朱子入近思录道体
天道四时行百物生无非至教圣人之动无非至德夫何言哉
徵引礼礼器天道至教圣人至德
补注合礼记论语之意而言
补训礼云天道至教圣人至德以天道言之春夏秋冬之四时自行飞潜动植之百物自生无非至教之所寓也以圣人言之圣人之动皆中礼无非至德之所形也夫何待於言哉善学者不必以言求之也天道圣人并言夫何言哉双承
天体物不遗犹仁体事无不在也礼仪三百威仪三千无一物而非仁也昊天曰明及尔出王昊天曰旦及尔游衍无一物之不体也
徵引诗大雅板篇昊天曰明及尔出王昊天曰旦及尔游衍集传王往通言出而有所往也旦亦明也衍寛纵之意
朱子曰此数句从赤心片片说出来荀杨岂能到体物犹言为物之体也盖物物有个天理体事谓事事是仁做出来如礼仪三百威仪三千须得仁以为骨子凡言体便是做他那骨子本是言物以天为体事以仁为体缘须着从上说故如此下语体物为物之体犹言干事为事之干也出王之王音往言往来游衍无非是理无一物之不体犹言无一物不将这个做骨子
集释熊氏曰物物皆有天理体之而无所遗也犹事事皆本於仁体之而无不在也礼之大小无非爱敬恳恻之所发见者是仁体事无不在也凡人往来游息之所此理无往而不在是天体物而不遗也愚按此节大意见天仁之无不体也首二句提起下申明之○上节言时行物生皆天道此言人之出往游衍皆天理上节言圣人动皆至德此言礼之大小皆本於仁二节本不相谋诸家多牵合上节而本文之意反有不畅窃谓此明天仁之无不体是正意天即天道仁非圣人不能只可作余意余意者特说书之一义而未可牵合以乱正也後仿此
上天之载有感必通圣人之为得为而为之也
徵引诗大雅文王篇上天之载无声无臭○易上传之十章感而遂通天下之故
集释此天地无心而成化圣人有心而无为也补注童氏发微曰有感必通上天之神得为而为圣人之神
张注天之感物以气圣人之感人以理得为而为顺理之自然而无所容私也
天不言而四时行圣人神道设教而天下服诚於此动於彼神之道欤
大全成变化行鬼神成行阴阳之气而已矣韩本有此一段
徵引易观卦彖观天之神道而四时不忒圣人以神道设教而天下服矣
集解天不言天之神道也神道设教圣亦不言也诚於此动於彼天与圣人无所容心也是之谓无为而无不为发微不可见而充周不可穷故曰神之道高注圣人穆穆在位而天下自然化之於此有神焉故曰神道设教云尔
补训天不言而四时行句中便含神字圣人亦是神道设教故以神之道总收神只是微妙意所以神处只在乎诚
愚按此节大意明天与圣皆以诚而神也重在神神道设教即过化存神之意与易彖本意不同○语意云天之生物也运以时然不言而四时自行圣人之治天下也施以教然神道设教而天下自服所以然者由其诚於此自动於彼而天与圣俱无所容心也其斯为神妙之道欤○韩本一段与此节不相贯按易辞上传之九章所以成变化而行鬼神也本以河图奇耦之数言此释其义与本旨不同谓易言成变化行鬼神所以成行者阴阳之气为之也与神化篇首节意相似
天不言而信神不怒而威诚故信无私故威
徵引礼乐记天则不言而信神则不怒而威
补训此专以天言神谓天之神妙也信是天自信非人信天○以天之神妙者言之天不待言而自极其信其神不待怒而自然有威盖天本诚故无伪妄而信其神本无私故无可转移而威也
高注四时运而不易天之信也祸福响应而无常神之威也
愚按上二句举成语下以诚与无私明之亦不必与上节牵连
天之不测谓神神而有常谓天
李注申上节意
集解天与神一而已矣以天之无声无臭两在而不可测言即谓之神以神之运行有常理而言即谓之天一物而两名非二也
运於无形之谓道形而下者不足以言之
徵引易上传之十二章形而上者谓之道形而下者谓之器
补训易道字泛言道理此合上下文观之当以天道言
集解即有形之中而指言其无形之道曰运於无形非外形而别有一理运於无也
李注运於无形者太虚之性太和之道形而下者散殊而可象神化之糟粕也
愚按此节大意本易之言形上者以明天道也
鼔万物而不与圣人同忧天道也圣不可知也无心之妙非有心所及也
徵引易上传之五章鼔万物而不与圣人同忧华注鼔万物而不与圣人同忧天道无心也圣不可知之谓神圣之无心也正以明圣与天合德非庸人有心者可及高注以能字易可字恐非张子之意若是便是圣人有不及天地处要之天无心圣人有心而无为天人之分固如此其实有心无为即与上天无心合德不得云圣不及天观下三节可见
愚按此节训释颇杂窃谓鼔万物句与圣不可知皆举成语而下以无心之妙合断之盖以圣不可知为不知天与即以圣不可知为言天既属牵强又篇中大意皆言圣与天合德不应於此独言圣人有心不能及天也○语意云易言鼔万物而不与圣人同忧盖天道然也孟子言神则曰圣不可知也是皆自然而然无所容心之妙非有心所及也然则天与圣有不合一者乎
不见而章已诚而明也不动而变神而化也无为而成为物不贰也
高注此即中庸语而言圣人之事
补训此与中庸本文全异错综其说出张子独见以成已言明即章也诚所以不待见也以成物言化即变也神所以不待动也为物不二总归一诚一诚无不成不待有为也
愚按已宜读如字为物不二即指圣人之心言方与上诚明神化意合
已诚而明故能不见而章不动而变无为而成
补注此申明上章之意
补训此又以诚明一句贯三项以见诚明之为要也诚明可该神化不二二句
富有广大不御之盛与日新悠久无疆之道与
徵引易上传之五章富有之谓大业日新之谓盛德六章以言乎远则不御
补注本易大传之意而言盖富有即广大不御之盛日新即悠久无疆之道天地圣人一而已矣
愚按广大不御悠久无疆者天道然也圣人之德业亦若是而已矣此与上二节皆以言天道者明圣人也
天之知物不以耳目心思然知之之理过於耳目心思天视听以民明威以民故诗书所谓帝天之命主於民心而已焉
徵引书臯陶谟天聪明自我民聪明天明畏自我民明威蔡传威畏二字古通用明者显其善畏者威其恶泰誓天视自我民视天听自我民听
张子经学理窟诗书篇天无心心都在人之心一人私见固不足尽至於衆人之心同一则却是义理总之则却是天故曰天曰帝者皆民之情然也○又曰天道不可得而见惟占之於民人所悦则天必悦之所恶则天必恶之只为人心至公也民虽至愚无知惟於私已然後昏而不明至於事不干碍处则自是公明大抵衆所向者必是理也理则天理存焉故欲知天者占之於人可也
或问朱子曰所谓帝天之命主於民心曰皆此理也民心之所向即天心之所存也
集释此见天从乎民民心即天心也
愚按上四句虚下四句正明其意惟其视听明威以民故不以耳目心思为知也
化而裁之存乎变存四时之变则周岁之化可裁存昼夜之变则百刻之化可裁推而行之存乎通推四时而行则能存周岁之通推昼夜而行则能存百刻之通徵引易上传之十二章化而裁之存乎变推而行之存乎通神而明之存乎其人默而成之不言而信存乎德行本义因其自然之化而裁制之变之义也补注此引易示人以知化之事存字就心上言之盖存四时之变於心则周岁之化吾可得而裁之也存昼夜之变於心则百刻之化吾可得而裁之也此释易化而裁之存乎变意能推四时而行则能存周岁之通於心能推昼夜而行则能存百刻之通於心此释易推而行之存乎通意
高注吾心之神即天地一阖一辟之变往来不穷之通存之而四时昼夜之变通不外於是也
愚按此节大意释易辞以见圣人之合天也解易二语语气各异谓化而裁之以其能存乎变也推而行之自然能存乎通也以推行与存变对存通与化裁对存变推行虽未明言圣人然非圣人不能○语意云易曰化而裁之存乎变何谓也以四时昼夜言之天道周岁有四时昼夜有百刻人能与时消息而存四时之变於心则在天周岁之化可自我而裁成之矣人能至诚无息而存昼夜之变於心则在天百刻之化可自我而裁成之矣易又曰推而行之存乎通何谓也亦以四时昼夜言之凡人存之心者必见之於行人能与时合序推四时之运而行之则在天周岁之通能存之於我矣人能日进无疆推昼夜之运而行之则在天百刻之通能存之於我矣此圣人之所以与天合德也○圣心存四时昼夜之变则天道周岁百刻之化不能外也犹中庸知天地之化育意此重存变存字有力圣德合乎四时昼夜之运则天道周岁百刻之通皆存於其心矣犹中庸上律天时意此重推行存字无力高注槩言存之尚未明独以四时昼夜立言者亦从易一阖一辟谓之变往来不穷谓之通及变通莫大乎四时数语取义然此节化为化育之化非变化之化裁为裁成之裁非裁截之裁旧说多非张子之意
神而明之存乎其人不知上天之载当存文王默而成之存乎德行学者常存德性则自然默成而信矣存文王则知天载之神存衆人则知物性之神
徵引易辞见上节○诗大雅文王篇上天之载无声无臭
补注此引易示人以穷神之事存字亦就心上言之盖不知上天之载当存文王於心此解易神而明之存乎其人意学者常存德性於心则自然默成而信此解易默而成之存乎德行意
补训易神明即神明乎变通默成即默成其神明之妙是逓说总以用易言张子作两边说一云存文王云天载从其深者言之也一云存衆人云物性从其浅者言之也然天载与物性非二存衆人亦可以存文王存文王有二说集解云存文王之心补注云存文王於心於字较胜易言德行张子言德性德原於性也存字皆作有力字看物性即德性物物各有故曰物性两神字应神而明之之神
高注文王纯亦不已即上天之载也故存文王则知天载之神德性者衆人所受於天之正理常存德性所谓存衆人也故知物性之神
愚按此节大意释易辞以勉学者之希圣也○语意云易言神而明之存乎其人何谓也盖上天之载最为神妙而人则有合於天载者学者不能知上天之载当存文王之人於心以求其纯亦不已又云默而成之不言而信存乎德行何谓也盖德行必有以存之而後成也若学者能常存德性而不失则自然默而成之信有於已矣盖文王即与天合德之人也能存文王於心则于天载之神无声无臭者自无不知德行乃万物各正之性也能存衆人之恒性则于物性之神有物有则者自无不知学者当勉尽希圣之功可也○後三十篇云上天之载无声臭可象正惟仪型文王当冥契天德而万邦信悦故易曰神而明之存乎其人正与此相发明其必以天载立说者窃谓张子之意神明字是拆开读以天载实神之义而以知为明之解神不可知而欲明之但当求之与天合德之人必言文王者文王之诗有上天之载二语正能合天者也天载之神物性之神即神而明之之神知即明也如此则与易旨及常解大异而与张子语意确合旧说皆未及此故於言天载言文王之故终未了了神明默成补训谓张子作两边说然其後四语皆归於神则仍有逓说意在物性以在已者言即德性之变文成谓成已之德发明华注皆欲兼成已成物殊不必也
谷之神也有限故不能通天下之声圣人之神惟天故能周万物而知
徵引老子成象篇谷神不死苏子由注云谷至虚而犹有形谷神则虚而无形者也○易上传之四章知周乎万物而道济天下
补训此赞圣人之神能周知万物而以谷神形起○夫谷之神能应声而其神有限不能尽通天下之声圣人之神与天同故能周乎万物而知之无遗也愚按张子引用谷神者四惟此以谷神与天分看神化篇谷神不死即以谷神明神也至当篇谷神象声而应则谓谷神自然之妙也乾称篇老氏况诸谷又以谷神明天之神也皆与此异义
圣人有感无隐正犹天道之神
李注申上节意感而遂通天下之故故曰无隐集释遇父子之感则仁显君臣之感则义着此圣人有感无隐也天道之神春感而物忽生焉秋感而物忽成焉若是之类皆随感而应者亦何隐之有
形而上者得意斯得名得名斯得象不得名非得象者也故语道至於不能象则名言亡矣
徵引易上传之十二章形而上者谓之道
集解形而上之理如天地鬼神之奥性命道德之微象犹言情状性之类非谓理有象也
高注如实见天道斯得其元亨利贞之名得其名斯得其生长收藏之象苟恍惚不可为象岂复有可名者哉
愚按此节大意见语道者贵得名得象而得名尤要名名之犹言也首以得意引起中叠二语见得名之要末言不能象仍是不得名耳观後篇言得辞斯得象矣可悟此节意旨归宿所在○语意云道形而上者也语道者果能真知道之意即能得其所以名果能得其名即能得其可见之象若不得其所以名非能得其象者也语道而至於不能象则虽有所名言亦妄而不足信只如无有而已矣道何由以显乎甚矣语道之非易也○中庸即鸢飞鱼跃以明费隐易即阴阳以见道孟子即情以状性所谓名与象者可见
世人知道之自然未始识自然之为体耳
李注欲识自然之为体者莫如求之吾性分之间故邵子曰性者道之形体
愚按此节大意见知道之难也言道非有真知所言皆彷佛影响间耳自然者无为之意体犹言形体也如二氏言道崇无黜有虽知道之自然卒归於空寂而无实非知道体者也尝见瞽者辨色言日红似火火似花玉白似雪雪似盐人不能穷其辨及细究其形质则茫然不能得也言道者亦然
有天德然後天地之道可一言而尽
补注此本中庸之意而言
李注诚者天德也天地之道可一言而尽亦曰诚而已矣
正明不为日月所眩正观不为天地所迁
徵引易下传之一章天地之道贞观者也日月之道贞明者也本义贞正也观官换反示也
补训易言日月之贞明天地之贞观此深一层说明以所见言观示意当以立论为言有洞见圣人之正明也有确论圣人之正观也不迁谓天地之观有迁移而圣人之正观不因之迁移集解以天地变异言恐与日月之明不类
张注可眩者於理必未明可迁者於理必未定正明正观不外乎理之至正者也理苟至正天地合德日月合明纵欲眩之迁之不可得而况於人乎
愚按此节大意引易以言圣人见其有得於天地日月而能与之并也就言道上见
正蒙初义卷三

[book_title]卷四
钦定四库全书
正蒙初义卷四
邳州知州王植撰
神化篇第四
补训此以神化名篇首言天道之神化至气有阴阳节乃合在人者言之以下多言人之神化杂引易中庸论语孟子之说以畅发其旨
愚按此篇凡三十节自首节以下九节皆明神化之理神化者天之良能以下六节多言大与化见几则义明以下五节多言穷神知化惟神为能变化以下五节多言神与易狥物丧心以下四节多言存神过化末节作总结细分之则其曰穷神知化曰神无方易无体曰过化存神皆神化合言者也曰鼔舞尽神曰知几其神曰精义入神曰圣不可知谓神与谷神不死皆言神也曰化而裁之曰变则化至诚为能化曰大而化之皆言化也引用多与本旨弗类而经传所言神化之理大都具是矣观其言经正言无我而篇末以反经敦化结之谈理虽极微妙用功仍以平实为主○内精义入神事豫吾内一节朱子入近思录论学
神天德化天道德其体道其用一於气而已
徵引易下传之五章穷神知化德之盛也
补训首节提出神化为一篇之纲意重神化不重气即气以见神化也○易云穷神知化神与化一而二二而一者也神者天德也化者天道也德其体也道其用也总之一於气而已化不离气神不离化皆不外於阴阳也
集解神所以主张万化而运於无形者自其微而言故曰天德又曰体化即此理之发而流行升降变化羣动而不已者就造化之迹上言故曰天道又曰用用所以发其体而体即寓於用之中如日月寒暑之往来草木之荣枯人物之生死皆气之化而道之所在也道固气矣而即此是神也神又岂外於气哉故曰一於气
愚按神与化皆在首篇太和中皆太虚之第二层也宋子鋭臣云首末二篇性与神对则性为体神为用此篇神与化对则神为体化为用须於无层次中分出层次看
神无方易无体大且一而已耳
徵引易上传之四章神无方而易无体
发明朱子曰神便是在阴的又忽然在阳在阳的又忽然在阴易便是或为阳或为阴交错代换而不可以形体拘也易说曰神易虽一事方体虽一义以其不测故言无方以其生生故言无体然则易近於化补训或以易属大神属一语气不合当是神易皆大而又合一也
愚按此节大意释易传之文以明神化之非有二也○上文一於气之一乃虚活字犹云皆不外於气此节一是实字谓神与化大而无外且合一而不测也旧说谓即一於气之一未是○赵子彤元云大而天地鬼神风雷雨露小而名物象数日用饮食莫非神化所为故曰大神即化之体化即神之用神即化之微者化即神之显者体用一原显微无间故曰一
虚明照监神之明也无远近幽深利用出入神之充塞无间也
大全明一作静
徵引易上传之十章无远近幽深遂知来物十一章利用出入民咸用之谓之神
补训此以神该化也神之明是神神之充塞无间即是化利用出入用字只作以字看○虚明无不照鉴乃神之明也体也无论远近幽深之处利以出利以入乃神之充塞而无间碍也用也化岂外於是哉补注此与前篇凡气清则通章之意略同
愚按虚明照鉴只形容一清字意首篇所谓清通而不可象所谓太虚为清无碍故神者也执着一物说不得
天下之动神鼔之也辞不鼔舞则不足以尽神
徵引易上传之二章鼔之舞之以尽神又云鼔天下之动者存乎辞
集解辞状神之言也如曰阴阳不测曰鼔万物而不与圣人同忧曰神妙万物曰无为而无所不为无在而无乎不在凡此类皆鼓舞之辞也不如是不足以尽神之状也
愚按此节大意言神而并及状神之辞也上二句言神下二句乃言状神之辞○辞不鼔舞犹後所谓缓辞不足以尽神也状神之辞亦大概言补注专言设卦繋辞未是
鬼神往来屈伸之义故天曰神地曰示人曰鬼【自注神示者归之始归往者来之终】
徵引易下传之五章往者屈也来者伸也○周礼大宗伯之职掌建邦之天神人鬼地示之礼
朱子曰说文示字以有所示为义故视字从示天之气生而不息故曰神地之气显然示人故曰示一说一而大谓之天二而小谓之地二而小即示字也天曰神地曰示者盖其气未尝或息也人鬼则其气有所归矣
补训鬼神乃神化之一端犹中庸言鬼神为德而及祭祀之鬼神也○往则屈来则伸上言鬼神下分天地人天神地示皆神而人为鬼然三者各有往来屈伸不必拘定天地伸而人屈
愚按玩自注则天神地示来与伸之义多人鬼往与屈之义多归往即鬼之谓也
形而上者得辞斯得象矣神为不测故缓辞不足以尽神化为难知故急辞不足以体化
朱子曰神自是急底物事缓辞如何形容之如阴阳不测之谓神神无方易无体皆是急辞化是渐渐而化若急辞以形容之则不可
补训上云辞不鼔舞不足以尽神因又推衍其义神为不测要极力形容化为难知要曲为形容○形而上之神化固无象可见然得其辞斯得其彷佛之象矣言神宜用急辞盖神为不测缓而不急则不足以尽神言化宜用缓辞盖化为难知急而不缓则不足以体化未易形容若此愈知神化之妙矣
气有阴阳推行有渐为化合一不测为神其在人也知义用利则神化之事备矣德盛者穷神则知不足道知化则义不足云天之化也运诸气人之化也顺夫时非气非时则化之名何有化之实何施中庸曰至诚为能化孟子曰大而化之皆以其德合阴阳与天地同流而无不通也所谓气也者非特其蒸郁凝聚接於目而後知之苟健顺动止浩然湛然之得言皆可名之象耳然则象若非气指何为象时若非象指何为时世人取释氏销碍入空学者舍恶趋善以为化此直可为始学遣累者薄乎云尔岂天道神化所同语也哉
徵引易下传之五章精义入神以致用也利用安身以崇德也又云穷神知化德之盛也六章阴阳合德说卦之七章乾健也坤顺也震动也艮止也
朱子曰神化二字虽程子说得亦不甚分明惟是横渠推出来曰推行有渐为化合一不测为神又曰一故神两在故不测两在者或在阴或在阳在阴时全体都是阴在阳时全体都是阳化是逐一挨将去底一日复一日一月复一月节节挨将去便成一年这是化○问象若非气指何为象时若非象指何为时曰且如天地日月若无这气何以撑住得成这象象无晦明何以别其为昼夜无寒暑何以别其为冬夏发明化有节次故曰推行有渐神无定在故曰合一不测义者宜也於此为宜於彼不宜无定形而有定理者也知者将此理贯穿心中可以待用神之事也以义制用任他千变万化改头换面出来信手应副如利刀快剑相似故曰利用化之事也义字撘在知上又撘在用上此不过大人之事可以思勉力至者德盛即由知义利用而造其极也穷神是穷尽神妙处不思而得故曰知不足道知化则屈伸通变由义而行非行义也故以义利用不足云天之化日月寒暑往来一阴阳之运而已人之化进退存亡得丧一顺时消息而已德合阴阳即能顺时者也阳健阴顺阳动则阴止阴动则阳止充塞无间浩然者也虚明照鉴湛然者也此皆气之可以得名而得象者若非健顺动止之气何所指以为象非气之可象何所指以为时此正见神化一於气而已之意销碍舍恶亦是化之一事但天道神化无方无体此何足以语之补训张子本易以为言知义即精义利用即利用安身之利用德之盛者更进一层此神化就人事言非谓知阴阳神化健顺动止亦借用易语而意不同销碍舍恶皆遣累意薄犹略也略知有化意也
补注天之化也以下不言神者盖神隐於中化见於外而天人之所以化即所谓神也
集释蒸郁者气之始凝聚者气之成蒸郁凝聚气之粗者浩然湛然气之清者浩极其大湛极其清愚按此节大意又以天之神化与人之神化并言也神化一於气已见首节此又以时字配之○语意云夫气有阴有阳阴阳之推行有渐即为化阴阳之合一不测即为神天道固如是也其在人也能知义以利用则神化之事可备於身矣然非其至也至於德之盛者能穷神则知义之知不足道能知化则利用之义不足云矣即此可见天有化人亦有化天之化也运诸气以为流行人之化也顺夫时以为变化天非气人非时则化之名於何有化之实於何施乎考之於古如中庸云至诚为能化孟子曰大而化之所谓化者皆以其人之德合阴阳与天地同流而无不通也岂非顺夫时之谓欤若所谓气也者非特其蒸郁而凝聚有形象之接於目而後知之苟其健顺动止有浩然湛然之可言者皆象之可为指示者耳然则气之可见者即为象象若非气指何者为象象之流行者即为时时若非象又指何者为时信乎天之化运诸气也世人但取释氏之销碍入空学者之舍恶趋善以为化此只可为始学遣去物累者浅乎言化之义云尔岂可与天道之神化同日而语哉苟知化之妙则神不外是而推行合一之理可识矣○首三句言天道之神化其在人也以下六句言人之穷神知化天之化也二句又为下半节之纲中庸以下正明顺夫时意德合阴阳天地同流则顺时之实也气也者以下明运诸气意象与时只是发明气字非有两意时若非象指何为时二时字以天言与上言人之顺时者颇异诸家有与上时字牵合者反难安顿销碍入空犹言由有入无即氷销雪化之化言之出於释氏者也舍恶趋善即变化气质之化学者所恒言也此特以人之浅乎言化者形容神化之化非为辨圣人学者之深浅与圣学异端之邪正也旧以辟异端为说亦非本意○节首三句易穷神知化节本义采入
变则化由粗入精也化而裁之谓之变以着显微也谷神不死故能微显而不揜
徵引易上传之二章化而裁之谓之变　老子谷神不死
发明此言化本於神即後章惟神为能变化之意○变则化变是化之渐化是变之成如昨日是夏今日立秋为变到那全然天凉无一些热为化变粗化精也化而裁之谓之变则化又是渐如正月一日渐渐化至三十日至二月一日则是正月变为二月矣化微变着也显微谓显其微也下云微显则即中庸微之显也不死谓造化屈伸古今不息
高注变有形化无迹故曰由粗入精化而裁之者如一岁之化裁作四时之变以变显化也皆神之所为故至微至显昭着而不可揜谷神即虚空之神前言谷神有限此又借谷神以明神也
愚按此通以天之神化言引中庸语难拘本旨末句微当兼上精与微显当兼上粗与显
鬼神常不死故诚不可揜人有是心在隐微必乘间而见故君子虽处幽独防亦不懈
徵引老子成象篇谷神不死
张子经学理窟气质篇学者有息时一如木偶人撁搐则动舍之则息一日而万生万死学者有息时亦与死无异是心死也身虽生身亦物也天下之物多矣学者本以道为生道息则死也终是伪物当以木偶人为警以自戒
华注诚不可揜在天地与在人心一而已矣故慎独所以立神化之本
愚按此节大意即鬼神之不死而勉人以慎独鬼神亦神化之义感而遂通即人心之神也○语意云凡物有息则死矣鬼神虚明昭着无一息之停而不死故其屈伸往来之实理显然而不可掩也人有是心虽寂然不动然感之即通触之即觉在隐微必乘间而见是人心与鬼神同一不死也故君子虽处幽独必戒慎恐惧而防维不懈盖恐其或息而远於天道之神焉耳○此节旧说皆误惟予友宋子鋭臣之说得之宋云此节自重不死字鬼神惟无一息之停故诚不可揜人有是心在隐微必乘间而见是言心之自然原与鬼神同其不死但一息有懈则死矣君子不懈所以求合於鬼神之不死也
神化者天之良能非人能故大而位天德然後能穷神知化
徵引易乾卦文言飞龙在天乃位乎天德
补训此节以神化说起而意重在穷神知化○易是言大人有天德而居天位张子只重天德上
集解神化者天道自然之妙非人思勉之所能及故必大而位天德德盛仁熟而化焉然後能穷神知化与天合一
华注位天德者虽人能而实无异於天之良能也故能穷神知化
大可为也大而化不可为也在熟而已易谓穷神知化乃德盛仁熟之致非智力能强也
补训大而化与知化之化不同然其理一也化不可为在乎熟穷神知化在乎德盛仁熟其理亦一也上下相形只是一意化是不可用力处徐以听其自至故在熟
张注穷字知字是到头语不是工夫字面下一熟字正是张子引人涂辙处非空悬一至高之帘使人得假借为絶学之说以荒之也
愚按自此以下十节大意皆明化不可为神不可知之意此引易以证孟子见学之在熟也○语意云孟子言大而化之夫大可以人力为也大而化不可以人力为也在於熟而已不观易之言穷神知化者乎易言穷神知化乃德盛仁熟而致之非智力所能强也不至於熟而言化不亦异乎易之所谓哉○首三句孟子大而化之节朱注采入
大而化之能不勉而大也不已而天则不测而神矣补训此融会孟子大而化圣不可知二句意不测即圣不可知之意○大而化之者非徒大也能不勉而大也如是不已而纯乎天德则不测其妙而神矣盖神乃化之所致也
先後天而不违顺至理以推行知无不合也虽然得圣人之任者皆可勉而至犹不害於未化耳大几圣矣化则位乎天德矣
徵引易乾卦文言大人者先天而天弗违後天而奉天时
补训此言大与圣之分上言神此言圣圣神一也皆化之所为○易云大人先後天而不违所以不违者盖天者理而已大人惟顺理以推行故知其无不合也何违之有虽然能得圣人之任者皆可勉力而至於不违之地而犹不免於未化耳大而未化仅几於圣若化则位乎天德而圣矣此大与圣之分也○合即不违得圣之任只是能以圣人为己任不必指伊尹说不害犹云不免易言大人张子以为未化亦是断章取义位天德只是造到有天德地位
大则不骄化则不吝
程子语录问大则不骄化则不吝二语如何曰若以大而化之解此则未是然大则不骄此句却有意思只为小便骄也化煞高不吝不足以言之
补训此申明大化之意而借论语骄吝以明之华注不骄者志气已极深静然犹有意不吝则过化存神无所留滞全无心矣骄吝字俱要看得细
无我而後大大成性而後圣圣位天德不可致知谓神故神也者圣而不可知
徵引易上传之七章成性存存本义成性本成之性也
补注无我私意尽去也成性天理浑然也圣位天德与天合德也
发明罗翰曰大是个生圣人圣是个熟大人
补训无我而後成性成性即位天德成性即化也愚按此节大意明大圣神之义而以论孟易辞发之也玩末句意重在神○大成性犹程子所谓习与性成自然而然若出天性也集解谓复性之本体未是
见几则义明动而不括则用利屈伸顺理则身安而德滋穷神知化与天为一岂有我所能勉哉乃德盛而自致耳
徵引易下传之五章君子见几而作又云动而不括本义括结碍也又云屈伸相感而利生焉又云利用安身以崇德也又云穷神知化德之盛也
补训此推论圣神之事借易为说非专释易杂引易辞错综为说亦与易本旨不同
集释见几则义明以下进德之事也穷神知化与天为一成德之事也
愚按见几也动而不括也屈伸顺理也皆取变通不滞之义与神化意合皆所谓德也积而至於德之盛则穷神知化与天为一矣
精义入神事豫吾内求利吾外也利用安身素利吾外致养吾内也穷神知化乃养盛自致非思勉之能强故崇德而外君子未或致知也
徵引易辞见气有阴阳节
朱子曰精熟义理而造於神事素定於内而乃所以求利乎外也通达其用而身得其安素利乎外而乃所以致养其内也盖内外相应之理○入神是入至於微妙处此却似向内做工夫非是作用於外然乃所以致用於外也故尝谓门人曰吾学既得於心则修其辞命辞无差然後断事断事无失吾乃沛然精义入神者豫而已横渠可谓精义入神
补注此与上章同意
补训上数句乃崇德之事神化乃崇德而外此与易本旨不甚相远豫与素同意未或致知只是未之或知意
神不可致思存焉可也化不可助长顺焉可也存虚明久至德顺变化达时中仁之至义之尽也知微知彰不舍而继其善然後可以成之性矣
徵引易下传之五章君子知微知彰上传之五章继之者善也成之者性也
补注此又明神化之义○童氏发微曰阴阳不测故不可致思推行有渐故不可助长愚谓存虚明久至德所以存神仁之至也顺变化达时中所以顺化义之尽也微谓神之妙章谓化之着
补训所谓神者不可强致其思存其理於心可也所谓化者不可助之使长顺以俟之可也能存虚明之心以久於至德顺变化之宜以达於时中斯为仁之至义之尽也既知其微又知其彰如是不已而能继其善然後可云成之者性矣○存仁微属神一边顺义彰属化一边继善成性总承易知微知彰以知几言继善成性以阴阳之始生人物言张子借用其语与易本旨不同
愚按神不可致思四句为一层皆所谓善也存虚明六句又为一层所谓成性也存虚明即存神前节云虚明照鉴神之明也顺变化即顺化前节云变则化由粗入精也补注於存虚明二句外另补神化非是存神而久於至德即仁之至仁为体故属之神顺化而达乎时中即义之尽义为用故属之化知微彰而存神顺化在大人以下可能继其善而至於仁至义尽则非圣神不能也成之性一作成人性当以之字为正盖用易成语而意不同耳
圣不可知者乃天德良能立心求之则不可得而知之发明良者自然之谓天德良能谓造位天德者自然之能非由致思助长也
愚按此节大意释孟子以明圣人之神也○此不可知与前不可致知皆以人言旧说以圣人不思勉为立心求之之解故华注疑而知之三字为衍文终觉未安大心篇所用自别是一说也
圣不可知谓神庄生缪妄又谓有神人焉
徵引庄子逍遥游篇藐姑射之山有神人焉
补训承上而言圣神之非二
集释孟子所言神化至诚之圣庄子所言虚无怪诞之神
惟神为能变化以其一天下之动也人能知变化之道其必知神之为也
徵引易上传之九章知变化之道者其知神之所为乎下传之一章天下之动贞夫一者也
补训引易见神之能化也○凡天下之动皆神之所为是有以一之也
高注神妙万物故曰一天下之动变化皆神也故知变化之道则必知神
张注学至於可与权则知变化之道矣
见易则神其几矣
补注此承上章之意而言
集解易即化也神化合一故见易则神其几
补训几训近主知说
知几其神由经正以贯之则宁用终日断可识矣几者象见而未形也形则涉乎明不待神而後知也吉之先见云者顺性命则所先皆吉也
徵引易豫二爻介於石不终日贞吉系辞下传之五章子曰知几其神乎几者动之微吉之先见者也君子见几而作不俟终日介如石焉宁用终日断可识矣本义汉书吉之之间有凶字说卦之二章圣人之作易也将以顺性命之理
补训易云知几其神乎所以然者由其於经常之理守之而得其正以之贯万事皆能见几而趋避之宁用终日断乎其可识矣几者虽有其象而未见其形必神乃知之若形则涉於迹而明显不待神而知之也易所云吉之先见者盖能顺性命之理而动则所先见者有吉而无凶也顺性命则经无不正而知几其神可知已○此依易本文不补凶字经正即顺性命之理首尾见意
华注神者不测之妙经者一定之理不测即在一定之中恐人不知神之本乎经浅者入於推测高者堕於虚无故言所谓
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:38:07-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>