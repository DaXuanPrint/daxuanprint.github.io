<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="○。卷上,○。卷中,○。卷下,提要,岩下放言卷上,岩下放言卷中,岩下放言卷下,岩下放言全文在线阅读,岩下放言全文在线下载,大玄古籍书库">
<meta name="description" content="三卷。北宋末南宋初叶梦得撰。叶梦得自崇庆节度使致仕，退居乌程弁山，每日读书著述，潜心钻研儒家经典以外，亦究心佛老等诸家之言，每有心得，记录成篇，因成此书。陈振孙《书录解题》谓此书一卷，清修《四库全书》时，采进本为三卷。后传本卷次不一。明商维浚《稗海》丛书收有《蒙斋笔谈》二卷，题曰湘山郑景望撰，其文全与《岩下放言》相同，只是删去数十条。清人厉鹗作《宋诗纪事》，称郑景望为北宋元本、元祐间人，比叶梦得生平为早。所录郑景望颍川一诗，亦取自。《蒙斋笔谈》一书。又《岩下放言》旧无刻本，因之有人怀疑叶梦得剽取郑景望之书">
<title>岩下放言_叶梦得_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">岩下放言</span> <br/>
          作者： <span class="inputVal" id="bkauthor">叶梦得</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,笔记,完结</span> <br/>
          字数： <span class="inputVal" id="bknum">[book_length]33086</span> <br/>
          说明： <span class="inputVal" id="bkdec">三卷。北宋末南宋初叶梦得撰。叶梦得自崇庆节度使致仕，退居乌程弁山，每日读书著述，潜心钻研儒家经典以外，亦究心佛老等诸家之言，每有心得，记录成篇，因成此书。陈振孙《书录解题》谓此书一卷，清修《四库全书》时，采进本为三卷。后传本卷次不一。明商维浚《稗海》丛书收有《蒙斋笔谈》二卷，题曰湘山郑景望撰，其文全与《岩下放言》相同，只是删去数十条。清人厉鹗作《宋诗纪事》，称郑景望为北宋元本、元祐间人，比叶梦得生平为早。所录郑景望颍川一诗，亦取自 《蒙斋笔谈》一书。又《岩下放言》旧无刻本，因之有人怀疑叶梦得剽取郑景望之书而作。然考书中称先祖魏公;又称余绍圣间春试不第;又称大观初，余适在翰林;又称在颍州时，初自翰林免官;又称余守许昌时，洛中方营西内;又称遭钱塘兵乱;又称余镇福唐;又称出入兵间十余年，所将数十万;又称余顷罢镇建康等。所述仕履皆与叶梦得本传相合。书中又称曾撰《老子解》、《论语释言》二书。今考陈振孙《书录解题》论语类，确有叶梦得《论语释言》十卷，道家类中有叶梦得《老子解》二卷，并所载《老子解》中生之徒十有三，死之徒十有三，本韩非子之说，以为四支九窍云云。亦与《岩下放言》所述相符。据此可知，是书非为剽窃 《蒙斋笔谈》而作，当为后人剽剽窃此书伪作《蒙斋笔谈》。商维浚误信伪书，未加详考即收入 《稗海》，给后人带来了混乱。书中记述经史百家之说，遗文掌故，风俗文化等，颇为繁杂。书中多提倡佛道之说，沈作喆、王宗傅、杨简等人以佛理说《易》，实萌芽于此，体现三教合流之趋势。梦得学问博洽，多知故事，其所记录，颇有可采，足资治史者参证。今传本不一，《四库全书》、《石林遗书》、《观古堂所刊书》、《郋园先生全书》作三卷，宛委山堂《说郛》、《五朝小说》、《五朝小说大观》等丛书作一卷，商务印书馆《说郛》本不分卷。</span> <br/>
          封面： <span class="inputVal" id="bkimg">Z_4840.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]岩下放言
[book_author]叶梦得
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,笔记,完结
[book_length]33086
[book_dec]三卷。北宋末南宋初叶梦得撰。叶梦得自崇庆节度使致仕，退居乌程弁山，每日读书著述，潜心钻研儒家经典以外，亦究心佛老等诸家之言，每有心得，记录成篇，因成此书。陈振孙《书录解题》谓此书一卷，清修《四库全书》时，采进本为三卷。后传本卷次不一。明商维浚《稗海》丛书收有《蒙斋笔谈》二卷，题曰湘山郑景望撰，其文全与《岩下放言》相同，只是删去数十条。清人厉鹗作《宋诗纪事》，称郑景望为北宋元本、元祐间人，比叶梦得生平为早。所录郑景望颍川一诗，亦取自 《蒙斋笔谈》一书。又《岩下放言》旧无刻本，因之有人怀疑叶梦得剽取郑景望之书而作。然考书中称先祖魏公;又称余绍圣间春试不第;又称大观初，余适在翰林;又称在颍州时，初自翰林免官;又称余守许昌时，洛中方营西内;又称遭钱塘兵乱;又称余镇福唐;又称出入兵间十余年，所将数十万;又称余顷罢镇建康等。所述仕履皆与叶梦得本传相合。书中又称曾撰《老子解》、《论语释言》二书。今考陈振孙《书录解题》论语类，确有叶梦得《论语释言》十卷，道家类中有叶梦得《老子解》二卷，并所载《老子解》中生之徒十有三，死之徒十有三，本韩非子之说，以为四支九窍云云。亦与《岩下放言》所述相符。据此可知，是书非为剽窃 《蒙斋笔谈》而作，当为后人剽剽窃此书伪作《蒙斋笔谈》。商维浚误信伪书，未加详考即收入 《稗海》，给后人带来了混乱。书中记述经史百家之说，遗文掌故，风俗文化等，颇为繁杂。书中多提倡佛道之说，沈作喆、王宗傅、杨简等人以佛理说《易》，实萌芽于此，体现三教合流之趋势。梦得学问博洽，多知故事，其所记录，颇有可采，足资治史者参证。今传本不一，《四库全书》、《石林遗书》、《观古堂所刊书》、《郋园先生全书》作三卷，宛委山堂《说郛》、《五朝小说》、《五朝小说大观》等丛书作一卷，商务印书馆《说郛》本不分卷。
[book_img]Z_4840.jpg


[book_chapter]标点本

[book_title]○ 卷上
“易”，自孔子大传后，未有敢言者，虽孟子亦不言也。不知“易”之大趣，皆在老庄《列御寇》。三家殆无一言不相合，但世见无所显言，遂槩以为虚诞不可结之辞语矣。“六经”未尝言妙，惟易一见。而老氏首明之此何道哉！庄周《逍遥游》第一说“鲲鹏”处，一部“易”正在其中。然未尝有“易”证者，乃所以为深知“易”也。至《列御寇》殆知于太始之上，设大“易”，于论一之变，是因“易”意，然不若二氏之冥悟也。《列子》之书失于太肆，自杨朱力命之后，几不可读，亦何必至是释氏以“作止任灭”为四病。列子盖近于下之等，非不能知，盖不恤也。言“易”不言“易”之辩，于此可见。
古语多不同，或各从其方言。亦有造字之初，未备假借用之；后有正字，始别出。如“若”字训“顺”，未有“顺”字，但言“若”；后有“顺”字，故言“顺”，不言“若”。初无二义，而后人必妄分别。《尔雅》训释，最为近古。世言周公作妄矣，其言多是类《诗》中语而耶。《毛氏》说为正余意，但汉人所作尔。
扬雄能识字，亲作《训纂》《方言》，《训纂》不复见，而《方言》尚存，亦不为无意矣。然《太玄》书用奇字，多前此所无，其有据，聊抑雄自为之也。有据，当有所见；自为之，则正字之外，别为一字。乃与其以《太玄准易》，同一法门。雄言：司马子长好奇，不知己乃好奇之甚者，而弗知也。
“尧舜禹汤”四字，初皆不可训释。若谓古语，后世不能通。则庖牺为渔佃之始，神农为耕稼之始；少昊以木德，黄帝以土德，之数其义，皆坦然易明。“尧舜禹汤”，非氏即谥，岂容无说？今人但牵合强析之，非有传也。以此推之，古字何可自释？自文武成康之后，即渐显然。然两汉已前，人所命名，亦多不可攷。又如“鲁隐公，名息姑”，“宣公名倭”之类，竟不知为何语。古礼，子生三月而名，最为重事；既冠，而以字名，必旁取其义，岂容率尔？若季路，字子由；宰予，字子我；冉耕，字伯牛，与后世何异？言偃，字子游，亦古者谓：偃，为游，偃，同音通用。而冉雍，字仲弓；端木赐，字子贡，则又难尽推。是以学者不可不慎也。
古书多奇险，或谓当时文体云尔。然《列子》字古而辞平，《老子》字辞俱平，偶俪音谐，略同秦汉。工于文者，而视古则稍异，乃知奇险未必皆其体，亦各自其为之者。至孟子庄周，雄辩闳衍，如决江河，如蒸云雾，殆不可以文论，盖自其为道出之。《商书》“伊训”“说命”等作非不平，而“盘庚”特异；周诗“雅”“颂”非不平，而“鸱鸮”“云汉”二篇，殆不容读，岂非系其人乎？使西汉之文，不传后世，乃见《太玄》谓西汉皆然，亦未尝不可矣。文章自东汉后顿衰，至齐、梁而扫地，岂惟其文之衰？观一时人物，立身谋国，未有一特然出群者也，何以独能施之于文？至唐终，始三百年，仅能成一韩退之（即韩愈）；使退之如王、杨、卢、骆之徒，亦不能为矣。
《楚辞》言“些”（原注：音读息个切），沈存中（即沈括）谓梵语“萨缚诃”三合之音，此非是。不知梵语，何缘得通荆楚之间？此正方言各系其山川风气所然，安可以义攷哉。大抵古文，多有古卒语之辞，如：“螽斯羽，诜诜兮”“宜尔子孙，绳绳兮”，以“兮”为终，老子文亦多然。“母也天只，不谅人只”，以“只”为终。“狂童之狂也且”“椒聊且”“远条且”，以“且”为终。“棠棣之华，鄂不远而”“俟我于著乎而”“充耳以素乎而”，以“而”为终。“既曰归止，曷又怀止”，以“止”为终。无不皆然风俗所习。齐不可移之宋，郑不可移之许，后世文体既变，不复论其终。楚词者类，仍用“些”语已误，更欲穷其义，失之远矣。
苏子瞻好譃，一日与客集，有论林和靖（即林逋）诗，偶俪精切，如用古人，不独取以相对，虽有姓名之字亦欲相对，如“伶伦近日无侯白，奴仆当年有卫青”之类。子瞻曰：“吾近得一对，但未有用处。”或问之，曰：“韩玉汝，正可对李金吾。”闻者皆大笑。唐人记：有问东方虬，何以名虬者？曰：“且要数百年后，对西门豹。”正类耳。今日有客来，云显官张九成，轻薄子或以对“柳三变”，亦的对也。
先事而戒谓之“豫”，后事而戒谓之“犹”。犹豫，本二兽名。古语因物取义，往往便以其物名之。后世沿袭，但知其义，不知其物，遂妄为穿凿，未有不悮者。《说文》：豫，本大象之名。物大，即处于小而见者早，故有豫义。而豫之义，不在豫文也。《尔雅》有似鹿而善登木避人，已去，犹疑而再登，则有豫义。《左氏》谓有为可，以已之辞是矣，而犹之义，不在犹文也。余以是知老氏所谓“豫兮若冬渉川”，冬而渉川，又所“易”见而可前戒者也。“犹兮若畏四邻”，四邻我已亲狎，可以无畏，而犹畏则后事而戒者也。惟其知戒，则不轻动。故二文又为疑事。
人遇物应事，不可无素养。素养者，熟则猝然自外至者，不能为之变。《晋书》记苏峻渡江，司马流之守江州。忽闻其至，当时不知口处，人事真有尔者，流何足语。此彼但真畏怯耳。然廋亮本以召峻自任，乃以流当冲，其不亡何待？刘先生是何等气宇人，与鲁肃议借荆州，忽闻震雷，遂失匕于地。论者谓出其不意，余谓不然，先主故耐惊怕，意当议时必有斯孙权者，有歉于中者。人无素养，尚不足以当变，况所怀者先有以夺之乎。
老氏论气，欲専气致柔，如婴儿；孟子论气，以至大至刚，以直养而无害，则塞乎天地之间。二者，正相反。老氏、孟子俱可与，皆至于圣人之室也。从老氏，则废孟子；从孟子，则废老氏。以吾观之，二说正不相妨。人气散之，则与物敌，而刚専之，则反于已而柔。刚不可胜，胜刚者必以柔。则専气者，乃所以为直也，直气而无害于外。则所谓持其志，无暴其气者，当能如曾子之守约。约之积，而发于微，则直养者，乃所以为柔也。故知道之至刚者，本自无二，惟其运动如何，初不矜其同，如杨雄以气适善恶之马。盖胸中愦愦，本自不了，欲言善则有恶，欲言恶则有善，故不得已而两存之，以罔后人。幸或其中不知以善恶论气。此为何理？是陋三家村中老书生殆雄之谓耶！
沈存中（即沈括）论曰：食正阳之月，分“正”与“阳”为两月，盖取《尔雅》，十月为阳，以正为四月纯阳，以阳为十月纯阴。不知独分此两月为何义。以为天灾耶？则他月不为灾乎？以为当行礼耶？则他月不行礼乎？考于《春秋》，日食三十六，皆用周正。四月者，六月也；十月者，十二月也。书六月者二，皆记鼔用牲于社。十二月者，皆无闻焉，则岂以十月同四月哉？正阳之言，鲁季孙之辞，古无是说也。其意，盖以为惟此当行礼，他月则否。余为《春秋传》周正夏书言：“乃季秋月朔，辰弗集于房，瞽奏鼓，嗇夫驰，庶人走。”岂以四月乎？凡书日食，皆记天灾，而两六月独记“鼓用牲于社”者，正以鲁人用礼之非，且天灾有币无牲，不当用牲尔。当时，固自有变之者。正者，正也；若以四月纯阳为正月，则岁而有两正可乎？正阳不特不可分，虽四月亦不作名。君子所重，惟畏天威、谨邦礼而已。《诗》：“十月之交，朔日辛夘，日有食之，亦孔之丑。”但讥纯阴盛而阳干，以为国丑。若以对四月，则纯阳日虽食而阳尚强，不足以为丑，必无是也。
《孟子》论“布缕、粟帛、力役”之征，即《周官·载师》所谓“宅不毛者，有里布；田不耕者，出糓粟；无职事者，出夫家之征”者也。此周公之法，而使民至此者乎？周公之为此，盖为井田设也。夫既以八家为田矣，未有无田而坐食者。弃而不为，于是乎苦之。此非资其征以为利，廹之便反本也。当孟子时，井田废矣，阡陌皆入于兼并；民之无田者，盖不可胜数，此岂其罪？而周公之法独存，盖当时诸侯假是以残民，岂知周公之义也哉。事不因时而徒泥于古固不可，况其假以为恶。世不可与之辨，则宁废周公之法可也。
名生于实，凡物皆然。以斛为石，不知起于何时。自汉已来，始见之。石本五权之名，汉志重百二十斤为石，非量名也。以之取民赋，如二千石之类，以谷百二十斤为斛，犹之可也。若酒言石，酒之多寡本不系谷数，从之取其醇醨。以今准之，酒之醇者，斛止取七斗或六，漓者多至于十五六斗。若以谷百二十斤为斛，酒从其权名，则权当为酒十五六斗；从其量名，则斛当谷百八十九斤，进退两无所合。是酒言石者，未尝有定数也。只于麹言石斛，麺未必正为麦百二十斤，而麦之实又有大小虚实，然沿至今，莫知为非。乃弓弩较方言斗言石，此乃古法。打硾以斤为别，而世反疑之，乃知名实何常之有。以妍为丑，以丑为妍，以美为恶，以恶为美，惟其所称，此亦学道者之一警也。
华人发古塜得砖，皆有刻字，曰：“晋升平四年三月四日，大学博士陈留郡雍丘县都周阐，字道舒；妻活，晋浔阳太守谯国龙堈县栢逸字茂长小女，父晋安城太守鹰扬男讳蟠字永时。”皆鎸同文。此周阐之妻，百逸之女墓也；“父晋安太守鹰扬男讳蟠”者，盖阐之父，故独称讳。但其妻名活，何义？字画极分明无讹。其中无他物，惟其铜銚一，三足，螭柄面阔四寸余，深半之，制作不甚工。野人来求售，余适得之云：尚有一石台，高二尺许，有花文，先为溪南人取去。升平四年至今绍兴十六年，正七百八十七年，自有道观之，殆朝暮耳。今吾复居于此，未知后七百八十七年来者复谁，聊亦可以一笑也。
吾少受“易”先生知为传注之学而已，中岁求老庄，而后知“易”之外有不谋而黙契者。古之达人，其所至到无所不同，然但亦见其理，诚有是而未悟其得于心者。晚复为佛氏学，读大乘诸经，始廓然洞彻，知前所闻无一非真实语，既信之不疑。则日用践履无适而不与心会，虽欲俯而复从前日之言，有不可得者。今年夏，暑雨弥月，卧载忻堂，百念无复于其中。案头适有老氏书，偶取诵之，始模执笔在旁，时记其所欲言，不觉阅九日而终篇。盖余初未尝有意于言也，其间杂以易及佛书，口到即言，不复更有所适；或讥余不应如是，必有议于后。余笑曰：此犹求于昔日之吾也，当以今吾为正。
“秋云放雨山林静，诸壑相传共一音。”此王荆公诗，旧读但爱其清丽耳。今岁既多雨，经霉霖潦，甚于往岁。昨日过午，一雨忽如倾注，移时乃已入夜，既稍凉，枕几萧然。不觉睡至鸡将鸣，窗犹未曙，闻四山泉流并集；初是隐隐若雷，徐而听之，则高下远近互相参错，而各自为声，或如钟鼓，或如琴瑟，或如战马之奔，无不可喜。始悟荆公诗良有味，不知公作此句时亦有同乎余者？所谓“共一音”者，似不从押韵，而毗耶以音声为佛事，此殆近之。
山中有竹数千竿，皆余累岁手植。初，但得数千竿，旦旦观之，既久不觉成林，无一处不森茂可喜。尝自戏善种竹无如予者。顷过吴江，以语王份秀才，份云：竹殊易种，但得肥地，尽去瓦砾、荆棘，深根频以水沃，取粪壌更壅培，无不可活，不必择时。然取美观则可，如欲为用，不若瘦瘠地硗确。非人力所营，或崖谷间自生，其质坚实而肉厚，断之如金石；以为椽，常竹十岁一易者，此必倍之。吾居前后多竹椽，既归，一一验之，无不如其言。乃知予三十年种竹，初未尝得真竹，微份予不闻君子哉若人。份为大学诸生，家故饶财，兵火虽多坏尽，所余筑室，吴江道旁作圃，兼有湖山之胜。客至即饮之酒，不问识不识，人亦以此多附之，近邑之佳也。
苏子曕初未知有禅学。为凤翔府佥判，有兵官王凯者教之，始大知爱。时欧阳文忠尚无恙，子曕为杭州倅特过汝阴，以此劝公，笑而不答。凯，王诜之父也，捨欧公而从一兵官，可为豪杰矣。自是从辨才等，诜又于杭州所入益深，子由贬筠州监酒税，时江西谈老，南临济禅盛，亦多有伟人。子由日从文关西寿圣聪游，自谓有得。余固不获亲闻二人之言，而阅其书多矣。质之近世为禅宗者，往往但许其高明善辨，辩而不许其质至道，此当自知非他人所能察。然子瞻论理超胜，出入大乘诸经，无所留碍，诚为闳妙。子由晚作老子解，乃其心法自许甚高，与他解经不类。天下至理，不为凝滞所隔，则为聪明所乱，二人后必有能辨之者。
王荆公（即王安石）再罢相，居钟山，无复他学；作《字说》外，即取《藏经》读之。虽则溷间，亦不废。自言《字说》深处，亦多出于佛书。作《金刚经解》，裕陵尝宣取，今行于世。其余，如《楞严》《华严》《维摩》《圆觉》，皆间有说，意以为尽其所言矣。至谓禅学为无有其徒自作法门，以动世之未有知音者尔。晚请秀圆通往蒋山，首出所作诸经解示秀，秀不之许，公不乐，秀亦弃去。后捨宅为寺，以文关西主之。未几，文亦封其所奏紫衣师号制书，不告而归，盖亦有不契。然者荆公且势位方高，二人不少假，亦可为勍敌，近岁盖未之见。或云非荆公所得，盖二人之主张其教门，以为使世知。荆以为然，则其徒无复可言，此亦不然。富郑文未尝识圆照，闻法显之言而心语。既告以照，照即印大善知识果。但以主张教门为心，则安能使其传数百年而终不可冺乎？
怀禅师法嗣雪窦，治平、熙宁间，再振云门一派，弥望东南，至今不绝。初得法时，不告亟去，雪窦自不知有此人。貎极眇极陋，尝饲驴，为其啮鼻。始治无为军铁佛，即为雪窦烧香，寺甚敝，未甚知名。一日陞堂，云：“雁过长空，影沉寒水。雁无遗踪之意，水无留影之心。今时人学道至此，方有少分。”传至于窦，惊曰：“吾乃有此人乎？”亟先有书通怀，方报之。夫语道而使授者不知，得者不有，比于庄周书寓意或有其人，秦汉后盖未闻也。怀高弟，不胜可数，其最著四人：惠林本、法云秀、天钵冲、长芦夫，所在皆为大宗师。得者既多，中间玉石不无相乱。近岁临际洞山，道复行江外，怀之传遂少衰然，亦安知后不复有来者？乃知天下万事，久皆不能无敝，虽斯道亦然。既不可不广，亦不可不慎要之。与其失之多，不若失之少也。雁影之言意是其得于怀者，今天下言禅，皆以为口实。
“西塞山前白鹭飞，桃花流水鱖鱼肥。青箬笠，绿蓑衣，斜风细雨不须归。”此玄真子张志和《渔父词》也。颜鲁公（即颜真卿）为湖州刺史时，志和客于鲁公，多在平望震泽间。今东震泽村有泊宅，村野人犹指为志和尝所居。后人因取其“愿为浮家泛宅，往来苕、霅间”语，以为名此“两间”。湖水平阔，望之渺然，澄澈空旷，四旁无甚山；遇景物明霁，见风帆往来如飞鸟，天水上下一色。余每遇之，辄为徘徊不忍去。常意西塞在其近处，求之久不得。后观张芸叟《南行录》，始知在池州磁湖县界，孙策破黄射处也。苏子瞻极爱此词，患声不可歌，乃稍损益，寄《浣溪纱》曰：“西塞山前白鹭飞，散花州外片帆微，桃花流水鱖鱼肥。自蔽一身青箬笠，相随到处绿蓑衣，斜风细雨不须归。”黄鲁直闻而继作。江湖间，谓山连亘入水为矶，太平州有矶曰“新妇”，池州有浦曰“女儿”。鲁直好奇，偶以名对而未有所付。适作此词，乃云：“新妇矶头眉黛愁，女儿浦口眼波秋。惊鱼错认月沉钩。青箬笠前无限事，绿蓑衣底一时休，斜风细雨转船头。”子瞻闻而戏曰：“才出新妇矶，便入女儿浦，志和得无一浪子渔父耶！”人皆传以为笑。前辈风流略尽，念之慨然。小楼谷隐，要不可无方外之士时相周旋。余非鲁公，固不能致志和，然亦安得一似之者而与游也。

[book_title]○ 卷中
严阳尊者，尝问赵州：“不将一物来时，如何？”州云：“放下着。”曰：“既不将一物来，放下个什么？”州云：“放不下时，却取将去。”余尝读《庄子》，见南荣趎见老子，嬴粮七日七夜之所。老子曰：“自楚之所来乎？”曰：“唯。”老子曰：“子何与人偕来之众也？”南荣趎跃然顾后。老子曰：“子不知吾所谓乎？”南荣趎俯而惭，仰而叹，曰：“今者吾忘吾答，因失吾问。”吾谓此言，与赵州正冥合。夫谓不将一物来，已将一物来矣。南荣趎不知有何事至，赢粮七日七夜，无乃大气急生，宜老子之厌其人多也。庄周寓言无实，然亦善为戏笑之人也，命之曰：“南荣趎”，夫南矣，又荣焉，走而趋者，失与之俱而方自楚来，其挟何至三人乎？老氏所告曼衍，不可捕诘。然彼所谓“忘吾答，而失吾问”者，疑亦有僴然而得于中者也。
庄周言万物“出于机，入于机，自得水为继”，而不一二数，无不皆然。此言兼载《列子》《庄周》书，有阙文，人谓之多不能解。“得水为继，上自能蛙为鹑”一句，其义始可通，不若列子之全也。余居山间，黙观物变固多矣。取其灼然者，如蚯蚓为百合，麦之坏为蛾，则毎见之，物理固不可尽解。业识流转，要须有知，然后有所向。若蚯蚓为百合，乃自有知为无知；麦之为蛾，乃自无知为有知。蚯蚓在土中欲化时，先蟠结如毬，已有百合之状。麦蛾一夕而变，纷然如飞尘。以佛氏论之，当时自其一意念真精之极，因缘而有。即其近者，鸡之伏卵，固自此出。今鸡伏鸭，乃如庄周所谓“越鸡伏鹄”者，此何道哉。麦之为蛾，盖自蛾种而起，因以化麦，非麦之能化蛾也。由是而言之，一念所生，无论善恶，要自有必至者。后稷因履人迹而生，启自石出，此真实论。《金光眀经》记流水长者，尽化池鱼，皆得生天，更复何疑？但恐人信不及尔。
常上人言：吾闻如来会中，阿那律多无目而见，难陀龙无耳而听，殑伽神女非鼻闻香，骄梵钵提无舌知味，舜若多神无身觉触。此自根尘中来，惟复在根尘外。若言根尘中来，彼自无有，谁为受者？若言在外，我既无内，云谁在外？常子大笑，若能解此，则老氏言：视之不见，名曰“夷”，听之不闻，名曰“希”，抟之不得，名曰“微”，犹是第二义。人生十二时要须常体会此一段事，无令冷地有人看见。
晁文元公（即晁迥），年四十始娶，前此未尝知有女色。早从刘海蟾学道，自言得长生之术，故末年康强精明，视听不少衰。六十后，即兼穷佛理，然多从经论讲师，以分别名相为主，意将以“儒、释、道”通为一。其自著书，号《法藏碎金》，累数万言，反复不出此义。书成，继作《道院集》三卷。过八十，又为《耄知余书》，余不及见。而道院集，亦但伸前意，而归要尔。妙湛师尝为吾云：江民表尝惜此公不一见正明眼，毎有遗恨。然论忠实和厚，无一毫世间情伪处，则第一等人也。其子数，世世愈盛，天固有以报之。《法藏碎金》自记其所得处云耳，中尝闻天乐和雅之音。有不可胜言者，自见其形，每在前，既久而加小类数寸，不违眉睫之间。此恐是刘海蟾所得，佛氏则无是事，诸人之所疑也。乃知脱粘除网，大是难亊，如此公果有未至，则他人可不勉耶。
韩魏公（即韩琦）不甚言佛理，盖平生所厚善而信者。欧阳永叔，势不得不然，毎为人言：“自少至老，终始所践履，惟在一部《论语》，中未尝须臾散离。”文若云：“公晚镇北门，已六十余矣。玉汝为都转运使，公时多病，不甚视事，数谒告家居。玉汝每尝遣文问候，至则直造卧内，几案间不见他物，惟一唾壶与论语尔，乃信传者不谬。”人果欲修身于《论语》，未论尽得，但能行其数十言，随人品高下大小，无有不为善人君子者，况略见其所不可得闻者乎？吾尝为《论语》释言，未尝沿袭，徒为世俗传注，直欲有不愧所闻者。谓“造次必于是，颠沛必于是”，“立则见其参于前，在舆则见倚于衡”，何须更要讲解？举足动歩，无所不当用意，常须痛自鞭策尔。
正素处士张举，字子厚，毗陵人。治平初试春官，司马温公（即司马光）主文，“赋公生明”以第四人登第，既得官归，即不仕终身。元祐初，尝起为颕州教授，力辞不就。余家与之有旧故，余未冠得拜之；稍长，益相亲，亦不以不肖视余。清通远略，不为崖异，与前此号隐居，晔然自夸于俗者不类。士大夫既以相与推敲，日款其门，随高下接之，无不满其意。贺铸有口才，最好雌黄人物于后，亦无间言。毎折节亊之，常称之曰“通隐先生。”余尝扣其弃官之说，子厚笑曰：“吾岂不欲仕者，初但以二亲年俱高，止吾一子，不忍去左右。既亲殁，吾将老矣，欲仕复何为？因循至是尔。”其言大抵若此。家藏书数万卷，善琴碁，曰“惟玩此三物。”不甚饮酒。余得以周旋渉世以来，粗免大过，闻子厚为多。大观初，厚已死，州里上其行。余适在翰林。蔡鲁公亦素知其为人，遂得赐号，官其一子。今其子亦死，诸孙未有闻者。西北士不甚知其人，今能言之者绝少。魏野以有闲而名益彰，惜乎子厚之无闲也！
富郑公少好道，自言吐纳长生之术，信之甚笃，亦时为炼烧丹灶亊，而不以示人。余镇福唐，尝得其手书《还元火候诀》一篇于蔡君谟家。盖至和间持其母服时，书以遗君谟者，方知其持养大概。熙宁间初罢相，守亳州，公已无意于世矣。圆照大本者住苏州瑞光，方以其道震东南，隷州僧正颙世号颙华严者从之，得法以归。郑公闻而致之于亳，馆于书室，亲执弟子礼。一日旦起，公方听事公堂，颙视室中有书柜数十，其一柜鐍甚严，问之左右，曰：“公常手自启闭，人不得与。”意必道家方术之言，亟使取火焚之，执亊者争不得。公适至，问状，颙即告之曰：“吾先为公去一大病矣。”公初亦色微变，若不乐者。已而意定，徐曰：“无乃太虐戏乎？”即不问，自是豁然遂有得。颙曰：“此非我能为，公当归之照师。”乃以书偈通圆照，故世言公得法大本。然公晚于道，亦不尽废。薨之夕，有星陨于寝洛，人皆共见，此岂偶然哉？妙湛师为余言，亲得于其师小夲，小夲得其师大夲者云耳。
余中岁少睡，盖老人之常态，无足怪者。毎夜寐过分，辄不能再睡；展转一榻间，胸中既无纤物，颇觉心志和悦，神宇凝静，有不能名者。时闻鼠啮唧唧有声，亦是一乐事。当门老仆鼻息如雷，间亦有囈语，或悲或喜或怒或歌，听之毎启齿，意其亦必自以为得，而余不得与也。昔在颕川时，初自翰林免官，先君为倅归养；居后圃三间小室，旁无与邻，左右惟一黥仆，意况已如此。尝有诗云：“城头晚漏鸣丁丁，窗间月落却未明。衡阳归雁过欲尽，汝阳荒鸡初一鸣。悠悠断梦子不记，萆草微吟还独成。人生得意须几许，一睡稍足无余情。”逮今四十年了，无异者。余毎自料，非世间享福人，平生大得志处，不过如是耳。但能保此一生，如佛与波斯匿王论见恒河性，有味其言也。
世传神仙吕洞宾，名岩，洞宾其字也，唐吕渭之后，五代从钟离权得道；权，汉人仙者。自宋以来与权更出没人间，权不甚多，而洞宾踪迹数见，好道者毎以为口实。余记童子时，见大父魏公自湖外罢官还道岳州，客有言洞宾事者：近岁尝过城南一居寺，题诗二首壁间而去。一云：“朝游岳鄂暮苍梧，袖有青蛇但气粗。三入岳阳人不识，朗吟飞过洞庭湖。”其二云：“独自行时独自坐，每恨时人不识我。惟有城南老树精，分明知道神仙过。”说者云寺有大古松，吕始至无能知者。有老人自松颠徐下致恭，故诗云。然先大父使予诵之，后得季观所记洞滨事碑，与少所闻正同。青蛇，世多言吕初由剑侠入，非是。此正道家以气炼剑者，自有成法。神仙事渺茫不可知，疑信者，盖相半。然是身本何物，故自有主之者？区区百骸，亦何足言。弃之为佛，存之则为仙，在去留间尔。洞滨，虽非予所见，然世要必有此人也哉。
惠远法师白莲社，在庐山东林会者：佛驮耶舍、佛陀跋陀罗、竺道生、慧持、慧远、慧永、昙恒、昙顺、僧睿、道昺（又作道昞）、道敬、昙诜，皆浮屠；刘遗民（即刘程之）、雷次宗、周续之、宗炳、张野、张诠，皆士，合十八人。初晋太元中为佛者，道安居太山，远从之学。安以为高第，遗行其教东南至庐山，乐之，因留不去。寺旧不甚广，元丰间，老南之徒常总主寺事，人物雄迈，为徒之杰，始斥大鼎新之，雄丽庄严，遂为江湖间第一。而白莲社者，其遗迹尚在，余少屡欲往游，讫无因。今老矣，势必不能至，得李伯时所为图而爱之，常掲之壁间，意或得僧俗间胜士十许辈，不必如远之。数追其故事于山间。山有二泉，东泉为尤胜。瀦其下流，倚山傍流，为涧为池，亦多种莲。然三十余年，讫无甚如余意者。每徘徊涧壑，想见远时，辄慨然如见其人。远社为浮屠者，吾不能知，而刘遗民、周续之、雷次宗，皆见宋书《隐逸传》。风调清远，方知晋宋间风俗之衰，方外超出绝俗之士，尚不乏如此，岂今而无之乎第无？余以致之尔。顷蒙恩赐寺积善教忠，守其丘墓。自闽还，规模作屋八十楹，去余居无一里，四山环集，两涧绕其傍，今渐成其三之一。尚意有道生辈，肯从之终，以成予志也。
余少好藏三代秦汉间遗噐，遭钱塘兵乱，尽亡之。后有遗余铜鸠柱头，色如碧玉，因以天台藤杖为干植之，毎置左右。今年所亲章微州，在平江有鬻铜酒器，其首为牛，制作简质，其间涂金，隐隐犹可见意古之兕觥。会于生朝章亟取为余寿，余欣然戏之曰：“正患吾鸠杖无侣，造物岂以是假之耶！”二物常以自随。往岁自行山间，使童子操杖以从，殆以为观尔，未必直须此物也。迩来足力渐觉微，毎陟降殆不可无。时坐石间，儿子甥姪辈环侧，辄倚杖，使以觥酌酒而进，即为引满，常亦自笑其癖。顷有嘲好古者，谬云：“以市古物不计值破家，无以食，遂为丐，犹持所有。”颜子陋巷瓢号于人曰：“孰有太公九府钱乞一文？”吾得毋似之耶？
陶渊明所记《桃花源》，今鼎州桃花观即是其处。余虽不及至，数以问湖湘间人，颇得言其胜事。云：自晋宋来，由此上升者六人；山十里间无杂禽，惟二禽往来观中，未尝有鸟増损，新旧更易不可知。耆老相传，自晋迄今如此。毎有贵客来，鸟辄先号鸣庭间，人率以为占。渊明言，刘子骥闻之，欲往不果。子骥，见《晋书隐逸传》，即刘驎之，子骥其字也。传记子骥采药衡山，深入忘反；见一涧水，南有二石囷，其一闭一开。开者，水深广不可过，或说其间皆仙灵方药诸杂物。既还，失道，遇伐弓人问径，始能归。后欲更往，终不复得。大类桃源事，但不见其人尔。晋宋间，如此异亦颇多，王烈石髓亦其一也。镇江茅山，世以比桃源。余顷罢镇建康时，往游三日，按图记问其故事，山中人一一指数，皆可名。然不至大，亦无甚奇胜处。而自汉以来传之，宜不谬。华阳洞最知名，才为裂石，阔不满三四尺，其高三尺，不可入，金坛福地正在其下。道流云“近岁刘浑康尝得入百余歩。”其言甚夸，无可考，不知何缘能至。韩退之未尝过江，而诗有“烦君直入华阳洞，割取乖龙左耳来。”意当有所谓，不止为洞言也。
孔子言：“仁者静，智者动。”吾观自古功名之士，类皆好动，不但兴作事业，虽起居语黙之间，亦不能自已。王荆公平生不喜坐，非睡即行，居钟山，毎早饭已，必跨一驴至山中，或之西庵，或之定林，或中道捨驴遍过野人家，亦或未至山复还。然要必须出，未尝辍也。作《字说》时，用意良苦，尝置石莲百许枚几案上，咀嚼以运其思。遇尽未及益，即啮其指至流血不觉。世传公初生，家人见有貛入其室，有顷生公，故小字貛郎。尝以问蔡元度曰：“有之物理始不可晓，苏子瞻性亦然。初谪黄州，布衣芒履，出入阡陌，多挟弹击江水，与客为娱乐。毎数日必一泛舟江上，听其所止；乘兴或入旁郡界，经宿不返，为守者极病之。晚贬岭外，无一日不游山。晁以道尝为余言：顷为宿州教授，会公出守钱塘。夜过之入其书室，见壁间多张古名画。爱其钟隐雪雁，欲为题字，而挂适高不能及，因重二桌以上，忽失足坠地，大笑。”二人皆天下伟人，盖出于智者当尔。吾素累坠，固非二公之比。自得此山，乐其泉石，欲为藏书之所。旦携其仆夫，荷插持图，平夷涧谷，搜剔岩窦，虽风雨不避。旁观皆以为甚劳，而余实未尝倦殆其役于物耶。新居将成，颇亦自惊。夫“仁、智、性”之成德，由是以入圣，虽动其何伤？其必有以养之而后不至于敝。因榜其厅事东西两斋曰“近仁”，曰“近知”，而厅曰“乐寿”。非曰能之，盖虽老犹将学焉，又以戒为子孙者也。
李文饶《平泉草木记》云：“以吾平泉一草一木与人者，非吾子孙也。”欧阳永叔尝笑之。余谓文饶之惑，何止平泉草木而已哉？后读《五代史》，至张全义监军与军将孙延古争“醒酒石”事，全义杀之，延古可为克家之子矣。然以与监军则违其戒、守其戒，则或因之以至于杀人，一石亦何足言？使文饶而先悟此，岂直无以累后人，亦当自克其身矣。好石，良是一癖，古今文士毎见于诗咏者，未必有真好也。其好者，正自不能解。余绍圣间春官不第，道归灵壁县，世以为出奇石。余时卧病舟中，行槖萧然。闻茶肆多有求售，公私未乏贵人，亦不甚重。亟得其一长尺许，价当八百，取之以归。探其所有，仅七百钱，假之同舍而足。不觉病顿愈，夜抱之以眠。知人之好石，不特其言也。自此，行壑刳剔岩洞与藏于土中者，愈得愈奇。今岩洞殆十余处，而奇石林立左右，不可以数计，心犹爱之不已，岂非余之癖哉！赖晚年粗知道文饶之病，则无复有；客欲得者，听其自取以去，未尝较。尝戏谓儿童辈云：“此不但吾无所累，汝亦可以免矣。”夫人事何尝不类尔？每以文饶之言观之，世间安得更有一物耶？
孔子以治《诗》《书》《礼》《乐》《周易》《春秋》六经，而“一君无所钩用”。老子谓六经先王之陈迹，非其所以迹而教之。以白鶂相视眸子不运，而风化；虫雄鸣于上，鴜应于下，而风化。孔子居三月不出，得其为鸟鹊孺鱼传沬细要者化。有弟而兄啼，盖以类觉之也。自以为，不与化为人，安能化人？而老子可以，此正今之所谓禅者，但言之不同耳。世语吾儒之言，则近以语佛氏之言；则晤殆其不自了，而惑于名故。为佛氏者，亦不以其情告之，而待其自悟。使人人知孔子之得于老子，而老子肯之世岂复有禅哉？吾尝谓古之至理，有不谋而冥契者，吾儒之言易佛氏之言，禅是也。夫世故有不可言而终不可免于言，吾儒不得已则命之曰“易”；以其运转无穷而不可执，佛氏不得已而命之曰“禅”。以其不传而可以更相与也，达其不可执而受其更相与者，禅与易岂二道哉？但不知二氏初何以不相为谋，而表里如此，惟其道之一尔。此段老子先之以性命不可意，不变此性命之直不可以言传而语之者也。维之以时不可止，道不可壅也。此其为不可执，而可以更相与者也。孔子许颜渊曰：“其心三月不违仁。”庄子亦曰：“孔子不出三月而复见老子。”盖古之论者，必以三月为莭，天道一变也。言之同有至是哉？

[book_title]○ 卷下
杨朴、魏野皆咸平景德间隐士，朴居郑州，魏野居陕，皆号能诗。朴性癖，尝骑驴往来郑圃，每欲作诗，即伏草中冥搜，或得之，则跃而出，适遇之者无不惊。真宗祀汾阴过郑，召朴，欲命之官，即问：“卿来，得无以诗送行者乎？”朴揣知帝意，谬云：“无有，惟臣妻一篇。”帝使诵之，曰：“更休落魄贪杯酒，切莫猖狂爱做诗。今日捉将官里去，这回断送老头皮。”帝大笑，赐束帛遣还山。野和易通俗，人乐从之游，王魏公当国尤爱之，野亦数相问无间。天禧末，魏公屡求退，不许，适野寄以诗曰：“人间宰相惟三载，君在中书四十年。西祀东封俱已了，好来平地作神仙。”魏公亟袖以闻，遂得谢政。朴死无子，而野有子闲，能袭其父风，年八十余，亦得长生之术。司马温公，陕人，闲死为志其墓，故世知野者多，而朴无甚闻。然皆一节之士，世竞于进取者，不可时无此曹一二警励之，与指嵩少为仕途捷径者异也。
郎简侍郎，钱塘人，庆历间罢吏，与杜岐公极相厚善。简长岐公十许岁，岐公以兄事之。既老谢事，居里中作别馆径山下，善服食，得养生之术。即径山涧旁种菖蒲数畆，岁采以自饵，山中人目之菖蒲田。时岐公以老就第居，宋简数以书招岐公同处不果，往然书间与诗往来，无虚月。范文正知钱塘，亦重其为人。捷，皇祐大飨明堂，亟请召岐公为三老，以任参政，布及简，为五更不报。简犹后岐公三、四年卒，几九十，虽无甚显迹，然能善其身终始。岐公未尝轻与人往，独重简为重友，亦必有以取之矣。士大夫处世，何用事业赫在人耳目，若必求此，将有扰扰用意营之者，若是，安得自适于休静无事之地，或不免累于仕而不能去。余家先世与简有素，今日客有自径山来，言菖蒲田，问之儿子，多不知其详，乃为语之。
余守许昌时，洛中方营西内甚急。宋升以都运使主之，其徒韩溶、李实等皆用事。宫室梁柱、栏槛、窗牖皆用灰布，期既廹，竭洛阳内外猪羊牛骨不克用，韩溶建议掘漏泽人骨以代，升欣然从之。一日，李实暴疾死，而还魂，具言冥官初追证以灰骨事，有数百人讼于庭，冥官问状，实言：“此非我，盖韩溶。”忽有吏趋而出，有顷，复至，过实曰：“果然，君当还，然宋都运亦不免。”既白冥官而下，所抱文字，风动其纸，略有灭门二字。后三日，溶有三子连死尚幼，其妻哭之哀，又三日亦死，而溶亦死。升时入为殿中监，未几，传升忽溺血不止，经日下数石而毙。人始信幽冥之事，有不可诬者。时有范德儒卒才数月，其家语予：“近有人之郓州，夜过野中，见有屋百许间，如官府，掲其榜曰“西证狱”。问其故，曰：“此范龙图治西内事也。”家亦有兆相符。会有属吏往洛，余始复其言于李实，亦然。甚哉！祸福不可畏乎？余素不乐言鬼神幽怪，特书此一亊，以示儿子，以为当官无所忌惮者戒之。
文潞公洛阳居地，袁象先旧基，屋虽不甚宏大，晚年得其傍羡地数畆，为园号“东田”。日挟家童数辈，肩舆与宾客姻亲共游无虚时，既罢，遣声妓。取营籍十余人，月赋以金，毎行必命之执事，人以为适然。时公年已高，捨居家而适别馆，且未免平昔之好，则犹若有少劳者。杜岐公谢事，不造宅，假官舍“回车院”居之积十年，薨于其中。余守宋时，尝往观湫隘，与居民不远，耆老犹指癈屋三间为公之书屋。公未尝出，亦不甚饮酒；客至，粟饭一盂，杂以饼饵他品，不过两种。无客，即静坐，不闻人声有瞷之者，或赋诗、作草书，未尝不满也。一等贵人，奢俭所享，虽各适其性，然亦必自有赋之者。如潞公出入将相，穷极奉养而能安于约如此，固自不可及。若岐公则尤人之所难，然此但以俗人论耳。稍知道者，其何有于是？潞公必不以其约自矜，岐公必不以其亷自异。晋人记有比王逸少“兰亭”于“金谷”而逸少喜者，彼自道其所知，恐未尝梦见逸少也。
李习之学识过韩退之，盖其所知也各异。退之主张吾道千载一人，而余为是言故不韪矣。然余自不以为疑，曷不取其原道读之？循粹而不杂，明果而不二。世皆以比孟子，然究其所终则得儒者之说。而茍知学孔子者，皆能为是言。习之他文不多见，而其复性书三篇，于秦汉以下，诸儒略无所习，独超然知颜子之用心。唐人之为文者，亦或似然。其言矫而幸中，必有乖忤，未能如习之坦然至到。盖二人之为儒一也。今世言三代、周公、孔子之道者，莫如《礼记》。《礼记》之传驳而直得孔子之言者，惟《中庸》与《大学》。退之出于《大学》而未至，故《原道》之末，论“正心诚意”，曰：古人为是者，将以有为。今之为是也，外其天下国家而灭其常，盖以诋佛、老，意谓绝仁义、弃礼乐，皆以其“庄语”，而不穷其旨。区区以孟子、荀卿、杨雄为辨，则已下矣！故曰“未至”。习之学出《中庸》，而不胶其言，故论“至诚尽性”之道，自孟子推之至于子思，推之至于孔子，合于“易”之寂然不动，感而遂通天下之故。知颜子之不远，复为三月不违仁。卿与雄曾无是议，而退之之所未尝语也。故曰“不胶其言”。二人要不可偏废。将以正人，则不可无退之；将以自治，则不可无习之。惟其见者明，故其文章合处，以追踪退之无甚愧。唐人记习之、退之姪婿，似有不宜相下。虽退之强毅，亦不肯而以从已弟子之者，惟籍湜辈尔。近岁无能知习之者，惟老苏尝及之，然止与其文辞。子瞻兄弟不复言，甚矣，学之难也！后必有与余同者，然后知予之言不谬。
凡人之生不过出入二途，读庄周“达生”一篇，使人意萧然。直若能遗其刑者，出所以接物也，入所以养已也。周设为单豹、张毅二名，盖寓言。张毅，张而与物敌，其走高门县簿固然。单〔原注：读当如丹，朱之丹〕豹以其不避患，而虎食之，亦言有其类之。赋于内者，祸必不在外也，则有心于出入者也。均不免于有累。不若忘其形，而养其神。忘形，则能遗生；养神，则外物不能干。故物有余，而形不养者，声色臭味是也；形不离，而生亡者，枯槁沈溺之过而反以自瘠者也。是以其说，不以能弃事为贵。必使为事本无不足弃，则无与役于外而形不劳矣。不以能遗生为难，必使知生本无不足遗，则无与累于内而精不亏矣。形与精相为表里者也，形前则精后，二者合而与天为一。则区区赋于人者，亦何足言哉。夫然则不独善其生而已，虽死可也。故继言合成体易，所谓精气为物者是也；散则成始易，所谓游魄为变者是也。生则自散移之于合而成体，死则自合移之于散而成始，是谓能移此与天为一而非人也。老氏论生之徒、死之徒与动而之死地者，皆曰十有三，人多不能晓。曲为异论说，不正谓其形而言尔？故河上公以解四肢九窍之数当之，不知此说自见韩非子，非与老略先后其书。人特谓之“解老喻老”，必不谬。吾为老氏解，特取此章，先言出生入死。盖谓不能明乎出入，是故由之而生，徇之而死，其类不一。而自少而壮，自壮而老，无非动而之死地者，同以是形也。爱之固已失，委之亦非是，不求其精而求形，未有不单豹、张毅者也。孔子与子贡、子夏言诗，皆曰“起予”，而谓“可与言《诗》已矣”，至于颜子，乃曰“回，非助我者也，于吾言无所不悦。”吾然后知颜子之异于诸子也。夫“道”不可言，而言非也；言且不可，而况有所不达而至于辨乎？然此理非至到，而相与造乎忘言之域。未足以语，颜子与孔子，既知其高可仰，坚可钻。又见其变化而在前后者，虽其欲从而不可及。亦能名其所谓卓，则颜子之于孔子，盖无不得矣，特至之有深浅尔。此孟子所谓“具体而微”者矣，如是茍不言。言之未有不当于心，则安用于言乎？及他弟子言而能文者，文章而已。性与天道，虽言之而不得闻，则吾何从可以与之言？夫闭其所不得闻，而开其所能闻，则虽言固将有疑，而未遽达者。幸而或中，固孔子之所喜而乐与之言者也。“起予”与“非助我”，于是乎辨。庄子记孔子见温伯雪子而不言。子路曰：“欲见温伯雪子久矣，见之而不言何耶？”孔子曰：“夫人者，目击而道存矣，亦不可以容声矣。”此意正可与颜子之事相发。温伯雪子，寓言也；温而曰雪，固妙矣！彼见之可以不言，而吾闻之亦可以皆说。然孔子以不容声，诿而不言；颜子以闻其言，而犹说。兹颜子之异于孔子者也。故继之歩趋言辨之同，而奔轶绝尘之异，止于交一臂而失人。乃子张、子夏，则所谓“諌我也似子，道我也似父”者欤！
张芸叟（即张舜民）侍郎，长安人，忠厚质直，尚气节而不为名；前朝人物中，殆难多数。元丰中多事，西夏五路并入；时庙议经营，久既有定策，欲一举遂灭夏。五路帅鄜延种谔、环庆高遵裕、泾原刘昌祚三人，河东王中正、熙河李宪、芸叟为高遵裕机宜，诸军皆听裕节制。帅出既无功，遵裕坐贬。有得芸叟军中诗上闻者，坐谤讪，谪监彬州酒税。余先大父魏公，适为湖南宪，倾意侍之。芸叟意感激，自是以兄事大父，终始无少异。故先君与诸父，皆得从其游。芸叟好古博学，喜为诗，然皆思致绥而不廹，非若徒为矫忿者。初谪时，言五路事者，其宾客各自为主，不同，芸叟毎折中之，以故人皆不乐。曾道中闻蛙声，乃有诗曰：“一夜秋声不暂停，近如相和远如争。信知不为官私亊，应恨踈萤彻夜明。”荆公见而笑曰：“舜民此语不为过。”崇宁间，以党籍废居长安。关中人无贵贱，以为父师。余季父，官鄜州时，往过之，始当国者欲逐。元祐，人召其腹心数辈，更排击略尽。后当国者势替，复为召致者所攻。芸叟言事，茍不以理相乘自应尔。指其壁后题字曰：“亦尝见吾扇诗乎？”季父趋视之，则曰“扇子解招风，本要热时用。秋来挂壁间，却被风吹动。”其诗大抵多类此。夜与梗等语，不甚悉其为人。前辈风流日远，后生不可不少知，因为道其本末。大父在湖南，年才六十余，求宫祠归吴下，芸叟有送行诗。先君尝使予谨藏之，后为兵乱亡去。偶记其全篇附之：“把还使节请祠真，便作吴江渐退身。凭轼几州沾惠爱，归装一味是清贫。相思欲控琴高鲤，卜宅须邀季子邻。不是荐章论再起，朝廷自重老成人。”吴下有“乘鱼桥”，云琴高（为战国赵国人，见《列仙传》）乘鲤登仙处，故有控鲤之句云。
前史载李广以杀降终不封侯，广何止不侯，盖自不能免其身。于公以治狱有阴德大其门闾，而贵报于天如符契然。因果报应之说，何必待释氏而后知也？世传欧希范《五脏图》，此庆历间，杜杞待制治广南贼欧希范所作也。希范本书生，桀黠有志数，通晓文法。尝为摄官，乘元昊叛，西方有兵时，度王师必不能及，乃与党蒙翰，啸聚数千人，声摇湖南。朝廷遣杨畋讨之不得，乃以杞代。杞入境，即伪招降之说，与之通好。希范猖獗久，亦幸茍免，遂从之，与干挟其酋领数十人偕至。杞大为燕犒，醉之以酒，已而乃执于坐上。翌日，尽磔于市，且使皆剖腹，刳其肾肠。因使医与画人，一一探索，绘以为图，用是迁待制帅庆州。未几，若有所睹，一夕至圊，忽仆于圊中，家人急出之，口鼻皆流血，微言希范以拳击我，后三日竟卒。杞有千略，亦知书，号能吏，欧阳永叔为志其墓。夫为将，不得已而至于杀降，彼自有罪，固不得已。然既以降矣，何至残忍而重苦之乎？此固造物者，所不得私计。希范起盗贼而杀无辜，亦已多矣。兵兴已来，士好功名，如杞所为。而有异闻者，问有之。余未敢以为尽信，而希范之传，不可诬也。故余出入兵间十余年，所将计十万，所平治不为不多；非特不敢为杞之为，固自不敢萌于心，幕府禆数有以奇策相干，一切皆谢之。今退老一壑，庶几幸无憾。不然，既有希范之闻，亦安得不自疑也。
庄子记孔子西藏书周室，与子路谋，子路告以老聃，免藏史归居，请试往因焉。孔子“见老聃不许，乃繙十二经以说”一段，人多不能了然。贵书传，周尝论之以藏书者，欲藏其言而废书也。然往周室，则孔子忘乎世者犹未定也，故与子路谋。凡论语载孔子与长沮桀溺晨门荷蓧之徒言，皆命子路，未尝及他弟子。盖子路勇于有闻，欲行其所知，故以激之。今周亦云，达此意矣。言聃免藏史归居者，子路以聃以忘世而忘言者也，故曰“往因焉”，欲因聃以定其说也。老聃不许，聃岂其枮槁无言者哉？故孔子复繙十二经以说。学者或以十二经为《春秋》是矣。庄周尝两言《春秋》，一曰“《春秋》经世，先王之志，圣人议而不办”；一曰“《春秋》以导名分。”周于《春秋》，亦知之深矣。老聃以为大谩，而问其要；则以孔子为不喻其意，欲其出而经世也。故孔子复以兼爱无私为仁义者，对聃复以兼爱为迂。无私乃私，谓《春秋》之作欲利天下而爱之，使是非赏罚，一出于公然。然不知有为之之迹，则若建鼓而求亡，子反所以乱人之性也，乃放德而行，循道而招，则仁义故存于其间。虽为《春秋》而无害大旨，以圣人之道在有心无心之间。蔽于有心者，繙十二经固不可；蔽于无心，虽藏书亦不可。仁义无心于为，则合人之性；有心于为，则乱人之性。老聃之免而归居藏书，不足以言之，故复以轮扁与齐小白之论终之。此五千言之所以作也！
韩退之（即韩愈）有“木居士诗”在衡州来阳县灌口寺。退之作此诗，疑自有意。其谓便有无穷求福人，盖当时固以尸祝之矣。至元丰初犹存，远近祈祷祭祀未尝辍。一日，邑中旱久不雨，县令力祷无验，怒伐而焚之，一邑争救不听。苏子曕在黄州时闻而喜曰：“木居士之诛，固已晚矣，间乃有此明眼人乎？过丹霞远矣。”然邑人念之终不己。后有主寺亊者，复以木仿其像再刻之，岁仍以祀。或曰：“寺规其祭亨之余，以不能废。”张芸叟谪郴州过，诗以题于壁曰：“波穿水透本无奇，初见潮州刺史诗。当日老翁终不免，后来居士欲奚为？山中雷雨谁宜主，水底蛟龙自不知。若使天年俱自遂，如今已复有孙枝。”相传以为口实。余闻蜀人言，陈子昻，阆州人。祠子昻，有拾遗庙，讹为十姨。不知何时遂更庙貎，为妇人装饰甚严，有祷亦或验。利之所在，茍可得豚肩巵酒，子昻且屈为妇人，勉应之不辞，新木居士亦何为不可为乎？闻者为之绝倒。
子贡告汉阴丈人以桔槹，忿然作色曰：“有机械则有机亊，有机事则有机心。”子贡惧而惊。孔子以为假修混沌之术，识其一不知其二，治其内不知其外；混沌之术云者，谓上古之世也。执古之道，以御今之有，则混沌之世，亦何必然哉？惟汉阴不能察此事故，一拂其意，遂至于忿然作色，则是非之辩，已役于外，而喜怒之情，已乱于中矣。是以区区以抱瓮为是，终身役而不自知其劳也。师今当语颜子，以子曾不见夫桔槹者乎？“引之则俯，捨之则仰”，彼人之所引，非引人也。故俯仰不知罪于人，汉阴而知此，亦何伤夫桔橰哉？
[book_chapter]四库本

[book_title]提要
钦定四库全书　　　　　子部十
岩下放言　　　　　　　杂家类三【杂说之属】
提要
【臣】等谨案岩下放言三卷宋叶梦得撰梦得有石林春秋传石林燕语避暑録话石林诗话皆别着録是编乃其自崇庆节度使致仕退居卞山时作也陈振孙书録解题作一卷此本乃三卷疑振孙书为传刻之讹又明商濬稗海中别有蒙斋笔谈二卷题曰湘山郑景望撰其文全与此同但删去数十条耳厉鹗作宋诗纪事称景望为元丰元佑间人所录景望颍州一诗考之亦载此书中商濬所刻往往误采伪书不足为异厉鹗书考证颇详不应舛谬至此又此书旧无刻本或疑其即剽取景望书而作然考书中称先祖魏公又称余绍圣间春试不第又称大观初余适在翰林又称在颍州时初自翰林免官又称余守许昌时洛中方营西内又称钱塘兵乱又称余镇福唐又称出入兵间十余年所将数十万又称余顷罢镇建康所述仕履皆与梦得本传相合又称尝撰老子解论语释言二书今考书録解题论语类有叶梦得论语释言十卷道家类中有叶梦得老子解二卷并所载老子解中生之徒十有三死之徒十有三本韩非子之说以为四支九窍云云亦与此书相符然则为蒙斋笔谈剽此书而作非此书剽蒙斋笔谈而作确有明证厉鹗盖考之未审矣梦得老而归田躭心二氏书中所述多提唱释老之旨沈作喆王宗传杨简等之以禅说易实萌芽於此殊不可以立训然梦得学问博洽又多知故事其所记録亦颇有可采宋人旧帙姑存以备一家焉乾隆四十六年七月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]岩下放言卷上
钦定四库全书
岩下放言卷上
宋　叶梦得　撰
易自孔子大传後未有敢言者虽孟子亦不言也不知易之大趣皆在老庄列御寇三家殆无一言不相合但世见无所显言遂?以为虚诞不可结之辞语矣六经未尝言妙惟易一见而老氏首明之此何道哉庄周逍遥游第一说鲲鹏处一部易正在其中然未尝有易证者乃所以为深知易也至列御寇殆知于太始之上设大易于论一之变是因易意然不若二氏之冥悟也列子之书失于太肆自杨朱力命之後几不可读亦何必至是释氏以作止任为灭四病列子盖近于下之等非不能知盖不恤也言易不言易之辩于此可见
古语多不同或各从其方言亦有造字之初未备假借用之後有正字始别出如若字训顺未有顺字但言若後有顺字故言顺不言若初无二义而後人必妄分别尔雅训释最为近古世言周公作妄矣其言多是类诗中语而耶毛氏说为正余意但汉人所作尔
扬雄能识字亲作训纂方言训纂不复见而方言尚存亦不为无意矣然太玄书用奇字多前此所无其有据聊抑雄自为之也有据当有所见自为之则正字之外别为一字乃与其以太玄凖易同一法门雄言司马子长好奇不知己乃好奇之甚者而弗知也
尧舜禹汤四字初皆不可训释若谓古语後世不能通则庖犠为渔佃之始神农为耕稼之始少昊以木德黄帝以土德之数其义皆坦然昜明尧舜禹汤非氏即谥岂容无说今人但牵合强析之非有传也以此推之古字何可自释自文武成康之後即渐显然然两汉已前人所命名亦多不可考又如鲁隐公名息姑宣公名倭之类竟不知为何语古礼子生三月而名最为重事既冠而以字名必旁取其义岂容率尔若季路字子由宰予字子我冉耕字伯牛与後世何异言偃字子游亦古者谓偃为游偃同音通用而冉雍字仲弓端木赐字子贡则又难尽推是以学者不可不慎也
古书多奇险或谓当时文体云尔列子字古而辞平老子字辞平偶俪闇皆畧同秦汉工於文者而视古则稍异乃知奇险未必皆其体亦各自其为之者至孟子庄周雄辩闳衍如决江河如蒸云雾殆不可以文论盖自其为道出之商书伊训说命等作非不平而盘庚特异周诗雅讼非不平而?鴞云汉二篇殆不容读岂非系其人乎使西汉之文不传後世但见太玄谓西汉皆然亦未尝不可矣文章自东汉後顿衰至齐梁而扫地岂惟其文之衰观一时人物立身谋国未有一时然出群者也何以独能施之于文至唐终始三百年仅能成一韩退之使退之如王杨卢骆之徒亦不能为矣
楚辞言些【息个切又音细】沈存中谓梵语萨缚诃三合之音此非是不知梵语何缘得通荆楚之间此正方言各系其山川风气所然安可以义考哉大抵古文多有古卒语之辞如螽斯羽诜诜兮宜尔子孙绳绳兮以兮为终老子文亦多然母也天只不谅人只以只为终狂童之狂也且椒聊且远条且以且为终棠棣之华鄂不远而俟我于着乎而充耳以素乎而以而为终既曰归止曷又怀止以止为终无不皆然风俗所习齐不可移之宋郑不可移之许後世文体既变不复论其终楚词者类仍用些语已误更欲穷其义失之远矣
苏子瞻好譃一日与客集有论林和靖诗偶俪精切如用古人不独取以相对虽有姓名之字亦欲相对如伶伦近日无侯白奴仆当年有卫青之类子瞻曰吾近得一对但未有用处或问之曰韩玉汝正可对李金吾问者皆大笑唐人记有问东方虬何以名虬者曰且要数百年後对西门豹正类耳今日有客来云显官张九成轻薄子或以对柳三变亦的对也
先事而戒谓之豫後事而戒谓之犹犹豫本二兽名古语因物取义往往便以其物名之後世沿袭但知其义不知其物遂妄为穿凿未有不悮者说文豫本大象之名物大即处于小而见者早故有豫义而豫之义不在豫文也尔雅有似鹿而善登木避人已去犹疑而再登则有豫义左氏谓有为可以已之辞是矣而犹之义不在犹文也余以是知老氏所谓豫兮若冬涉川冬而涉川又所易见而可前戒者也犹兮若畏四邻四邻我已亲狎可以无畏而犹畏则後事而戒者也惟其知戒则不轻动故二文又为疑事
人遇物应事不可无素养素养者熟则猝然自外至者不能为之变晋书记苏峻渡江司马流之守江州忽闻其至当时不知口处人事真有尔者流何足语此彼但真畏怯耳然廋亮本以召峻自任乃以流当冲其不亡何待刘先生是何等气宇人与鲁肃议借荆州忽闻震雷遂失匕于地论者谓出其不意余谓不然先主故耐惊怕意当议时必有斯孙权者有歉于中者人无素养尚不足以当变况所怀者先有以夺之乎
老氏论气欲专气致柔如婴儿孟子论气以至大至刚以直养而无害则塞乎天地之间二者正相反老氏孟子俱可与皆至于圣人之室也从老氏则废孟子从孟子则废老氏以吾观之二说正不相妨人气散之则与物敌而刚专之则反于已而柔刚不可胜胜刚者必以柔则专气者乃所以为直也直气而无害于外则所谓持其志无暴其气者当能如曾子之守约约之积而发于微则直养者乃所以为柔也故知道之至刚者本自无二惟其运动如何初不矜其同如杨雄以气适善恶之马盖胸中愦愦本自不了欲言善则有恶欲言恶则有善故不得已而两存之以罔後人幸或其中不知以善恶论气此为何理是陋三家村中老书生殆雄之谓耶
沈存中论曰食正阳之月分正与阳为两月盖取尔雅十月为阳以正为四月纯阳以阳为十月纯隂不知独分此两月为何义以为天灾耶则他月不为灾乎以为当行礼耶则他月不行礼乎考于春秋日食三十六皆用周正四月者六月也十月者十二月也书六月者二皆记鼔用牲于社十二月者皆无闲焉则岂以十月同四月哉正阳之言鲁季孙之辞古无是说也其意盖以为惟此当行礼他月则否余谓春秋传周正夏书言乃季秋月朔辰弗集于房鼓奏鼓啬夫驰庶人走岂以四月乎凡书日食皆记天灾而两六月独记鼓用牲于社者正以鲁人用礼之非宜天灾有币无牲不当用牲尔当时固自有变之者正者正也若以四月纯阳为正月则岁而有两正可乎正阳不特不可分虽四月亦不作名君子所重惟畏天威谨邦礼而已诗十月之交朔日辛卯日有食之亦孔之丑但讥纯隂盛而阳干以为国丑若以对四月则纯阳日虽食而阳尚强不足以为丑必无是也
孟子论布?粟帛力役之征即周官载师所谓宅不毛者有里布田不耕者出糓粟无职事者出夫家之征者也此周公之法而使民至此者乎周公之为此盖为井田设也夫既以八家为田矣未有无田而坐食者弃而不为于是乎苦之此非资其征以为利廹之便反本也当孟子时井田废矣阡陌皆入于兼并民之无田者盖不可胜数此岂其罪而周公之法独存盖当时诸侯假是以残民岂知周公之义也哉事不因时而徒泥于古固不可况其假以为恶世不可与知便则寜废周公之法可也
名生于实凡物皆然以斛为石不知起于何时自汉已来始见之石本五权之名汉志重百二十斤为石非量名也以之取民赋如二千石之类以糓百二十斤为斛犹之可也若酒言石酒之多寡本不系糓数从之取其醇醨以今准之酒之醇者斛止取七斗或六漓者多至于十五六斗若以糓百二十斤为斛酒从其权名则权当为酒十五六斗从其量名则斛当糓百八十九斤进退两无所合是酒言石者未尝有定数也只于麹言石斛麺未必正为麦百二十斤而麦之实又有大小虚实然沿至今莫知为非乃弓弩较方言斗言石此乃古法打硾以斤为别而世反疑之乃知名实何常之有以妍为丑以丑为妍以美为恶以恶为美惟其所称此亦学道者之一警也
华人发古塜得砖皆有刻字曰晋升平四年三月四日大学博士陈留郡雍丘县都周阐字道舒妻活晋浔阳太守谯国龙堈县栢逸字茂长小女父晋安城太守鹰扬男讳蟠字永时皆鎸同文此周阐之妻百逸之女墓也父晋安太守鹰扬男讳蟠者盖阐之父故独称讳但其妻名活何义字画极分明无讹其中无他物惟其铜铫一三足螭柄面阔四寸余深半之制作不甚工野人来求售余适得之云尚有一石台高二尺许有花文先为溪南人取去升平西年至今绍兴十六年正七百八十七年自有道观之殆朝暮耳今吾复居于此未知後七百八十七年来者复谁聊亦可以一笑也
吾少受易先生知为传注之学而已中岁求老庄而後知易之外有不谋而默契者古之达人其所至到无所不同然但亦见其理诚有是而未悟其得于心者晚复为佛氏学读大乘诸经始廓然洞彻知前所闻无一非真实语既信之不疑则日用践履无适而不与心会虽欲修而复从前日之言有不可得者今年夏暑雨弥月卧载忻堂百念无复于其中案头适有老氏偶取诵之始模执笔在旁时记其所欲言不觉閲九日而终篇盖余初未尝有意于言也其间杂以易及佛书口到即言不复更有所适或讥余不应如是必有议于後余笑曰此犹求于昔日之吾也当以今吾为正
秋云放雨山林静诸壑相传共一奇此王荆公诗旧读但爱其清丽耳今岁既多两经霉霖潦甚于常岁昨日过午一雨忽有倾注移时乃已入夜既稍凉枕几萧然不觉睡至鷄将呜窗犹未曙闻山泉水并集初是隐隐若雷近而听之则高下远近互相参错而各自为声或如钟皷或如琴瑟或如战马之奔无不可喜始悟荆公诗良有味不知公作此句时亦有同乎余者所谓共一奇者以不从押韵而毗耶以音声为佛事此殆近之
山中有竹数千竿皆余累岁手植初但得数千竿旦旦观之既久不觉成林无一处不森茂可喜尝自戏善种竹无如予者顷过吴江以语王份秀才份云竹殊易种但得肥地尽去瓦砾荆棘深根频以水沃取粪壤更壅培无不可活不必择时然取美观则可如欲为用不若瘦瘠地硗瘠非人力所营或崖谷问自生其质坚实而肉实断之如金石以为常竹十岁一易者此必倍之吾居前後多竹椽既归一一验之无不如其言乃知予三十年种竹初未尝得真竹微份予不闻君子哉若人份为大学诸生家故饶财兵火虽多坏尽所余筑室吴江道旁作圃兼有湖山之胜客至即饮之酒不问识不识人亦以此多附之近邑之佳也
苏子曕初未知有禅学为凤翔府佥判有兵官王凯者教之始大知爱时欧阳文忠尚无恙子曕为杭州倅特过汝隂以此劝公笑而不答王凯诜之父也舍欧公而从一兵官可为豪杰矣自是从辨才等诜又于杭州所入益深子由贬筠州监酒税时江西谈老南临即战盛亦多有伟人子由日从文关西夀圣聪游自谓有得余固不护亲闻二人之言而閲其书多矣质之近世为禅宗者往往但许其高明善辨辩而不许其质至道此当自知非他人所能察然子瞻论理超胜出入大乘诸经无所留碍诚为闳妙子由晚作老子解乃其心法自许甚高与他解经不类天下至理不为凝滞所隔则为聪明所乱二人後必有能辨之者
王荆公罢相居锺山无复他学作字说外即取藏经读之虽则溷间亦不废自言字说深处亦多出于佛书作金刚经解裕陵尝宣取今行于世其余如楞严华严维摩圆觉皆间有悦意以为尽其所言至矣谓禅学为无有其徒自作法门以动世之未有知音者尔晚请秀圆通往蒋山首出所作诸经解示秀秀不之许公不乐秀亦弃去後舍宅为寺以文关西主之未几文亦封其所奏紫衣师号制书不告而归盖亦不契然者荆公且势位方高二人不少假亦可为勍敌近岁盖未之见或云非荆公所得盖二人之主张其教门以为便世知荆以为然则其徒无复可言此亦不言富郑文未尝识圆照闻法显之言而心语既告以照照即印大善知识果但以主教门则为安能使其传数百年而终不可冺乎
怀禅师法嗣雪窦治平熙寜问再振云门一派弥望东南至今不絶初得法时不告亟去雪窦自不知有此人貌极眇极陋尝饲驴为其啮鼻始治无为军铁佛即为雪窦烧香寺甚敝未甚知名一日陞堂云鴈过长空影沉寒水鴈无遗踪之意水无留影之心今时人学至此方有少分传至于窦惊曰吾乃有此人乎亟先有书通怀方报之夫语道而使授者不知得者不有比于庄周书寓意或有其人秦汉後盖未闻也怀高弟不胜数其最着四人惠林本法云秀天鉢冲长芦夫所在皆为大宗师得者既多中间玉石不无乱近岁林际洞山道复行江外怀之传遂少衰然亦安知後不复有来者乃知天下万事久皆不能无敝虽斯道亦然既不可不广亦不可不慎要之与其失之多不若失之少也鴈影之言意是其得于怀者今无言禅皆以为口实
西塞山前白鹭飞桃花流水鳜鱼肥青箬笠緑簔衣斜风细雨不须归此玄真子张志和渔父词也顔鲁公为湖州刺史时志和客于鲁公多在平望震泽间今东震泽村有泊宅村野人犹指为志和尝所居後人因取其愿为浮家泛宅往来苕霅间语以为名此两间湖水平阔望之渺然澄澈空旷四旁无甚山遇景物明霁见风帆往来如飞鸟天水上下一色余每遇之辄为徘徊不忍去常意西塞在其近处求之久不得後观张芸叟南行録始知在池州磁湖县界孙策破黄射处也苏子瞻极爱此词患声不可歌乃稍损益寄浣溪纱曰西塞山前白鹭飞散花州外片帆微桃花流水鳜鱼肥自蔽一身青箬笠相随到处緑簔衣斜风细雨不须归黄鲁直闻而继作江湖间谓山连亘入水为矶太平州有矶曰新妇池州有浦曰女儿鱼直好奇偶以名对而未有所付适作此词乃云新妇矶头眉黛愁女儿浦口眼波秋惊鱼错认月沉鈎青箬笠前无限事緑簔衣底一时休斜风细雨转船头子瞻闻而戏曰才出新妇矶便入女儿浦志和得无一浪子渔父耶人皆传以为笑前辈风流畧尽念之慨然小楼谷隐要不可无方外之士时相周旋余非鲁公固不能致志和然亦安得一似之者而与游也
岩下放言卷上

[book_title]岩下放言卷中
宋　叶梦得　撰
严阳尊者尝门赵州不将一物来时如何州云放下着曰既不将一物来放下个什麽州云放不下时却取将去余尝读庄子见南荣趎见老子嬴粮七日七夜所老子曰自楚之所来乎曰唯老子曰子何与人偕来之衆也南荣趎跃然顾後老子曰子不知吾所谓乎南荣趎俯而慙仰而叹曰今者吾忘吾荅因失吾问吾谓此言与赵州正冥合夫谓不将一物来已将一物来矣南荣趎不知有何事至赢粮七日七夜无乃大气急生宜老子之厌其人多也庄周寓言无实然亦善为戏笑之人也命之曰南荣趎夫南矣又荣焉走而趋者失之于傎而方自楚来其挟何至三人乎老氏所告曼衍不可捕诘然彼所谓忘吾荅而失吾问者疑亦有僴然而得于中者也
庄周言万物出于机入于机自得水为?而不一二数无不皆然此言兼载列子庄周书有阙文人谓之多不能解得水为?上自能?为鹑一句其义始可通不若列子之全也余居山间默观物变固多矣取其灼然者如蚯蚓为百合麦之坏为蛾则每见之物理固不可尽解业识流转要须有知然後有所向若蚯蚓为百合乃自有知为无知麦之为蛾乃自无知为有知蚯蚓在土中欲化先蟠结如球已有百合之状一夕而变纷然如飞尘以佛氏论之当时自其一意念精之极因缘而有即其近者鷄之伏卵固自此出今鷄伏鸭乃如庄周所谓越鷄伏鹄者此何道哉麦之为蛾盖自蛾种而起因以化麦非麦之能化蛾也由是而言之一念所生无论善恶要自有必至者后稷因履人迹而生启自石出此真实论金光明经记流水长者尽化池鱼皆得生天更复何疑但恐人信不及尔
常上人言吾问如来会中阿那律多无目而见难陀龙无耳而听殑伽神女非鼻闻香骄梵鉢提无舌知味舜若多神无身觉触此自根尘中来惟复在根尘外若言根尘中来彼自无有谁为受者若言在外我既无内云谁在外常子大笑若能解此则老氏言视之不见名曰夷听之不闻名曰希抟之不得名曰微犹是第二义人生十二时要须常体会此一段事无令冷地有人看见
晁文元公年四十始娶前此未尝知有女色早从刘海蟾学道自言得长生之术故年康强精明视听不少衰六十後即兼穷佛理然多从经论讲师以分别名相为主意将以儒释道通为一其自着书号法藏碎金累数万言反复不出此义书成继作道院集三卷过八十又为耄知余书余不及见而道院集亦但伸前意而归要尔妙湛师尝为吾云江民表尝惜此公不一见正明眼每有遗恨然论忠实和平无一豪世间情伪处则第一等人也其子数世世愈盛天固有以报之法藏碎金自记其所得处云耳中尝闻天乐和雅之音有可胜言者自见其形每在前既久而加小类数寸不违眉睫之间此恐是刘海蟾所得佛氏则无是事诸人之所疑也乃知脱粘除纲大是难亊如此公果有未至则他人可不勉耶
韩魏公不甚言佛理盖平生所厚善而信者欧阳永叔势不得不然每为人言自少至老终始所践履惟在一部论语中未尝须臾散离文若云公晚镇北门已六十余矣玉汝为都转运使公时多病不甚视事数谒告家居玉汝母尝遣文问候至则直造卧内几案间不见他物惟一唾壶与论语尔乃信传者不谬人果欲修身於论语未论尽得但能行其数十言随人高下大小无有不为善人君子者况畧见其所不可得闻者乎吾尝为论语释言未尝沿袭徒为世俗传注直欲有不愧所闻者谓造次必于是颠沛必于是立则见其参于前在舆则见倚于衡何须更要讲解举足动步无所不当用意常须痛自鞭策尔
玉素处士张举字子厚毗陵人治平初试春官司马温公主文赋公生明以第四人登第既得官归即不仕终身元佑初尝起为頴州教授力辞不就余家与之有旧故余未冠得拜之稍长益相亲清通远畧不为崖异与前此号隐居晔然自夸于俗者不类士大夫既以相与推敲日欵其门随高下接之无不满其意贺铸有口才最好雌黄人于後亦无问言每折节亊之常称之曰通隐先生余尝扣其弃官之说子厚笑曰吾岂不欲仕者初但以二亲年俱高吾一子不忍去左右既亲殁吾将老矣欲仕复何为因循至是尔其言大抵若此家藏书数万卷善琴碁曰惟玩此三物不甚饮酒余得以周旋涉世以来粗免大过闻子厚为多大观初厚已死州里上其行余适在翰林蔡鲁公亦素知其为人遂得赐号官其一子今其子亦死诸孙未有闻者西北士不甚知其人今能言之者絶少魏野以有闲而名益彰惜乎子厚之无闲也
富郑公少好道自言吐纳长生之术信之甚笃亦时为炼烧丹竈亊而不以示人余镇福唐尝得其手书还元火候诀一篇于蔡君谟家盖至和间持其母服时书以遗君谟者方知其持养大槩熙寜间初罢相守亳州公已无意于世矣圆照大本者住苏州瑞光方以其道震东南隶州僧正顒世号顒华严者从得法以归郑公闻而致之于亳馆于书室亲执弟子礼一日旦起公方听事公堂顒视室中有书柜数十其一柜鐍甚严问之左右曰公常手自启闭人不得与意必道家方术之言亟使取火焚之执亊者争不得公适至问状顒即告之曰吾先为公去大病矣公初亦色微变若不乐者已而意定徐曰无乃太虐戏乎即不问自是豁然遂有得顒曰此非我能为公当归之照师乃以书偈通圆照故世言公得法大本然公晚于道亦不尽废薨之夕有星陨于寝洛人皆共见此岂偶然哉妙湛师为余言亲得于其师小本小本得其师大本者云耳
余中岁少睡盖老人之常态无足怪者每夜过分辄不能再睡展转一榻间胸中既无纎物颇觉心志和税神宇凝静有不能名者时闻鼠啮唧唧有声亦是一乐事当门老仆鼻息如雷间亦有呓语或悲或喜或怒或歌听之每启齿意其亦必自以 为得而余不得与也尝在頴川时初自翰林免官先君为倅归养居後圃三间小室旁无与隣左右惟一点仆意况已如此尝有诗云城头晚漏鸣丁丁?间月落却未明衡阳归雁过欲尽汝阳荒鷄初一鸣悠悠断梦子不记草草微吟还独生成人得意须几许一睡稍足无与情逮今四十年了无异者余每自料非世间享福人平生大得志处不过如是但能保此一生如佛与波斯匿王论见恒河性有味言也
世传神仙吕洞宾名嵓洞宾其字也唐吕渭之後五代从锺离权得道权汉人仙者自宋以来与权更出没人间权不甚多而洞宾踪迹数见好道者每以为口实余记童子时见大父魏公自湖外罢官还道岳州客有言洞宾事者近岁尝过城南一居寺题诗二首壁间而去一云朝游岳鄂暮苍梧?有青蛇但气粗三入岳阳人不识朗吟飞过洞庭湖其二云独自行时独自坐每恨时人不识我惟有城南老树精分明知道神仙过说者云寺有大古松吕始至无能知者有老人自颠徐下致?故诗云然先大父使予诵之後得季观所记洞滨事碑与少所闻正同青蛇世多言吕由剑侠入非是此正道家以气炼剑者自有成法神仙事渺茫不可知疑信者盖相半然是身本何物故自有主之者区区百?亦何足言弃之为佛存之则为仙在去留问尔洞滨虽非予所见然世要必有此人也哉
惠远法师白莲社在庐山东林会者佛驮耶舍佛陀跋陀罢竺道生慧持慧献昙恒道禺道敬昙诜皆浮屠刘遗民雷次宗周续之宗炳张野张诠皆士合十八人初晋太元中为佛者道安居太山远从之学安以为高弟遗行其教东南至庐山乐之因留不去寺旧不甚广元封丰老南之徒常摠主寺事物雄迈为徒之杰始斥大鼎新之雄丽庄严遂为江湖间第一而白莲社者其遗迹尚在余少屡欲往游讫无因今老矣势必不能至得李伯时为爱之常掲之壁间意或得僧俗间胜士十许辈不必如远之数追其故事于山间山有二泉东泉为尤胜瀦其下流倚山傍流为涧为池亦多种莲然三十余年讫无甚如余意者每徘徊涧壑想见远时辄慨然如见其人远社为浮屠者吾不能知而刘遗民周续之雷次宗皆见宋书隐逸传风调清远方知晋宋间风俗之衰方外超出絶俗之士尚不乏如此岂今而无之乎第无余以致之尔顷蒙恩赐寺积善教忠守其丘墓自闽还规模作屋八十楹去余居无一里四山环集两涧遶其傍今渐成其三之一尚意有道生辈肯从之终以成予志也
余少好藏三代秦汉间遗器遭钱塘兵乱尽亡之後有遗余铜鸠柱头色如碧玉因以天台藤杖为干植之每置左右今年所亲章微州在平江有鬻铜酒器其首为牛制作简质其间涂金隐隐犹可见意古之兕觥会于生朝章亟取为余夀余欣然戏之曰正患吾鸠杖无侣造物岂以是假之耶二物常以自随往岁自行山间使童子操杖以从殆以为观尔未必直须此物也迩来足力渐觉微每升降殆不可无时坐石间儿子甥侄辈环子侧辄以杖使以觥酌酒而进即为引满常亦自笑其癖顷有嘲好古者谬云以市古物不计直破家无以食遂为丐犹持所有顔子陋巷瓢号于人曰孰有太公九府钱乞一文吾得毋似之
陶渊明所记桃花源今鼎州桃花观即是其处余虽不及至数以问湖湘间人颇得言其胜事云自晋宋来由此上昇者六人山十里间无杂禽惟二禽往来观中未尝有鸟增损新旧更昜不可知耆老相传自晋迄今如此每有贵客来鸟辄先号鸣庭间人率以为占渊明言刘子骥闻之欲往不果子骥见晋书隐逸传即刘驎之子骥其字也传记子骥采药衡山深入忘反见一涧水南有土名囷其一闭一开开者水深广不可过或说其间皆仙灵方药诸杂物既还失道遇伐弓人问径始归後欲更往终不复得大类桃源事但不见其人尔晋宋间如此异亦颇多王烈石髓亦其一也镇江茅山世以比桃源余顷罢镇建康时往游三日按图记问其故事山中人一一指数皆可名然不至大亦无甚奇胜处而自汉以来传之宜不谬华阳洞最知名才为裂石濶不满三四尺其高三尺不可入金坛福地正在其下道流云近岁刘浑康尝得入百余步其言甚夸无可考不知何缘能至韩退之未尝过江而诗有烦君直入华阳洞割取乖龙左耳来意当有所谓不止为洞言也
孔子言仁者静智者动吾观自古功名之士类皆好动不但兴作事业虽起居语默之问亦不能自已王荆公平生不喜坐非睡即行居锺山每早饭已必跨一驴至山中或之西庵或之定林或中道舍驴徧过野人家亦或未至山後还然要必须出复还已作字说时用意良苦尝置石莲百许枚几案上咀嚼以运其思遇尽未及益即囓其指至流血不觉世传公初生家人见有貛入其室有顷生公故小字貛即尝以问蔡元度曰有之物理始不可晓苏子瞻性亦然初謪黄州布衣芒履出入阡陌多挟弹击江水与客为娯乐每数日必一泛舟江上听其所止乘兴或入旁郡界经宿不返为守者极病之晚贬岭外无一日不游山晁以道尝为余言顷为宿州教授会公出守钱塘夜过之入其书室见壁间多张古名画爱其锺隐雪雁欲为题字而挂边高不能及因重二卓以上忽失足坠地大笑二人皆天下伟人盖出于智者当尔吾素累坠固非二公之比自得此山乐其泉石欲为藏书之所旦携其仆夫荷挿持图平夷涧谷搜剔岩窦虽风雨不避旁观皆以为甚劳而余实未尝倦殆其役于物耶新居将成颇亦自惊夫仁智性之成德由是以入圣虽动其何伤其必有以养之而後不至于敝因榜其厅事东西两斋曰近仁曰近知而厅曰乐夀非曰能之盖虽老犹将学焉又以戒为子孙者也
李文饶平泉草木记云以吾平泉一草一木与人者非吾子孙也欧阳永叔尝笑之余谓文饶之感何至平泉草木而已哉後读五代史至张全义监军与军将孙延古争醒酒石事全义杀之延古可为克家之子矣然以与监军则违其戒守其戒则或因之以至于杀人一名亦何足言使文饶而先悟此岂直无以累人亦当自克其身矣好石良是一癖古今文士每见于诗咏者必有直好也其好者正自不能解余绍圣问春官不第道归灵壁县世以为出奇石余时卧病舟中行槖萧然闻茶肆多有求售公私未之贵人亦不甚重亟得其一长尺许价当八百取之以归探其所有仅七百金假之同舍而足不觉病顿愈夜抱之以眠知人之好石不特其言也自行此壑刳剔岩洞与藏于土中者愈得奇今岩洞殆千余处而奇石林立左右不可以数计心犹爱之不已岂非余之癖哉赖晚年粗知道文饶之病则无复有客欲得者听其自取以去未尝较尝戏谓儿童辈云此不但吾无所累汝亦可以免矣夫人事何尝不类尔每以文饶之言观之世间得更有一物耶
孔子以治诗书礼乐春秋六经而一君无所鈎用老子谓六经先王之陈迹非其所以迹而教之以白鶂相视眸子不运而风化虫雄鸣于上?应于下而风化孔子居三月不出得其为鸟鹊孺鱼传沬细要者化有弟而兄啼盖以类觉之也自以为不与化为人安能化人而老子可以此正今之所谓禅者但言之不同耳世语吾儒之言则近以语佛氏之言则晤殆其不自了而惑于名故为佛氏者亦不以其情告之而待其自悟使人人知孔子之得于老子而老子肯之世岂复有禅哉吾尝谓古之至理有不谋而冥契者吾儒之言易佛氏之言禅是也夫世故有不可言而终不可免于言吾儒不得已则命之曰易以其运转无穷而不可执佛氏不得已而命之曰禅以其不传而可以更相与也达其不可执而受其更相与者禅与易岂二道哉但不知二氏初何以不相为谋而表里如此惟其道之一尔此段老子先之以性命不可意不变此性命之直不可以言传而语之者也维之以时不可止道不可壅也此其为不可执而可以更相与者也孔子许顔渊曰其心三月不违仁庄子亦曰孔子不出三月而复见老子盖古之论者必以三月为节天道一变也言之同有至是哉
岩下放言卷中

[book_title]岩下放言卷下
钦定四库全书
岩下放言卷下
宋　叶梦得　撰
杨朴魏野皆咸平景德间隐士朴居郑州魏野居陕皆号能诗朴性癖尝骑驴往来郑圃每欲作诗即?草中冥搜或得之则跃而出适遇之者无不惊真宗祀汾隂过郑召朴欲命之官即问卿来得无以诗送行者乎朴揣知帝意谬云无有惟臣妻一篇帝使诵之曰更休落魄贪杯酒切莫猖狂爱做诗今日捉将官里去这囬断送老头皮帝大笑赐束帛遣还山野和易通俗人乐从之游魏王公当国尤爱之野亦数相问无间天禧末魏公屡求退不许适野寄以诗曰人间宰相惟三载君在中书四十年西祀东封俱已了好来平地作神仙魏公亟?以闻遂得谢朴死无子野有子闲能袭其父风年八十余亦得长生之术司马温公陕人闲死为志其墓故世知野者多而朴无甚闻然皆一节之士世竞于进取也不可时无此曹一二警励之与指嵩少为仕途捷径者异也
郎简侍郎钱塘人庆历问能吏与杜岐公极相厚善简长岐公十许岁岐公以兄事之既老谢事居里中作别馆径山下善服食得养生之术即术山涧旁种菖蒲数亩岁采以自饵山中目之菖蒲田时岐公以老就第居宋简数以书招岐公同处不果往然书问与诗往来无虚月范文正知钱塘亦重其为人捷皇佑大飨明堂亟请召岐公为三老以任参政布及简为五更不报简犹後岐公三四年卒几九十虽无甚显迹然能善其身终始岐公未尝轻与人独重简为重友亦必有以取之矣士大夫处世何用事业赫在人耳目若必求此将有扰扰用意营之者若是安得自适于休静无事之地或不免累于仕而不能去于家先世与简有素今日客有自径山来言菖蒲田问之儿子多不知其详乃为语之
余守许昌时洛中方营西内甚急宋昇以都运使主之其徒韩溶李实等皆用事宫室梁柱栏槛?牖皆用灰布期既廹竭洛阳内外猪羊牛骨不克用韩溶建议掘漏泽人骨以代昇欣然从之一日李实暴疾死而还魂其言冥官初追正以灰骨事有数百人讼于庭冥官问状实言此非我盖韩溶忽有吏趋而出有顷复至过实曰果然君当还然宋都运亦不免既白冥官而下所抱文字风动其纸畧有?门二字後三日溶有三子连死尚幼其妻哭之哀又三日亦死而溶亦死昇时入为殿中监未几传昇忽溺血不止经日下数石而毙人始信幽冥之事有不可诬者时有范德儒卒才数月其家语予近有人之郓州夜过野中见有屋百间如官府掲其榜曰西证狱问其故曰此范龙图治西内事也家亦有兆相符会有属吏往洛余始复其言于李实亦然甚哉祸福不可畏乎余素不乐言鬼神幽怪特书此一亊以示儿子以为当官无所忌惮者戒之
文潞公洛阳居地袁象先旧基屋虽不甚宏大晚年得其傍羡地数亩为园号东西日挟家童数辈肩舆与宾客姻亲共游无虚时既罢遣声妓取营籍十余人月赋以金每行必命之执事人以为适然时公年已高舍居家而适别馆且未免平昔之好则犹若有少劳者杜岐公谢事不造宅假官舍囘车院居之积十年薨于其中余守宋时尝往观湫隘与居民不远耆老犹指癈屋三间为公之书屋公未尝出亦不甚饮酒客至粟饭一盂杂以饼饵他品不过两种无客即静坐不闻人声有瞷之者或赋诗作草书未尝不满也一等贵人奢俭所享虽各其性然亦必自有赋之如潞公出入将相穷极奉养而能安于约如此固自不可及若岐公则尤人之所难然此但以俗人论耳稍知道者其何有于是潞公必不以其约自矜岐公必不以其亷自异晋人记有比王逸少兰亭于金谷而逸少喜者彼其所知恐未尝梦见逸少也
李习之学识过韩退之盖其所知也各异退之主张吾道千载一人而余为是言故不韪矣然余自不以为疑曷不取其原道读之循粹而不杂明果而不二世皆以比孟子然究其所终则得儒者之说而苟知学孔子者皆能为是言习之他文不多见而其复性书三篇于秦汉以下诸儒畧无所习独超然知顔子之用心唐人之为文者亦或似然其言矫而幸中必有乖忤未能如习之坦然至到盖二人之为儒一也今世言三代周公孔子之道者莫如礼记礼记之传驳而直得孔子之言者惟中庸与大学退之出于大学而未至故原道之末论正心诚意曰古人为是者将以有为今之为是也外其天下国家而?其常盖以诋佛老意谓絶仁义弃礼乐皆以其庄语而不穷其旨区区以孟子荀卿杨雄为辨则已下矣故曰未至习之学出中庸而不胶其言故论诚尽性之道自孟子推之至於子思推之至於孔子合于易之寂然不动感而遂通天下之故知顔子之不远复为三月不违仁卿与雄曾无足议而退之之所未尝语也故曰不胶其言二人要不可偏废将以正人则不可无退之将以自治则不可无习之惟其见者明故其文章合处以追踪退之无甚愧唐人记习之退之侄婿似有不宜相下虽退之强毅亦不肯而以从已弟子之者惟籍湜辈尔近岁无能知习之者惟老苏尝及之然止与其文辞子瞻兄弟不复言甚矣学之难也後必有与余同者然後知予之言不谬
凡人之生不过出入二途读庄周达生一篇使人意萧然直若能遗其刑者出所以接物也入所以养已也周设为单豹张毅二名盖寓言张毅张而物物敌其走高门县簿固然单读当如丹朱之丹豹以其文避患而虎食之亦言有其类之赋于内者祸必不在外也则有心于出入者也均不免于有累不若忘其形而养其神忘形则能遗生养神则外物不能干故物有余而形不养者声色臭味是也形不离而生亡者枯槁沈溺之过而反以自瘠者也是以其说不以能弃事为贵必使为事本无不足弃则无与役于外而形不劳矣不以能遗生为难必使知生本无不足遗则无与累于内而精不亏矣形与精相为表里者也形前则精後二者合而与天为一则区区赋于人者亦何足言哉夫然则不独善其生而已虽死可也故继言合成体易所谓精气为物者是也散则成始易所谓游魄为变者是也生则自散移之于合而成体死则自合移之于散而成始是谓能移此与天为一而非人也老氏论生之徒死之徒与动而之死地者皆曰十有三人多不能晓曲为异论说不正谓其形而言尔故河上公以解四肢九窍之数当之不知此说自见韩非子非与老畧先後其书人特谓之解老喻老必不谬吾为老氏解特取此章先言出生入死盖谓不能明乎出入是故由之而生狥之而死其类不一而自少而壮自壮而老无非动而之死地者同以是形也爱之固已失委之亦非是不求其精而求形未有不单豹张毅者也孔子与子贡子夏言诗皆曰起予而谓可与言诗已矣至於顔子乃曰囘非助我者也於吾言无所不悦吾然後知顔子之异于诸子也夫道不可言而言非也言且不可而况有所不达而至於辨然此理非至到而相与造乎忘言之域未足以语顔子与孔子既知其高可仰坚可鑚又见其变化而在前後者虽其欲从而不可及亦能名其所谓卓则顔子之于孔子盖无不得矣特至之有深浅尔此孟子所谓具体而微者矣如是苟不言言之未有不当于心则安用於言乎及他弟子言而能文者文章而已性与天道虽言之而不得闻则吾何从可以与之言夫闭其所不得闻而开其所能闻则虽言固将有疑而未遽达者幸而或中固孔子之所喜而乐与之言者也起于与非助我于是乎辨庄子记孔子见温伯雪子而不言子路曰欲见温伯雪子久矣见之而不言何耶孔子曰夫人者目撃而道存矣亦不可以容声矣此意正可与顔子之事相发温伯雪子寓言也温而曰雪固妙矣彼见之可以不言而吾闻之亦可以皆说然孔子以不容委而不言顔子以闻其言而犹说兹顔子之异于孔子者也故继之步趋言辨之同而奔轶絶尘之异止于交一臂而失人乃子张子夏则所谓谏我也似子道我也似父者欤
张芸叟侍郎长安人忠厚质直尚气节而不为名前朝人物中殆难多数元丰中多事西夏五路并入时庙议经营久既有定策欲一举遂?夏五路帅鄜延种谔环庆高遵裕泾原刘昌祚三人河东王中正熙河李宪芸叟为高遵裕机宜诸军皆听裕节制帅出既无功遵裕坐贬有得芸叟军中诗上闻者坐谤讪謪监彬州酒税余先大父魏公适为湖南宪倾意侍之芸叟意感激自是以兄事大父终始无少异故先君与诸父皆得从其游芸叟好古博学喜为诗然皆思致绥而不廹非若徒为矫忿者初谪时言五路事者其宾客各自为主不同芸叟每折中之以故人皆不乐会道中闻蛙声乃有诗曰一夜秋声不暂停近如相和远如争信知不为官私亊应恨踈萤彻夜明荆公见而笑曰舜民此语不为过崇寜间以党籍废居长安关中人无贵贱以为父师余季父官鄜州时往过之始当国者欲逐元佑人召其腹心数辈更排撃畧尽後当国者势替复为召致者所攻芸叟言事苟不以理相乘自应尔指其壁後题字曰亦尝见吾扇诗乎季父趋视之则曰扇子解招风本要热时用秋来挂壁间却被风吹动其诗大抵多类此夜与梗等语不甚悉其为人前辈风流日远後生不可不少知为道其本末大父在湖南年才六十余求宫祠归吴下芸叟有行诗先君尝使予谨藏之後为兵乱亡去偶记其篇附之把还使节请祠真便作吴江渐退身凭轼几州沾惠爱归装一味是清贫相思欲控琴高鲤卜宅须邀季子邻不是荐章论再起朝廷自重老成人吴下有乘鱼桥云高乘鲤登仙处故有控鲤之句云
前史载李广以杀降终不封侯广何止不侯盖自不能免其身于公以治狱有隂德大其门闾而贵报于天如符契然因果报应之说何必待释氏而後知也世传欧希范五藏图此庆历问杜?待制治广南贼欧希范所作也希范本书生桀黠有志数通晓文法尝为摄官乘元昊叛西方有兵时度王师必不能及乃与党蒙翰啸聚数千人声揺湖南朝廷遣杨略讨之不得乃以?代?入境即伪招降之说与之通好希范猖獗久亦幸苟免遂从之与干挟其酋领数十人偕至?大为燕犒醉之以酒已而乃执于坐上翌日尽磔于市且使皆剖腹刳其肾膓因使医与画人一一探索绘以为图用是迁待制帅庆州未几若有所覩一夕至圊忽仆于圊中家人急出之口鼻皆流血微言希范以拳撃我後三日竟卒?有畧干亦知书号能吏欧阳永叔为志其墓夫为将不得已而至于杀降彼自有罪固不得已然既以降矣何至残忍而重苦之乎此固造物者所不得私计希范起盗贼而杀无辜亦已多矣兵兴已来士好功名如?所为而有异闻者问有之余未敢以为尽信而希范之传不可诬也故余出入兵间十余年所将计十万所平治不为不多非特不敢为?之为固自不敢萌于心幕府禆数有以奇策相干一切皆谢之今退老一壑庶几幸无憾不然既有希范之闻亦安得不自疑也
庄子记孔子西藏书周室与子路谋子路告以老?免藏史归居请试往因焉孔子见老?不许乃繙十二经以说一段人多不能了言贵书传周尝论之以藏书者欲藏其言而废书也然往周室则孔子忘乎世者犹未定也故与子路谋凡论语载孔子与长沮桀溺晨门荷蓧之徒言皆命子路未尝及他弟子盖子路勇于有闻欲行其所知故以激之今周亦云达此意矣言?免藏史归居者子路以?以忘世而忘言者也故曰往因焉欲因?以定其说也老?不许?岂其枮槁无言者哉故孔子复繙十二经以说学者或以十二经为春秋是矣庄周尝两言春秋一曰春秋经世先王之志圣人议而不办一曰春秋以导名分周于春秋亦知之深矣老?以为大谩而问其要则以孔子为不喻其意欲其出而经世也故孔子复以兼爱无私为仁义者对?复以兼爱为迂无私乃私谓春秋之作欲利天下而爱之使是非赏罸一出于公然不知有为之之迹则若建皷而求亡子反所以乱人之性也乃放德而行循道而招则仁义故存于其间虽为春秋而无害大旨以圣人之道在有心无心之间蔽于有心者繙十二经固不可蔽于无心虽藏书亦不可仁义无心于为则合人之性有心于为则乱人之性老?之免而归居藏书不足以言之故复以轮扁与齐小白之论终之此五千言之所以作也
韩退之有木居士诗在衡州来阳县灌口寺退之作此诗疑自有意其谓便有无穷求福人盖当时固以尸祝之矣至元丰初犹存远近祈祷祭祀未尝辍一日邑中旱久不雨县令力祷无验怒伐而焚之一邑争救不听苏子曕在黄州时闻而喜曰木居士诛之为已晚矣间乃有此明眼人乎过丹霞远矣然邑人念之终不己已後有主寺亊者复以木做其像再刻之岁仍以祀或曰寺规其祭亨之余以不能废张芸叟谪郴州过诗以题于壁曰波穿水透本无奇初见潮州刺史诗当日老翁终不免後来居士欲奚为山中雷雨谁宜主水底蛟龙自不知若使天年俱自遂如今已复有孙枝相传以为口实余闻蜀人言陈子昂阆州人祠子昂有拾遗庙讹为十姨不知何时遂更庙貌为妇人装饰甚严有祷亦或验利之所在苟可得豚肩巵酒子昂且屈为妇人勉应之不辞新木居士亦何为不可为乎闻者为之絶倒
子贡告汉隂丈人以桔槹忿然作色曰有机械则有机亊有机事则有机心子贡惧而惊孔子以为假修混沌之术云者谓上古之世也执古之道以御今之有则混沌之世亦何必然惟汉隂不能察此事故一拂其意遂至于忿然作色则是非之辩已役于外而善恶之术已乱于中矣是以区区以抱瓮为是终身役而不自知其劳也师今当语顔子以子夏不见夫桔槹者乎引之则俯舍之则仰彼人之所引非引人也故俯仰不知罪于人汉隂而知此亦何伤夫桔橰哉
岩下放言卷下

        </div>
      </div>
    </div>
  </div>
</div>
<!--update:2025-08-30 09:37:06-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>