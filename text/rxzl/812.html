<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="空同子瞽说,空同子瞽说全文在线阅读,空同子瞽说全文在线下载,大玄古籍书库">
<meta name="description" content="一卷。明苏伯衡撰。苏伯衡字平仲,金华(今属浙江省)人。共28篇。瞽说者,盲人之说也,谦词。空同子乃作者别号,后李梦阳亦号空同子,当区别。是书仿诸子文体,多托物寓意之词。本宋苏辙之后裔,因苏辙之子苏迟守婺州,而举家迁往婺州。苏伯衡博洽群籍,精于古文辞。元末贡于乡,洪武初征入礼贤馆,后为国子监学正,以荐擢翰林院编修,乞省亲归。宋濂以翰林承旨致仕,荐苏伯衡以自代,以疾辞。后聘主会试,为处州教授。以表笺忤旨逮治,卒于狱中。著有《空同子瞽说》、《苏平仲集》等。此书仿诸子文体,采用托物寓意的方法,表述自己的见解。收入">
<title>空同子瞽说_苏伯衡_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">空同子瞽说</span> <br/>
          作者： <span class="inputVal" id="bkauthor">苏伯衡</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,哲学,完结</span> <br/>
          字数： <span class="inputVal" id="bknum">[book_length]15800</span> <br/>
          说明： <span class="inputVal" id="bkdec">一卷。明苏伯衡撰。苏伯衡字平仲,金华(今属浙江省)人。共28篇。瞽说者,盲人之说也,谦词。空同子乃作者别号,后李梦阳亦号空同子,当区别。是书仿诸子文体,多托物寓意之词。本宋苏辙之后裔,因苏辙之子苏迟守婺州,而举家迁往婺州。苏伯衡博洽群籍,精于古文辞。元末贡于乡,洪武初征入礼贤馆,后为国子监学正,以荐擢翰林院编修,乞省亲归。宋濂以翰林承旨致仕,荐苏伯衡以自代,以疾辞。后聘主会试,为处州教授。以表笺忤旨逮治,卒于狱中。著有《空同子瞽说》、《苏平仲集》等。此书仿诸子文体,采用托物寓意的方法,表述自己的见解。收入《苏伯衡文集》 十六卷中。</span> <br/>
          封面： <span class="inputVal" id="bkimg">Z_5213.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]空同子瞽说
[book_author]苏伯衡
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,哲学,完结
[book_length]15800
[book_dec]一卷。明苏伯衡撰。苏伯衡字平仲,金华(今属浙江省)人。共28篇。瞽说者,盲人之说也,谦词。空同子乃作者别号,后李梦阳亦号空同子,当区别。是书仿诸子文体,多托物寓意之词。本宋苏辙之后裔,因苏辙之子苏迟守婺州,而举家迁往婺州。苏伯衡博洽群籍,精于古文辞。元末贡于乡,洪武初征入礼贤馆,后为国子监学正,以荐擢翰林院编修,乞省亲归。宋濂以翰林承旨致仕,荐苏伯衡以自代,以疾辞。后聘主会试,为处州教授。以表笺忤旨逮治,卒于狱中。著有《空同子瞽说》、《苏平仲集》等。此书仿诸子文体,采用托物寓意的方法,表述自己的见解。收入《苏伯衡文集》 十六卷中。
[book_img]Z_5213.jpg


[book_title]空同子瞽说
二十八首
秦穆公使三帅袭郑，及滑，郑商人弦高过之，以乘韦牛十二犒师，且遽告于郑孟明，谓郑有备，灭滑而还。皇武子言于郑穆公曰：轻财之谓贤，制胜之谓能，其弦高之谓矣。夫高将市于周，遇秦师于滑，知其包藏祸心，求逞于我，不爱其乘韦与牛十二，用之犒师，以息郑国，可谓轻财。既犒师矣，遂夺其心，三帅知我有备，气沮计穷，暴骨是惧，歛兵而退，可谓制胜。不然，秦师奄至，谁其御之？我之弗知，何以能备？孟明、西乞、白乙攻我于外，杞子、逢孙、杨孙应之於内，存亡之数，未可知也。今甲兵不试，边鄙不耸，勍敌远却，社稷用宁，高之力也，功莫大焉。举贤、用能、赏功，所以为国也。君请图之，以劝来者。穆公曰：无遗于善，而民知所适，何以弗为？遂召弦高肠焉。高稽首曰：臣草莽之臣，未尝获齿君之舆隶，惟是贸迁有无，以利民用，臣之职也。方秦师之东也，不虞相遇于滑，不及以闻于执事，辄致君之命，有犒于其师，出臣之位，矫君之命，死有余罪，君惠免之，而不以戮，为幸已甚，何赐之敢觊觎？先君桓、武、庄、文，勲在王室，天鉴其忠，祚我子孙，恤其菑而扞其患，秦师之不克逞志于我，则由此故也。臣何力之有？而君归功于臣而赐焉，使人谓君以臣之故而赏僭也，无乃不可乎？贪天之功以为已功，犹窃人之物以为已物也，罪又甚焉，其敢幸秦师之退而自为功乎？若曰不腆常牛，臣之自输，于是乎归焉，臣虽贾竖，又敢取之以犯不义乎？臣闻为人子不敢私其财，义也。故虽子之财，父寔有之，子之道，臣之道也。如是，自臣身至于妻孥私家，孰非君之有哉？寓于臣而已。非君寔寓，则臣焉取之？牛、韦在臣，犹在君也，输以共用，固其所也。若私君之有，曰我之有，而求归焉，夫岂义乎？获赐而亡，义又焉用之？且微社稷之灵，先君主君之福，秦师有进而无退，傅于城下，其谁获免于执干戈以事扞御乎？臣将覆亡之不暇，而况能有牛与韦乎？今徼福于君，不惟全其首领，亦定其室家矣，其为赐也，不亦大乎？岂独臣受赐，虽国人皆受赐，而臣重有赐焉，人将谓臣无厌而惧，且以为戮矣。君无庸赐之，是免臣于戮而纳之于义也。请辞之。穆公曰：成子之名而教民以义，何故不为？遂许高。君子于是谓郑穆公君矣，皇武子臣矣，弦高民矣。闻善而能从，明也；见贤而能推，忠也；有功而不德，谦也。明以抚衆，君之道也；忠以事上，臣之职也；谦以自居，民之行也。君明、臣忠、民谦，求国无治，不可得也。此郑之所以免于秦之师也。
鲁宣公税亩，孟献子谏曰：鲁，诸侯之望也。诸侯之望鲁也，曰秉周礼也。今税亩，是弃周礼也。以秉礼闻而弃之，诸侯其谓我何？先君隐公以我许田易郑之祊，君子犹且非之，曰：有王制在。王吏若以疆场为问，将何以辞其大讨？矧取民有制，而可逞君之欲乎？昔者先王经土地而井牧其田野，亩百为夫，夫九为井，井九为邑，邑四为邱，邱四为甸，甸四为县，县四为都，以任地事而令贡赋。凡税歛之制，于是乎定焉。大国食者半，中参之一，小四之一，而其取民也，皆什一焉。什一，制之谓也。制所以律贪而禁暴也。夫先王封建诸侯，使治民而食其力。以治民也，岂厉民哉？故为之制，食于人者，虽贪冒弗使过焉；食人者，虽鄙啬弗使不及焉。是故制犹水之防焉。防犹不可决，而况先王之制乎？上所以取乎下，下所以奉乎上也，不过什一，为日久矣。而君过取焉，譬则决水之防也。夫君人者，上承天王，下抚庶民，而踰制歛财，其无乃非义乎？踰制蔑君，歛财毒民。蔑君君怒，毒民民怨。若怨怒并兴，祸乱将至。抑国家之不能安靖，而君焉逞欲？越自鲁公抚封于少皥之墟，十九世矣。土田是赋，以给公室，有自来矣。载其俭德，百事攸共，臣未闻其不足也。而今不足焉，庸非奇慝奢淫之日新乎？四者，所谓蠧也。府库空虚，则职此也。不然，夫岂不见税歛之时，入则足用？在三事而已：一曰窒欲，二曰节用，三曰由礼。三者之中，礼为之体，必由乎礼而后动焉。非礼不欲，非礼不用，如是则什一无弗足也。若动不由乎礼，非礼亦用，非礼亦欲，则虽什二，又何足之有？诗曰：无念尔祖，聿修厥德。无亦鉴于先公，而惟三事之是务，焉用税亩？诒怒、速怨、示贪，臣恐所获不如所丧也。君其图之。弗从，遂税亩。君子曰：鲁之不竞也，宜哉！浚民以从欲长国家者，患无民，不患无财。纣有钜桥之粟，鹿台之财，而曰独夫，无民之谓也。若之何浚之？古之人君，知国本之在民，是以用其贤能，为其司牧，授其田宅，教其树畜，开其衣食，同其好恶，恤其疾苦，补其匮乏，遂其庶富，致其劝惩，兴其孝悌忠信。本既固矣，而後邦宁。三代异制，厥道一也。今纵不能损上益下，而又瘠民以肥，已自伐其本矣。而鲁之不亡，所谓一世无道，国之未艾也。
成王问君奭以守成之道，对曰：恪遵成宪，崇信耉老，无取昔命令而纷更，无陋旧规模而改作。王曰：其要何居？对曰：在诗有之，如临深渊，如履簿氷。在书有之，予临兆民，若朽索之驭六马。王曰：不已惧乎？对曰：十围之木，植之非二三百年不大，及乎伐之也，不累日而仆矣。九成之台，筑之非踰时阅岁不成，及乎毁之也，不累日而夷矣。成之难而仆之易也如此，成之难而毁之易也如此，安得而不惧也？周之天下，后稷建之，公刘笃之，太王拓之，王季勤之，文王、武王成之，比十围之木也，比九成之台也，如之何其无惧也？夏之民尝去桀而归汤矣，商之民尝去纣而归周矣，王不闻乎，抚我则后，虐我则讐，如之何其无惧也？
魏文侯问李克曰：国何贵？李克对曰：贵士。文侯曰：何贵于士？李克曰：兆民之庶，君不能自抚也；三军之衆，君不能自驭也；百职之富，君不能自修也；万事之烦，君不能自理也。而士者，君之所与抚兆民、驭三军、修百职、理万事者也。得士，则兆民得其生，三军得其所，百职得其宜，万事得其序，而君得以安富尊荣。诗曰：济济多士，文王以宁。得士也。狐偃曰：仁亲以为宝。贵士也。士之贵也，尚矣。楚有子玉，晋文侧席；吴杀子胥，句践进兵；燕用乐毅，齐不能支；鲁亡季孙，邾亦相侵。士之用舍，国势之强弱系焉，何得而无贵乎？三仁既去，殷国遂墟；二老来归，周业攸成；伊尹就桀，夏社未亡；百里奚至秦，虞公以灭。士之去就，社稷之存亡系焉，何得而无贵乎？文侯曰：焉得士而与之共国哉？李克曰：知之则用之，用之则任之，任之则信之，信之则不以小人间之，则士之在天下者，皆将竭蹶而至矣。知之而不用之，用之而不任之，任之而不信之，信之而不免以小人间之，则士之在国中者，皆将治任而去矣。文侯曰：善。於是师卜子夏、田子方，客段干木，相魏成，任翟璜、西门豹，以吴起、乐羊为将，用屈侯鲋为子击傅。而魏之为国也，天下莫强焉。君子曰：无竞维人。信矣哉！不然，三晋地丑德齐，魏何以无敌於天下也？
楚王入于云泽，若虎兕，若【阙】玃，若鹿豕，若鸿鴈，若鵁鸬，若鶬，若鷫鹄，见王无不恂然决起，翔者奋飞，走者遐窜，高者入云霄，下者伏灌莽。有锦鸡焉，方吐其绶，而王适至，收绶而後作。王见其绶，五彩竞明，悦焉。左右关弓，再欲射之。王再止之，命虞人曰：其生致之。虞人得之已，乃纵猎者，凡鸟兽之属，或殪于鹰犬，或陨于锋刃，或伤于网罗，而鸡独免焉。明日，王谓宋玉曰：之鸡也，得全其生以绶，见樊于笼亦以绶，然则士将奚处？宋玉对曰：此鸡有绶，藉使深藏，矫乎其飞冥冥，大王何见焉？彼虞人且乌乎取哉？故其无逃于樊笼之间，非绶寔为之，吐则使之也。嗟乎，士无以材自炫哉！
空同子曰：陆贽之召为翰林学士，在建中之初。卢杞之相，在二年。至四年，以李怀光论奏而贬杞新安司马。杞之为人，怀光犹知恶之。贽与之同朝三年矣，未尝显斥之，第因奏议微示论刺而已。及其既贬，乃声言其奸邪致乱。贽之擢中书侍郎、同平章事，在贞元八年。裴延龄之判度支，在七月。贽于时极言用延龄之非，德宗不听。十年十一月，犹上书历数其罪恶，而贽竟罢为太子宾客。使贽恶杞论杞，如恶延龄论延龄，则杞之贬当不在四年，其恶亦当不至已稔，又何自致朱泚之乱，而有奉天之幸哉？方杞在位也，贽则不显斥其奸邪；及杞去位也，贽乃追咎其致乱。而贽之於延龄也，则始终言之不少置。谓位不同也，则学士号内相，犹之为相也；谓时不同邪，则杞为相日，贽谏非不行，言非不听也。此何为哉？然观贽语所亲曰：吾上不负天子，下不负所学，他何所恤？可谓不以得失为患者也。而於此不能使人无间然，余是以累叹而深惜焉。
辟闾氏、蒲卢氏过义渠氏，义渠氏举觞觞焉。辟闾氏心若不快，中酒，屡兴叹。义渠氏曰：吾闻惟酒合欢，今子中饮而叹，无乃有隐忧乎？辟闾氏曰：吾闻危莫危于上下交征。利时之人，无有贤愚、贵贱、老弱，惟利之是好，以故私忧之耳。蒲卢氏曰：若好利则有之矣，若谓老弱、贵贱、贤愚无不好，则岂其然乎？辟闾氏曰：子以我为不信，吾与子行试之。乃怀金钱数十，与蒲卢氏、义渠氏俱出北关外，遗其二道上，而伏隐处窥焉。少顷，一樵夫负薪过，见金钱，俯拾以去。辟闾氏走，从隐处出，复遗二金钱而伏。有顷，一童子驱羊过，见金钱，俯拾以去。辟闾氏出，遗金钱如初。寻一媪行过，不拾而去。辟闾氏怪之，追问媪曰：何之？媪曰：家贫，将入城从人乞贷耳。曰：媪且欲乞贷于人，道上有遗金钱，何不拾也？媪曰：耄矣，恨不之见耳。见之，安得不拾而已乎？遽问：安在？辟闾氏指以告之。媪方俯拾，一人骑而与从奴数人来见，曰：此我所遗也，媪何得取？命其从奴取之去。辟闾氏曰：媪非老者乎？童子非弱者乎？樵夫非愚且贱者乎？骑者非贤且贵者乎？而见金钱无弗取，吾之言其弗信矣乎？蒲卢氏曰：然则奈何？曰：惟义可以治之。义明则廉耻兴，廉耻兴则取予不苟矣。虽然，义其具也，非其要也。曰：何谓要？曰：上之人以身率之，俭德是操，屏去淫侈，取之以道，无富之贪，则其要也。故曰：苟子之不欲，虽赏之不窃。在上者徒训以义，而不教之以身，其曷由知所法也？不夺不厌矣。
空同子过北邙山，见丛冢焉，喟然而叹曰：人乎！人乎！其王侯将相乎！其巨家富子乎！其百工技艺乎！其侠客释氏乎！其驵侩乎！其甿隶乎！其操瓢者乎！其人奴之类乎！其卤簿鼓吹、前挽後拥而归之斯乎！其束缚而遗之斯乎！其殣而埋之斯乎！其殆将锢三泉而天文地理之毕具乎！将便房缴道、门阙罘罳之极其壮丽乎！将秘器臣妾之备置乎！将穿不及泉而丘垄之无处乎！将不封而不树乎其中！将珠襦玉匣、黄肠题凑乎！将铜木为棺、葛藟为缄乎！将厚衣以薪乎！将倮而反其真乎！呜呼！噫嘻！盖皆不可知矣，况乎其主名邑里可得而稽乎！但见华表摧折，穹碑剥落，草花磷斒，牛羊砺角，可悲也夫！牧竖纵横，汛扫不至，漆灯已灭，隂磷昭?，可悲也夫！蒿莱没垣，麒麟欹侧，翁仲无言，白日自没，可悲也夫！衰草离离，露冷风凄，冈象出没，狐狸啸啼，可悲也夫！言未卒，傍有樵者曰：唉！又何足悲哉！人龄踰百，如电之流，如驹之驰，方其生存，或穷或达，或盛或衰，而贵者贱者，尊者卑者，富者贫者，智者愚者，虽欢欣得失，用舍夭寿，参差不齐。及大期之奄及，倏长逝而莫追。计如桑孔，辩如秦仪。雄如项藉，巧如工倕。腰悬章绶，手执璧圭。布视锦绣，块视珠玑。虽欲不同为蝼蚁之归，得乎？唉！岁月荏苒，寒暑推移。则其骨毛齿爪，亦将澌尽而尘飞。颓然独存者，第败冢之累累而已。而四五世後，不复能守。则邱壠茔域，又将尔耕而我犁。苍然如故者，特空山之巍巍而已。而此理势之必然，从振古其如兹。夫子何乃不能忘情，为之伫立而歔欷也？虽然，万物之间，衆人之中。维贤维哲，立德立功。坤翕乾张，蟠地极穹。有生有死，虽衆攸同。其英魂灵气，则不随草木而腐坏。其令闻广誉，则长并天地以无穷。苟能如是则善矣，尚何彼之悲为？唉！宇宙有不朽而不务之方。蝇营狙诈，舞文用机。竞浮荣于旦暮，较强弱於锱铢。俯有拾，仰有取。争势利，计崇库。将其肉未寒而名已泯，何举世之没没蚩蚩也？空同子曰：善哉！去其健羡，脱其枚羁。放乎山林，弦琴诵诗。进德修业，惟恐後时。
海贾谓渔者曰：我之贾于江海也，大舟如山，後不见前。樯高入云，航广弥天。奇货异宝，填委其间。真腊流求，川蜀荆蛮。乘风驾浪，朝往夕还。获利至速以博，用力至逸以安。尔何不操我之舟，以利天下，以济不通。乃驾舴艋而浮游溪涧之中。低桅短篷，坎洼其容。轻如浮梗，迅若飞鸿。倏依浅濑，忽缘长谼。桨荡乎浦溆之裔，缆系乎蒲苇之丛。举罾得虾，投竿取鰅。以给衣食，以活妻孥。抑何陋欤？抑何愚欤？渔者曰：货宝者，盗贼之饵也。江海者，风波之区也。分薄而利厚，未有不困者也。力小而图大，未有不危者也。与其冒风波之险，孰若即安于浦溆之有余。与其怀盗贼之忧，孰若取足於鱼虾之无虞。大舟之利，吾岂不知。顾力有所不足，而分有所拘耳。使吾舍渔，又何觊觎乎？乃歌曰：我舟一叶兮，可安居兮。我鱼数寸兮，可充虚兮。利之丰兮，忧之大兮，我何以涉江海为。尔毋我愚兮，我宁尔随。空同子闻之曰：渔者其贤乎！夫能量力者必守已，能知分者必安命。安命则不贪，守已则不竞。不贪近乎仁，不竞近乎义。义且仁，渔者果贤乎？使人皆尔也，又何至冒利而黩货，希宠而徇势，轻性命而履危机，昧廉耻而处汚秽，皇皇而不知老，役役以至于毙也哉！
空同子行於河滨，见渔者，视其网，则缯也。观其所得之鱼，宛转噞喁，鳞鬛莫辨，则其大者才如指而已。顾谓门弟子曰：先王发政，网罟之目必四寸，而鱼之鬻于市者必满尺，何其仁也。当是之时，鱼鼈之类咸遂其生，又何幸也。今缯以为网，而鱼之如指大者登鼎俎焉。甚哉乎，鱼之不幸也。甚哉乎，渔者之不仁也。渔者曰：嘻，是何足怪。古者取民率什一，後世则大半矣。古者役民岁三日，後世则终岁矣。古者山泽无禁，关讥不征，後世则以山泽关市之征为经费矣。然则不幸岂直鱼哉，不仁岂直渔者哉。空同子乃歌曰：冽彼下泉，浸彼苞稂。慨我窹叹，念彼周京。歌已而归，归而颦蹙者累日。
於陵生问曰：黄帝、尧、舜垂衣裳而天下治，信乎？曰：信。曰：自黄帝、尧、舜以来，居其位未有不服其服者，而天下之隆平何以弗若唐、虞？曰：大哉问矣！衣裳之制，始於黄皇而备于尧、舜。其绘于上衣，有日、月、星辰、山、龙、华虫焉；其绣于下裳，有宗彞、藻、火、粉米、黼、黻焉，所以象德也。夫岂为身之章以起人之美观乎！是故明目达聪，无远不烛，日月星辰之照临也；恭已无为，万国咸宁，山之镇也；圣神文武之难名，睿哲温恭之不测，龙之变也；命九官以熙庶绩，而礼乐刑政粲然，华虫之文也；宗庙享之，子孙保之，宗彞之孝也；惟精惟一，藻之洁也；光被四表，格于上下，火之明也；十二牧之畴咨，六府三事之允治，烝民之粒食，米之养也；诛四凶而不疑，举十六相而不惑，黼之断也；定天下五服十二州，立牧而建长，内华而外夷，黻之辨也。然则圣王之为衣裳也，所以象德也。非圣德之有，似乎十二章，由十二章而圣德为之昭焉故也。服其服而有其德，此乃天下之所以隆平也。服之在身，德之不足而垂拱焉，殆与被偶人以文绣而坐之岩廊之上无异矣。欲天下隆平，岂可得乎！居尧、舜之位，服尧、舜之服，备尧、舜之德，而治不唐、虞之若，吾未之信也。於陵子曰：服以象德，德欲称服，夫子之言至矣。非独天子为然，公侯卿大夫皆当然也。不然，几何其不为彼其之子也哉！
空同子曰：三代之後，取天下不必皆由仁义，其才智高出於天下，则取之矣。至於维持天下，系乎风俗，维持风俗，系乎政教，则无古今一也。故政教之得失，风俗之美恶，乃天下安危存亡之所系，而国势之强弱弗与焉。何以知其然耶？西汉十有二君，而其六君者，贤君也。成、哀虽失德，然祸不及民，其国势可谓强固难动。而王莽以斗筲穿窬之材，不下堂而取之，所以然者，由高帝自谓得之马上，安事诗、书？其政教不修，其风俗不美也。东汉自安、顺以下，日入于衰乱，而桓、灵之虐，与三季之主无大相远，宜其势之易动。而董卓、吕布、袁绍、袁术，皆有絶人之略。曹操功盖当世，而才百倍於莽。此数人者，莫不竭其智力，而终莫能得焉。所以然者，由世祖敦尚学术，兴厉名节，以表正之。明帝开设学校，尊礼师傅，以作新之。政教修于上，风俗美于下也。然则政教风俗之於天下，岂细故哉？时君世主之务，宜莫此之急矣。或者乃以为取天下既无难，则保天下宜亦易易。然而于凡大闲，漠乎其不留意也，可乎哉？可乎哉？
空同子过锺离氏，锺离氏方以油和松脂为膏，涂竹枝，凡盘盂、几席、帘幙、牕户间无不树之。空同子曰：何为？曰：吾以除蝇也。油香而松脂粘，蝇逐香群集焉，无得脱者。曰：蝇螫子手足乎？曰：否。曰：蝇嘬子血肉乎？曰：否。曰：然则子何疾之甚而务除之至于此极也？曰：彼虽不善螫人、嘬人，而善眩人。衣之白也，涅之而黑生焉；冠之黑也，点之而白形焉。吾疾其黑白而白黑也，以故誓不尽除之不止也。曰：子知蝇蝇之善眩，而不知人蝇之善眩尤甚也。曰：何谓人蝇？曰：属耳于垣，隂伺言语，非人蝇而何？巧言如簧，离间骨肉，非人蝇而何？以佞为贤，以诈为忠，非人蝇而何？以正直为回邪，以刚方为专恣，非人蝇而何？子奈何不务除之也？曰：蝇，吾知所以除之矣。人蝇遇焉，将何以除之哉？曰：公以存心，德以为听，好恶之不作，情伪之灼知，是非之莫惑。凡人貌而蝇行者，不信之而怒之，不恕之而诛之，则彼虽欲白吾黑，而白无得而加焉矣；虽欲黑吾白，而黑无得而措焉矣。巧言之诗曰：君子如怒，乱庶遄沮；君子如耻，乱庶遄已。巷伯之诗曰：取彼谮人，投畀豺虎；豺虎不食，投畀有北；有北不受，投畀有昊；
空同子掩书而起，曳杖而歌曰：黜吾知，任吾真，佚吾形，抱吾神。两耳之存，六用之泯。人乎！天乎！天乎！人乎！吃者阙翁闻之，蹷然谓空同子曰：夫子殆非故夫子矣。何今之歌者异乎昔之歌者也？空同子曰：今者造物补我一窍，吾遂与含聪氏为友，乘无形之龙，以适无象之野，而游乎无闻之乡，处乎无声之境，息乎无情之庭。吹万变作，而吾窅兮无知；疾雷破山，而吾寂焉无觉。况乎毁誉吁俞，笑歌呻吟，足感吾之心乎？夫我一窍之完也，而我适吾适也。若此，庸讵知吾之七窍，而造物不皆吾补乎？我其为玄同乎？子将求我于空同之上乎？吃者阙翁曰：予游心於墨墨也久矣，愿执鞭而从夫子之後也。尉迟楚好为文，谒空同子曰：敢问文有体乎？曰：何体之有？易有似诗者，诗有似书者，书有似礼者，何体之有？有法乎？曰：初何法？典、谟、训、诰、国风、雅、颂初何法？难乎？易乎？曰：吾将言其难也，则古诗三百篇，多出於小夫妇人；吾将言其易也，则成一家言者，一代不数人。宜繁宜简？曰：不在繁，不在简。状情写物在辞达，辞达则二三言而非不足，辞未达则千百言而非有余。宜何如？曰：如江河何也？曰：有本也。如键之于管，如枢之于户，如将之于三军，如腰领之於衣裳，何也？曰：有统摄也。如置陈，如构居第，如建国都，何也？曰：谨布置也。如草木焉，根而干，干而枝，枝而叶而葩，何也？曰：条理精畅而皆有附丽也。如手足之十二脉焉，各有起有出有循有注有会，何也？曰：支分派别而荣卫流通也。如天地焉，包涵六合而不见端倪，何也？曰：气象沈郁也。如涨海焉，波涛涌而鱼龙张，何也？曰：浩汗诡怪也。如日月焉，朝夕见而令人喜，何也？曰：光景常新也。如烟雾舒而云霞布，何也？曰：动荡而变化也。如风霆流而雨雹集，何也？曰：神聚而冥会也。如重林，如邃谷，何也？曰：深远也。如秋空，如寒氷，何也？曰：洁净也。如太羮，如玄酒，何也？曰：隽永也。如濑之旋，如马之奔，何也？曰：回复驰骋也。如羊肠，如鸟道，何也？曰：萦迂曲折也。如孙吴之兵，何也？曰：奇正相生也。如常山之蛇，何也？曰：首尾相应也。如父师之临子弟，如孝子仁人之处亲侧，如元夫硕士端冕而立乎宗庙朝廷，何也？曰：端严也，温雅也，正大也。如楚庄王之怒，如杞良妻之泣，如昆阳城之战，如公孙大娘之舞劒，何也？曰：激切也，雄壮也，顿挫也。如菽粟，如布帛，如精金，如美玉，如出水芙蓉，何也？曰：有补于世也，不假磨礲雕琢也。将乌乎以及此也？曰：易、诗、书、三礼、春秋所载，邱明、高赤所传，孟、荀、庄、老之徒所着，朝焉夕焉，讽焉味焉习焉，斯得之矣。虽然，非力之可为也。圣贤道德之光，积于中而发乎外，故其言不文而文。譬犹天地之化，雨露之润，物之魂魄以生华萼毛羽，极人力所不能为，孰非自然哉？故学於圣人之道，则圣人之言莫之致而致之矣。学于圣人之言，非惟不得其道，并其所谓言亦且不能至矣。尉迟楚出，以告公乘邱者。楚之于文也，其犹在山径之间欤？微空同子导吾出也，吾不知大道之恢恢於是尽心焉，将於文焉无难能者矣。
东郭氏之猫羣聚于庭，首以相枕，足以相拊，尾以相戏，舌以相咶，甚相狎也。投之，腐鼠皆挺而起，得者驰而去，不得者或逐其後，或据其前，或号其右，或玃其左，相与鬬且噬矣。空同子曰：利之善移心术也如此。夫物交于前，欲炎于中，恐已不得而人得之也。虽腐鼠之微，甚狎之，猫鬬而噬弗顾矣，而况有大于鼠者乎。今之人平居相与握手附耳，以致欢欣洽爱，自谓骨肉良不过是，及乎势位一接，幸于得而忘其所以为义，丑诋而深排，隂挤而阳夺，不得之不已，心术之移于利也如是，则与东郭氏之猫何异哉。
空同子曰：贤者谋道而不谋食，故贤者难进而易退也。其君知之至，然後起；礼之恭，然後留；信之笃，然後用。故君得之而君以正，国得之而国以安，天下得之而天下以平。或遇之不以其道，则纳履去不终日矣。盖君子出非苟进也，道合则出也；处非苟退也，道不合则处也。吾知谋道而已，吾庸知富与贵哉？至贵不待爵，至富不待禄。待禄而富，待爵而贵，外也，非内也。道德以为贵，仁义以为富，斯内也，非外也。古之贤者，明乎内外之分，是以难进而易退也。世之所谓贤者，知之不至，幡然而起；礼之不恭，恬然而留；信之不笃，乐然而用；而遇之不以其道，不去也。夫岂非以外者为足重欤？吾见其患得患失之不暇，而暇图谋国家，利安百姓哉？倏焉而辞职，忽焉而拜官，暮而处，朝而出，屡进而屡退，其於道何如也？空同子曰：君子不以卑贱而耻教人，亦不以尊贵而耻教于人，故君子能成已而成人也。人由教而成德，犹器以范模而成器也。吾之德诚足以成乎人也，则吾之位虽卑且贱，固教人者也；吾之德诚待乎人而後成也，则吾之位虽尊且贵，固教於人者也。是故教人者，存心於成人也。夫庸计其位之尊贵於吾乎？教於人者，存心於成已也。夫庸计其位之卑贱於吾乎？唐尧也，虞舜也，夏禹也，商汤也，文王也，武王也，齐桓也，魏文也，可谓尊贵矣，而教於君畴、务成昭、西王国、成子伯、时子思、虢叔、管仲、卜商，曾无难色。君畴也，务成昭也，西王国也，成子伯也，时子思也，虢叔也，管仲也，卜商也，可谓卑贱矣，而教唐尧、虞舜、夏禹、商汤、周文武、齐桓、魏文，曾无赧容，岂非存心于成已成人也哉？之八君者，不耻教於人，故不贤者以贤，而贤者以圣。之八士者，不耻教人，故能圣其贤，而贤其不贤。是故教人者，其重已守道，必若古之为教者，然後能成人。教于人者，其心下礼恭，必若古之受教者，然後能成已。今也在下位而为教，则歉然不安，而人且以为倨。在上位而受教，则阉然不屑，而人且以为辱。不中者终於不中，不材者终於不材，不贤者不至於贤，贤者不至於圣。不知卑贱者，耻教人之过耶？不知尊贵者，耻教於人之过也？
空同子曰：土苴，易得之物也，在天地之间，庸讵知其限乎？然使一人聚之而十人取之，乌有不尽者哉？以无限之物，聚之者寡而取之者衆，然且尽焉，况乎粟米布帛出於人力而有限乎？今所在耕者织者恒不满数百家，而食者衣者恒数万家，物力安得而不屈乎？人之力多者莫如乌获，数百人之中力如乌获者不能二三人，若使二三有力人而代数百人者服奔走转移之劳，未有不惫者也。多田之家譬则多力之人也，大抵一邑之间，一乡之内，数百户之中田多者初不过三四户，今也服役于官惟多田之家而已，其余或贾于市，或商於途，或执百工技艺，虽积蓄有余，以其无田也，役未尝及焉，则与使二三有力人服数百人奔走转移之劳无异矣，欲巨室无困，其可得乎？何如则物力不屈？曰：贵农。何如则巨室不困？曰：均役。不然，南亩之民且相率逐末，田多之家且胥为窭人，国将奈之何哉？
空同子曰：休徵咎徵，天之所以祸福国家者也。五福六极，天之所以祸福人民者也。而莫不有以致之。国家之政，人民之行，非有以致福也，而福至，盖有隐德也。国家之政，人民之行，非有以致祸也，而祸至，盖有隐恶也。人不念福本于隐德，而见其得福也，则以为无妄之福焉。人不念祸基于隐恶，而见其得祸也，则以为无妄之祸焉。是徒知有形之恶，而不知无形之恶也。徒知有名之善，而不知无名之善也。无名之善，隐德是也。无形之恶，隐恶是也。皆萌乎念虑，两常存乎心者也。而政之臧否，行之诚伪，莫不由之。一心之微，贯彻三极，自万乘至于匹夫，无贵贱一也。善恶之萌，迹虽未着，念则甚烈。已知之，人莫知也。人莫之知，天未尝不知也。天知之，是以天得而祸福之也。故天之福隐德，祸隐恶，犹圣人之诛心也。善观人者，惟观其所得。所得福也，则其以善存心必矣。所得祸也，则其以恶存心必矣。善格天者，惟慎其所存。心存乎善，则福应之必矣。心存乎恶，则祸应之必矣。天非穹然苍然之谓也，理而已矣。理无不在，故天无不体。逆乎理，逆乎天也。顺乎理，顺乎天也。逆顺者，善恶之机也。善恶者，祸福之门也。而祸福未有无妄者也。故隐德之报，不自其身，则自其祖父。隐恶之报，不在其身，则在其子孙。而况万乘为天之子，居天之位，用天之道，执天之行，其感应又当何如。故汉高祖心乎寛仁，唐太宗心乎仁义，而吕后武后不能移其祚。秦始皇心乎残暴，汉武帝心乎兵刑，而扶苏据罹其殃。所谓出乎尔者，返乎尔者，岂独雨阳燠寒风见於岁月日时之间而已。善恶之机，不可以弗之慎也。是以唐虞三代之圣人，莫不兢兢业业，孜孜栗栗，翼翼舋舋，不能一息宁也。皆所以顺乎天也。是故君子不必求福也，不必禳祸也，夫亦顺天而已矣。诗曰：昊天曰明，及尔出王。昊天曰旦，及尔游衍。而顺天则在慎独也。行乎人之所不见，犹人之所见。发乎已之所独知，犹人之所知。敬义以自持，诚一而毋贰。身之所履无弗顺，心之所存无非善。斯君子之所以免祸也，斯君子之所以受福也。
空同子曰：古之所谓贵者，不待爵命而贵也，道德有诸已而已矣；古之所谓富者，不待货财而富也，道德有诸已而已矣。贵不待爵命，故虽处畎亩，为齐民，而贵莫加焉；富不待货财，故虽衣不完，食不足，而富莫加焉。处畎亩，为齐民，而贵无以加，此之谓天贵；衣不完，食不足，而富无以加，此之谓天富。天贵天富，富贵之在内者也，其得之自我，其失之自我，人不得而与之，亦不得而夺之。故贵富以天者，通不荣而穷不丑，有不骄而无不戚。今之所谓贵者，非道德之谓也，爵命而已矣；今之所谓富者，非道德之谓也，货财而已矣。爵命以为贵，故朝居位而暮去位，则暮得而贱之矣；货财以为富，故朝有余而暮不足，则暮得而贫之矣。暮去位而暮以为贱，此之谓人贵；暮不足而暮以为贫，此之谓人富。人贵人富，富贵之在外者也，其得之非我，其失之非我，人可得而与之，亦可得而夺之。故富贵以人者，通则荣而穷则丑，有则骄而无则戚。君子也者，天之贵富，人之贵富兼焉者有之矣；小人也者，天之贵富，人之贵富兼焉者未之有也。是故君子有人贵而无天贵，无宁有天贵而无人贵；有人富而无天富，无宁有天富而无人富。有天之富贵，无害为圣贤，孔顔之徒是已；有人之富贵，无救于狂愚，桀纣之徒是已。於戏！吾身有至贵富者存，而世之人乃舍而求之外，悲夫！
空同子曰：有求于人而不加亲，无求于人而不加疎，此其人君子也。有求于人而惟恐不亲，无求于人而惟恐不疎，此其人小人也。其人诚君子也，其友也必不加亲於人得时之际，而加疎於人失时之後，亦不加疎於已得志之日，而加亲於已失志之时。其人诚小人也，其友也必加亲於人得时之际，而加疎於人失时之後，亦必加疎於已得志之日，而加亲於已失志之时。是故君子之友谓之真，小人之友谓之伪。伪友者常多有也，真友者常鲜有也。鲜真友，是以友而有始终者，十不能一二也。多伪友，是以友而无始终者，十常有八九也。盖君子友以道义，而道义无隆无替者也，与道义俱无隆替，则君子之心也。小人友以势利，而势利有隆有替者也，与势利俱有隆替，则小人之心也。此小人之存心所以无恒，而君子存心所以有恒也。以有恒之心而与人友，虽祸福死生而不能亲疎之也，况小者乎？以无恒之心而与人友，虽箪食豆羮而能亲疎之也，况大者乎？是故君子不苟友人，亦不苟友于人。友人必察其所以友也，友于人必慎其所以友也。慎友在始，察友在微。察友不於微，则不能得其心之所存也；慎友不於始，则不能得其身之所宗也。夫自古及今，终不相忮、相轧、相毁、相竞、相倾、相仇、相残者，皆始而相求、相推、相下、相比、相济、相依、相许者。相求、相推、相下、相比、相济、相依、相许於其始，而相忮、相轧、相毁、相竞、相倾、相仇、相残於其终，伪友者则为之也，真友者固不为之也。故君子察之慎之，友焉而出于真者则内，友焉而邻於伪者则絶。絶伪友，所以率天下薄势利也；内真友，所以率天下敦道义也。敦道义，薄势利，民德其有不厚乎？友道其有不终乎？
士蒍以晋献公患桓庄之族偪，谋去羣公子。乃与羣公子谋，使谮富子。其一公子谓羣公子曰：不可。诈慝鬼蜮，何可信也？宗族骨肉，何可疎也？信鬼蜮不智，疎骨肉不仁。仁智不足，祸患将至。枤杜之风，角弓之雅，乃所知也。不假渎告，敢以细事开于左右。曲沃之奥有神丛。丛，大木也。茑与女萝附焉。神患茑萝之滋蔓也，欲去之。乃谓茑萝：古人有言曰：大木之下无美草，伤于隂之多也。今木之干且数围，而尔之蔓不满寸，则其枝叶寔尔蔽也。茑与女萝亦自见其蔓不如木之硕也，疾之。见梦于里人曰：灾祥非神之为，惟木之怪。里人遂伐木。木之既伐，茑萝莫傅，是以亦瘁。富子者，大木也。吾侪者，茑萝也。岂可去哉？富子苟去，我亦何所利焉？羣公子不听，遂谮富子而去之。士蒍又与之谋，使杀游氏之二子。其一公子又曰：不可。人之为寝，其中列楹，其四阿复列楹，以相夹辅也。撼其一楹，栋必挠。去其一楹，寝必隳。如是，寝之所恃，固在楹之衆矣。我之有族，犹人之有寝也。而吾与游氏，楹之谓也。昔者之谮富子，一楹去矣。去其一也，且惧压焉，况可再乎？而又欲杀二子，将吾族之不支，岂惟二子而不改图，可乎？羣公子不听，遂杀二子。既，士蒍使尽杀游氏之族，其一公子又曰：不可。耳目手足之於身，一体也。目视耳听，患生故能知；手扞足防，难至故能备。此身之所由全也。若四者亡焉，语所谓絶物也，何能为哉？身之全者鲜矣。今譬之一体，游氏之族在吾族，吾族之手足耳目也。富子之去而吾手亡矣，二子之杀而吾足亡矣，今又欲合其族而尽杀之，是并吾耳目亡矣。游族亡，吾族必从之，盍释之以图存乎？不然，悔无及矣。群公子不听，遂尽杀游氏之族。士蒍乃城聚而处群公子，献公果围聚，尽杀群公子。君子曰：强宗，翰也；同姓，城也。其可自坏之乎？故曰：大宗维翰。又曰：宗子维城。又曰：无俾城坏，无独斯畏。群公子纵不是思，一人托物而致意三焉，言切而利害昭矣，亦易悟也哉。而终不听，以及于难。群公子所谓取譬不远，昊天不忒，回遹其德，俾民大棘者矣。此计所以为事之本，听所以为存亡之机，而贵乎哲也。诗曰：其为哲人，告之话言。顺德之行，
齐王问陈轸曰：大臣窃权重以作威福，何自知之？轸曰：此非小臣之所知也。虽然，臣乃者过淄水，淄水上有两丛祠。水东之祠，人持酒脯飨之者，终日不絶；水西之祠，终日未尝见一人飨之以酒脯者。问其故，其一神能为祸福，其一神不能为福，亦不能为祸。今夫大臣者，神丛也；大臣之门，神祠也；持酒脯者，趋势利者也。王欲知权重之所在，亦惟观酒脯之所在而已矣。王曰：善。明日，朝群臣，问曰：淄水上有两祠，有诸？对曰：有之。其一徼福者如市，其一无一人徼福者，有诸？对曰：有之。此何以故？对曰：由其能降灾降祥与不能降灾降祥故也。今公门可罗雀，而诸大夫门车毂常击，其无乃似之乎？群臣咸伏而莫敢对。君子曰：陈轸之取譬也善矣，而齐王之诘群臣也则过矣。夫亦自强而已矣。汤、武之朝，不闻主柄下移；伊、周之佐，不闻执国之命。已不自强，而惟患政不自已出。授人以太阿，而欲无其割，得乎？
空同子曰：天下之物本方圆，乌用规矩哉？皆平直，乌用准绳哉？木也有直有不直，不有绳焉。其不直者，则何以直乎？欲直其不直，是以绳生焉。地也有平有不平，不有准焉。其不平者，则何以平乎？欲平其不平，是以准生焉。舆不自方，以矩而成方；盖不自圆，以规而成圆。故绳之设，因木之不直也；准之设，因地之不平也；规矩之设，因舆盖之不方圆也。规矩准绳设，则天下无物弗方圆平直矣。是故圣人之治天下，盖莫不因而为之制也。因民之不皆信也，於是乎为之权衡度量；因民之不皆善也，於是乎为之礼乐政教；因民之不皆从也，於是乎为之赏罚；因民之不皆治也，於是乎为之兵刑。使天下无人而不信，有权衡度量哉！无人而不善，有礼乐政教哉！无人而不从，有赏罚哉！无人而不治，有兵刑哉！之数者设焉，而後天下无不信、不善、不从、不治之民。然则权衡度量之立，礼乐政教之修，赏罚之用，兵刑之施，可一日少乎？虽然，不出于结绳之前，结绳之後斯出焉。吾固知圣人甚不得已也。虽不得已，亦岂外人心而有为哉？是故赏因其好善之心而劝之云耳，罚因其恶恶之心而惩之云耳，礼乐刑政之类，罔不皆然。亦犹马之性行也而乘之，乘之而羁靮作焉；牛之性耕也而服之，服之而福衡作焉。而曲学者乃谓圣人之治天下，削物之性，侵物之德，是乌足与论圣人
或曰：言之立也，於世何与焉？而论其不朽，乃与立德立功者等，不既过焉乎哉？空同子曰：孔、孟以空言配禹，吾先祖尝论之矣。不敢剿取以渎告，姑言史氏之设。其为言也，何敢望孔、孟之万一？然要其极也，使德备于身，功加于时者，而不有史氏焉，述其终始，发其精微，见于论着，书於简册，传之当世，垂之後来，亦焉能不朽而永存哉？是故唐、虞、三代远矣，其圣君贤相之盛德大业，仁人君子之微言茂行，与夫治天下之大经大法，昭乎如日月之丽天，更千万世而弥显者，则亦赖诗、书、史记之存也。不然，流风遗韵之犹存，宏规远矩之无徵，虽欲宪章祖述之，夫安得而宪章祖述之？此孔子欲言夏、殷之礼，而有文献不足之叹也。而况春秋、战国、秦、汉以来，其功德不及唐、虞、三代远甚，其遗爱何足以起人之思慕，而遂不至於无闻者，讵非以史哉？由其史之存也，故宇宙之分合，国家之理乱，政事之得失，习俗之美恶，道术之邪正，人材之贤否，学士大夫得以讨论，而时君世佐得以鉴戒焉。然则文史之职，其为重而非轻也明矣，其为要而非冗也审矣。汉武帝乃以戏弄倡优畜之，谓之不知务可也。矧道明德立之士，不获见之行事，而托空言以立教者，奚可少之哉！奚可少之哉！
公乘生问於空同子曰：何以处忧患也？曰：听其所为。曰：何谓听其所为？曰：不动吾心。曰：心何以能不动？曰：物我皆丧。吾尝自安东浮海至於崑山，三遇飓风，再遇浅，一遇寇，吾自分必死已，视吾身如无焉。飓也，浅也，寇也，亦视之如无焉。故吾起居、食饮、言笑与平时无异焉。舟中之人皆凌兢战栗，如露立氷雪间，齿上下作声，无复人色。吾曰：四面皆水矣，无所往矣。葬于鱼腹，血于兵刃，命矣。死无时矣，不必惧矣。惧亦死，不惧亦死，孰若不惧哉！孰若安坐饱食哉！衆乃少安。比登岸，吾问同舟之人：方寇贼礁浅飓风时，公等皆惧，我不惧；公等皆不食饮，我食饮。今日公等登岸，我亦登岸，则吾向云云，岂不信矣乎！相视一笑。吾以是信处忧患，惟听其所为而已矣。听其所为，则不知忧患之为忧患，而自然安焉。岂惟忧患哉，处富贵亦然。是以得失不患也。世之人皆有所顾，故皆有所慕。有所畏，畏慕交于中，此其临财则义不明，临阵则战不力，而不思夫穷达、得丧、死生、祸福，莫非命也，又何必临事皇皇然计其美恶而就避哉！祗足以乱方寸焉耳。公乘生曰：余闻处忧患而得行已之道，其殆所谓可以终身行之者乎！请书诸绅。
申屠生问空同子曰：学何务？曰：治心。曰：心何以治？曰：养之。曰：有道乎？曰：有。曰：道何如？曰：少思、寡欲、主敬。少思则静，寡欲则明，主敬则一。静，其本也；明，其体也；一，其要也。今夫水，其一人挠之，而其一人不之挠。若苟一挠一不挠，则针遗芥堕而可指取也，必於其不挠者焉。苟自不挠者可指取，则是以静为本矣。今夫镜，其一尘翳之，而其一尘不之翳。若苟一翳一不翳，则妍丑并照而无遁形也，必於其不翳者焉。苟自其不翳者无遁形，则是以明为体矣。今夫路，其东多岐，而其西无岐，则牧竖过之而亡其羊也，必於其岐多者焉。苟自其岐多者亡羊，则是以一为要矣。一故静，静故明，静明一，学之务毕矣。是故少思未遽静也，少思则欲不动，而无思可至焉。寡欲未遽明也，寡欲则情不胜，而无欲可至焉。主敬未遽一也，主敬则有主，而无贰可至焉。无思则静矣，无欲则明矣，无贰则一矣，而学之务毕矣。故曰：其道在少思、寡欲、主敬。此非余言也，先民之训也。力行则存乎人。
右瞽说若干篇，空同子之所作也。空同子习於六艺之学，天子选为太学官。居太学六年，诸生从之授经，皆曰：空同子，诚吾师也。东西行者至京师，欲求当世文章，必于其门。京师之学士大夫亦多推之，皆曰：空同子，吾畏友也。而空同子退然若不及，人视之，呫毕一儒者耳。天子知之，亲擢翰林国史院编修。得告而归金华，奉其父母，处于兄弟之间，愉愉然间读书为文，矻矻如也。余於是得其瞽说读之，托物以造端，比事以寓意，缘情以见义，明於国家之体，达於人情之变，如鈎探物，连牵不絶，其出不穷。原其敝之所始，要其势之所必至，戚戚然思以杜之拯之，以上承天子圣化，而措之乎太平之治。余乃叹曰：美哉乎，空同子也！人之所不及知者，余知之矣。单襄公曰：忠，文之实也；知，文之舆也；仁，文之爱也；义，文之制也。瞽说者，本乎仁，发乎义，有进戒之忠，有虑远之智，非若世之郁悒悲愤不平而鸣者比也。盖其先世之遗风，於是而存焉。若昔长公、少公之事宋，知无不言，言必中天下之过，空同子似之矣。苏氏之秀，岂惟在廷哉！惜不令黄鲁直见之，而余深为之击节云。洪武八年五月十日，金华胡翰书。
右太史苏先生平生所着诗文，凡一十六卷。前蒙隂县簿林公与直编类，镂板郡庠。传世既久，朽失过半。别驾曹侯下车之初，寻访旧本，缮写绣梓，以补其缺。然旧存者，率多昏翳讹谬，恐误後学。谅於是不揣芜陋，公暇躬自校正。乃命郡人叶景森缮写成书，谋诸郡守武公、挥使牛公、贰守曹公、通判黄公，各捐已俸，重夀诸梓。遣吏蒋处育以董其事。经始於壬戌春二月朔，毕工是岁秋八月望。凡七阅月而书成，灿然一新。编卷目录，悉依其旧。中间字义脱落，无可引据者，则不敢强而质之，姑虚以俟後之君子为考订焉。幸鉴。处州府推官章贡黎谅谨识。

        </div>
      </div>
    </div>
  </div>
</div>
<!--update:2025-08-30 09:38:37-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>