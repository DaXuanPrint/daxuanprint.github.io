<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="郑氏序,孝经郑氏注,孝经郑注全文在线阅读,孝经郑注全文在线下载,大玄古籍书库">
<meta name="description" content="郑玄《孝经注》于魏晋之际主要在民间流传，东晋元帝时始立于学官。唐玄宗为《孝经》作注，多引郑注。宋代邢昺作《孝经正义》，用唐玄宗注，郑注逐渐少见。南宋乾道年间，熊克、袁枢得郑注，刻于京口，即京口本。南宋以后，此书散佚。。对《孝经注》从事辑佚工作的，主要是清代学者。主要有：王谟辑《孝经注》1卷，见《汉魏遗书钞·经翼》；袁钧辑《孝经注》1卷，见《郑氏佚书》；孔广林辑《孝经注》1卷，见《通德遗书所见录》；陈鱣辑《孝经郑氏注》1卷，见《涉闻梓旧》、《丛书集成初编·哲学类》；严可均辑《孝经郑注》1卷，见《咫尺斋丛书》">
<title>孝经郑注_郑玄_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">孝经郑注</span> <br/>
          作者： <span class="inputVal" id="bkauthor">郑玄</span> <br/>
          朝代： <span class="inputVal" id="bkdate">汉代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]14568</span> <br/>
          说明： <span class="inputVal" id="bkdec">郑玄《孝经注》于魏晋之际主要在民间流传，东晋元帝时始立于学官。唐玄宗为《孝经》作注，多引郑注。宋代邢昺作《孝经正义》，用唐玄宗注，郑注逐渐少见。南宋乾道年间，熊克、袁枢得郑注，刻于京口，即京口本。南宋以后，此书散佚。 对《孝经注》从事辑佚工作的，主要是清代学者。主要有：王谟辑《孝经注》1卷，见《汉魏遗书钞·经翼》；袁钧辑《孝经注》1卷，见《郑氏佚书》；孔广林辑《孝经注》1卷，见《通德遗书所见录》；陈鱣辑《孝经郑氏注》1卷，见《涉闻梓旧》、《丛书集成初编·哲学类》；严可均辑《孝经郑注》1卷，见《咫尺斋丛书》第三集；臧庸辑《孝经郑氏解》1卷，见《知不足斋丛书》第二十一集；黄奭辑《孝经解》1卷，见《汉学堂丛书·高密遗书》、《黄氏逸书考·通德堂经解》。此外，日本学者冈田挺之也辑有《孝经郑注》1卷，见《知不足斋丛书》第二十集、《榕园丛书》甲集。</span> <br/>
          封面： <span class="inputVal" id="bkimg">Z_4753.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]孝经郑注
[book_author]郑玄
[book_date]汉代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]14568
[book_dec]郑玄《孝经注》于魏晋之际主要在民间流传，东晋元帝时始立于学官。唐玄宗为《孝经》作注，多引郑注。宋代邢昺作《孝经正义》，用唐玄宗注，郑注逐渐少见。南宋乾道年间，熊克、袁枢得郑注，刻于京口，即京口本。南宋以后，此书散佚。 对《孝经注》从事辑佚工作的，主要是清代学者。主要有：王谟辑《孝经注》1卷，见《汉魏遗书钞·经翼》；袁钧辑《孝经注》1卷，见《郑氏佚书》；孔广林辑《孝经注》1卷，见《通德遗书所见录》；陈鱣辑《孝经郑氏注》1卷，见《涉闻梓旧》、《丛书集成初编·哲学类》；严可均辑《孝经郑注》1卷，见《咫尺斋丛书》第三集；臧庸辑《孝经郑氏解》1卷，见《知不足斋丛书》第二十一集；黄奭辑《孝经解》1卷，见《汉学堂丛书·高密遗书》、《黄氏逸书考·通德堂经解》。此外，日本学者冈田挺之也辑有《孝经郑注》1卷，见《知不足斋丛书》第二十集、《榕园丛书》甲集。
[book_img]Z_4753.jpg


[book_title]鄭氏序
《孝經》者，魯國先師姓孔，名丘，字仲尼。其父叔梁紇，後娶顔氏之女，久而無子，故祈於尼丘山而生孔子。其首返宇，像尼丘山，故名丘，字仲尼。有聖德，應聘諸國，莫能見用。當春秋之末，文武道墜，逆乱滋甚，篡弑由生。皇靈哀末代之黔黎，慜倉生之莫救，故命孔子，使述《六藝》，以待命主。有飛鳥遺文書於魯門，云：「秦滅法，孔經存。」孔子既覩此書，懸車止聘。魯哀公十一年，自衛歸魯，修《春秋》，述《易》道，乃刊《詩》《書》，定禮、樂，教於洙、泗之間，弟子四方之者三千餘人，受業身通達者七十二人。唯有弟子曾參，有至孝之性，故因閑居之中，爲説孝之大理。弟子録之，名曰《孝經》。
夫孝者，蓋三才之經緯，五行之綱紀。若無孝，則三才不成，五行𠍴序。是以在天則曰至德，在地則曰慜德，施之於人則曰孝德。故下文言「夫孝者，天之經，地之義，人之行」，三德同體而理明，蓋孝之殊途。經者，不易之稱，故曰《孝經》。僕避難於南城山，棲遲巖石之下，念昔先人餘暇，述夫子之志而注《孝經》。

[book_title]孝經鄭氏注
開宗明義章第一
仲尼居，〈仲尼，孔子字。居，居講堂也。〉曾子侍。〈曾子，孔子弟子也。〉子曰：先王有至德要道，〈子者，孔子。禹，三王最先者。至德，孝悌也。要道，禮樂也。〉以順天下，民用和睦，上下無怨。〈以，用也。睦，親也。至德以教之，要道以化之，是以民用和睦，上下無怨也。〉汝知之乎？曾子避席曰：參不敏，何足以知之？〈參，名也。敏猶達也。參不達。〉子曰：夫孝，德之本，〈人之行莫大於孝，故曰德之本也。〉教之所由生。〈教人親愛，莫善於孝，故言教之所由生。〉復坐，吾語汝。身體髮膚，受之父母，不敢毁傷，孝之始也；〈父母全而生之，己當全而歸之。〉立身行道，揚名於後世，以顯父母，孝之終也。〈父母得其顯譽也者。〉夫孝，始於事親，中於事君，終於立身。〈父母生之，是事親爲始。卌強而仕，是事君爲中。臣年七十，耳目不聰敏，行步不及逮，退就田里，懸車致仕，詳習孝道，以教弟子，足以立身揚名而已。〉《大雅》云：「無念爾祖，聿修厥德。」〈《大雅》者，《詩》之篇名。云，言也。無念，猶無忘。祖，先祖。聿，述也。修，治也。厥，其。爲孝之道，無敢忘爾先祖，當修治其德矣。不言《詩》而言《雅》者何？詩者，通辭；雅者，正也。方始發章，欲以正爲始。〉
天子章第二
子曰：愛親者，不敢惡於人。〈愛其親者，不敢惡於他人之親。〉敬親者，不敢慢於人。〈己慢人之親，人亦慢己之親，故君子不爲也。〉愛敬盡於事親，〈盡愛於母，盡敬於父。〉而德教加於百姓，〈敬以直內，義以方外，是故德教流行，加於百姓。〉形于四海，〈形，見也。德教流行，見於四海，無所不通。〉蓋天子之孝也。〈蓋者，謙辭。方制海內，謂之天子。天子行孝，當如此章。〉《甫刑》云：「一人有慶，兆民賴之。」〈《甫刑》，《尚書》篇名。云，言也。一人，天子。土無二王，故言一人。慶，善也。賴，蒙也。億萬曰兆。天子曰兆民，諸侯曰萬民。天子爲善，天下皆賴之。不言《尚書》而言《甫刑》者何？《尚書》録王事，故證天子之章，引譬連類，引類得象也。〉
諸侯章第三
在上不驕，高而不危。〈諸侯在民上，故言在上。敬上愛下，謂之不驕，故居高位而不危殆也。〉制節謹度，滿而不溢。〈費用儉約，謂之制節。奉行天子法度，謂之謹度。故能守法而不驕逸也。無禮爲驕，奢泰爲溢。〉高而不危，所以長守貴。〈居高位而不驕，故能長守貴。〉滿而不溢，所以長守富。〈雖有一國之財而不奢泰，故能長守富。〉富貴不離其身，〈富能不奢，貴能不驕，故言不離其身也。〉然後能保其社稷，〈上能長守富貴，然後乃能安其社稷。社，謂后土也。句龍爲后土，⍁功於人，故祭之。〉而和其民人，〈薄賦斂，省徭役，是以民人和也。〉蓋諸侯之孝也。〈列土封疆，謂之諸侯。諸侯行孝，當如此章。〉《詩》云：「戰戰兢兢，如臨深淵，如履薄冰。」〈引《詩》自明，即孔子之謙。戰戰，恐懼。兢兢，戒慎。如臨深淵，恐墜；如履薄冰，恐陷。義取爲君恆須戒懼。〉
卿大夫章第四
非先王之法服不敢服，〈先王制五服，天子服日、月、星辰，諸侯服山、龍、華蟲，卿大夫服藻、火，士服粉米，皆謂文繡。田獵、戰伐、采藥、卜筮，冠皮弁，衣素積，百王同之，不改易也。庶人雖富不服。〉非先王之法言不敢道，〈口言《詩》《書》，非先王之法言，不合《詩》《書》，則不敢道也。〉非先王之德行不敢行。〈禮以檢奢，樂以防淫。不合禮樂，則不敢行。〉是故非法不言，非道不行。〈非《詩》《書》則不言，非禮、樂則不行。〉口無擇言，〈口言《詩》《書》，有何可擇？〉身無擇行，〈身行禮、樂，有何可擇？〉言滿天下無口過，〈言《詩》《書》滿天下，有何口過？〉行滿天下無怨惡。〈行禮、樂滿天下，有何怨惡？〉三者備矣，然後能守其宗廟，〈法先王服，言先王道，行先王德，則爲備矣，然後乃能守其宗廟。宗，尊也。廟，貌也。親雖亡没，事之若生，爲作宮室，四時祭之，若見鬼神之容貌也。〉蓋卿大夫之孝也。〈張官設府，謂之卿大夫。卿大夫行孝，當如此章也。〉《詩》云：「夙夜匪懈，以事一人。」〈詩者，直謂《詩》也。云，言也。夙，早也。夜，莫也。匪，非也。懈，墮也。一人，天子也。卿大夫當早起夜卧，以事天子，勿懈墮。〉
士章第五
資於事父以事母，而愛同。〈資者，人之行也。事父與母，愛同，敬不同也。〉資於事父以事君，而敬同。〈事父與君，敬同，愛不同。〉故母取其愛，〈不取其敬。〉君取其敬，〈不取其愛。〉兼之者父也。〈兼，並也。愛與母同，敬與君同，並此二者，事父之道。〉故以孝事君則忠，〈移事父孝以事於君，則爲忠矣。〉以敬事長則順。〈移事兄敬以事於長，則爲順矣。〉忠順不失，以事其上，〈事君忠，事長順，二者不失，可以事上。上謂天子，君中最尊者也。〉然後能保其祿位，而守其祭祀，〈內孝父母，外順君長，然後乃能安其祿位，而守其祭祀。食廩曰祿，居官曰位。始爲曰祭，繼世曰祀也。〉蓋士之孝也。〈别是非，知義理，謂之爲士。士之行孝，當如此章。〉《詩》云：「夙興夜寐，無忝爾所生。」〈詩者，直謂《詩》也。云，言也。夙，早也。興，起也。夜，暮。寐，卧。忝，辱。所生，謂父母。言士爲孝，當早起夜卧，無辱其父母也。而言「所生」者何？士知義理，則知父母己所從生也。〉
庶人章第六
用天之道，〈春生，夏長，秋收，冬藏，順四時以舉，言天之道也。〉分地之利，〈分別五土，視其高下，若高田宜黍稷，下田宜稻麥，丘陵坂險宜種棗栗。此分地之利。〉謹身節用，以養父母。〈行不爲非爲謹身，富不奢泰爲節用。度財爲費，什一而稅，父母不乏。〉此庶人之孝也。〈庶，衆也。衆人爲孝，當如此章。上皆言「蓋」者，孔子之謙；庶人至賤，無所復謙，故發此言。〉故自天子至於庶人，孝無終始，而患不及己者，未之有也。〈總說五孝，上從天子，下至庶人，皆當行孝無終始。能行孝道，故患難不及其身。未之有者，蓋未有也。〉
三才章第七
曾子曰：甚哉！孝之大也。〈上孔子語曾子孝，上從天子，下至庶人，皆當行孝無終始。曾子乃知孝之爲大，故喟然嘆曰：甚哉，孝之爲大也。〉子曰：夫孝，天之經，〈春秋冬夏，物有死生，天之經。〉地之義，〈山川高下，水泉流通，地之義。〉民之行。〈孝悌恭敬，民之行。〉天地之經，而民是則之。〈天有四時，地有高下，民居其間，當是而則之。〉則天之明，〈則，視也。視天之四時，無失其早晚。〉因地之利，〈因地高下所宜何等□種之。〉以順天下，是以其教不肅而成，〈以，用也。用天時，順地利，則天下民皆樂之，是以其教不肅而成。〉其政不嚴而治。〈政不煩苛，故不嚴而治。〉先王見教之可以化民也，〈見因天地教化民之易也。〉是故先之以博愛，而民莫遺其親；〈先修人事，流化於民。〉陳之以德義，而民興行；〈上好義，則民莫敢不服。〉先之以敬讓，而民不爭；〈若文王敬讓於朝，虞、芮推畔於野，上行之則下効之。〉道之以禮樂，而民和睦；〈上好禮，則民莫敢不敬。〉示之以好惡，而民知禁。〈善者賞之，惡者罰之，則民知有法令，不敢爲非也。〉《詩》云：「赫赫師尹，民具爾瞻。」〈詩者，直謂《詩》也。云，言也。赫赫，明威貌。師尹，大臣，若冢宰之屬。民已具矣，汝當視民，民亦當視汝，汝善而民善矣。上之化下，猶風之靡草。〉
孝治章第八
子曰：昔者明王之以孝治天下，不敢遺小國之臣，〈古者諸侯歲遣大夫聘問天子無恙，天子待之以客禮，此不敢遺小國之臣。〉而况於公、侯、伯、子、男乎？〈古者諸侯五年一朝天子，天子使太子郊迎，芻禾百車，以客禮待之。晝坐正殿，夜設庭燎，思與相見，問其勞苦。此天子以禮待諸侯。公、侯、伯、子、男，五等諸侯之尊爵也。公者，正也，當爲王者正行天道，二王之後也稱公。侯者，候也，當爲王者伺候非常。伯者，長也，當爲王者長治百姓。子者，慈也，當爲王者慈愛人民。男者，任也，當爲王者任其職治。及其封之地，公與侯各百里，伯七十里，子與男各五十里者，法雷也，雷震百里所潤同，七十里者半百里，五十里者半七十里。德不倍者，不異其爵；功不倍者，不異其土。故轉相半，別優劣也。〉故得萬國之歡心，以事其先王。〈古者天子五年一巡狩，勞來諸侯。諸侯五年一朝天子，貢國所有，各以其職來助祭宗廟，故得萬國之歡心，以事其先王。〉治國者不敢侮於鰥寡，而况於士民乎？〈治國者，謂諸侯。六十無妻曰鰥，五十無夫曰寡。士，人中知義理，弱者不見侵，強者不失職。〉故得百姓之歡心，以事其先君。〈綏強以禮，撫弱以仁，競奉所有，祭其先王也。〉治家者不敢失於臣妾之心，而况於妻、子乎？〈治家者，謂諸卿大夫。臣，男子賤稱。妾，婦人名。妻、子承奉宗廟，家之貴者，務取和同。〉故得人之歡心，以事其親。〈小大盡節，恭敬安親。〉夫然，故生則親安之，〈養則致其樂，故親安之。〉祭則鬼享之。〈祭則致其嚴，故鬼饗之也。〉是以天下和平，〈上下無怨，故曰和平。〉災害不生，〈風雨時節，百穀熟成。〉禍亂不作。〈君惠、臣忠，父慈、子孝，是以天下禍亂無因得起。〉故明王之以孝治天下如此。〈故上明王所以災害不生、禍亂不作，以其孝治天下，故致如此。〉《詩》云：「有覺德行，四國順之。」〈覺，大也。有大德行，四方之國順而行之，化流明矣。〉
聖治章第九
曾子曰：敢問聖人之德，無以加於孝乎？〈曾子見上明王孝治天下，致於和平，災害不生，禍亂不作，以爲聖人合天地，當有異於孝乎？故問之也。〉子曰：天地之性，人爲貴。〈貴其異於萬物。〉人之行，莫大於孝。〈孝者，德之本，又何加焉？〉孝莫大於嚴父，〈莫大於尊嚴其父。〉嚴父莫大於配天，〈尊嚴其父，莫大於配天也。生事敬愛，死爲神主也。〉則周公其人也。〈尊嚴其父，配食天者，周公爲之。〉昔者周公郊祀后稷以配天，〈郊者，祭天之名，在國之南郊，故謂之郊。后稷者，是堯臣，周公之始祖。自外至者，無主不止，故推始祖配天而食之。〉宗祀文王於明堂以配上帝，〈文王，周公之父。明堂，即天子布政之宮。上帝者，天之別名。神無二主，故異其處，避后稷。明堂之制，八窗四闥，上圓下方，在國之南，故乃稱之曰明堂。〉是以四海之內，各以其職來助祭。〈周公行孝於朝，越裳重譯來貢，故得萬國之歡心也。〉夫聖人之德，又何以加於孝乎？〈孝弟之至，通於神明，豈聖人所能加也？〉故親生之膝下，以養其父母日嚴。〈子親生之父母膝下，是以養則致其樂。〉聖人因嚴以教敬，因親以教愛。〈因人尊嚴其父，教之爲敬；因親近於其母，教之爲愛，順人情也。〉聖人之教不肅而成，〈聖人因人情而教之，民皆樂之，故不肅而成。〉其政不嚴而治，〈其身正，不令而行，故不嚴而治。〉其所因者本也。〈本是孝也。孝道流行，故乃不嚴而治。〉父子之道，天性，〈性，常也。父子相生，天之常道。〉君臣之義。〈君臣非骨肉之親，但義合耳。三諫不從，待放而去。〉父母生之，續莫大焉；〈父母生之，骨肉相連屬，復何加焉？〉君親臨之，厚莫重焉。〈君親擇賢，顯之以爵，寵之以祿，即厚之至。〉故不愛其親而愛他人親者，謂之悖德；〈不能愛其親而愛他人親者，謂之悖德。〉不敬其親而敬他人親者，謂之悖禮。〈不能敬其親而敬他人親者，謂之悖禮。〉以順則逆，〈以悖爲順，則逆亂之道。〉民無則焉。〈則，法也。民無法則，即逆亂之道。〉不在於善，而皆在於凶德。〈惡人不能化善，乃皆爲惡，若桀、紂是。〉雖得之，君子所不貴。〈不以其道得之，故君子不貴也。〉君子則不然，〈君子則不爲逆亂之道也。〉言思可道，〈言中《詩》《書》，故可道也。〉行思可樂，〈動中規矩，故可樂也。〉德義可尊，〈可尊敬也。〉作事可法，〈可法則也。〉容止可觀，〈威儀中禮，故可觀也。〉進退可度，〈雖進而盡忠，亦退而補過。〉以臨其民，是以其民畏而愛之，〈畏其刑罰，愛其德義。〉則而象之。〈效其漸也。〉故能成其德教，〈上不教而罰謂之虐，不教而殺謂之暴，是以德成而教尊也。〉而行其政令。〈節用愛人，使民以時，是以政令而行也。〉《詩》云：「淑人君子，其儀不忒。」〈淑，善。忒，差也。善人君子則威儀不差失，故可法也。〉
紀孝行章第十
子曰：孝子之事親，〈紀孝行也。〉居則致其敬，〈盡其禮也。〉養則致其樂，〈樂竭歡心，以事其親。〉病則致其憂，〈色不滿容，行不正履。〉喪則致其哀，〈擗踊哭泣，盡其哀情。〉祭則致其嚴。〈齋必變食，居必遷坐，敬忌踧踖，若親存焉。〉五者備矣，然後能事親。〈謂上五者孝道備矣，然後乃能事其親也。〉事親者，居上不驕，〈雖尊爲君，而不驕也。〉爲下不亂，〈爲臣則忠，不敢爲亂也。〉在醜不爭。〈同志爲友，齊年爲醜。醜，類也，以爲善惡不忿爭也。〉居上而驕則亡，〈富貴不以其道得之，是以取亡也。〉爲下而亂則刑，〈爲人臣下好作亂，則刑罰及其身。〉在醜而爭則兵。〈朋友之中好爲忿爭，則推刃之道也。〉三者不除，雖日用三牲之養，猶爲不孝。〈夫愛親者不敢惡於人，今反驕亂忿爭，雖日殺三牲之養，豈得孝乎？〉
五刑章第十一
子曰：五刑之屬三千，〈正刑有五，科條三千。五刑者，謂劓、墨、宮割、臏、大辟。穿窬盜竊者劓，劫賊傷人者墨，男女不以禮交者宮割，逾人垣墻、開人關籥臏，手殺人大辟。各以其所犯罪科之。條有三千者，謂以事同罪之屬也。〉而罪莫大於不孝。〈三千之罪，莫大於不孝。聖人所以惡之，故不書在三千條中。〉要君者無上，〈事君，先事而後食祿。今反要君，是無上也。〉非聖人者無法，〈非侮聖人者不可法。〉非孝者無親，〈既不自孝，又非他人爲孝，不可親也。〉此大亂之道。〈事君不忠，非侮聖人，非孝行者，此則大亂之道。〉
廣要道章第十二
子曰：教民親愛，莫善於孝。〈孝者德之本。〉教民禮順，莫善於悌。〈先孝後悌，人行之次。〉移風易俗，莫善於樂。〈夫樂者感人情，樂正則心正，樂淫則心淫。孔子曰：「惡鄭聲之亂雅樂也。」〉安上治民，莫善於禮。〈上好禮，則民易使也。〉禮者，敬而已矣。〈敬者，禮之本，又何加焉？〉故敬其父則子悦，〈悦，義可知也。〉敬其兄則弟悦，敬其君則臣悦。敬一人而千萬人悦，〈盡禮以事，故皆喜悦。〉所敬者寡而悦者衆，〈所敬三人，是其少；千萬說，是其衆。〉此之謂要道。〈孝弟以教之，禮樂以化之，則爲要道也。〉
廣至德章第十三
子曰：君子之教以孝，非家至而日見之。〈非門到户至而日見語之也，但行孝於內，流化於外也。〉教以孝，所以敬天下之爲人父者。〈天子無父，事三老，所以教天下之爲孝。〉教以悌，所以敬天下之爲人兄者。〈天子無兄，事五更，所以教天下弟也。〉教以臣，所以敬天下之爲人君者。〈天子郊則君事天，廟則君事尸，所以教天下臣。〉《詩》云：「愷悌君子，民之父母。」〈以上三者教於天下，真是民之父母。〉非至德，其孰能順民如此其大者乎！〈至德之君子能行此三者教於天下。〉
廣揚名章第十四
子曰：君子之事親孝故忠，可移於君；〈欲求忠臣，必出孝子之門，故言可移於君。〉事兄悌故順，可移於長；〈以敬事長則順，故可移於長。〉居家理治，可移於官。〈君子所居則化，所在則治，故可移於官。〉是以行成於內，而名立於後世矣。〈孝於親者，可移於君；弟於兄者，可移於長；治於家者，可移於官。三德並備於內，而名立於後世矣，若聖人制法於古、後人奉行之也。〉
諫諍章第十五
曾子曰：若夫慈愛恭敬，安親揚名，則聞命矣。敢問子從父之令，可謂孝乎？〈曾子專心於孝，以爲臣、子當委曲君、父之令，故問之也。〉子曰：是何言與，是何言與？〈孔子欲見諫諍之端，以開曾子心，故發此言也。〉昔者，天子有諍臣七人，雖無道，不失其天下；〈七人，謂三公、左輔、右弼、前疑、後丞，維持王者，使不歷危殆，不陷於不義，故能長久不失其天下也。〉諸侯有諍臣五人，雖無道，不失其國；大夫有諍臣三人，雖無道，不失其家；〈尊卑轉少，未聞其官。〉士有諍友，則身不離於令名；〈令，善也。士卑無臣，故以友諍之。〉父有諍子，則身不陷於不義。〈君臣有諫諍之義。嫌父子至親，不當諫諍；若父有不義，子當諫之。〉故當不義，則子不可以不諍於父，臣不可以不諍於君。故當不義則爭之，〈君、父有不義之事，臣、子當諫諍之。〉從父之令，又焉得爲孝乎？〈委曲從父之令，善亦爲善，惡亦爲惡，又焉得爲忠臣孝子乎？〉
感應章第十六
子曰：昔者明王事父孝，故事天明；〈盡孝於父者，故事天明。〉事母孝，故事地察；〈盡孝於母者，能察地之高下，視其分理。〉長幼順，故上下治。〈卑順於尊，幼順於長，故上下治。〉天地明察，神明彰矣。〈事天能明，事地能察，德合天地，可謂彰矣。〉故雖天子，必有尊也，言有父也；〈雖貴爲天子，必有所尊事之若父，即三老是。〉必有先也，言有兄也。〈必有所先事之若兄，即五更是。〉宗廟致敬，不忘親也；〈設宗廟，四時齋戒以祭之，不忘其親。〉脩身慎行，恐辱先也。〈脩身者不敢毀傷，慎行者不歷危殆，常恐毀辱先人。〉宗廟致敬，鬼神著矣。〈事生者易，事死者難。聖人慎之，故重其文。〉孝悌之至，通於神明，光於四海，無所不通。〈孝至於天，則風雨時節。孝至於地，則萬物熟成。孝至於人，則重譯來貢。是以無所不通也。〉《詩》云：「自西自東，自南自北，無思不服。」〈孝道流行，莫敢不服，順而從之。〉
事君章第十七
子曰：君子之事上，〈上陳諫諍之義已畢，未及去就之理，欲見進退之道，故發此言。〉進思盡忠，〈死君之難爲盡忠。〉退思補過，〈待放三年，服思其過，故□之。〉將順其美，〈善則稱君。〉匡救其惡，〈過則稱己也。〉故上下治，能相親。〈君臣同心，故能相親。〉《詩》云：「心乎愛矣，遐不謂矣。中心藏之，何日忘之？」〈忠心常藏善道，何能一日而忘君？□雖在□，心恆左右。〉
喪親章第十八
子曰：孝子之喪親，〈上陳孝道，生事已畢，死事未見，故發此言。〉哭不偯，〈氣竭而息，聲不委曲。〉禮無容，〈不爲趨、翔。〉言不文，〈父母之喪，唯而不對。〉服美不安，〈去文繡之衣，以縗麻服之。〉聞樂不樂，〈尚在悲哀，故不樂。〉食旨不甘，〈不嘗鹹酸而食粥。〉此哀戚之情也。三日而食，教民無以死傷生，〈三日不食，恐傷及生人，故孝子不爲也。〉毀不滅性，〈毁瘠羸瘦，孝子有之。〉此聖人之政也。喪不過三年，示民有終也。〈三年之喪，天下達禮。不肖者企而及之，賢者俯而就之。□其再期廿五月□。〉爲之棺槨、衣衾而舉之，〈周尸爲棺，周棺爲槨。衣謂身衣。衾謂單被，可以亢尸而起也。〉陳其簠簋而哀戚之，〈簠簋，祭器之名，受斗二升，內員外方。祭不見親，故哀慼之。〉擗踴哭泣，哀以送之，〈啼號竭情也。〉卜其宅兆而安措之，〈宅，葬地也。兆，吉兆也，得吉兆乃葬之，故云。葬事大，故卜之，慎之至也。〉爲之宗廟，以鬼享之；〈葬事已畢，乃爲神室，祭則致其嚴，故鬼享之也。〉春秋祭祀，以時思之。〈四時變易，物有成熟，將欲食之，即先薦先祖，念之若生存，不忘親也。〉生事愛敬，死事哀戚，〈人情畢矣。〉生民之本盡矣，〈終始備矣。〉死生之義備矣，〈無遺介。尋繹天經地義，究竟人情也。〉孝子之事親終矣。〈行乃畢矣，孝乃成矣。羅列十八章，各陳其情也。〉
孝經音義
鄭氏〈相承解爲鄭玄。〉
開宗明義章
仲尼〈女持反，仲尼取象尼丘山。又音夷，字作「𡰥」，古夷字也，《援神契》云：「蟲也。」〉居〈如字。《說文》作「凥」，音同。鄭玄云：「凥，凥講堂也。」王肅云：「閑居也。」孔安國云：「靜而思道也。」〉曾〈則能反，姓也。〉子〈男子美稱也。曾子，孔子弟子也，名曑，字子輿，魯人也。或作「參」，音同義別，下皆同。〉侍〈卑在尊者之側曰侍。〉子〈孔子也。古者稱師曰子。〉曰〈語辭也，從乙在口上，乙象氣。人將發語，口上有氣，故「曰」字缺上也。凡「曰」皆放此。〉先王〈鄭玄云：「禹，三王最先者。」案五帝官天下，三王禹始，傳於殷，於殷配天，故爲孝教之始。王謂文王也。〉有至德〈鄭云：「至德，孝悌也。」王云：「孝爲之至也。」〉要〈因妙反，注同。〉道〈鄭云：「要道，禮樂也。」王云：「孝爲道之要。」〉孝悌〈大計反，又順也。本今無此字。〉民用和睦〈音目，《字林》云忘六反。〉上下無怨〈紆萬反。〉女〈音汝。本或作「汝」，凡本「女」字皆放此。汝，水名，音同義別。〉知之乎曾子辟〈音避，注同。本或作「避」。〉曑〈所林反。〉不敏〈密隕反，達也。〉夫〈音符，注及下同。〉人之行〈下孟反。〉復〈音服，注同。〉坐〈在臥反，注同。〉女〈音汝。本今作「汝」。〉身體髮膚〈方于反。〉不敢毁〈如字，《蒼頡篇》云：「毁，破也。」《廣雅》云：「虧也。」〉傷父母得其顯譽〈音預。〉也者Ａ強〈其良反。〉而仕行步不逮〈音代，亦及也。又音大計反。〉縣〈音玄。〉車〈音居。〉𦤶仕〈自「父母」至「仕」字，本今無。〉大雅云〈此《文王》之詩六章文。〉毋〈音無。本亦作「無」。〉念〈鄭玄云：「無念，無忘也。」《爾雅》云：「勿念也。」〉𤕨祖聿〈尹吉反，《爾雅》：「循也。述也。」本今作「爾」。〉
天子章
子曰〈此一「子曰」通《天子》《諸侯》《卿大夫》《士》《庶人》五章也。〉不敢惡〈烏路反，注同，舊如字。〉於人不敢慢〈亡諫反，俗作𢢔。〉於人愛敬盡〈津忍反。〉於事親形〈法也。字又作「刑」。〉于四海刑見〈賢遍反，下同。本今無「刑見」字。〉甫刑〈《尚書》作《吕刑》。〉兆〈知從八正，直表反，十億曰兆。〉民〈百萬曰兆民。〉賴之引辟〈上鹿艾反。辟止，本或作「譬」，同，匹臂反。本今無「引辟」二字。〉
諸侯章
危殆〈音待。本今無「殆」字。〉滿而不溢〈音逸。〉費〈芳味反。〉用〈如字。〉約〈於略反。〉儉〈勤檢反。〉奢〈書虵反。〉泰〈音太。〉爲溢〈羊栗反。〉富貴不離〈力智反，注同。〉其身薄賦斂〈力儉反。〉省〈所景反。〉傜〈音遥。本亦作「繇」。〉役列士封疆〈字又作「畺」，同，居良反。自「薄」字至「居良反」，本今無。〉詩云〈此《詩·小雅·節南山之什·小旻》卒章。〉戰戰〈章扇反。〉兢兢〈棘冰反。〉恐〈丘勇反，懼也。注及後同。〉隊〈直類反。本今作「墜」〉恐陷〈没陷之陷。〉
卿大夫章
服山龍華〈胡花反。〉蟲〈直忠反。〉服藻〈音早。〉火服粉〈方謹反。〉米〈字或作「䋛」，音同。〉皆謂文繡〈修又反。〉也田〈本又作「佃」，音同。〉獵〈力輒反。〉卜筮〈市制反。〉冠〈古亂反，又如字。〉素積〈兹亦反。自「山龍」至「兹亦反」，本今無。〉非先王之德行〈下孟反，注「德行」、下「擇行」「行滿」皆同。〉禮以檢奢〈紀儉反。本今無。〉無口過〈古臥反，注同。〉無怨惡〈烏路反，舊如字，注同。〉宗廟〈本或作「庿」。〉爲作〈于僞反。〉宫室〈自「爲作」至「室」字，本今無。〉詩云〈此《大雅·蕩之什·烝民》篇語。〉夙夜匪懈〈佳賣反。注及下字或作「解」，同。〉夜莫〈如字，又音暮，下並同。〉也解〈自「夜莫」至「也」字，本今無。〉惰〈古臥反，注同。〉
士章
資者人之行〈下孟反。〉也〈本今無此句。〉兼〈古恬反，并也。〉之者父也以敬事長〈丁丈反，注皆同。〉則順𠊊稟〈必錦反，《公羊傳》云：「廩，賜穀禄也。」〉爲〈于僞反。〉■爲曰祭〈一本作「始曰爲祭」，曰「音越」。又人實反。〉別〈彼列反。〉是非〈自「𠊊」字至「非」字，今本無。〉詩云〈此《詩·小雅·節南山之什·小宛》篇語。〉夙興夜寐〈面利反。〉無忝〈辱也，他簟反。〉𤕨所生〈所生，謂父母。本今作「爾」。〉
庶人章
春生夏長〈丁丈反。〉秋收〈如字，又手又反。本作「斂」，力儉反。〉冬藏〈才郎反。〉分〈方云反，注同。〉地之利分別〈彼列反。〉五土〈《周禮》五土：一曰山林，二曰川澤，三曰丘陵，四曰墳衍，五曰原隰。〉丘陵阪險〈阪音反。險音許檢反。又蒲板反。〉冝棗棘〈本作「冝種棗棘」。自「丘陵」至「棘」，本今無。〉以養〈羊尚反。〉父母行〈下孟反，音如字。〉不爲非度〈待洛反。〉財爲費〈芳味反。〉什〈音十。〉一而出〈十而出一。〉無所復〈扶又反。〉謙〈自「行」字至「謙」，本今無。〉故自天子〈古文分此以下别爲一章。〉故患難〈奴旦反。〉不及其身也善〈一本作「難」。自「故患」至「善」字，本今無。〉未之有也
三才章
曾子曰甚哉〈「曾」從八正，「甚」從甘、匹正，皆放此。〉語〈魚據反。〉喟〈丘媿反又丘恠反〉然〈自「語」字至「然」，本今無。〉夫〈音符。〉孝民之行〈下孟反，注同。〉也孝弟〈大計反。本亦作「悌」。〉恭敬民皆樂〈音洛。〉之〈自「孝弟」至「之」字，本今無。〉其政不嚴而治〈直吏反，注同。〉政不煩苛〈音何。自「政」至「苛」，本今無。〉民之易〈以豉反。本今作「人之易」。〉也而民興行〈下孟反。〉上好〈呼報反，下「好禮」同。〉義〈自「上」字至「義」，本今無。〉而民不爭〈爭鬭之爭，從爪、肀正，皆放此。〉若文王敬讓於朝〈直遥反。〉虞芮推畔於田則下効〈户教反。〉之〈自「若」字至「之」，本今無。〉導〈音道。本或作「道」。〉之以禮樂示〈神至反。〉之以好〈如字，又呼報反。〉惡〈如字，注同，又烏路反。〉而民知禁〈金鴆反，注同。〉詩云〈此《詩·小雅·節南山》之詩。〉赫〈本又作「赤」。火白反。〉師尹若冢〈張勇反。〉宰之屬也女〈音汝，下同。〉當視民〈常旨反，皆放此。自「若」字止「放此」，本今無。〉
孝治章
㫺〈正，皆放此。本今作「昔」。〉聘〈匹正反。〉問天子無恙〈羊尚反。〉五年一朝〈直遥反，下注同。〉郊迎〈魚敬反，又魚荆反。〉芻〈初俱反。〉禾百車以客〈苦百反。本或作「以客禮待之」。〉夜設庭𤊽〈力召反。本亦作「燎」，同。一音力弔反，徐力燒反。鄭云：「在地曰燎，執之曰燭。」又云：「樹之門外曰大燭，於内曰庭燎，皆是照衆爲明。」〉當爲〈于僞反，下皆同。〉王者侯者𠋫〈户豆反。〉伺〈音司，又相吏反。〉伯者長〈丁丈反，下同。〉男者任〈而鴆反。〉也德不倍〈步罪反。〉別〈彼列反。〉優〈自「聘」字至「優」，本今無。〉故得萬國之歡〈字亦作「懽」。〉五年一巡〈音旬。〉守〈手又反。本又作「狩」。〉勞來〈上力報反，下力代反。自「五年」字至「力代反」，本今無。〉不敢侮〈亡甫反。〉於鰥〈古頑反。〉寡〈無妻曰鰥，無夫曰寡。〉男子賤稱〈尺證反，下同。〉小大盡〈津忍反。〉節〈自「男子」至「節」字，本今無。〉養〈羊尚反。〉夫然〈音符。〉則𦤶〈張利反，從夊，音陟里反，他皆放此。俗作攴，非。〉其樂〈音洛。自「則𦤶」至「洛」字，本今無。〉祭則鬼享〈許丈反。〉災〈本或作「灾」。則才反。〉詩云〈此《大雅·蕩之什·抑》篇語。〉有覺〈音角，大也。〉德行〈下孟反，注同。〉
聖治章
聖〈從𡈼正，從王非。〉之行〈下孟反。〉則周公〈周公名旦，文王之子，武王之弟。〉祀〈音似。〉后稷〈上音後。稷，官名。后稷名弃，周公之始祖也。〉故異其處〈昌慮反。〉辟后稷也〈音避。本亦作「避」，同。〉於朝〈直遥反。〉越嘗〈遠國也。〉重〈直龍反。〉譯〈本亦作「驛」，同，音亦。自「故異」字至「音亦」，本今無。〉夫〈音符。〉膝〈辛七反，從木入水桼、音七正。〉以養〈羊尚反。〉父母日嚴〈人實反，注同。日者，實也。日日行孝，故無闕也，象日。〉𦤶其樂〈音洛，下「樂」同。〉親近〈附近之近。〉於母〈自「𦤶其樂」至「於母」，本今無。〉其政不嚴而治〈直吏反。〉不令〈力正反。〉而行〈自「不令」至「而行」，本今無。〉父子之道〈古文從此已下別爲一章。〉續〈音俗，相續也。〉焉〈本今作「莫」。〉大焉復〈扶又反。〉何加焉〈自「復」字至「焉」，本今無。〉故不愛其親〈古文從此已下别爲一章。〉謂之悖〈補對反，注下同。〉德若桀〈其烈反。〉紂〈丈久反。〉是也言中詩書〈丁仲反，下同。自「若」字至「下同」，本今無。〉行思可樂〈如字，音洛，注同。〉難進而盡〈津忍反。〉中易〈以豉反。〉𨓤而補過〈古臥反。〉傚〈户教反。〉漸也不令〈力政反，下文并注並同。〉而伐謂之暴〈蒲報反。自「難進」至「報反」，本今無。〉詩云〈此《詩·曹風·鳲鳩》之篇語。〉淑人〈常六反。〉其儀〈字從人。〉不忒〈他得反，差也。〉
紀孝行〈下孟反。〉章
也盡〈津忍反。〉禮也〈一本作「盡其敬也」，又一本作「盡其敬禮也」，今本作「居則𦤶其敬」。〉養〈羊尚反。〉則𦤶其樂〈音洛。〉病則𦤶其憂〈疾甚曰病。〉擗〈婢亦反。〉踊〈羊冢反。〉泣〈器立反。〉齊〈側皆反。本又作「齋」。〉必變𠊊敬忌踧〈子六反。自「必變」至「子六反」，本今無。〉在醜〈昌九反。〉不爭〈爭鬭之爭，注及下同。〉不忿〈芳粉反，下同。〉爭也好〈呼報反。自「不忿」至「呼報反」，本今無。〉亂則刑罰〈音伐。〉及其身也〈自「罰」字至「身也」，本今無。〉雖日用三牲之養〈羊尚反。後九字，本今無。〉不敢惡〈烏路反。〉於人親
五刑章
五刑之屬三千〈墨、劓、剕、宫、大辟。《吕刑》云：「墨罰之屬千，劓罰之屬千，剕罰之屬五百，宫罰之屬三百，大辟之罰其屬二百。五刑之屬都有三千。」〉科〈若和反。本今無。〉條三千謂劓〈魚器反，截鼻之刑。〉墨〈刻其額而涅之以墨。〉宫割〈男子割勢，女子宫閇之。《吕刑》及《周禮》並直作「宫」字。或作「瞎」字。本今無割字。〉大辟〈婢亦反，下同。〉穿〈音川。〉窬〈音俞，又音豆。〉盜〈徒到反。盜從㳄，㳄，似延反，口液也，他皆放此。俗作「盗」者全非。〉竊者劓〈與《周禮注》不同。〉劫〈居業反。〉賊傷人者墨〈與《周禮》不同。〉男女不與禮交〈本或無「交」字者非。〉者宫割〈《周禮》無「割」。〉垣〈音袁。〉牆〈本或作「廧」，同，疾良反。〉開人關𨷲〈音藥。字或作「鑰」，通用。與《周禮》並同微異。〉手殺人者大辟〈亦與《周禮注》不同。大辟，死刑。自「穿」字至此，本今無。〉要〈一傜反。〉君者無上非侮〈亡甫反。本今無「侮」字。〉聖人者〈已下十四字，本今無。〉■人行者〈一本作「非孝行」，行音下孟反。〉
廣要道章
莫善於弟〈本亦作「悌」，同，大計反。〉人行之〈下孟反。〉次也樂感人情者也惡〈烏路反。〉鄭聲之亂樂也上好〈呼報反。〉禮則民易〈以豉反。〉使也則子說〈音悅，注及下皆同。〉盡〈津忍反。〉禮以事〈自「人行」至「事此」，本今無。〉此之謂要〈因妙反，下同。〉道也
廣至德章
而日〈人實反。〉語之〈魚據反。〉但〈音誕，皆放此。讀爲擅非。〉天子事三老〈三老，三公𦤶仕。〉天子兄弟五更〈音庚。三老、五更，謂老人知三德、五事者。自「天子」至「事者」，本今無。〉詩云〈此《大雅·生民之什·泂酌》之篇語。〉愷〈本又作「豈」，同，苦在反，樂也。〉悌〈本又作「弟」，同，徒禮反。一音待亦反。〉君子
廣揚名章
兄弟〈大計反。本作「悌」。下注皆同。〉故順可移於長〈丁丈反，注皆同。〉居家理故治〈直吏反，注同。讀「居家理故治」絶句。〉是以行成於内〈下孟反。〉
諫諍章
若夫〈音符。〉慈愛恭敬敢問子從父之令〈力政反，下及注皆同。〉是何言歟〈音餘，下同。本今作「與」。〉孔子欲見〈賢遍反。〉諫諍〈諍，鬭也。此字從丮，音飢逆反，兩丮相對，鬥也，象門之形而非門，若從門者非，他皆放此。二士對戟曰鬭。〉之端〈自「孔子」至「此」字，本今無。〉不失天下〈本或作「不失其天下」，「其」衍字耳。〉左輔右弼〈皮密反。本又作「拂」，音同。〉前疑後丞〈本亦作「氶」。〉使不危殆〈大改反，下同。自「左輔」字至此，本今無。〉則身離〈力智反。〉於令名陷〈陷，没也。陷從爪下非，下同。〉於不義又焉〈於虔反，注同。〉得爲孝乎
感應章〈本今作「應感章」。〉
盡〈津忍反，下同。〉孝於父視其〈常旨反。〉分〈符問反。〉理也〈此已上字，本今無。〉長〈丁丈反，注同。〉幼順故上下治〈直吏反，注同。〉神明章〈如字。本又作「彰」。〉矣事生者易〈以豉反。〉故重〈直用反，又直龍反。〉其文也〈自「事生」字至此，本今無。〉孝悌〈大計反。〉之至則重〈直龍反。〉譯〈音亦。〉來貢〈公弄反。自「則」字至此，本今無。〉詩云〈此《大雅·文王之什·文王有聲》之文。〉莫不被〈皮寄反，一本作章移反。本今作「莫不服」。〉
事君章
上陳諫諍〈爭鬭之爭。〉之義畢欲見〈賢遍反。已上字，本今無。〉進思盡〈津忍反。〉忠死君之難〈乃旦反。自「死」字至此，本今無。〉退思補過〈古禍反。〉詩云〈此《小雅·魚藻之什·隰桑》篇語。〉中〈本亦作忠。〉心藏之
喪親章
孝子之喪〈如字，又息浪反。〉親也死事未見〈賢遍反。〉哭〈苦谷反。〉不偯〈於豈反。俗作「哀」，非。《說文》作「㥋」，云「痛聲也」，音同。〉言不文〈文飾也。本或作「聞」，非。〉不爲趨〈七須反，字從芻，楚俱反，疾步也。〉翔〈行而張拱曰翔，室中不翔。行而張足曰趨，堂上不趨。〉唯〈維癸反，又以水反。〉而不對也去〈羌吕反。〉文繡衣〈於既反。〉衰〈七雷反。字或作「縗」，同，並義。俗作「衰」，色追反，非也。〉般也〈自「趨」字至此，本今無。〉聞樂〈如字。〉不樂〈音洛。〉故不樂也〈音洛。〉不嘗〈如字。〉鹹〈音咸。〉酸〈素丸反。禮，三年之喪，食無𥂁酸。〉而食粥〈之六反，又音育。謂朝一溢米、暮一溢米。自「不嘗」至此，本今無。〉此哀慼〈七歷反。〉之情毁瘠〈情昔反。〉羸〈力爲反。〉𤸃〈色救反。一本作「病」。又或作「憊」，皮拜反。自「瘠」字至此，本今無。〉喪不〈蘇郎反。〉過三年示〈神志反。〉民不肖者企〈丘豉反。〉而及之賢者俯〈音甫。〉而就之再期〈本又作「朞」，音同。自「而就之」至此，本今無。〉爲之棺〈音官。〉槨〈音郭。〉衣衾〈其蔭反，注同。舊如字。〉而舉之衾謂單〈音丹。一本作「殮」，力瞻反。〉可以亢〈苦浪反，舉也。〉尸而起也〈自「謂單」字至此，本今無。〉陳其簠〈音甫。〉簋〈音軌。簠、簋，俱祭器名。〉擗〈婢亦反。字亦作「躃」。〉踊〈音勇。〉哭泣〈起及反。〉啼號〈户高反。〉竭情也〈自「啼」字至此，本今無。〉卜其宅兆〈兆，卦也。《字書》皆作「垗」，《廣韻》云：「垗，葬地。」〉而安厝之〈七故反。字亦作「措」。〉爲之宗廟〈字亦作「庿」。〉以鬼享之〈許丈反。又作「饗之」。〉無遺纖〈息廉反，正，皆放此。〉也尋繹〈音亦。〉天經地義究〈音救。〉竟人情也行〈下孟反。〉畢孝成〈自「無遺」字至此，本今無。

        </div>
      </div>
    </div>
  </div>
</div>
<!--update:2025-08-30 09:36:50-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>