<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="凡例,论语正义卷一,论语正义卷二,论语正义卷三,论语正义卷四,论语正义卷五,论语正义卷六,论语正义卷七,论语正义卷八,论语正义卷九,论语正义卷十,论语正义卷十一,论语正义卷十二,论语正义卷十三,论语正义卷十四,论语正义卷十五,论语正义卷十六,论语正义卷十七,论语正义卷十八,论语正义卷十九,论语正义卷二十,论语正义卷二十一,论语正义卷二十二,论语正义卷二十三,论语正义卷二十四,附录,刘恭冕后敍,论语正义全文在线阅读,论语正义全文在线下载,大玄古籍书库">
<meta name="description" content="《论语》注释本。二十四卷。清刘宝楠撰。成书于清同治四年(1865年)。《论语正义》按照《论语》的编排体例进行注疏,《论语》共二十卷,其中《八佾》、《乡党》两篇多言礼乐制度,刘氏详疏,分《八佾》为两卷,分《乡党》为三卷,书后又疏何晏《论语序》一卷,所以多出四卷,一共二十四卷。刘氏父子认为南朝梁皇侃、北宋邢昺疏解《论语》,颇多芜陋,刘恭冕在《论语正义·后序》中说皇侃所载魏晋诸儒讲义,“多涉清玄,于宫室衣服诸礼,阙而不言”而“邢昺又本皇氏,别为之疏,依文衍义,益无足取”。道光八年(1828年)刘宝楠开始编撰自己">
<title>论语正义_刘宝楠_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">论语正义</span> <br/>
          作者： <span class="inputVal" id="bkauthor">刘宝楠</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]610209</span> <br/>
          说明： <span class="inputVal" id="bkdec">《论语》注释本。二十四卷。清刘宝楠撰。成书于清同治四年(1865年)。《论语正义》按照《论语》的编排体例进行注疏,《论语》共二十卷,其中《八佾》、《乡党》两篇多言礼乐制度,刘氏详疏,分《八佾》为两卷,分《乡党》为三卷,书后又疏何晏《论语序》一卷,所以多出四卷,一共二十四卷。刘氏父子认为南朝梁皇侃、北宋邢昺疏解《论语》,颇多芜陋,刘恭冕在《论语正义·后序》中说皇侃所载魏晋诸儒讲义,“多涉清玄,于宫室衣服诸礼,阙而不言”而“邢昺又本皇氏,别为之疏,依文衍义,益无足取”。道光八年(1828年)刘宝楠开始编撰自己的《论语》注本,他依焦循作《孟子正义》之法,先作长篇,然后进行比较折衷。刘宝楠打破汉学宋学的门户之见,不专己之学,不守一家之言,广泛征引,择善而从。在凡例上,经文注文都依从北宋邢昺疏本,注文讹错处多依从南朝梁皇侃《论语义疏》本及后人校改。刘宝楠详采以往各家之说,列汉唐《石经》、《皇疏》及《经典释文》名本异文于疏中,又用何晏《论语集解》注,以存魏晋人著录之旧。并把清代对《论语》的考订训释加以汇编。在疏解体例上,刘宝楠也不墨守所谓“疏不破注”的积习,在《论语正义·凡例》上其子恭冕说:“故于注义之备者,则据注以释经;略者,则依经以补疏;有违失未可从者,则先疏经文,次及注义;若说义二三,于义得合,悉为录之。”刘宝楠不空谈篇指章指,解说经义,证明典礼,期于实事求是,折衷大体得当。《论语正义》博取众家之长,考释详备,是当时注《论语》的最佳注本,也是公认的研究《论语》的必读参考书。</span> <br/>
          封面： <span class="inputVal" id="bkimg">Z_5323.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]论语正义
[book_author]刘宝楠
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]610209
[book_dec]《论语》注释本。二十四卷。清刘宝楠撰。成书于清同治四年(1865年)。《论语正义》按照《论语》的编排体例进行注疏,《论语》共二十卷,其中《八佾》、《乡党》两篇多言礼乐制度,刘氏详疏,分《八佾》为两卷,分《乡党》为三卷,书后又疏何晏《论语序》一卷,所以多出四卷,一共二十四卷。刘氏父子认为南朝梁皇侃、北宋邢昺疏解《论语》,颇多芜陋,刘恭冕在《论语正义·后序》中说皇侃所载魏晋诸儒讲义,“多涉清玄,于宫室衣服诸礼,阙而不言”而“邢昺又本皇氏,别为之疏,依文衍义,益无足取”。道光八年(1828年)刘宝楠开始编撰自己的《论语》注本,他依焦循作《孟子正义》之法,先作长篇,然后进行比较折衷。刘宝楠打破汉学宋学的门户之见,不专己之学,不守一家之言,广泛征引,择善而从。在凡例上,经文注文都依从北宋邢昺疏本,注文讹错处多依从南朝梁皇侃《论语义疏》本及后人校改。刘宝楠详采以往各家之说,列汉唐《石经》、《皇疏》及《经典释文》名本异文于疏中,又用何晏《论语集解》注,以存魏晋人著录之旧。并把清代对《论语》的考订训释加以汇编。在疏解体例上,刘宝楠也不墨守所谓“疏不破注”的积习,在《论语正义·凡例》上其子恭冕说:“故于注义之备者,则据注以释经;略者,则依经以补疏;有违失未可从者,则先疏经文,次及注义;若说义二三,于义得合,悉为录之。”刘宝楠不空谈篇指章指,解说经义,证明典礼,期于实事求是,折衷大体得当。《论语正义》博取众家之长,考释详备,是当时注《论语》的最佳注本,也是公认的研究《论语》的必读参考书。
[book_img]Z_5323.jpg


[book_title]凡例
恭冕　述
一、经文注文，从邢疏本，惟泰伯篇“予有乱臣十人”，以子臣母，有干名义，因据唐石经删“臣”字。其他文字异同，如汉、唐、宋石经及皇侃疏、陆德明释文所载各本，咸列于疏。至山井鼎考文所引古本，与皇本多同。高丽、足利本与古本亦相出入，语涉譄加，殊爲非类，既详见于考文及阮氏元论语校勘记、冯氏登府论语异文疏证，故此疏所引甚少。【古本、高丽、足利本有与皇本、释文本、唐石经证合者，始备引之，否则不引。】至注文讹错处，多从皇本及后人校改。其皇本所载注文，视邢本甚繁，非关典要，悉从略焉。
一、注用集解者，所以存魏晋人箸録之旧，而郑君遗注，悉载疏内。至引申经文，实事求是，不专一家。故于注义之备者，则据注以释经；略者，则依经以补疏，其有违失未可从者，则先疏经文，次及注义。若说义二三，于义得合，悉爲録之，以正向来注疏家墨守之失。
一、郑注久佚，近时惠氏栋、陈氏鱣、臧氏镛、宋氏翔凤咸有辑本，于集解外，徵引颇多，虽拾残补缺，聊缀之迹，非其本真，而舍是则无可依据。今悉详载，而原引某书某卷及字句小异，均难备列，阅者谅诸。
一、古人引书，多有增减，盖未检及原文故也。翟氏灏四书考异、冯氏登府论语异文疏证，于诸史及汉、唐、宋人传注，各经说、文集，凡引论语有不同者，悉爲列入，博稽同异，辨证得失。既有专书，此宜从略。
一、汉、唐以来，引孔子说，多爲诸贤语、诸贤说。或爲孔子语者，皆由以意徵引，未检原文。翟氏考异既详载之，故此疏不之及。
一、汉人解义，存者无几，必当详载，至皇氏疏、陆氏音义所载魏晋人以后各说，精驳互见，不敢备引。唐宋后著述益多，尤宜择取。
一、诸儒经说，有一义之中是非错见，但采其善而不箸其名，则嫌于掠美；若备引其说而并加驳难，又嫌于葛藤，故今所辑，舍短从长，同于节取，或只撮大要，爲某某说。
一、引诸儒说，皆举所著书之名，若习闻其语，未知所出何书，则但记其姓名而已。又先祖考国子监典簿讳履恂著秋槎杂记，先叔祖丹徒县学训导讳台拱著论语骈枝、经传小记，先伯父五河县学训导讳宝树著经义说略，疏中皆称爵。

[book_title]论语正义卷一
学而第一
正义曰：《释文》及皇、《邢疏》本皆有此题。《邢疏》云：“自此至《尧曰》是《鲁论语》二十篇之名及第次也。当弟子论撰之时，以论语爲此书之大名，《学而》以下,爲当篇之小目也。第，顺次也；一，数之始也。言此篇于次当第一也。”案：古人以漆书竹简约当一篇，即爲编列，以韦束之。故孔子读《易》，韦编三绝。当孔子时，诸弟子撰记言行，各自成篇，不出一人之手，故有一语而前后篇再出也。《毛诗序》疏引《说文》：“第，次也，从竹𠂔。”今本《说文》脱。第字下云：“韦束之次第也。从古字之象。”疑“弟”指韦束之次言，“第”则指竹简言。《释名·释书契》云：“称题亦有第，因其第次也。”后汉安帝纪李贤注：“第谓有甲乙之次第。”
集解
正义曰：陆德明经典释文载论语旧题止“集解”二字。在“学而第一”之下。自注：“一本作何晏集解。”一本必六朝时人改题。误以集解爲何晏一人作也。然释文虽仍旧题，而云“何晏集孔安国”云云，其文两见，则亦爲后世之误说所惑也。
凡十六章
正义曰：《释文》旧有此题，其所据即集解本。今皇、邢《疏》无凡几章之题者，当由所见本已删之也。《汉石经》则每卷后有此题。盖昔章句家所记之数。统计《释文》各篇四百九十二章，赵歧《孟子篇》叙曰：“《论》四百八十六章”，较《释文》少六章。然《释文》《先进》篇二十三章，依《集解》宜爲二十四章。《卫灵》篇四十九章，依集解实爲四十三章。又《阳货》篇二十四章，《汉石经》作廿六章。凡皆所据本异，故多寡迥殊。今但依《释文》以存集解之旧，其有离合错误，各记当篇之下。至后世分析移并之故，言人人殊，既有臆造，则皆略焉。又赵歧言章次大小各当其事，无所法也。明谓《论语》章次依事类叙，无所取法，与《孟子》篇章迥殊。而皇《疏》妄有联贯，翟氏灏《考异》已言其误。后之学者，亦有兹失。既非理所可取，则皆删佚，不敢更箸其说焉。
子曰：“学而时习之，不亦说乎？
【〔注〕马曰：“子者，男子之通称，谓孔子也。”王曰：“时者，学者以时诵习之。诵习以时，学无废业，所以爲说怿。”】
正义曰：“曰”者，《皇疏》引《说文》云：“开口吐舌谓之爲曰。”《皇疏》引《说文》云：“䛐也。从口，乙声。亦象口气出也。”所引《说文》各异。段氏玉裁校定作“从口乙。象口气出也”。又引《孝经释文》云：“从乙在口上，乙象气，人将发语，口上有气，故曰字缺上也。”“学”者，《说文》云：“斅，觉悟也。从教从冂。冂，尚朦也。臼声。学，篆文斅省。”《白虎通·辟雍篇》：“学之爲言觉也，以觉悟所未知也。”与《说文》训同。《荀子·劝学》篇：“君子博学而日参省乎己，则知明而行无过矣。故不登高山，不知天之高也；不临深谿，不知地之厚也；不闻先王之遗言，不知学问之大也。”又云：“学恶乎始？恶乎终？曰：其数则始乎诵经，终乎读礼；其义则始乎爲士，终乎爲圣人。真积力久则入，学至乎没而后止也。”案：《王制》言：“乐正崇四术，立四教，顺先王诗、书、礼、乐以造士，春秋教以礼、乐，冬夏教以诗、书。王太子、王子、羣后之太子、卿大夫元士之适子,国之俊选,皆造焉。”是诗书礼乐，乃贵贱通习之学，学已大成，始得出仕。所谓先进于礼乐者也。春秋时，废选举之务，故学校多废，礼乐崩坏，职此之由。夫子十五志学，及后不仕，乃更删定诸经。《史纪·孔子世家》言孔子当定公五年已修诗书礼乐，即谓此也。删定之后，学业複存。凡篇中所言爲学之事，皆指夫子所删定言之矣。
“时习”者，《说文》：“时，四时也。”此谓春夏秋冬。而日中晷刻亦得名“时”。引申之义也。《皇疏》云：凡学有三时：一是就人身中爲时。《内则》云：“六年教之数目，十年学书计，十三年学《乐》、诵《诗》、舞《勺》，十五成童舞《象》。”并是就身中爲时也。二就年中爲时。《王制》云：“春夏学《诗》、《乐》，冬夏学《书》、《礼》。”三就日中爲时。前身中、年中二时，而所学并日日修习，不暂废也。今云“学而时习之”者，“时”是日中之时。“之”者，《诗·蓼莪》郑笺云，“之，犹是也。”此常训。“不亦说乎”者，《孟子·滕文公上》：“不亦善乎。”赵歧注：“不亦”者，亦也。《尔雅·释诂》：“说，乐也。”《皇》本凡“说”皆作“悦”。《说文》有“说”无“悦”，“悦”是俗体。夫子自言：“发愤忘食，乐以忘忧”，又称顔囘好学，虽贫不改其乐。皆是说学有然也。“乎”者，《说文》云：“乎，语之馀也。”《广雅·释诂》：“乎，词也。”此用爲语助。
○注：“子者”至“説怿”。○正义曰：《白虎通·号篇》：“子者丈夫之通称也。”与此注义同。言尊卑皆得称“子”。故此孔子门人称师亦曰“子”也。《邢疏》云：“书传直言‘子曰’者，皆指孔子。以其圣德著闻，师范来世，不须言其氏，人尽知之故也。”“诵习”者，《说文》：“诵，讽也；讽，诵也。”《周官·大司乐》注：“倍文曰讽，以声节之曰诵。”“讽、诵”皆是口习。故此注言“诵习”也。但古人爲学，有操缦、博依、杂服、兴艺诸事，此注专以“诵习”言者，亦举一端以见之也。《说文》：“习，鸟数飞也。”引申爲凡重习、学习之义。《吕览·审己》注：“习，学也。”下章“传不习乎”，训义亦同。“学不废业者”，废者，弃也。《说文》：“业，大版也。所以饰县锺鼓，捷业如锯齿。”简册亦用竹爲版，故亦名“业”。《曲礼》云：请业则起。注：“业爲篇卷也”是也。“悦怿”者，《说文新附》：“怿，说也。”《注》重言以晓人。
有朋自远方来，不亦乐乎？
【〔注〕包曰：“同门曰朋。”】
正义曰：《宋氏翔凤朴学斋札记》：“《史记·世家》：定公五年，鲁自大夫以下，皆僭离于正道，故孔子不仕，退而修诗书礼乐，弟子弥衆，至自远方，莫不受业焉。”弟子至自远方，即“有朋自远方来”也。“朋”即指弟子。故《白虎通·辟邕篇》云：“师弟子之道有三，《论语》曰‘朋友自远方来’，朋友之道也”。又《孟子》子濯孺子曰：“其取友必端矣，亦指‘友’爲弟子。”按：宋说是也。《释文》云：“有或作友，非。”《白虎通》引“有朋”作“朋友”，疑《白虎通》本作“友朋”，即《释文》所载或本，后人乃改作“朋友”耳。《隶释载《汉楼寿碑》：“有朋自远”，亦作“有朋”。卢氏文弨《释文考正》云：《吕氏春秋·贵直篇》：“有人自南方来”，句法极相似。陆氏谓，“作‘友’非是也。”“自远方来”者，《广雅·释诂》：“自，从也。”《尔雅·释诂》：“远，遐也。”《淮南·兵训略》：“方者，地也。”《礼·表记注》：“方，四方也。”《尔雅·释诂》：“来，至也。”并常训。《学记》言：“学至大成，足以化民易俗，近者说服，而远者怀之，此大学之道也。”然则朋来，正是学成之验。“不亦乐乎”者，《苍颉篇》：“乐，喜也。”与“说”义同。《易象传》：“丽泽，兑，君子以朋友讲习。”“兑”者，说也。《礼中庸》云：“诚者，非自诚己而已也，所以成物也。”此文“时习”是“成己”，“朋来”是“成物”。但“成物”亦由“成己”。既已验己之功修，又以得教学相长之益。人才造就之多，所以乐也。孟子以“得天下英才而教育之”爲乐，亦此意。
○注：同门曰朋。○正义曰：《文选·古诗十九首注》：引郑注此文，与包同。同门者，谓之同处一师门也。《礼·学记》云：“古之教者，家有塾。”注：古者仕焉而已者，归教于闾里，朝夕坐于门，门侧之堂谓之塾。《孔疏》：周礼，百里之内，二十五家爲闾，同共一巷。巷首有门，门边有塾。当夫子时，学校已废，仕焉而已者多不任爲师，夫子乃始设教于鲁。以师道自任，开门授业。洙泗之间，必有讲肄之所。而非爲旧时家塾矣。
人不知而不愠，不亦君子乎？”
【〔注〕愠，怒也。凡人有所不知，君子不怒。】
正义曰：“人不知”者，谓当时君卿大夫不知己学有成举用之也。“不愠”者，《郑注》云：“愠，怨也。”《诗緜正义》引《说文》同。“君子”者，《白虎通·号篇》：“或称君子者，道德之称也。君之爲言羣也，子者丈夫之通称也。”《礼·哀公问》：“君子也者，人之成名也。”《礼·中庸记》：“子曰，正己而不求于人，则无怨。上不怨天，下不尤人。”又《论语》下篇：“子曰：莫我知也夫，不怨天，不尤人，下学而上达。知我者其天乎。”正谓己之爲学，上达于天，爲天所知，则非人所能知，故无所怨尤也。夫子一生进德修业之大，咸括于此章。是故学而不厌，时习也，知也；诲人不倦，朋来也，仁也。遯世不见，知而不悔，不知不愠也。唯圣者能之也。夫子生衰周之世，知天未欲平治天下，故唯守先王之道，以待后之学者。记者因以其言，列诸篇首。
○注：愠怒至不怒。○正义曰：《诗緜传》：“愠，恚也。”恚、怒义同。《皇疏》后一解云：“君子易事，不求备于一人，故爲教诲之道，若人有钝根不能知解者，君子恕之而不愠怒之也。”此即注义。焦氏循《论语补疏》：“《注》言‘人有所不知’，则是人自不知，非不知己也。我所知而人不知，因而愠之，矜也。”《后汉儒林传注》引《魏略》云：“乐详字文载，黄初中，徵拜博士。时有博士十馀人，学多褊，又不熟悉，惟详五业并授。其或难质不解，详无愠色，以杖画地，牵譬引类，至忘寑食。”此亦焦氏就《注》说证之。实则教学之法，语之而不知，虽舍之亦可，无容以不愠即称君子。此注所云，不与经旨应也。
有子曰：
【〔注〕孔子弟子有若。】 “其爲人也孝弟，而好犯上者，鲜矣。
【〔注〕鲜，少也。上，谓凡在已上者。言孝弟之人必恭顺，好欲犯其上者少也。】 不好犯上，而好作乱者，未之有也。
正义曰：阮氏元《论语解》：“弟子以有子之言似夫子，而欲师之，唯曾子不可彊，其馀皆服矣。故《论语》次章，即列有子之语在曾子之前。”案：曾子不可强，非不服有子也。特以尊异孔子，不敢以事师之礼用之他人。观曾子但言孔子德不可尚，而以有子无微辞，则非不服有子可知。当时弟子唯有子、曾子称子，此必孔子弟子于孔子没后，尊事二子如师，故通称子也。至闵子骞、冉有各一称子，此亦二子之门人所记，而孔子弟子之于二子仍称字。故篇中于闵、冉称字，称子错出也。
“其爲人”者，《尚书·大传注》：“其，发声也。”《周官·典同注》：“爲，作也。”并常训。《礼运》曰：“人者，其天地之德，阴阳之交，鬼神之会，五行之秀气也。”又曰：“人者，天地之心也。五行之端也，食味别声披色而生之也。”“孝弟”者，《尔雅·释训》：“善父母爲孝，善兄弟爲友。”此文不言友言弟者，友是兄弟相爱好，此则专指爲人弟者，不兼兄言也。《贾子道术》云：“子爱利亲谓之孝，反孝爲孽；弟敬爱兄谓之悌，反悌爲敖。”“悌”即“弟”俗体。《论语释文》云：“弟本作悌。”皇本、高丽本，亦作“悌”，并从俗作也。“好犯上”者，《皇疏》云：“好，谓心欲也。”《尔雅·释诂》：“犯，胜也。”《说文》：“犯，侵也。”“鲜”者，郑注云：“鲜，寡也。”此本《尔雅·释诂》。《说文》：“尟，是少也。”尟是正字。鲜，鱼名，出貉国。叚借字。时世教衰，民知德者鲜，故孝弟之人容有犯上，故云“鲜”也。
“作乱”者，《尔雅·释言》：“作，爲也。”《左·宣》十二年传：“人反物爲乱。”十五年传：“民反德爲乱。”作乱之人，由于好犯上，好犯上，由于不孝不弟。故古者教弟子就外舍，学小艺焉，履小节焉；束发就大学，学大艺焉，履大节焉。皆令知有孝弟之道。而父之齿随行，兄之齿雁行，朋友不相踰。又令知事长上处朋友之礼。故孝弟之人鲜有犯上。若不好犯上而好作乱，知爲必无之事。故曰“未之有也”。曾子《立孝》云：“是故未有君而忠臣可知者，孝子之谓也。未有长而顺下可知者，弟弟之谓也。未有治而仕可知者，先修之谓也。故曰孝子善事君，弟弟善事长。君子一孝一弟可谓知终矣。”是言孝弟之人必爲忠顺下，而不好犯上，不好作乱可无疑矣。春秋之时，学校已废，卿大夫多世官，不复知有孝弟之道，故事君事长，鲜克由礼。而乱臣贼子，遂至接踵以起也。
○注：孔子弟子有若。○正义曰：皇本作“孔安国注。”《史记·仲尼弟子列传》：“有若，少孔子三十三岁。”《论语》邢疏及《礼·檀弓》疏引作“四十三岁”。裴駰《史记集解》引郑玄云：“鲁人”。此出郑氏《孔子弟子目录》，今佚不传。
○注：“鲜少”至“少也”。○正义曰：“鲜少”者，《说文》：“少，不多也。”“上”者，谓凡在己之上者。《蔡邕独断》：“上者，尊位所存也。”亦谓位在己上。“凡”者，总举之辞。“恭顺”者，《说文》：“恭，肃也。”《释名·释言语》：“顺，循也，循其理也。”《注》以犯上则非恭顺，故人能孝弟，必恭顺于上也。丘光庭兼明书，以犯上爲干犯君上之法令，亦此注义所括。
君子务本，本立而道生。孝弟也者，其爲仁之本与！”
【〔注〕本，基也。基立而后可大成。先能事父兄，然后仁道可大成。】
正义曰：“务本”者，《说文》曰：“务，趣也。”高诱《吕氏春秋·孝行览》注：“务，犹求也。”“本立而道生”者，李贤《后汉·郎顗传》注：“立，犹定也。”道者，人所由行之路。事物之理，皆人所由行，故亦曰“道”。《汉书·董仲舒传》：“道者，所由通于治之路也。”是也。《广雅·释诂》：“生，出也。”《大戴礼保傅》云：“易曰‘正其本，万事理。’”《说苑·建本篇》：“孔子曰：君子务本，本立而道生。”夫本不正者末必倚，始不盛者终必衰。《诗》云：“‘原隰既平，泉流既清。’本立而道生。”阮氏元《论仁篇》：以“本立而道生”爲古逸诗。愚谓“务本”二句爲古成语，有子引之。《说苑》及后汉《延笃传》皆作孔子语者，七十子所述皆祖圣论，又当时引述各经未检原文，或有错误故也。《中庸》言：达道五：“君臣、父子、夫妇、昆弟、朋友”。而父子、昆弟犹爲本根之所在。若人能孝弟，则于君臣、夫妇、朋友之伦，处之必得其宜，而可名之爲道，故本立而道生也。“爲仁”犹言行仁，所谓利仁、彊仁者也。下篇“其爲仁矣，不使不仁者加乎其身”，“克己複礼爲仁”，“爲仁由己”，“子贡问爲仁”，“堂堂乎张也，难与并爲仁”，皆是言“爲仁”。又志于仁，求仁欲仁，用力于仁，亦是言“爲仁”也。“仁”者何？下篇“樊迟问仁：子曰爱人。”此仁字本训。《说文》“仁”字从二人，会意，言己与人相亲爱也。善于父母，善于兄弟，亦由爱敬之心。故《礼》言：“孝子有深爱。”又言：“立爱自亲始，立敬自长始。”敬亦本乎爱也。孝悌之所以爲仁之本者，《孝经》云：“夫孝，德之本也，教之所由生也。”德兼仁义礼智，此不言德，言仁者，仁统四德，故爲仁尤亟也。《孟子·离娄篇》：“仁之实，事亲是也。义之实，从兄是也。”又云：“亲亲而仁民，仁民而爱物。”是爲仁必先自孝弟始也。《孝经》云：“故不爱其亲而爱他人者，谓之悖德。不敬其亲而敬他人者，谓之悖礼。以顺则逆，民无则焉。不在于善，而在于凶德。虽得之，君子不贵也。”观此，则不孝不弟，虽有他善，终是不仁。何者？谓其大本已失，其末自不足贵也。宋氏翔凤《郑注》辑本，“爲仁”作“爲人”，云：“言人其有本性，则成功立行也。”案：仁、人，当出齐、古、鲁异文，郑就所见本“人”字解之“爲人之本”，与上文“其爲人也”句相应，意亦通也。《郑注》又云：“孝爲百行之本”。言孝则弟可知。百行者，不一行也。《吕氏春秋·孝行》云：“凡爲天下，治国家，必务本而从末。”又云：“务本莫贵于孝。夫孝，三皇五帝之本务，而万事之纪也。夫执一术而百善至，百邪去，天下从者，其爲孝也。故论人先必以所亲，而后及所疏，必先所重，而后及所轻。”是知孝弟爲爲人之本，故君子先务此也。“孝弟也者”云云，是释“务本”二句之义。“与”者，语助辞。
○注：“本基”至“大成”。○正义曰：《说文》：“本，木下曰本。从木，一在下。”“一在下”，象其根。《注》训“基”者，《说文》：“基，牆始也。”始亦本也。“大成”者，大犹广也。训“生”爲“成”，此引申之义。《表记》云：“仁之难成久矣，人人失其所好，故仁者之故易辞也。”又云：“仁之爲器重，其爲道远，举者莫能胜也，行者莫能致也。取数多者，仁也。夫勉于仁者，不亦难乎。”是仁道大成，最爲难能。故惟能先事父兄，复扩充其本性之善，兼有衆德，然后仁道可冀大成也。《皇本》以“先能事父兄”爲“包注”。
子曰：“巧言令色，鲜矣仁！”
【〔注〕包曰：“巧言，好其言语。令色，善其颜色。皆欲令人说之，少能有仁也。”】
正义曰：《礼·表记》：“子曰：情欲信，辞欲巧。”《诗·雨无正》：“巧言如流，俾躬处休”。《左传》载师旷善谏，叔向引“巧言如流”以美之。又《烝民》诗：“令仪令色。”彼文言“巧”、“令”，皆是美辞。此云“鲜矣仁”者，以巧令多由僞作，故下篇言：“巧言、令色、足恭，左丘明耻之，丘亦耻之。”又《书·皋陶谟》云：“何畏乎巧言令色孔壬。”孔，甚也。壬，佞也。以巧言令色爲甚佞，则不仁可知。然夫子犹云“鲜仁”者，不忍重斥之，犹若未绝于仁也。曾子立事云：“巧言令色，能小行而笃，难于仁矣。”与此文义同。《皇本》“仁”上有“有”字。
○注：“巧言”至“仁也”。○正义曰：“巧”、“好”音义相近。《诗·雨无正笺》：“巧，犹善也。”《礼·表记注》：“巧，谓顺而说也。”皆谓好其言语，即《诗》云“好言自口”也。《尔雅·释诂》：“令，善也。”《书·皋陶谟》：“令色”，《史记·夏本纪》作“善色”，是“令”有“善”义。《说文》：“色，顔气也”。《齐语》韦昭解“顔，眉目之间。”引申之，凡气之达于面者，皆谓之顔。故《注》以“顔色”连文。云“少能有仁”，似《注》所见本亦作“有仁”。
曾子曰：
【〔注〕马曰：“弟子曾参。”】 “吾日三省吾身：爲人谋而不忠乎？与朋友交而不信乎？传不习乎？”
【〔注〕言凡所传之事，得无素不讲习而传之？】
正义曰：“吾日三省吾身”者，《尔雅·释诂》：“吾，我也。”《说文》：“吾，我自称也。”日行一周天爲一昼夜，故一昼夜即名日。《周髀算经注》：“从旦至旦，爲一日也。”是也。《说文》：“三，数名。”阮氏元《数说》：“古人简策繁重，以口耳相传者多。以目相传者少。且以数记言，使百官万民易诵易记。《洪范》、《周官》尤其最著者也。《论语》以数记文者，如一言，三省，三友，三乐，三戒，三畏，三愆，三疾，三变，四教，绝四，四恶，五美，六言，六蔽，九思之类。则亦皆口授耳，受心记之古法也。”《郑注》云：“思察己之所行也。”此以“省”训“察”，本《尔雅·释诂》。《说文》：“省，视也。”义亦近。《尔雅·释诂》：“身，我也。”《说文》：“身，躳也，象人之身。”《释名·释身体》云：“身，伸也，可屈伸也。”“爲人谋而不忠”者，《国策·魏策注》：“爲，助也。”《左·襄四年传》：“谘难爲谋。”《鲁语》：“谘事爲谋。”《毛诗·皇皇者华传》：“谘事之难易爲谋。”用内外传义也。《周语》：“忠者，文之实也。”杨倞《荀子·礼论注》：“忠，诚也。”诚、实义同。诚心以爲人谋谓之忠。故臣之于君，有诚心事之，亦谓之忠。“与朋友交而不信乎”者，《礼檀弓注》：“与，及也。”此常训。《郑注》云：“同门曰朋，同志曰友。”同门义见前疏。同志者，谓两人不同学而所志同也。郑笺《诗·关雎》，注《礼·坊记》并有此训。《说文》：“友，同志爲友，从二又。相交友也。”义与郑同。《说文》：“交，交胫也。从大，象交形。”朋友与己两人想会合，亦得称交，引申之义也。《皇本》交下有言字。《说文》：“信，诚也。从人从言。”会意。《释名·释言语》：“信，申也。言以相申束，使不相违也。”五伦之义，朋友主信，故曾子以不信自省也。
“传不习乎”者，“传”谓师有所传于己也。夫子言，“十室之邑，必有忠信，而不如丘之好学也”。可见好学最难。其于及门中，唯称顔子好学，今曾子三省，既以忠信自勗，又以师之所传，恐有不习，则其好学可知。曾子《立事篇》：“日旦就业，夕而自省思，以没其身，亦可谓守业矣。”又云：“君子既学之，患其不博也；既博之，患其不习也；既习之，患其不知也；既知之，患其不行也。”此正曾子以“传不习”自省之证。习兼知行，故《论语》只言习也。郑注云：“鲁读传爲专。”今从古。臧氏庸辑《郑注》释云：“此传字，从专得声。《鲁论》故省用作专。郑以《古论》作传，于义益明，故从之。”如臧此言，是“传”与“专”同谓师之所“传”。而字作“专”者，是谓叚借爲之也。宋氏翔凤《论语发微》：“孔子爲曾子传孝道而有《孝经》”。《孝经》说曰：“《春秋》属商，《孝经》属参。”则曾子以《孝经》专门名其家。故《鲁论》读传爲“专”。所业既专，而习之又久，师资之法无绝，先王之道不湮。曾氏之言，即孔子传习之旨也。包氏慎言《论语温故录》：“专爲所专之业也。”《吕氏春秋》曰：“古之学者，说义必称师。说义不称师命之曰叛。”所专之业不习，则堕弃师说，与叛同科。故曾子以此自省。《后汉书·儒林传》：“其耆名高义开门受徒者，编牒不下万人。皆专相传祖，莫或讹杂。”杨雄所谓：“哓哓之学，各习其师。”此即《鲁论》义也。案：宋、包二君义同。《广雅·释诂》：“专，业也。”亦谓所专之业。此《鲁论》文既不著，义亦难晓。故既取臧说，兼资宋包。非敢定于一是也。
○注：“弟子曾参。”○正义曰：元和《姓纂》：“夏少康封少子曲烈于鄫，春秋时，爲莒所灭。鄫太子巫仕于鲁，去邑爲曾氏。见世本。巫生阜，阜生晳，晳即曾点，曾子父也。”《史记·弟子传》：“曾子名参,字子与，南武城人。少孔子四十六岁。”
○注：言凡所传之事，得无素不讲习而传之。○正义曰：“得无”者，疑辞。郭氏《翼雪履斋笔记》：“曾子三省，皆指施于人者言。传亦我传乎人。传而不习，则是以未尝躬试之事而误后学。其害尤甚于不忠不信也。”焦氏循《论语补疏》：“己所素习，用以传人，方不妄传，致误学者。所谓‘温故知新，可以爲师也’。”二说皆从集解，亦通。
子曰：“道千乘之国，
【〔注〕马曰：“道，谓爲之政教。《司马法》：‘六尺爲步，步百爲亩，亩百爲夫，夫三爲屋，屋三爲井，井十爲通，通十爲成，成出革车一乘。’然则千乘之赋，其地千成，居地方三百一十六里有畸，唯公侯之封乃能容之，虽大国之赋亦不是过焉。”包曰：“道，治也。千乘之国者，百里之国也。古者井田，方里爲井。十井爲乘，百里之国，千乘也。”融依《周礼》，包依《王制》、《孟子》，义疑，故两存焉。】
正义曰：“道”，皇本作“导”。“千”者，数名。《说文》：“千，十百也。”“乘”本作“椉”。《说文》云：“椉，覆也。从人桀。”“覆”者，加乎其上之名。故人所登车亦谓之乘。《三苍》云：“椉，载也。”《左隐》元年传杜注：“车曰乘，车驾马，多用四。”故《仪礼《聘礼》注》：“乘。四马也。”赵歧《孟子·梁惠王篇注》：“千乘，兵车千乘，谓诸侯也。”“国”者，《说文》云：“国，邦也。”《周官·太宰郑注》：“大曰邦，小曰国。”此对文有异，若散文亦通称。
○注：“马曰”至“存焉”。○正义曰：《说文》云：“政，正也。从攴从正。正亦声。教，上所施，下所效也。”“政教”，即“敬”、“信”诸端。《注》此言者，明“敬事”云云，即所以道国也。“道”本道路之名，人所循行。此政教，亦是示人以必行。故得曰“道”。包云：“治”者，谓治之以政教。义与马不异也。郑此注云：“《司马法》云：‘步百爲亩，亩百爲夫，夫三爲屋，屋三爲井，井十爲通，通十爲成，成方十里，出革车一乘，甲士三人，步卒七十二人。’公侯之封乃能容之。虽大国之赋，亦不是过焉。”郑此注与马同。又《公羊·哀十年传疏》引云：“公侯方百里井十，则赋出革车一乘。”亦此注文。“井十”当作“井百”。《邢疏》云：“《史记》齐景公时，有司马田穰苴善用兵。《周礼》司马掌征伐。六国时，齐威王使大夫追论古者兵法，附穰苴于其中，凡一百五十篇，号曰《司马法》。此“六尺曰步”，至“成出革车一乘”，皆彼文也。引之者，以证千乘之国爲公侯之大国也。”皇疏云：“凡人一举足爲跬。跬，三尺也。两举足曰步。步，六尺也。广一步，长百步，爲一亩。亩百爲夫，是方百步也。谓爲夫者，古者赋田，以百亩地给一农夫也。夫三爲屋，则是方百步者三也。并而言之，则广一里。一里，三百步也，而犹长百步也。谓爲屋者，一家有夫、妇、子，三者具，则屋道乃成。故合三夫目爲屋也。屋三爲井，三屋并方之，则方一里也。名爲井者，因夫间有遂水纵横相通成井字也。井十爲通，十井之地并之，则广十里，长一里也。谓之通者，其地有三十屋相通，共出甲士一人，徒卒二人也。通十爲成，则方十里也。谓爲成者，兵赋法一乘成也。”其地有三百屋，出革车一乘，甲士十人，徒卒二十人也。方十里者千，即是千成，则容千乘也。方百里者，有方十里者百。若方三百里，三三爲九，则有方百里者九。合成方十里者九百也。是方三百里，唯有九百乘也。若作千乘，犹少百乘，是方百里者一也。今取方百里者一，而六分破之，每分得广十六里，长百里，引而接之，则长六百里，其广十六里也。今半断各长三百里，设法特埤前三百里，南西二边，是方三百十六里也。然西南角犹缺方十六里者一，方十六里者一，有方十里者二，又方一里者五十六，是少方一里者二百五十六也。然则向割方百里者爲六分，埤方三百里在，两边犹馀方一里者四百。今以方一里者二百五十六，埤西南角犹馀方一里者一百四十四，又设法破而埤三百十六里两边，则每边不复得半里。故云：“方三百十六里有奇”也。《邢疏》申马说云：案“《周礼大司徒》云：‘诸公之地，封疆方五百里。诸侯之地，封疆方四百里。诸伯之地，封疆方三百里。诸子之地，封疆方二百里。诸男之地，封疆方百里。’此千乘之国，居地方三百十六里有畸，伯、子、男自方三百而下，则莫能容之。”故云：“唯公侯之封，乃能容之。”《坊记》云：“制国不过千乘。”然则地虽广大，以千乘爲限。故云：“虽大国之赋，亦不过焉”又申包说云：“云‘千乘之国，百里之国也’者，谓夏之公侯，殷、周上公之国也。云：‘古者井田，方里爲井’者，《孟子》云：‘方里爲井，井九百亩’是也。云：‘十井爲乘，百里之国，适千乘也’者，此包以古之大国不过百里，以百里赋千乘，故计之每十井爲一乘。是方一里者十爲一乘，则方一里者百爲十乘。开方之法，方百里者一，爲方十里者百。每方十里者一，爲方十里者百，其赋十乘，方十埯者百，则其赋千乘也。与篛数适相当，故云：‘适千乘也’。云‘融依《周礼》，包依《王制》、《孟子》者，马融依《周礼大司徒文》，以爲诸公之地方五百里，侯四百里以下也。包氏依《王制》云：“凡四海之内九州，州方千里，州建百里之国三十，七十里之国六十，五十里之国百有二十。凡二百一十国也”又《孟子》云：“天子之制，地方千里；公侯之制，皆方百里；伯七十里，子男五十里。”包氏据此以爲大国不过百里，不信周礼有方五百里、四百里之封也。”案：《注》包马异说，皇邢疏如文释之，无所折衷，后人解此，乃多轇轕。从马氏，则以千乘非百里所容，从包氏，则以《周礼》爲不可信。纷纷诘难，未定一是。近人金氏鹗《求古录》说此最明最详，故备录之。其说云：“《孟子》言‘天子千里，大国百里，次国七十里，小国五十里，’又言‘万乘之国，千乘之家，千乘之国，百乘之家。万取千焉，千取百焉。’是千里出车万乘，百里出车千乘，十里出车百乘也。子産言‘天子一圻，列国一同，圻方千里，同方百里。’亦如孟子之说。以开方之法计之，方里而井，百里之国计有万井，万井而出车千乘，则十井出一乘矣。若马氏说，百井出一乘，则百里之国，止有百乘，必三百一十六里有奇乃有千乘，与《孟子》不合。包氏合于《孟子》，是包氏爲可据矣。《哀十二年》《公羊传注》：‘军赋十井，不过一乘。’此一证也。马氏之说，则据司马法。郑注小司徒亦引司马法云：‘井十爲通，通三十家，爲匹马，士一人，徒二人。通十爲成，成百井，三百家，出革车一乘，士十人，徒二十人。十成爲终，终千井，三千家，革车十乘，士百人，徒二百人。十终爲同，同方百里，万井，三万家，革车百乘，士千人，徒二千人。’《贾疏》‘通，九十夫之地，宫室涂巷，三分去一，又不易、一易。再易通率三夫，受六夫之地，是三十家也。’案：司马法一书，未必真周公之制，所言与《孟子》、子産皆不合。信《司马法》，何如信《孟子》耶？《坊记》云：‘制国不过千乘，家富不过百乘。’今谓大夫百乘，地方百里，等于大国诸侯，必不然矣。或谓《司马法》车乘有两法：一云兵车一乘，士十人，徒二十人。一云兵车一乘，甲士三人，步卒七十二人。贾公彦以士十人徒二十人爲天子畿内采地法，以甲士三人，步卒七十二人爲畿外邦国法。此言千乘之国，是畿外邦国也。一乘车，士卒共七十五人，又有炊家子十人，固守衣装五人，厩养五人，樵汲五人，共一百人。马牛刍茭具备，此岂八十家所能给哉？不知天子六军，出于六乡，大国三军，出于三乡，盖家出一人爲兵也。又三遂亦有三军，三乡爲正卒，三遂爲副卒，乡遂出军而不出车，都鄙出车而不出兵。孔仲达成元年‘丘’甲疏云：‘古者天子用兵，先用六乡，六乡不足，取六遂，六遂不足，取都鄙及诸侯。若诸侯出兵，先尽三乡三遂，乡遂不足，然后徧徵境内。’贾公彦《小司徒疏》亦云：‘大国三军，次国二军，小国一军，皆出于犬遂，犹不止，徧境出之，是爲千乘之赋。’然则都鄙固不出兵也。江慎修云：‘七十五人者，丘乘之本法；三十人者，调发之通制。《鲁颂》‘公车千乘，公徒三万’正与《司马法》合。’此说得之。然则都鄙即至出兵，而调发之数，惟用三十人，岂八十家所不能给哉？至于丘乘之法，八十家而具七十五人，无过家一人耳。此但备而不用，惟蒐田讲武乃行。又何不给之有？农隙讲武，正当人人训练，家出一人，不爲厉民也。若夫车马之费，亦自不多。古者材木取之公家山林而无禁，则造车不难。马牛畜之民间，可给民用，不过暂出以供蒐田之用耳。刍茭则尤野人所易得者也。且以八十家而出一车四马，又何患其不给乎？或又谓百里之国，山川林麓，城郭宫室，涂巷园圃，三分去一。三乡三遂，又不出车，又不易、一易、再易通率三夫，受六夫之地，则三百乘且不足，安得有千乘乎？不知百里之国以出税之田言，非以封域言也。《孟子》言颁禄，正是言田，其曰：‘地方百里’者，地与田通称，故井地即井田也。百里以田言，则山川林麓，以及涂巷园囿等，固已除去矣。颁禄必均，若不去山川，山川天下不同，则禄不均矣。苟境内山川甚多，而封域止百里，田税所出，安足以给用乎？故知大国百里，其封疆必不止此。《周礼》所以有五百里、四百里之说，盖兼山川附庸而言也。《孟子》则专言穀土耳。城郭、宫室、涂巷等，虽有定数，然亦非穀土，则亦不在百里之内也。先儒三分去一之说，亦未必然。《孟子》言方里而井，百里、七十里、五十里，皆以井计数。方里不必其形正方，以方田之法算之，有九百亩则曰方里，地方百里等方字，皆如是也。然则百里之国，不谓封疆，其里亦非广长之里矣。《孟子》言一夫百亩，而《周礼》有不易百亩，一易二百亩，再易三百亩之说，盖《孟子》言其略，《周礼》则详言之也。分田必均，《周礼》以三等均之，其说至当。《左传》‘井衍沃，牧隰皋’。郑氏谓，‘隰皋，九夫爲牧，二牧而当一井’是也。是则一井不必九百亩，百里之国亦不必九百万亩，以通率二井当一井，当有一千八百万亩矣。《孟子》但举不易之田，故曰‘一夫百亩’，大国百里也。乡遂之民皆受田，则亦有车乘，但其作之之财受于官府，故曰‘不出车’，非无车也。夫如是，百里之国，岂不足于千乘哉？包氏之说，可无疑矣。”
敬事而信，
【〔注〕包曰：“爲国者举事必敬慎，与民必诚信。”】 节用而爱人，
【〔注〕包曰：“节用，不奢侈。国以民爲本，故爱养之。”】 使民以时。”
【〔注〕包曰：“作使民必以其时，不妨夺农务。”】
正义曰：“事”谓政事，“用”谓财用也。“爱”，《说文》作“𢜤”，行貌。别一义。本字作‘㤅’，“惠也。从心，旡声。”今经典皆叚“爱”爲“㤅”“使”者，令也，教也。“民”者，《说文》：“民，衆氓也。从古文之象。”《书多士序》郑注：“民，无知之称。”《吕刑注》及《诗灵台序注》并云：“民者，冥也。”冥亦无知之义。《宋石经》避讳“敬”作“钦”后仿此。
○注：“爲国者举事必敬慎，与民必诚信。”○正义曰：《说文》：“敬，肃也。从攴苟。”《释名·释言语》：“敬，警也。恒自肃警也。”此注言“敬慎”者，“慎”亦肃警意也。下篇“执事”、“敬事”、“思敬”训并同。《荀子议兵篇》：“虑必先事，而申之以敬，慎终如始，终始如一，夫是之谓大吉。凡百事之成也，必在敬之；其败也，必在慢之。”“与民必诚信”者，诚者，实也。言举事必诚信也。事是政令，政令所以教民，故注以“与民”言之。晋《语》箕郑曰：“信于君心，则美恶不踰；信于民，则上下不干；信于令，则时无废功；信于事，则民从事有业。”
○注：“节用”至“养之”。○正义曰：《说文》云：“节，竹约也。”引申爲节俭之义。《贾子道术》云：“费弗过适谓之节。”《易彖传》：“节以制度，不伤财，不害民。”是人君不知节用，必致伤财，且害民也。“奢侈”者，奢，张也。侈，汰也。《大戴礼·子张问人官》云：“奢侈者，财之所以不足也。”《管子八观篇》：“国侈则用费，用费则民贫，民贫则姦智生，姦智生则邪巧作。故姦邪之所生，生于匮不足之所生，生于侈；侈之所以生，生于无度。故曰审度量，节衣服，俭财用，禁侈泰，爲国之急也。”“国以民爲本”者，注以“爱人”，人指民言。避下句“民”字，故言人耳。《穀梁桓十四年传》：“民者，君之本也。”君主乎国，故国以民爲本。“爱养”者，养谓制民之産，有以养民，乃爲爱也。《说苑·政理篇》：“武王间于太公曰：‘治国之道若何？’太公对曰：‘治国之道，爱民而已。’曰：‘爱民若何？’曰：‘利之而勿害，成之勿败，生之勿杀，与之勿夺，乐之勿苦，喜之勿怒。此治国之道，使民之谊也。民失其所务，则害之也。农失其时，则败之也。有罪者重其罚，则杀之也。重赋敛者，则夺之也。多徭役以罢民力，则苦之也。劳而扰之，则怒之也。’”是皆言治国者当爱民也。刘氏逢禄《论语述何篇》解此文云：“人谓大臣、羣臣。《易·讼》二爻‘邑人三百户’，举大数，谓天子上大夫受地视侯也。”此以下文言民，则人非民。故解爲“大臣、羣臣。”于义亦通。
○注：“作使”至“农务”。○正义曰：“作”如“动作”之“作”。《邢疏》云：“作使民必以其时”者，谓筑都邑城郭也。《春秋·庄二十九年左氏传》：“凡土功，龙见而毕务，戒事也。”注云：“谓今九月，周十一月。龙星角亢，晨见东方。三务始毕，戒民以土功事。”“火见而致用”，注云：“大火，心星，次角，亢见者，致筑作之物。”“水昏正而栽”，注云：“谓今十月，定星昏而中，于是树板干而兴作。”“日至而毕”，注云：“日南至，微阳始动，故土功息。”若其门户道桥城郭牆堑，有所损坏，则特随坏时修之。故《僖二十年·左传》曰：“凡啓塞，从时。”是也。案：《邢疏》谓“损坏随时修之”，是动小工，不必须农隙也。《左隐·五年传》言治兵振旅，蒐田獮狩，皆于农隙以讲事，谓讲武事，此使民大者。春秋时，兵争之祸亟，日事徵调，多违农时，尤治国所宜戒也。
子曰：“弟子入则孝，出则悌，谨而信，泛爱众，而亲仁。行有馀力，则以学文。”
【〔注〕马曰：“文者，古之遗文。”】
○正义曰：“弟子”者，对兄父之称，谓人幼小时爲弟爲子时也。《仪礼·特牲馈食礼注》：“弟子”，后生也。《大射仪注》：弟子其少者也。“入则孝，出则悌”者，《礼·内则》云：“异爲孺子室于宫中。”是父子异宫，则入谓由所居室至父母所也。《内则》又云：十年出就外傅，居宿于外。《大戴礼·保傅》云：“古者八岁而出就外舍，学小艺焉，履小节焉。束髮而就大学，学大艺焉，履大节焉。”是出谓就傅，居小学、大学时也。“弟”者，言事诸兄、师长皆弟顺也。教弟子先以孝弟者，《孟子》言：“孩提之童，无不知爱其亲，及其长也，无不知敬其兄。”是孝弟本人所自具，因弟子天性未离而教导之。《曲礼》、《内则》、《少仪》、《弟子职》所述皆其法也。诸言“则”者，急辞也。“谨而信”者，诗民劳笺：“谨，犹慎也。”谨于事见，信于言见也。“泛爱衆而亲仁”者，《说文》：“汎，浮貌。”引申爲普遍之义。《广雅·释言》：“汎，博也。”《左襄·二十八年传》引此文作“氾爱”，《说文》：“氾，滥也。”义亦通。《尔雅·释诂》：“衆，多也。”《周语》：“人三爲衆。”引申之，人在衆中，无以表异于人，亦得称衆。仁则衆中之贤者也。《广雅·释诂》：“亲，近也。”君子尊贤而容衆，故于衆人使弟子泛爱之。所以养治其血气，而导以善厚之教，又使之亲近仁者，令有所观感也。《大戴礼·保傅》云：“故孩提，三公三少固明孝仁礼义，以导习之也。逐去邪人，不使见恶行。于是比选天下端士，闲博有道术者，以辅翼之，使之与太子居处出入，故太子乃目见正事，闻正言，行正道，左视右视，前后皆正人。夫习与正人居，不能不正也。犹生长于楚，不能不楚言也。”亦言教太子当孩提时宜近正人，此教弟子亲仁之意也。“行有馀力，则以学文”者，《皇疏》云：“行者，所以行事已毕之迹也。”《说文》“馀，饶也。”凌氏鸣喈《论语》解义：“有馀力，谓僮子精力有馀也。”《曲礼》云：“人生十年曰幼学。”《内则》云：“十年学书计，朝夕学幼仪，请肄简谅。十有三年，学乐、诵诗、舞勺，成童舞象。”是故教幼学之法。此言“行有馀力，则以学文”，亦是学幼仪既毕，仍令学文也。言有馀力学文，则无馀力不得学文可知。先之以孝弟诸行，而学文后之者，文有理宜，非童子所知，若教成人，则百行皆所当谨。非教术所能徧及。故惟翼其博文，以求自得之而已。此夫子四教，先文后行，与此言教弟子法异也。
○注：“文者，古之遗文。”○正义曰：凡文皆古人所遗，故言遗文。马以弟子所学，别有一书，如《弟子职》之类，后或失传。故衹言古之遗文而已。郑注云：“文，道艺也。”《周官·保氏》“养国子以道，乃教之六艺，一曰五礼，二曰六乐，三曰五射，四曰五驭，五曰六书，六曰九数。”是“艺”爲“六艺”也。“艺”所以载道，故《注》“道艺”连文。其义与马氏并通也。
子夏曰：“贤贤易色，
【〔注〕孔曰：“子夏，弟子卜商也。言以好色之心好贤则善。”】 事父母，能竭其力；事君，能致其身；
【〔注〕孔曰：“尽忠节不爱其身。”】 与朋友交，言而有信。虽曰未学，吾必谓之学矣。
正义曰：《周官·太宰》郑注云：“贤，有善行也。”“贤贤”者，谓于人之贤者贤之，犹言亲亲，长长也。宋氏翔凤《朴学斋札记》：“三代之学，皆明人伦，贤贤易色，明夫妇之伦也。毛诗序云：‘周南召[shào ]南，正始之道．王化之基，是以关雎乐得淑女以配君子，忧在进贤，不淫其色，哀窈窕，思贤才，而无伤善之心焉。是关雎之义也。’此贤贤易色，指夫妇之切证。”陈氏祖范《经咫》、管氏同《四书纪闻》略同。今案：夫妇爲人伦之始，故此文叙于事父母、事君之前。《汉书·李寻传》引此文，顔师古注：“易色，轻略于色，不贵之也。”《公羊·文十二年传》：“俾君子易怠。”何休注：“易怠，犹轻惰也。”是“易”有轻略之意。又《广雅·释言》：“易，如也。”王氏念孙《疏证》引之云：“《论语》贤贤易色，‘易’者，如也。犹言好德如好色也。”此训亦通。“事父母能竭其力”者，《曲礼》记云：“生曰父曰母。”《说文》：“父，矩也，家长率教者。从又举杖。母，牧也，从女，象褱子形。一曰：象乳子也。”《说文》又云：“竭，负举也。”负举者必尽力，故竭又训尽。此文义得兼之。《曾子本孝》云：“庶人之孝也，以力恶食。”卢辩注：“分地任力致其甘美。”又《曾子大孝》云：“小孝用力，慈爱忘劳，可谓用力矣。”孔氏广森《补注》：“庶人之孝，《孟子·万章篇》言舜事云：‘我竭力耕田，供爲子职而已矣。’是竭力爲庶从孝养之事也。”“事君能致其身”者，《仪礼丧服传》：“君，至尊也。”郑注：“天子诸侯及卿大夫有地者皆曰君。”《说文》：“致，送诣也。”《诗·四牡》云：“四牡騑騑,周道倭迟。岂不怀归？王事靡盬，我心伤悲。”毛传云：“思归者，私恩也；靡盬者，公义也。伤悲者，情思也。无私恩，非孝子也。无公义，非忠臣也。君子不以私害公，不以家事辞王事。”是言事君不得私爱其身。稽留君事也。“虽曰未学”者，《广雅·释诂》：“虽，词也。”当时多世卿，废选举之务，虽不学亦得出仕，故有未学亦事君也。“吾必谓学也”者，《广雅·释诂》：“谓，说也。”子夏以此人所行，于人伦大端无所违失，与已学无异，故云“必谓之学”。“必谓”者，深信之辞。《春秋繁露·玉杯篇》：“礼之所重者，在其志，志敬而节具，则君子予之知礼。志和而音雅，则君子予之知乐，志哀而居约，则君子予之知丧。”董之所言正谓与之义同。
○注：“子夏”至“则善”。○正义曰：《史记·弟子列传》：“卜商，字子夏，少孔子四十四岁。”集解引郑说：“温国卜商。”温是卫邑。称国者，或本爲国，从其初名之也。《家语·弟子解》以爲卫人，与郑《目录》合。孔颖达《檀弓·疏》则云魏人，又唐赠卫侯，宋封魏公。据《史记》及《吕氏春秋·举难、察贤篇》，并言子夏爲魏文侯师，是子夏固尝居魏，魏、卫同音，故误以爲魏人耳。“言以好色之心好贤”者，此以易爲更易，义涉迂曲，今所不从。
子曰：“君子不重则不威，学则不固。
【〔注〕孔曰：“固，蔽也。一曰言人不能敦重，既无威严，又不能坚固识其义理。”】
正义曰：称“君子”者，言凡已仕未仕有君师之责者也。“不重”者，《法言·修身篇》：“或问何如斯谓之人，曰，取四重，去四轻。曰：何谓四重？曰：重言，重行，重貌，重好。言重者有法，行重者有德，貌重者有威，好重者有观。”是言君子贵重也。《礼·玉藻》云：“足容重，手容恭，目容端，口容止，声容静，头容直，气容肃，立容德，色容庄。”并言人当重慎之事。“则不威”者，言无威仪也。《左传》刘康公曰：“民受天地之中以生，所谓命也。是以有动作礼义威仪之则，以定命也。是故君子勤礼，勤礼莫如致敬。”卫北宫文子曰：“有威而可畏谓之威，有仪而可象谓之仪。君有君之威仪，其臣畏而爱之，则而象之，故能有其国家，令闻长世。臣有臣之威仪，其下畏而爱之，故能守其官职，保族宜家。顺是以下者皆如是。是以上下能相固也。”又云：“故君子在位可畏，施舍可爱，进退可度，周旋可则，容止可观，作事可法，德行可象，声气可乐，动作有文，言语有章，以临其下，谓之有威仪也。”又下篇夫子语子张曰：“君子正其衣冠，尊其瞻视，俨然，人望而畏之，斯不亦威而不猛乎？”并言君子有威仪之事。不威由于不重，故言行轻薄之士，必不能远暴慢鄙倍，虽厉声色，綦刑罚，人莫之畏矣。
○注：“孔曰”至“义理”。 ○正义曰：郑注《曲礼》云：“固，谓不达于礼也。”注《祭义》云：“固，犹质陋也。”皆蔽塞之义。下篇夫子告子路曰：“好仁不好学，其蔽也愚。好知不好学，其蔽也荡。好信不好学，其蔽也贼。好直不好学，其蔽也绞。好勇不好学，其蔽也乱。好刚不好学，其蔽也狂。”是言不学之蔽，而可知人之成德达才必皆由学矣。《中论·治学篇》：“民之初始，其矇未知，譬如宝在于玄室，有所求而不见，白日照焉，则羣物斯辨矣。学者，心之白日也。”是其义也。“一曰”以下，此《集解》别存一义，非仍前所注之人，下皆放此。《说文》：“重，厚也。”敦，亦训厚。故注以“敦重”连文。《诗·天保传》：“固，坚也。”亦常训。此以不重不威之人，虽知所学，不能坚固，无由深造之以道而识其义理也。所以然者，以此人学若坚固，必能笃行，其容貌、顔色、辞气，必不至轻惰若此矣。今不能敦重，无威严，故知其学不能坚固也。义与前异，亦略通。
主忠信。无友不如己者，过，则勿惮改。
【〔注〕郑曰：“主，亲也。惮，难也。”】
正义曰：《释文》云：“毋音无，本亦作无。”宋刊《九经》本，亦作“毋”。《说文》：“毋，止之词也。橆，止也。”无即橆也，隶省。《仪礼·士婚礼》、《公食大夫礼注》，并云古文“毋”爲“无”。然则“毋、无”亦今古文异。《广雅·释言》：“如，均也。”“己”，即我之别称。《说文》曰：“己承戊，象人腹。”是己本象人形，故人得自称“己”。《曾子制言中》：“吾不仁其人，难独也，吾弗亲也。”故周公曰：“不如我者，吾不与处，损我者也。与我等者，吾不与处，无益我者也。吾所与处者，必贤与我。”由曾子及周公言观之，则不如己者即不仁之人，夫子不欲深斥，故祇言不如己而已。《吕氏春秋·骄恣篇》引仲虺曰：“能自爲取师者王，能自取友者存，其所择而莫如己者亡。”《羣书纪要》引《中论》曰：“君子不友不如己者，非羞彼而大我也。不如己者，须己慎者也。然则扶人不暇，将谁相我哉？我之偾也，亦无日矣。”又《韩诗外传》南假子曰：“夫高比，所以广德也，下比，所以狭行也。比于善者，自进之阶，比于恶者，自退之原也。”诸文并足发明此言之旨。 “过者无惮改”者，《周官·调人注》：“过，无本意也。”《诗·东山笺》：“勿，无也。”《说文》：“改，更也。”并常训。言人行事，非有意之过，即当改之，不可畏难。複以前行之也。《曾子立事篇》：“太上不生恶，其次能夙绝之，其下複而能改。”又下篇子曰：“过而不改，是谓过矣。”皆言人有过当速改也。《皇疏》载一说云：“若结友过过，不得善人，则改易之，莫难之也。”故李充云：“若友失其人，改之爲贵也。”案：高诱注《吕氏春秋·骄恣篇》引“无友不如己者，过则无惮改”，以证“所择而莫如己者亡”之义，亦以过谓结友过误，或汉人有此议，故李充云然。然既知误交，何难即改？似不足爲君子虑也。
○注：“主，亲也。惮，难也。” ○正义曰：“主”训“亲”者，引申之义。《注》谓人当亲近有德，所以谓胜己者也。然下文複言“无友不如己”，于意似重，或未必然。《皇疏》云：“以忠信爲百行所主。”是言忠信在己不在人，其义较长。《周语》云：“是以不主宽惠，亦不主猛毅。”韦昭注：“主，犹名也。”义可互证。《说文》：“惮，忌难也。从心，单声。一曰难也。”“难”，就事言。“忌难”，谓人忌畏之。《诗·云汉笺》：“惮，犹畏也。”是也。此注同许后义，亦通。
曾子曰：“慎终追远，民德归厚矣。”
【〔注〕孔曰：“慎终者，丧尽其哀。追远者，祭尽其敬。君能行此二者，民化其德，皆归于厚也。”】
正义曰：《尔雅·释诂》：“慎，诚也。”《说文》：“慎，谨也。”诚、谨义同。《周官·疾医》：“死终则各书其所以。”郑注：“老死曰终。”《礼记·檀弓》云：“君子曰终，小人曰死。”此对文异称。《檀弓》又云：“曾子曰：‘丧三日而殡，心附于身者，必诚必信。勿之有悔焉耳矣。三月而葬，凡附于棺者，必诚必信。勿之有悔焉耳矣。’”皆是言“慎终”之事。“追远”者，《说文》：“追，逐也。”《诗·鸳鸯笺》：“远，犹久也。”并常训。言凡父祖已殁，虽久远，当时追祭之也。《荀子·礼论》云：“故有天下者事十世，有一国者事五世，有五乘之地者事三世，有三乘之地者事二世。”又《周官·司尊彝》言“四时追祀”有“追享”。郑康成注以爲：“祭迁庙之主。”则此文追远，不止以父母言矣。 “民德归厚”者，《乐记》云：“德者，性之端也。”《淮南子·齐俗训》：“得其天性谓之德。”《穀梁·僖二十八年传》：“归者，归其所也。”《墨子经上》：“厚，有所大也。”当春秋时，礼教衰微，民多薄于其亲，故曾子讽在位者，但能慎终追远，民自知感励，亦归于厚也。《礼·坊记》云：“修宗庙，敬祭祀，教民追孝也。”又《祭统》云：“夫祭之爲物大矣，其与物备矣，顺以备者也，其教之本与？是故君子之教也，外则教之以尊其君长，内则教之以孝于其亲。是故明君在上，则羣臣服从。崇事宗庙社稷，则子孙顺孝。尽其道，端其义，而教生也。是故君子之教也，必由其本。顺之至也，祭其是与。故曰祭者，教之本也与。”
○注：“慎终”至“厚也”。 ○正义曰：《祭统》云：“是故孝子之事亲也，有三道焉，生则养，殁则丧，丧毕则祭。养则观其顺也，丧则观其哀也，祭则观其敬而时也。尽此三道者，孝子之行也。”是丧当尽哀，祭当尽敬。然此文“慎终”，不止以尽哀言。《礼·杂记》云：“子贡问丧。子曰：‘敬爲上，哀次之，瘠爲下。’”“敬”与“谨”同，即此文所云慎也。言君者，以曾子言民德，民是对君之称，盖化民成俗，必由在上者有以导之也。
子禽问于子贡曰：“夫子至于是邦也，必闻其政。求之与？抑与之与？”
【〔注〕郑曰：“子禽，弟子陈亢也。子贡，弟子，姓端木，名赐。亢怪孔子所至之邦，必与闻其国政，求而得之邪？抑人君自原与之爲治？”】 子贡曰：“夫子温、良、恭、俭、让以得之。夫子之求之也，其诸异乎人之求之与！”
【〔注〕郑曰：“言夫子行此五德而得之，与人求之异，明人君自与之。”】
正义曰：“问于子贡”者，《说文》：“问，讯也。”《释文》：“贡”本作赣，音同。《隶释》载《汉石经·论语残碑》：凡“子贡”皆作“子赣”。《说文》：“贡，献功也，赣，赐也。”子贡名赐，字当作“赣”。凡作“贡”，皆是省借。作“赣”则譌体也。“夫子至于是邦”者，“夫子”即孔子。夫者，人所指名也。子者，孳也，人之别称也。《皇疏》云：礼，身经爲大夫，得称爲夫子。孔子，鲁大夫，故弟子呼爲夫子也。《字林》：“至，到也。”《广雅·释言》：“是，此也。”《说文》：“邫，国也。从邑，丰声。”《周官·太宰注》：“大曰邦，小曰国。”此对文，若散言，亦通称也。“必闻其政”者，《说文》：“闻，知闻也。”下篇云：“政者，正也。”时人君有大政事，皆就夫子谘度之。故言“必闻其政”也。“求之与，抑与之与”者，《穀梁·定元年传》：“求者，请也。”抑者，更端之辞。《汉石经》“抑与”作“意与”。案：《周语》“抑人故也。”《贾子·礼容语下》作“意人。”又《诗·十月之交》：“抑此皇父。”《郑笺》：“抑之言噫。”《释文》引《韩诗》云：“抑，意也。”则“抑、意”音近义同，故二文互用。“与”，犹言告也。《石经》作“予”。亦通用字。下篇“君孰与足”，《汉书·谷永传》作“予足”，可证也。
“温良恭俭让以得之”者，《说文》“昷，仁也。”温，水名，义别。经典悉叚温爲昷。《尔雅·释训》：“温温,柔也。”《诗·燕燕笺》：“温谓顔色和也。”下篇“子温而厉”，是温指貌言。《说文》云：“𥭣，善也。”今隶亦爲“良”。《贾子·道术篇》：“安柔不苛谓之良。”良谓心之善也。《尔雅·释诂》：“恭，敬也。”《说文》：“𢙄，肃也。”又，“俭，约也。”《易·象传》：“君子以俭德辟难。”《左·襄十三年传》：“让者，礼之主也。”《说文》：“攘，推也。让，相责让也。”凡谦让、揖让字当作“攘”。今经典亦假“让”爲“攘”。又《说文·彳部》：“得，行有所得也。”《论衡·知实篇》引此文解之云：“温良恭俭让，尊行也。有尊行与人，人亲附之，则人告语之矣。”但其迹有似于求而得之，故子贡就其求之之言，以明其得闻之故。明夫子得闻政，是人君与之，非夫子求之矣。吴氏嘉宾《论语说》：“君所自擅者谓之政，常不欲使人与闻之。况远臣乎？温良恭俭让，是诚于不干人之政也。诚于不干人之政，则入人之国，无有疑且忌焉者，其视圣人如己之素所师保。安忍不以告焉？今之人求以闻人之政，不知其身且将不之保，《韩非·说难》是也。”“夫子之求之也，其诸异乎人之求之与”者，《公羊·桓六年传》：“其诸以病桓与？”何休注：“其诸，辞也。”《说文》：“异，分也。”夫子原不是求此，假言即以夫子得之爲求，亦与人异也。《宋石经》避讳，凡“让”字作“逊”。《皇本》作“其诸异乎人之求之与也”。
○注：“子禽”至“名赐”。 ○正义曰：臧氏庸《拜经日记》：“《史记·弟子列传》有原亢籍，无陈亢。盖原亢即陈亢也。郑注《论语》、《檀弓》俱以陈亢爲孔子弟子。当是名亢，字籍。一字子禽。籍，禽也。故讳籍字禽。否则亢言三见论语，弟子书必无不载，太史公亦断无不録。家语既有原抗，字禽籍，不当複有陈亢子禽矣。明係王肃窜入。原、陈之所以不同，何也？盖原氏出于陈，原陈同氏也。《诗·陈风》‘东方之原。’毛传：‘原，大夫氏。”’《春秋·庄二十七年》：‘公子友如陈，葬原仲。’则原亢之爲陈亢信矣。《汉书·古今人表》中中分陈亢、陈子禽二人。与鲁太师，公明贾，子服景伯，林放，陈司败，阳肤，尾生高，申枨，师冕同列。又以陈子亢隶下，上与陈弃疾，工尹商阳，齐禽敖，饿者同列。分爲三人，与申枨皆不以爲弟子。此不足据。”案，臧说是也。《檀弓》：“陈子车死于卫，其妻与其家大夫谋以殉葬。定，而后陈子亢至。”郑注：“子车，齐大夫。子亢，子车弟。”则亢亦齐人也。《弟子传》：“原亢籍，少孔子四十岁。”又云：“端木赐，卫人。少孔子三十一岁。”皇疏本“陈亢也”下有“字子禽也”四字，“名赐”句下有“字子贡也”四字。于文爲複，当是皇所增。
子曰：“父在，观其志，父没，观其行，
【〔注〕孔曰：“父在，子不得自专，故观其志而已。父没，乃观其行。”】 三年无改于父之道，可谓孝矣。”
【〔注〕孔曰：“孝子在丧，哀慕犹若父存，无所改于父之道。”】
正义曰：《尔雅·释诂》：“在，存也。《说文》同。”又，“观，谛视也。”《穀梁·隐五年传》：“常视曰视，非常曰观。”《毛诗序》：“在心爲志。”《广雅·释诂》：“志，意也。”《说文》：“歾，终也。”[𣨏]“歾”或从𠬸，今字作“殁”。《隶体小变》：“[𣴬]，沉也。”别一义，盖叚借也。《礼坊·记注》：“行，犹事也。” 《尔雅·释天》：“夏曰岁，商曰祀，周曰年，唐虞曰载。”《郭注解》“周曰年。”云：“取禾一熟。”义本《说文》。汪氏中释“三九”曰：“三年者，言其久也。何以不改也？爲其爲道也。若其非道，虽朝死而夕改可也。何以知其然也？‘昔者鮌湮洪水，汩陈其五行。彝伦攸斁，天乃不畀洪范九畴，鮌即殛死。禹乃嗣兴，彝伦攸叙，天乃畀禹洪范九畴。’蔡叔啓商，惎閒王室，其子蔡仲，改行帅德。周公以爲卿士，见之王而命之以蔡。此改乎其父者也。不宁惟是，‘虞舜侧微，父顽、母嚚、象傲，克谐以孝，烝烝乂，不格姦，只载见瞽瞍，夔夔齐栗，瞽瞍亦允诺。’曾子曰：‘君子之所谓孝者，先意承志，谕父母以道。’此父在而改其子者也。是非以不改爲孝也。然则何以不改也？爲其爲道也。‘三年’云者，虽终其身可也。自斯义不明，而后章惇、高拱之邪说出矣。”案：汪说是也。《汉书·五行志》：“京房《易传》曰：‘干父之蛊，有子，考亡咎。’子三年不改父道，思慕不皇，亦重见先人之非。”《南史·蔡廓子兴宗传》：“先是大明世，奢侈无度，多所造立，赋调繁严，征役过苦，至是发诏，悉皆削除。自孝建以来，至大明末，凡诸制度，无或存者。兴宗慨然曰：‘先帝虽非盛德，要以道始终，三年无改古典所贵。’”二史所言，皆以无改爲孝，不複计及非道。则自汉以来，多不知此义矣。《礼·坊记》：“子云：‘君子弛其亲之过，而敬其美。’《论语》曰：‘三年无改于父之道，可谓孝矣。’”弛过敬美，正是“择善而从。”即夫子论孟庄子之孝，不改父臣与政爲难能。亦是以献子之臣与政，本不须改，而庄子所能继父业，所以爲孝。若父之道有所未善，而相承不变，世济其恶，又安足贵乎？“可”者，深许之辞。《说文》：“可，肎也。”
○注：“父在”至“其行”。 ○正义曰：郑注云：“孝子，父在无所自专，庶几于其善道而已。”此僞孔所袭。《韩诗外传》：“孔子曰：‘昔者周公事文王，行无专制，事无由己，可谓子矣。’”是“父在子不得自专”也。“庶几于其善道”，谓但观其志，有善道，无行事可见也。朱子或问引范祖禹说：“以人子于父在时，观父之志而承顺之；父没，则观父之行而继述之。”与郑、孔注义异。钱氏大昕《潜研堂文集》极取范说曰：“孔子之言，论孝乎？论观人乎？以经文‘可谓孝矣’证之。其爲论孝不论观人，夫人而知之也。既曰论孝，则以爲观父之志行是也。不论观人，则以爲观人子之志行非也。子之不孝者，好货财，私妻子，父母之养且不顾，安能观其志？朝死而夕忘之，安能观其行？《礼》曰：‘视于无形，听于无声。’观其志之谓也。又曰：‘善继人之志，善述人之事。’观其行之谓也。孟子论事亲爲大，以曾元之贤，仅得谓之养口体。则孔子之所谓养其志者，惟曾子之养志足以当之。如是而以孝许之，奚不可乎？”案：范说亦通。但论孝即是观人。既观其行，而知三年无改于父之道，故以孝许之。郑、孔义本不误，故仍主郑、孔而以范说附之。
○注：“孝子”至“之道”。 ○正义曰：注以三年是居丧之期，故云“在丧”也。宋氏翔凤《发微》说：“按《七略》，《春秋经》十一卷，出今文家。繫闵公篇于庄公下，博士传其说曰：‘子未三年，无改于父之道。’《传》曰：‘则曷爲于其封内三年称子？缘孝子之心，则三年不忍当也。’”又《汉书·师丹传》丹上书曰：“古者谅闇不言，听于冢宰，三年无改于父之道。”皆以三年就居丧言，与此注同。“哀慕犹若父存，无所改于父之道”者，谓人子居丧，犹若父存时，己仍爲子。若《曲礼》言居丧之礼“升降不由阼阶，出入不当门隧。”皆若父存，不敢遽当室也。此说于义似通。然居丧不敢改父之道，丧终自仍宜改。改与不改，皆是恒礼。奚足以见人子之孝，故知此注尚未然也。
有子曰：“礼之用，和爲贵。先王之道，斯爲美。小大由之，有所不行。知和而和，不以礼节之，亦不可行也。”
【〔注〕马曰：“人知礼贵和，而每事从和，不以礼爲节，亦不可行。”】
正义曰：《礼·祭仪》云：“礼者，履此者也。”《管子·心术篇》：“登降揖让，贵贱有等，亲疏有体，谓之礼。”《方言》：“用，行也。”《说文》：“用，可施行也。”礼主于让，故以和爲用，《燕义》云：“和宁，礼之用也”是也。《说文》：“龢，调也。读与咊同。盉，味也。和，相应也。”三义略同近。今·经传通作“和”。《贾子·道术篇》：“刚柔得道谓之和，反和爲乖。”韦昭《晋语注》：“贵，重也。”高诱《吕氏春秋·尊师注》：“贵，尚也。”和是礼中所有，故行礼在和爲贵。皇、邢疏以“和”爲乐，非也。《乐记》云：“礼胜则离。”郑注：“离谓析居不和也。”又《易·繫辞传》：“履以和行。”虞翻注：“礼之用，和爲贵，故以和行。”和是言礼，非谓乐。审矣。《论衡·四讳篇》：“死亡谓之先。”《尔雅·释诂》：“王，君也。”戴氏望《论语》注云：“先王，谓圣人爲天子制礼者也。”《诗殷其靁传》：“斯，此也。”《周官·大司徒注》：“美，善也。”并常训。礼有威仪文物，故以美言之。“小大”指人言。下篇“君子无小大”，《诗·泮水》“无小无大，从公于迈”，皆以“小大”指人之证。《尔雅·释诂》：“由，自也。”自与从同。《史记·礼书》云：“君臣、朝廷、尊卑、贵贱之序，下及黎庶，车舆、衣服、宫室、饮食、嫁娶、丧祭之分，事有宜适，物有节文。”是言小大皆有礼也。“有所不行”者，谓人但循礼，不知用和，故不可行，所谓“礼胜则离”者也。《檀弓》云：“品节斯之谓礼。”《皇疏》云：“人若知礼用和，而每事从和，不複用礼爲节者，则于事亦不得行也。所以言亦者，沉居士云：‘上纯用礼不行，今皆用和，亦不可行也。’”案：有子此章之旨，所以发明夫子中庸之义也。《说文》：“庸，用也。”凡事所可常用，故“庸”又训“常”。郑君《中庸·目录》云：“名曰《中庸》者，以其记中和之爲用也。”注“君子中庸”云：“庸，常也。用中爲常道也。”两义自爲引申。尧谘舜、舜谘禹云：“允执其中。”《孟子》言“汤执中”，“执中”即用中也。“舜执两端，用其中于民。”“用中”即“中庸”之倒文。《周官·大司乐》言六德：“中、和、祇、庸、孝、友。”言“中和”又言“庸”，夫子本之，故言中庸之德。子思本之，乃作《中庸》。而有子于此章已明言之。其谓“以礼节之”者，礼贵得中，知所节，则知所中。《中庸》云：“和而不流，强哉矫；中立而不倚，强哉矫。”“和而不流”，则礼以节之也。则礼之中也。中庸皆所以行礼，故《礼》篇载之。《逸周书·度训》云：“和非中不立，中非礼不慎，礼非乐不履。”乐谓和乐，即此义也。《汉石经》“亦不行也”，“不”下无“可”字。
有子曰：“信近于义，言可复也。
【〔注〕复，犹覆也。义不必信，信非义也。以其言可反覆，故曰近义。】 恭近于礼，远耻辱也。
【〔注〕恭不合礼，非礼也。以其能远耻辱，故曰近礼也。】 因不失其亲，亦可宗也。
【〔注〕孔曰：“因，亲也。言所亲不失其亲，亦可宗敬。”】
正义曰：“信近于义言可复”者，《说文》曰：“近，附也。谊，全所宜也。义己之威仪也。”二字义别，今经传通作“义”。《礼·中庸记》云：“义者，宜也。”《表记》曰：“义者，天下之制也。”言制之以合宜也。《孟子·离娄篇》云：“大人者，言不必信，唯义所在。”是信须视义而行之，故此言近于义也。郑注云：“复，覆也。”言语之信可反覆。案：“复”、“覆”古今语。《尔雅·释言》：“复，返也。”返与反同。《说文》：“复，往来也。”往来，即反复之义。人初言之，其信能近于义，故其后可反复言之也。《曾子立事篇：》云：“久而复之，可以知其信矣。”又云：“言之必思复之，思复之必思无悔言，亦可谓慎矣。”“思无悔言”，亦谓之以义裁之。否则，但守硜硜之信，而未合于义，人将不直吾言，吾虽欲复之，不得也。“恭近于礼远耻辱”者，《广雅·释诂》：“远，离也。”《说文》：“耻，辱也。辱，耻也。”《表记》云：“恭以远耻。”亦谓恭近于礼，以行之也。否则，虽恭敬于人，不能中礼，或爲人所轻侮，而不免耻辱。下篇云“恭而无礼则劳”，亦此意也。皇本“宗”下有“敬”字。
○注：“义不”至“近义”。 ○正义曰：《邢疏》云：“义不必信者，若《春秋》‘晋士匄[gài]帅师侵齐，闻齐侯卒，乃还’。《春秋》善之，是合宜不必守信也。云‘信非义也’者，《史记》尾生与女子期于梁下，女子不来，水至不去，抱柱而死。是虽守信而非义也。”案：注以近义是由复言后观之，盖知其人言可反覆，晓其近于义也。下注“以其能远耻辱，故曰近礼”，义同。
○注：“因亲”至“宗敬”。 ○正义曰：《诗·皇矣》：“因心则友。”《传》：“因，亲也。”此文上言“因”，下言“亲”，变文成义。《说文》：“宗，尊祖庙也。”宗有尊训。此言“宗敬”者，引申之义。《曾子立事》云：“观其所爱亲，可以知其人矣。”谓观其所爱亲之是非，则知其人贤不肖。若所亲不失其亲，则此人之贤可知，故亦可宗敬也。桂氏《馥羣经义证》解此注云：“《诗·皇矣正义》曰：‘周礼六行，其四曰姻。注：“姻，亲于外亲。”是姻得爲亲。’据此，则‘因’即‘姻’省文。《野客丛书》引《南史·王元规》曰：‘姻不失亲，古人所重，岂得辄昏非类？’《张说之碑》亦云：‘姻不失亲，官复其旧。’又徐锴《说文》通论》：‘《礼》曰：“姻不失其亲。”故古文肖女爲妻。’邢、皇二疏，俱失孔恉。”今案：孔注“因亲”是通说人交接之事。其作“姻”者，自由后世所见本不同。然婚姻之义，于注本得兼之，皇、邢依注爲训，未爲失恉。
子曰：“君子食无求饱，居无求安，
【〔注〕郑曰：“学者之志，有所不暇。”】 敏于事而慎于言，就有道而正焉，可谓好学也已。”
【〔注〕孔曰：“敏，疾也。有道，有道德者。正，谓问事是非。”】
正义曰：此章言君子当安贫力学也。“食无求饱”者，《礼记·曲礼》注：“食，饭属也。”《说文》：“饱，猒也。”“猒”者，足也。《礼记·礼器》云：“有以少爲贵者，天子一食，诸侯再，大夫士三，庶人食力无数。”注：“一食、再食、三食、谓告饱也。食力，谓工商农也。”又《公食大夫礼》：“宾三饭以湆酱。”注：“三饭而止，君子食不求饱。”彼言礼食之事，君子不当求饱。故此言家贫者，食无求饱爲君子也。“居无求安”者，《说文》：“凥，处也。从尸几。尸得几而安也。居，蹲也。”二字义别。今经传皆叚“居”爲“凥”。《尔雅·释诂》：“安，定，止也。”无求饱，无求安，若顔子一箪食，一飘饮，在陋巷不改其乐者也。“就有道而正焉”者，《学记》“就贤体远”。注：“就，谓躬下之。”《荀子·性恶篇》：“夫人虽有性质美而心辩知，必将求贤师而事之，择良友而友之。得贤师而事之，则所闻者，尧舜禹汤之道也。得良友而友之，则所见者，忠信敬让之行也。身日进于仁义，而不自知也者，靡使然也。”“焉、也已”，助语之辞。《汉石经》“也已”作“已矣”。皇本作“也已矣”。
○注：“敏疾”至“是非”。 ○正义曰：《说文》“敏，疾也。”敏于事谓疾勤于事，不懈倦也。下篇“讷于言而敏于行”，训同。焦氏循《论语补疏》：“敏，审也。谓审当于事也。圣人教人，固不专以疾速爲重。”案：焦说与孔注义相辅。闻斯行之，夫子以教冉有，是亦贵疾速可知。《说文》：“正，是也”。《周官》：“家司马各使其臣，以正于公司马。”注：“正，犹听也。”邢疏：“言学业有所未觉，当就有道德之人，正定其是之与非。《易·文言》曰：‘问以辨之也。’”
子贡曰：“贫而无谄，富而无骄，何如？”子曰：“可也。
【〔注〕孔曰：“未足多。”】 未若贫而乐，富而好礼者也。”
【〔注〕郑曰：“乐，谓志于道，不以贫爲忧苦。”】
正义曰：皇本“子贡”下有“问”字。《说文》：“贫，财分少也。”又：“讇，谀也”。谄、讇或从臽。皇疏引范宁曰：“不以正道求人爲谄也。”《说文》：“富，备也，一曰厚也。”人财多，当无不备也。“骄”者，马高六尺之名。人自高大，故亦称“骄”。皇疏：“富厚者既得人所求，好生陵慢，是爲骄也。”“何如”者，何似也。“未若”，犹言未如。《仪礼·有司彻注》“今文若爲如是”二字，义同。皇本、高丽本、足利本并作“乐道”。《唐石经》“道”字旁注。陈氏鱣《论语古训》云：“郑注本无‘道’字，《集解》兼採《古论》。”下引孔曰：“能贫而乐道。”是孔注《古论》本有“道”字。《史记》所载语亦是《古论》。《仲尼弟子传》引“不如贫而乐道”，正与孔合。《文选·幽愤诗》：“乐道闲居。”注引《论语》：“子曰‘贫而乐道’。”是《集解》本有“道”字，今各本脱去。郑据本盖《鲁论》，故无“道”字。今案：作“乐道”，自是《古论》。《汉书·王莽传》、《后汉书·东平王苍传注》引并无“道”字。与郑本同。下篇“回也不改其乐”，“乐亦在其中矣”，皆不言乐道，而义自可通，故郑不从古以校鲁也。至孔注是后人僞撰，陈君援孔注以证《史记》，稍误。《坊记》：“子云‘贫而好乐，富而好礼，衆而以宁者，天下其几矣。’”是乐道好礼爲人所难能，故无谄无骄者不能及之也。
○注：乐谓志于道，不以贫爲忧苦。 ○正义曰：郑以“乐”即“乐道”，与《古论》同。《吕氏春秋·慎人篇》：“古之得道者，穷亦乐，达亦乐，所乐非穷达也。道得于此，则穷达一也。如寒暑风雨之节矣。”
子贡曰：“《诗》云‘如切如磋，如琢如磨’，其斯之谓与？”
【〔注〕孔曰：“能贫而乐道，富而好礼者，能自切磋琢磨。”】 子曰：“赐也，始可与言《诗》已矣，告诸往而知来者。”
【〔注〕孔曰：“诸，之也。子贡知引《诗》以成孔子义，善取类，故然之。往，告之以贫而乐道，来，答以切磋琢磨。”】
正义曰：“诗云”者，《毛诗序》云：“诗者，志之所之也。在心爲志，发言爲诗。”《书·微子》马注：“云，言也。”“如切如磋，如琢如磨”者，《卫诗·淇澳[yù]篇》文。《说文》：“切，刌也。琢，治玉也。”“磋”谓治象差次之，使其平滑也。“磨”，《释文》作“摩”，云：“一本作磨”。《说文》：“䃺，砻也，砺也。”意“摩”、“磨”即“䃺”之异体。郑此注云：“切磋琢磨，以成宝器。”宝者，贵也。《尔雅·释器》：“骨谓之切，象谓之磋，玉谓之琢，石谓之磨。”郭注：“皆治器之名，谓治骨象玉石以成器也。”又释训云：“如切如磋，道学也；如琢如磨，自修也。”此本《礼记·大学篇》文。先从叔丹徒君《论语骈枝》据《尔雅》释此文云：“盖无谄无骄者，生质之美；乐道好礼者，学问之功。夫子言‘十室之邑，必有忠信，不如丘之好学’。而七十子之徒，独称顔渊爲好学，顔渊以下，颖悟莫若子贡，故夫子进之以此。然语意浑融，引而不发。子贡能识此意，而引《诗》以证明之，所以爲告往知来。”谨案：《毛诗传》云：“道其学而成也，听其规谏以自修，如玉石之见琢磨也。”又《荀子·大略》云：“人之于文学也，犹玉之于琢磨也。《诗》曰：‘如切如磋，如琢如磨。’谓学问也。”并同《尔雅》之义。“告”者，《广雅·释诂》：“告，教也。”“往来”犹言前后也。子贡闻一知二，故能“告往知来”。皇本谓下“来者”，下均有“也”字。
○注：往告之以贫而乐道。 ○正义曰：此句下当有“富而好礼”句。
子曰：“不患人之不己知，患不知人也。”
正义曰：《说文》：“患，忧也。”人不己知，己无所失，无可患也。己不知人，则于人之贤者不能亲之用之，人之不贤者不能远之退之，所失甚巨，故当患。《吕氏春秋·论人篇》：“人同类而智殊，贤不肖异，皆巧言辩辞，以自防御，此不肖主之所以乱也。”是言不知人之当患也。皇本作“不患人之不己知也，患己不知人也。”高丽、足利本亦作“患己不知人也”。《释文》云：“‘患不知也’，本或作‘患己不知人也’。俗本妄加字，今本‘患不知人也’。”臧氏琳《经义杂记》：“古本作‘患不知也’，与《里仁》‘不患莫己知，求爲可知也’语意同。‘人’字，浅人所加。”案：皇本有王注云：“但患己之无能知也。”己无能知，即未有知之义，则皇本“人”字爲俗妄加无疑。

[book_title]论语正义卷二
爲政第二
集解
凡二十四章
子曰：“爲政以德，譬如北辰，居其所而衆星共之。”
【〔注〕包曰： “德者无爲，犹北辰之不移而众星共之。”】
○正义曰：《说文》：“譬，谕也。”《墨子·小取篇》：“辟也者，举他物而以明之也。”“辟”与“譬”同。郑注云：“北极谓天之北辰。”此本《尔雅·释天》文。李巡曰：“北极，天心，居北方，正四时，谓之北辰。”郭璞曰：“北极，天之中，以正四时，天中即天心。天体圆，此爲最高处，名赤道极”称北极者，对南极言之。成周洛阳之地，北极出地三十六度，南极入地亦三十六度。中国在赤道北，祇见北极，故举爲言也。《楚辞·天问》：“斡维焉繫？天极焉加？”称“天极”。《周髀算经》称“北极枢”，《吕氏春秋·有始览》称“天枢”，与“北极”、“北辰”俱一体而异名也。《周官·考工记匠人》：“夜考诸极星，以正朝夕。”《吕氏春秋》亦言“极星”。“极”即“北极”，“北极”非星名。而《考工》、《吕览》称“极星”者，此就人所视近北极之星，举以爲识别也。《周髀经》立八尺表，以绳繫表颠，希望北极中大星，明大星在北极中，非北极即爲星也。《史记·天官书》：“中宫天极星，其一明者，太一常居也。”此即《考工》等所言“极星”。陈氏懋龄《经书算学天文考》引许庆宗说爲句陈大星。案：《说苑辨物篇》：“璿玑谓北辰。句陈，极星也。”则以爲陈爲“极星”。汉人已有此说。《繁露奉本篇》：“星莫大于北辰。”何休《公羊传注》：“迷惑不知东西者，须视北辰，以别心、伐。”皆以“北辰”爲星名。故《汉书·天文志》云：“北极五星，第五纽星爲天之枢。”以纽星爲天枢，即谓北辰也。陈氏懋龄云：“古人指星所在处爲天所在处，其实北辰是无星处。”又云：“凡天之无星处曰辰。天有十二辰，自子毕亥，爲日月所聚会之次舍。如十一月冬至，日月毕会于丑，必有所当之星宿。汉初不知岁差，以牵牛爲冬至常星。若以岁差之理言之，今时在箕一度。冬至子中，未尝板定星度，北辰如何认定极星？但以之爲标准耳。”案：陈说甚是。然北辰是无星处，《朱子语类》已言之。夏氏炘《学礼管释》据《考工》、《吕览》诸言极星之文，遂以“北辰”爲“天枢”，“北极”爲星名。且疑《尔雅》爲汉人附益，过矣。“北极”爲赤道极，左旋西行，其日月五星各居一极，日曰黄道极，与月五星同爲右旋东行，而二十八宿亦东行。二十八宿，统名恒星。句陈等星，与恒星同度，恒星岁差五十一秒，故梁祖暅之以仪准侯不动处，在纽星之末，犹一度有馀，宋沉括测天中不动处，远极星三度有馀，元郭守敬测极星离不动处三度，则星度常差，不能执定一星以求北辰之所在矣。 “居其所”者，《三苍》云：“所，处也。”《广雅·释诂》：“所，凥也。”北辰居其所，即陈氏所图距等圈之削成一点也。“衆星共之”者，《说文》云：“曐[xīng]，万物之精，上爲列星。”或者作“星”。《释名·释天》云：“星，散也。列位布散也。”《汉书·天文志》：“经星常宿中外官凡百一十八名，积数七百八十三星。”自后诸史志及推测家言数各异，今亦未能详之也。陈氏懋龄云：“赤道宗北极，恒星宗黄极。赤道西行，恒星东行。右旋之度，因左旋而成。只爲动天左旋西行，带定七政恒星，昼夜运转，故七政恒星得以差次自行。是东行之度，以西行而生黄极，以赤极爲枢，衆星所以共北辰也。”郑注：“拱，拱手也。”“共”是“拱”省。郑与包所见本异。《说文》：“拱，敛手也。”何休《公羊·僖三十二年注》：“拱，可以手对抱。”衆星列峙错居，环绕北辰，若拱向之也。蔡邕《明堂月令论》：“以北辰居其所，爲人君居明堂之象。谓明堂爲政教所由生，变化所由来，是明一统。”其说是也。宋氏翔凤《发微》云：“明堂之治，王中无爲，以守至正，上法璿玑，以齐七政。故曰政者，正也。王者，上承天之所爲，下以正其所爲，未有不以德爲本。德者，不言之化，自然之治，以无爲爲之者也。虽有四时，天地人之政，而皆本于一德。虽有五官、二十八星之名，而皆筦于北辰。爲政不出于明堂，而礼乐刑政四达不悖，德之符也。北辰不离于紫宫，而衆星循环，终古不忒，枢之筦也。”
○注：“德者无爲，犹北辰之不移而众星共之。”○正义曰：李氏允升《四书证疑》：“既曰爲政，非无爲也。政皆本于德，有爲如无爲也。”又曰：“爲政以德，则本仁以育万物，本义以正万民。本中和以制礼乐，亦实有宰制，非漠然无爲也。”案：李说足以发明此注之意。《礼·中庸》云：“《诗》云：‘不显惟德，百辟其刑之。’是故君子笃恭而天下平。”“笃恭”者，德也。所谓共己正南面也。共己以作之则，则百工尽职，庶务孔修，若上无所爲者然，故称舜无爲而治也。“北辰之不移”者，《吕览》云：“极星与天俱游，而天枢不移。”此注所本。《周髀》云“欲知北极枢旋週四极，常以夏至夜半时，北极南游所极；冬至夜半时，北极北游所极；冬至日加酉之时，西游所极；日加卯之时，东游所极。”北极枢即北辰。《周髀》言有四游，则非不可移可知。《后汉·天文志注》引《星经》曰：“璿玑谓北极。”此舜作璿玑，以象北极。《伏生书传》曰：“璿者，还也。玑者，几也，微也。”其变几微而所动者大，谓之璿玑。是故璿玑谓之北极。据《大传》言其变几微，故天文家咸以爲不动。辞虽异，意实同也。《皇本》此注作“郑曰”。
子曰：“《诗》三百，
【〔注〕孔曰：“篇之大数。”】 一言以蔽之，
【〔注〕包曰：“蔽，犹当也。”】 曰：‘思无邪。’”
【〔注〕包曰：“归于正。”】
○正义曰：《史记·孔子世家》：“古者，诗三千馀篇，及至孔子，去其重，取其可施于礼义，上采契、后稷，中述殷、周之盛，至幽、厉之缺。”又云：“三百五篇，孔子皆弦歌之，以求合韶、武、雅、颂之音。礼乐至此可得而述，以备王道。成六艺。”据此，则三百五篇，夫子所删定也。“礼义”即“礼仪”，亦即谓“礼乐”也。诗皆入乐，故可弦歌。夫子屡言“诗三百”，一见《礼运》，两见《论语》。皆综大数以爲教也。《汉书·艺文志》云：“古有採诗之官，王者所以观风俗，知得失，自考正也。孔子纯取周诗，上採殷，下取鲁，凡三百五篇，遭秦而全者，以其讽诵不独在竹帛故也。”班志此文以三百五篇，爲孔子所取，与《世家》合。其三百五篇之外，单章零句，有可述者，儒者肆业，虽不妨及之，要无异于弦歌之用，故不数之也。“一言”者，《诗·关雎疏》云：“句则古者谓之爲言。”引此文谓以“思无邪”，一句爲一言也。又引《左传》：“臣之业在杨之水卒章至四言”，赵简子称子大叔遗我以九言，皆以一句爲一言也。案：《春秋繁露·楚庄王篇》：“介以一言曰，王者必改制。”亦一证。
“思无邪”者，《鲁颂·駉篇》文。《说文》：“悤，容也。”言心有所念，能容之也。顾氏镇《虞东学诗》云：“诗者，思也。发虑在心，而形之于言。以掳其怀抱。繫于作诗之人，而不繫于读诗之人。”又曰：“《论语》之言，诗独详，曰诵，曰学，曰爲，皆主于诵诗者也。”今直曰“诗三百”，是论诗，非论读诗也。盖当巡守採诗，兼陈美刺，而时俗之贞淫见焉。及其比音入乐，诵自瞽矇，而后王之法戒昭焉，故俗诗淳漓，词有正变，而原夫作者之初，则发于感发惩创之苦心，故曰“思无邪”也。
○注：“篇之大数”。○正义曰：今《诗》存三百五篇。合笙诗六爲三百十一篇。此言“三百”，是举大数。
○注：“蔽，犹当也。”○正义曰：郑注云：“蔽，塞也。”塞，当，义同。《广雅·释诂》：“蔽，障也。”
○注：“归于正。”○正义曰：《贾子·道术》：“方直不曲谓之正，反正爲邪。”《毛诗序》云：“诗者，志之所之也。在心爲志，发言爲诗。”又云“故正得失，动天地，感鬼神，莫近于诗。”又云：“故变风发乎情，止乎礼义。发乎情，民之性也；止乎礼义，先王之泽也。”《礼·乐记》：“师乙曰：‘宽而静，柔而正者，宜歌《颂》；广大而静，疏达而信者，宜歌《大雅》；恭俭而好礼者，宜歌《小雅》；正直清廉而让者，宜歌《风》；肆直而慈爱者，宜歌《商》；温良而能断者，宜歌《齐》。’”《荀子·大略篇》：“国风之好色也，《传》曰：‘盈其欲而不愆其止，其诚可比于金石，其声可内于宗庙。’《小雅》不以于污上，自引而居下，疾今之政，以思往者。其言有文焉，其声有哀焉。”《史记·屈贾列传》：“国风好色而淫，小雅怨诽而不乱。”皆言诗归于正也。
子曰：“道之以政，
【〔注〕孔曰：“政，谓法教。”】 齐之以刑，
【〔注〕马曰：“齐整之以刑罚。”】 民免而无耻。
【〔注〕孔曰：“免，苟免。”】 道之以德，
【〔注〕包曰：“德，谓道德。”】 齐之以礼，有耻且格。”
【〔注〕格，正也。】
○正义曰：“道”，如“道国”之道，谓教之也。《礼·缁衣》云：“教之以德，教之以政。”文与此同。《汉祝睦碑》“道济以礼。”皇本两“道”字，皆作“导”。《释文》：“道，音导，下同。”《说文》“导，导引也。”此义亦通。《祝睦碑》作“导”,作“济”。又云“有耻且恪”，诸异文当出《齐》、《古》。《尔雅·释言》：“济，益也。”《释诂》：“恪，敬也。”于义并合。《汉书·货殖传》：“于是在民上者，道之以德，齐之以礼，故民有耻而且敬。”即本此文。言民知所尊敬，而莫敢不从令也。郑注此云：“恪，来也。”本《尔雅·释言》。又《释诂》：“恪，至也。”来，至义同，谓来归于善也。《汉费汛碑》：“有耻且𢓜。”《方言》：“𢓜，至也。”《说文》：“徦，至也。” 𢓜、徦一字。尔雅·释文格字或作𢓜。书“格于上下”，《说文》引作“假”。“假”与“徦”同，则“格”、“徦”字通。《说文》：“格，木长貌。”与训“敬”训“来”之义，皆不相应。盖叚借也。《缁衣》云：“夫民教之以德，齐之以礼，则民有格心；教之以政，齐之以刑，则民有遯心。”《注》云：“格，来也；遯，逃也。”彼言遯，此言免，义同。《广雅·释诂》：“免，脱也。”谓民思脱避于罪也。《大戴礼记·察篇》：“爲人主计者，莫如安审取舍。取捨之极定于内，安危之萌应于外也。以礼义治之者积礼义，以刑罚治之者积刑罸，刑罸积而民怨倍，礼义积而民和亲。故世主欲民之善同，而所以使民之善者异也。或导之以德教，或敺之以法令。导之以德教者，德教行而民康乐；敺之以法令者，法令极而民哀戚。哀乐之感，祸福之应也。”《家语·刑政篇》：“仲弓问于孔子曰：‘雍闻至刑无所用政，桀纣之世是也；至政无所用刑，成康之世是也。信乎？’孔子曰：‘圣人治化，必刑政相参焉。太上以德教民，而以礼齐之，其次以政导民，而以刑禁之。化之弗变，导之弗从，伤义以败俗，于是乎用刑矣。’”《孔丛子·刑论篇》：“仲弓问古之刑教与今之刑教。孔子曰：‘古之刑省，今之刑繁。其爲教，古有礼然后有刑，是以刑省；今无礼以教，而齐之以刑，刑是以繁。’《书》曰：‘伯夷降典，折民惟刑。’谓先礼以教之，然后继以刑折之也。夫无礼则民无耻，而正之以刑，故苟免。”又：“孔子答卫将军文子曰：‘齐之以礼，则民耻矣；刑以止刑则民惧矣。’文子曰：‘今齐之以刑，刑犹弗胜，何礼之有？’孔子曰：‘以礼齐民，譬之于御则辔也；以刑齐民，譬之于御则鞭也。执辔于此而动于彼，御之良也；无辔而用策，则也失道也。’文子曰：‘以御言之，左手执辔，右手运策，不亦速乎？若徒辔无策，马何惧哉？’孔子曰：‘吾闻古之善御者，执辔如组，两骖如舞，非策之助也。是以先王盛于礼而薄于刑，故民从命。今也废礼而尚刑，故民弥暴。’”诸文并足发明此章之义。
○注：“齐整之以刑罚”。○正义曰：《广雅释言》：“齐，整也。”此常训。《说文》：“刑，刭也。㓝，罚辠[zuì同罪]也。”二字义别，今经典多混用。“罚”者，《说文》云：“辠之小者也。”罚本小辠，制之以法，故亦曰罚。《周官·司救》云：“凡民之有衺恶者，三让而罚。”注：“罚，谓挞击之也。”是也。《白虎通·五刑篇》：“圣人治天下，必有刑罚何？所以佐德助治，顺天之度也。故悬爵赏者，示有所劝也；明刑罚者，明有所惧也。”
○注：“德爲道德。” ○正义曰：《注》意德属人君，即上章“爲政以德”之意。《郑注》云：“德谓智、仁、圣、义、中、和。”此本《周官·大司徒》所谓“以乡三物教万民，而宾兴之”者也。郑彼注云：“知，明于事；仁，爱人以及物；圣，通而先识；义，能断时宜；忠，言以中心；和，不刚不柔。”此六德也。郑义与此注均通。
○注：“格，正也。” ○正义曰：《汉书·刑法志》顔师古注同。《孟子·离娄》云：“惟大人爲能格君心之非。”
子曰：“吾十有五而志于学，三十而立，
【〔注〕有所成也。】 四十而不惑，
【〔注〕孔曰：“不疑惑。”】 五十而知天命，
【〔注〕孔曰：“知天命之终始。”】 六十而耳顺，
【〔注〕郑曰：“耳闻其言，而知其微旨。”】 七十而从心所欲，不逾矩。”
【〔注〕马曰：“矩，法也。从心所欲无非法。”】
○正义曰：“十五”、“三十”云云者，夫子七十时追敍所历年数也。“有” 之言 “又”也。“志于学”，《汉石经》及高丽本“于”作“乎”。翟氏灏《考异》以《论语》自引《诗》、《书》外，例作“于”。此变体爲于，必“乎”之误。《尚书·大传》：“古之帝王者，必立大学小学，使王太子、王子、羣后之子，以至公、卿、大夫、元士之适子，十有三年始入小学，见小节焉，践小义焉。年二十入太学，见大节焉，践大义焉。”《大戴·礼保傅》云：“古者八岁而出就外傅，束髮而就大学。”卢注：“束髮谓成童。”古以年十六谓成人，则成童是十五。《戴礼》与《大传》传闻各异。《白虎通·辟雍篇》：“古者所以年十五入大学何？以爲八岁毁齿，始有识知。入学学书计。七八十五阴阳备，故十五成童志明。入大学，学经术，故《曲礼》曰：‘十年曰幼学。’《论语》曰：‘吾十有五而志于学，三十而立’”。则十五者，入大学之年。《尚书·大传》言：“入大学，知君臣之义，上下之位。”《礼·小戴》有《大学》篇。始“致知格物”，终“治国平天下。”皆所谓大节大义也。夫子生知之圣，而以学知自居，故云“志于学。”“志”如“志于道”之“志”。《毛诗序》云：“志者，心之所之也。”先兄五河君《经义说略》谓“志”、“识”同，即默而识之也。亦通。“三十”，《汉石经》作“卅”。《白虎通》引“三十而立”，连上句则“立”谓学也。《汉书·艺文志》：“古之学者，且耕且养，三年而通一经，用日少而畜德多，三十而五经立。”又《吴志》吴主与孙皎书：“孔子言‘三十而立’，非但谓五经也。”足知立谓学立，乃汉人旧义，故皇疏同之。周时成均之教，春秋礼乐，冬夏诗书，无“五经”之目。班氏假“五经”以说所学之业，其谓“三年通一经”，亦是大略言之。不得过拘年数也。诸解“立”爲立于道，立于礼，皆统于学。学不外道与礼也。至三十后，则学立而德成之事。张栻《论语》解：“圣人之所以爲圣人者，以其有始有卒，常久日新。必积十年而一进者，成章而后达也。”“四十不惑”者，子曰：“知者不惑。”《礼·中庸》云：“子曰：‘素隐行怪，后世有述焉，吾弗爲之矣。’”此即不惑之事。若孟子言“四十不动心”，则勇者之事，能养气也。“天命”者，《说文》云：“命，使也。”言天使己如此也。《书·召诰》云：“今天其命哲，命吉凶，命历年。”哲与愚对，是生质之异，而皆可以爲善，则德命也。吉凶、历年，则禄命也。君子修其德命，自能安处禄命。《韩诗外传》：“子曰：‘不知命，无以爲君子。’”言天之所生，皆有仁义礼智顺善之心，不知天之所以命生，则无仁义礼智顺善之心，谓之小人。《汉书·董仲舒传》：“对策曰：‘天令之谓命。人受命于天，固超然异于羣生，贵于物也。故曰：“天地之性，人爲贵。”明于天性，知自贵于物，然后知仁义礼智，安处善，乐循理，谓之君子。故孔子曰：“不知命，无以爲君子。”此之谓也。’”二文皆主德命，意以知德命，必能知禄命矣。是故君子知命之原于天，必亦则天而行。故盛德之至，期于同天。《中庸》云：“仲尼上律天时，下袭水土。辟如天地之无不持载，无不覆帱。辟如四时之错行，如日月之代明。”言圣人之德能合天也。能合天，斯爲不负天命；不负天命，斯可以云知天命。知天命者，知己爲天所命，非虚生也。盖夫子当衰周之时，贤圣不作久矣。及年至五十，得易学之，知其有得，而自谦言“无大过”。则知天之所以生己，所以命己，与己之不负乎天，故以天知命自任。“命”者，立之于己而受之于天，圣人所不敢辞也。他日桓魋之难，夫子言“天生德于予”，天之所生，是爲天命矣。惟知天命，故又言“知我者其天”，明天心与己心得相通也。孟子言“天欲平治天下，舍我其谁”，亦孟子知天命生德当在我也。是故知有仁义礼智之道，奉而行之，此君子之知天命也。知己有得于仁义礼智之道，而因推而行之，此圣人之知天命也。“从心所欲不逾距”者，《说文》云：“从，相听也。”“从”与“从”同。《礼乐记注》云：“从，顺也。”《中庸》云：“诚者，天之道也；诚之者，人之道也。诚者，不勉而中，不思而得，从容中道，圣人也。诚之者，择善而固执之者也。”夫子至诚，合乎天道，而言“不踰距”，若爲思诚者之事。皇疏引李充曰：“自‘志学’迄于‘从心’，善始令终，贵不踰法，示之易行，而约之以礼，爲教之例，其在兹矣。”
○注：“不疑惑”。 ○正义曰：《说文》：“疑”作“{𠤕+（子/止）}”，“惑也。”“惑，乱也。”
○注：“知天命之始终。” ○正义曰：注意难晓。皇疏引王弼云：“天命废兴有期，知道终不行也。”孙绰云：“大易之数五十，天地万物之理究矣。以知命之年，通致命之道，穷学尽数，可以得之，不必皆生而知之也。此勉学之至言也。”案：疏列二说，不知与《注》意合否？
○注：“耳闻其言，而知其微旨”。 ○正义曰：《说文》：“恉，意也。”“旨”、“恉”同。闻人之言，而知其微意，则知言之学，可知人也。皇疏引李充云：“耳顺者，听先王之法言，则知先王之德行。从帝之则，莫逆于心。心与耳相从，故曰耳顺也。”李以“耳顺”爲闻先王之言，亦郑义所包也。焦氏循《补疏》：“耳顺即舜之察迩言。所谓善与人同，乐取于人以爲善也。顺者，不违也。舍己从人，故言入于耳，隐其恶，扬其善，无所违也。学者自是其学，闻他人之言，多违于耳。圣人之道，一以贯之，故耳顺也。”案：焦此义与郑异，亦通。
○注：“矩，法也。” ○正义曰：《荀子不苟篇》：“五寸之矩，尽天下之方也。”杨倞注：“矩，正方之器也。”《说文》作“巨”，云：“规巨也。从工，象手持之。矩或从木矢。”《尔雅·释诂》：“矩，常也，法也。”皆引申之义。
孟懿子问孝。子曰：“无违。”【〔注〕孔曰：“鲁大夫仲孙何忌。懿，谥也。”】 樊迟御，子告之曰：“孟孙问孝于我，我对曰，无违。”【〔注〕郑曰：“恐孟孙不晓无违之意，将问于樊迟，故告之。樊迟，弟子樊须。”】 樊迟曰：“何谓也？”子曰：“生，事之以礼。死，葬之以礼，祭之以礼。”
○正义曰：《汉石经》作“毋违”。《论衡·问孔篇》亦作“毋违”。《士昏礼注》：“古文毋作无。”意此亦《古》、《鲁》之异。《说文》：“违，离也。”引申爲背弃之义。又：“𢾝，戾也。”义亦近。《毛诗·车攻传》：“御，御马也。”《说文》：“御，使马也。”御者居车中，惟兵车居左。樊迟弟子，当爲御者。武氏亿《羣经义证》：“《吕氏春秋尊师篇》：‘视舆马，慎驾驭。’弟子事师，古礼如是。”孟孙者，《白虎通·姓名篇》：“诸侯之子称公子，公子之子称公孙，公孙之子，各以其王父字爲氏。”此孟孙本出公子庆父之后，当称孟公孙，不言公者，省词。《说文》云：“我，施身自谓也。𡭊，{𤸰@言}无方也。对、𡭊，或从士。”夫子述所告孟孙之言，故言“我𡭊”也。《说文》：“𣦸，澌也。人所离也。𦸟，臧也。从死在茻中。一，其中所以荐之。”今隶变作“死”作“葬”。夫子告樊迟言事亲当以礼，则告懿子以“无违”者，是据礼言。故《论衡》引此文，说之云：“毋违者，礼也。”考懿子爲僖子之子，尝学于孔子，故孔子即以礼训之。“无违”者，无违乎礼以事亲也。凌氏鸣喈《论语解义》：“大夫以上能备礼，生事葬祭不违乎礼，即顺乎亲矣。”案：《礼记·礼运》云：“大顺者，所以养生送死，事鬼神之常也。”孔疏：“顺，即顺礼。”左文二年传：“礼无不顺。祀，国之大事也。而逆之，可谓礼乎？”“逆”与“顺”相反。逆者，逆礼也，即违礼也。《祭统》云：“是故贤者之祭也，致其诚信，与其忠敬，参之以时，明荐之而已矣。不求其爲，此孝子之心也。孝者，畜也。顺于道，不逆于伦，是之谓畜。”顺道即顺礼，顺礼故无违礼也。《荀子·礼论》云：“礼者，谨于治生死者也。生，人之始也；死，人之终也；终始俱善，人道毕矣。故君子敬始而慎终，终始如一，是君子之道，礼义之文也。臣之所以致重其君，子之所以致重其亲，于是尽矣。”皇疏引卫瓘曰：“三家僭侈，皆不以礼也，故以礼答之也。”方氏观旭《论语偶记》：“《檀弓》云：‘三家视桓楹。’葬僭礼也。《八佾篇》：‘三家者以雍彻。’祭僭礼也。惟是懿子之父仲孙貜[jué]，《春秋》书其卒，在昭二十四年。樊迟少孔子三十六岁，是貜卒时，樊迟尚未生。今懿子问孝时，有樊迟御，而夫子备告以生事葬祭者，懿子或尚有母在与？” ○注：“鲁大夫仲孙何忌。懿，谥也。”
○正义曰：《礼·檀弓》云：“幼名，冠字，五十乃称伯仲。”《白虎通·姓名篇》：“称号所以有四何？法四时用事先后，长幼兄弟之象也。故以时长幼，号曰伯、仲、叔、季也。适长称伯，伯禽是也。庶长称孟，鲁大夫孟氏是也。”案：《说文》：“孟，长也。”鲁孟氏爲桓公子。公子庆父之后又称仲孙者，庆父本居孟，其仲无人，得兼之也。懿子受学圣门，及夫子仕鲁，堕三都，懿子梗命，致圣人之化不行，是实鲁之贼臣，《弟子传》不列其名，及此注但云“鲁大夫”，亦不云“弟子”，当爲此也。《周书谥法解》：“柔克爲懿，温和圣善曰懿。”是“懿”爲谥也。《说文》云：“谥，行之迹也。”《谥法解》：“终葬乃制谥。敍法：大行受大名，细行受细名。”若人有恶行，则亦爲之恶谥，幽、厉之属是也。天子崩，称天以谥，诸侯谥于天子，大夫谥于诸侯。春秋时，谥不如法，咸用美谥，故此孟孙得谥“懿”。
○注：“恐孟”至“樊须”。 ○正义曰：樊迟与懿子同门，故恐懿子复问樊迟也。《史记·仲尼弟子列传》：“樊须，字子迟，少孔子三十六岁。”“须”与“𩓣”同。𩓣，待也，与“迟”义合。《白水碑》谓须字子达，迟字子缓，析一人爲二，不足据。郑《目录》云“齐人”，《家语·弟子解》及《左传》杜注并云“鲁人”。
孟武伯问孝。子曰：“父母唯其疾之忧。”【〔注〕马曰：“武伯，懿子之子仲孙彘。武，谥也。言孝子不妄爲非，唯疾病然后使父母忧。”】
○正义曰：《尔雅·释诂》：“伯，长也。”武伯于兄弟次爲长，故称伯也。《吕览·义赏篇注》：“惟，独也。”“唯”与“惟”同。《说文》：“𢝊[yōu]，愁也。忧，和之行也。”二字义别。经典多叚“忧”爲“𢝊”，又隶变作“忧”。臧氏琳《经义杂记》：“《论衡·问孔》云：‘武伯善忧父母，故曰“唯其疾之忧。”’又《淮南子·说林》：‘忧父之疾者子，治之者医。’高注云：‘《论语》曰“父母唯其疾之忧，故曰忧之者子。”则王充、高诱皆以人子忧父母之疾爲孝。’‘父母’字当略读。”案：《孝经·纪孝行章》：“子曰：‘孝子之事亲也，病则致其忧。’”《礼记·曲礼》云：“父母有疾，冠者不栉[jié]，行不翔，言不惰，琴瑟不御，食肉不至变味，饮酒不至变貌，笑不至矧[shěn]，怒不至詈[lì]。疾止复故。”皆以人子忧父母疾爲孝。
○注：“武伯”至“母忧”。 ○正义曰：《左哀十一年传》：“孟孺子洩。”杜注：“儒子，孟懿子之子武伯彘。”疑彘是名，洩是字也。《周书·谥法解》：“刚彊直理”、“威彊睿德”、“克定祸乱”、“刑民克服”、“大志多穷”，皆曰“武”，是武爲谥也。注谓父母忧子之疾，此马用《古论》义也。《孟子》云：“守孰爲大？守身爲大。”“守身”所以事亲，故人子当知父母之所忧，自能谨疾，不妄爲非，而不失其身矣。不失其身，斯爲孝也。
子游问孝。【〔注〕孔曰：“子游，弟子，姓言名偃。”】 子曰：“今之孝者，是谓能养。至于犬马，皆能有养。不敬，何以别乎？”【〔注〕包曰：“犬以守御，马以代劳，皆养人者。一曰：人之所养，乃至于犬马，不敬，则无以别。’《孟子》曰：‘食而不爱，豕畜之。爱而不敬，兽畜之。’”】
○正义曰：王氏引之《经传释词》：“是谓能养，是与祇同义。故薛综注《东京赋》曰：‘祇，是也。’”《说文》：“养，供养也。”《孝经》云：“用天之道，分地之利，谨身节用，以养父母，此庶人之孝也。”《大戴礼记·曾子本孝》云：“庶人之孝也，以力恶食。”卢辩注：“分地任力致甘美。”盖庶人能养不能敬，若语于士，则养未足爲孝。故《坊记》言：“小人皆能养其亲，君子不敬，何以辨？”“小人”即庶人，“君子”则士以上通称。又《曾子立孝》云：“君子之孝也，忠爱以敬。”又云：“尽力无礼，则小人也。”尽力，即以力致养之事，无礼，即不敬也。《孝经》又云：“故母取其爱，而君取其敬，兼之者父也。盖士之孝也。”与《曾子立孝》所言“君子之孝”同，明能敬爲士之孝。夫子告子游，正以爲士之道责之矣。《孝经》又云：“孝子之事亲也，居则致其敬，养则致其乐。”《礼·内则》：“曾子云‘孝子之养老也，乐其心，不违其志；乐其耳目，安其寑处；以其饮食忠养之。’”二文所言“养”，皆养志之道，其不废敬可知。《祭义》云：“衆之本教曰孝，其行曰养。养可能也，敬爲难；敬可能也，安爲难；安可能也，卒爲难。”是敬犹非致孝，特视祇能养者爲难耳。“犬马”，皆兽名。“别”者，分也。见《广雅·释诂》，此常训。《汉石经》无“乎”字。
○注：“子游，弟子，姓言，名偃。” ○正义曰：《仲尼弟子列传》：“言偃，吴人，字子游，少孔子四十五岁。”《家语·弟子解》作“鲁人，少孔子三十五岁。”与《吴史》违异，非也。下篇子夏称“言游”，又子游答夫子“称偃之室”，是姓言名偃也。《说文》：“游，旌旗之流。从㫃[yǎn]，汓[qiú]声”。《汉石经》于《子张篇》作“子斿”，“斿”即“游”省。“游”从㫃。《说文》：“㫃，旌旗之游㫃蹇之皃[mào]。从屮[chè]，曲而垂下，㫃相出入也。读若偃。”是“㫃”、“偃”声同。古人名㫃字游，若晋籍偃、荀偃、郑驷偃及此言偃，皆字游，本皆作“㫃”。叚“偃”字爲之。
○注：“犬以”至“畜之”。 ○正义曰：注前后两说，前说以犬马皆能养人。养则服事之义，若人子事亲，但能养而不敬，则无以异于犬马之服养人也。毛氏奇龄《论语稽求篇》引：“唐李峤表云：‘犬马含识，乌鸟有情，宁怀反哺，岂曰能养？’马周疏云：‘臣少失父母，犬马之养，已无所施。’宋王丰甫表云：‘犬马之养未伸，风木之悲累至。’”皆用包义。以“犬马”喻人子，养爲服养也。后说以犬马喻父母，于义难通，自昔儒者多讥之。引《孟子》者，《尽心篇》文。注二说外，又有三说。包氏慎言《论语温故录》：“犬马二句，盖极言养之事。虽父母之犬马，今亦能养之也。《内则》：‘父母之所爱亦爱之，父母之所敬亦敬之，至于犬马尽然，而况于人乎？’此敬养兼至，故爲贵也。若今之孝者，不过能养，虽至于父母所爱敬之犬马，亦能养之，然祇能养父母，不能敬也。何以别？谓何以别乎今也。《盐铁论·孝养篇》：‘善养者，不必刍[chú]豢[huàn]也。以己之所有，尽事其亲，孝之至也。故匹夫勤劳，犹足以顺礼，歠[chuò]菽饮水，足以致敬。孔子曰：“今之孝者，是谓能养，不敬，何以别乎？”故上孝养志，其次养色，其次养体。贵其礼，不贪其养，礼顺心和，养虽不备，可也。’”此引《论语》以“不敬”句与“能养”句联文，则“别”谓乎今之孝者，此一说也。翟氏灏《考异》引《坊记》之文，谓《坊记》唯变犬马爲小人，馀悉合此章义。《荀子》云：“乳彘触虎，乳狗不远游，虽兽畜，知爱让其所生也。”束晳《补亡诗》：“养隆敬薄，惟禽之似爲人子者，毋但似禽鸟知反哺已也。”皆与《坊记》言通，此又一说也。先兄五河君《经义略说》谓《坊记》“小人”，即此章“犬马”。《公羊》何休注：“言大夫有疾称犬马，士称负薪。犬马负薪,皆贱者之称，而大夫士谦言之。”《孟子》：“子思曰：‘今而后知君之犬马畜伋也。’”然则犬马谓卑贱之人，若臧获之类，此又一说也。诸说当与注前义并存。
子夏问孝。子曰：“色难。【〔注〕包曰：“色难者，谓承顺父母颜色乃爲难。”】 有事，弟子服其劳；有酒食，先生馔，【〔注〕马曰：“先生，谓父兄。馔，饮食也。”】 曾是以爲孝乎？”【〔注〕马曰：“孔子喻子夏服劳先食，汝谓此爲孝乎？未孝也。承顺父母颜色，乃爲孝也。”】
○正义曰：《尔雅·释诂》：“服，事也。”《说文》作“𦨕”，云“用也”。《释诂》又云：“劳，勤也。”《说文》：“劳，剧也。从力荧省。”剧者，甚也。言甚勤也。先从叔丹徒君《骈枝》曰：“年幼者爲弟子，年长者爲先生，皆谓人子也。馔，具也。有事，幼者服其劳；有酒食，长者共具之。是皆子职之常，何足爲孝？《内则》曰：‘男女未冠笄者，味爽而朝，问何食饮矣。若已食，则退；若未食，则佐长者视具。’长者，即先生也。具，即馔也。《论语》中言弟子者七，其二皆年幼者，其五谓门人。言先生者二，皆谓年长者。《宪问》篇：‘见其与先生并行也。’包氏曰：‘先生，成人也。’皇疏云‘先生者，谓先己之生也。’”谨案：《骈枝》说是也。《说文》：“籑[zhuàn]，具食也。从食，算声。馔，籑或从巽。”《礼经》凡言“馔”，注皆曰“陈也”，陈即具食之义。窃谓服劳视馔，并言庶人之孝，视馔即能养。服劳者，《尚书·大传》言：“入小学，知有父子之道，长幼之敍。”又言：“岁事既毕，馀子入学，所谓小学之教，则轻任并，重任分，班白不提挈。”皆是服劳之道。《曾子大孝》云：“小孝用力，慈爱忘劳，可谓用力矣。”孔氏广森《补注》：“庶人之孝，夫子以士之孝告子夏，故示以色难，明非士之达于学术者未能几此也。”《释文》：“馔，郑作餕。”《初学记·孝部》引郑此注云：“食馀曰餕”。与马注本作“馔”不同。陈氏鱣《论语古训》、段氏玉裁《说文》注》并以马作“馔”爲古论，郑作“餕”爲鲁论，是也。特牲馈食礼及有司彻注并云：古文籑，皆作餕。段氏玉裁谓礼经馔、籑当是各字，馔皆训陈，不言作“餕”。食馀之字皆作“籑”，未有作“馔”者。又谓“《礼记》之字，于《礼经》皆从今文，而皆作‘餕’，疑《仪礼注》当云‘今文籑作餕’。”其说并是。陈氏古训解《论语》云：“《内则》曰：‘父母在，朝夕恒食子妇佐餕，既食恒餕。’注：‘每食餕而尽之，末有原也。’正义：‘每食无所有馀而再设也。’是餕有食馀勿复进之意，故或者亦以爲孝。”段氏《说文》注》与陈略同。又云：“《论语》《鲁》‘餕’《古》‘馔’，此则古文叚‘馔’爲‘餕’。”孔氏广森《经学卮[zhī]言》：“读当以‘食先生馔’爲句，言有燕饮酒，则食长者之馀也。有酒、有事文相偶。有事，弟子服其劳，勤也。有酒食，先生馔，恭也。勤且恭，可以爲弟矣，孝则未备也。”二义皆从郑爲说，于义甚曲。《说文》：“曾，䛐[cí]之舒也。”段氏注云：曾之言乃也。《诗》“曾是不意”，“曾是在位”，“曾是在服”，“曾是莫听”，《论语》“曾是以爲孝乎”，“曾谓泰山”，《孟子》“尔何曾比予于管仲”，皆训爲乃。赵注《孟子》曰“何曾，犹何乃也”是也。
○注：“色难者，谓承顺父母颜色乃爲难。” ○正义曰：司马光《家范》说此文云：“色难者，观父母之志趣，不待发言而后顺之者也。”即此《注》意。《曲礼》云：“视于无形，听于无声。”此惟承顺顔色者能之，故《盐铁论》以养色爲次孝也。郑注此云：“言和顔说色爲难也。”以色爲人子之色，与包异义，亦通。《内则》云：“柔色以温之。”《祭法》云：“孝子之有深爱者，必有和气，有和气者，必有愉色，有愉色者，必有婉容。”又云：“严恭俨恪，非事亲之道。”《吕氏春秋·孝行览》：“龢顔色，养志之道也。”是以色事亲，爲人子所难。皇疏引顔延之曰：“夫气色和，则情志通。善养亲之志者，必先和其色。故曰难也。”即郑义也。
○注：“馔，饮食也。” ○正义曰：《广雅·释诂》：“籑，食也。”“馔”与“籑”同，此又一义。
○注：“孔子”至“孝也”。 ○正义曰：“先食”谓先生食，不言生者，省文。《释文》引注云：“曾，则也。”盖《集解》所删脱。
子曰：“吾与囘言终日，不违，如愚。退而省其私，亦足以发，回也不愚。”【〔注〕孔曰：“囘，弟子，姓颜名回，字子渊，鲁人也。不违者，无所怪问。于孔子之言，默而识之，如愚。察其退还，与二三子说绎道义，发明大体，知其不愚。”】
○正义曰：“终日”者，竟日也。“终日”属上爲句。“违”者，有所违难也。“不违”，则似不解夫子之言，故曰“如愚”。《说文》：“愚，戆也。”顔子于夫子之言，鑽仰既久，欲罢不能，而自竭其才以学之，又且闻一知十，故能亦足以发也。皇疏引熊埋云：“既以美顔，又晓衆人未达者也。”皇本“不愚”下有“也”字。
○注：“囘弟”至“不愚”。 ○正义曰：《仲尼弟子列传》：“顔囘者，鲁人也，字子渊。”《说文》“𠬸”下云：“囘，古文回。回，渊水也。”“渊”下云：“囘水也。从水，象形，左右岸也，中象水貌。”此顔子名字所取义。“退还”者，《礼·檀弓》注：“退，去也。”《说文》作“𢓴[tuì]，却也。”义皆略同。注谓“退与二三子说绎道义”，则私谓燕私，与羣弟子同居学中时也。《礼·学记》：“大学之教，退息必有居学。”“居学”非受业之所，故言私也。朱子《集注》以“私”爲燕居独处，亦通。《周书·官人解》：“省其居处，观其义方。”则省私亦观人之法。“说绎”犹“说释”。下篇云：“囘也非助我者也，于吾言无所不说。”孔彼注云：“言囘闻言即解。”解说义同。《荀子·大略》所云“善学者尽其理”是也。《释名·释言语》：“发，拨也。拨，使开也。”开有明义，故此注“发明”连文。“大体”犹言大义，凡所发明，于所言所行见之。《荀子·劝学篇》：“君子之学也，入乎耳，箸乎心，布乎四体，形乎动静；端则言，蝡而动，一可以爲法则。”
子曰：“视其所以，观其所由，察其所安，【〔注〕以，用也。言视其所行用。由，经也。言观其所经从。】 人焉廋哉？人焉廋哉？”【〔注〕孔曰：“廋，匿也。言观人终始，安所匿其情。”】
○正义曰：《说文》：“视，瞻也。”《穀梁·隐五年传》：“常视曰视，非常曰观。”《尔雅·释诂》：“察，审也。”《说文》：“察，覆审也。”视、观、察，以浅深次第爲义。“安”者，意之所止也。高诱《吕氏春秋·乐成注》：“安，习也。”《大戴礼·文王官人》云：“内观民务，察度情僞，变官民能，历其才艺。”又曰：“用有六徵：一曰观诚，二曰考志，三曰视中，四曰观色，五曰观隐，六曰揆德。”又云：“考其所爲，观其所由，察其所安，此之谓视中也。视中者，诚在其中，此见于外，以其前占其后，以其见占其隐，以其小占其大。”则此“所以”、“所由”、“所安”，皆是视中，夫子取爲知人之法。盖此三语，实该六徵之用，故人无所匿情也。《汉石经》：“人焉廋哉”下句无“哉”字。当是连上爲句，与“礼乎礼”、“微乎微”同一句法。
○注：“以用”至“经从”。 ○正义曰：“以用”、“由经”，并常训。皇疏申注谓“即日所行用之事”，故《大戴》此文以作爲也。“经从”，据皇疏以爲“从来所经历之事”，则《大戴》所云“以其前占其后”者也。
○注：“廋匿”至“其情”。 ○正义曰：云“廋、匿”者，赵岐《孟子·离娄注》同。《方言》：“廋，隐也。”“隐”即“匿”。《尔雅·释诂》：“匿，微也。”微亦有隐义。“终始”者，所以，是即日所行事，终也。所由，是前日所行事，所安是意之所处，亦在平时，皆爲始也。云“安所匿其情”者，孔以焉爲安也。焉、安一声之转，安，犹何也。
子曰：“温故而知新，可以爲师矣。”【〔注〕温，寻也。寻绎故者，又知新者，可以爲人师矣。】
○正义曰：《礼·中庸》云：“温故而知新。”郑注：“温读如‘燖[xún]温’之温。谓故学之孰矣，后时习之，谓之温。”“燖”或省作“寻”。案：“寻”正字当作“燅[xún]”。《说文》：“燅，于汤中瀹[yuè]肉也。”《仪礼有司彻》：“乃燅尸俎。”郑注：“燅，温也。古文‘燅’皆作‘寻’，《记》或作‘燖’。《春秋传》曰：‘若可寻也，亦可寒也。’”贾疏云：“《论语》及《左传》与此古文皆作寻。《论语》不破，至此叠古文不从彼寻者，《论语》古文通用，至此见有人作‘燅’，有火义，故从今文也。《郊特牲》云：‘血、腥、爓[yàn]祭’。注云：‘爓或爲燖。’今此义指彼记或读之，故云：‘记或作燖’也。哀十二年传：‘若可寻也。’服注云：‘寻之言重也，温也。’郑引之者，证燅尸俎是重温之义。”案：据贾疏是《古论》“温故”作“寻”，故郑不破从“燅”，则亦依“寻”释之，其义当与服虔解谊同。臧氏庸《拜经日记》以《论语》作“温故”，古文作“寻”，乃郑注文与贾疏不合，非也。《广雅·释诂》：“温，煗[nuǎn]也。”《山海经·大荒东经》：“有谷曰温源谷。”郑注：“即汤谷也”。郑注《中庸》“读温如燖温”者，“燖”有重义，言重用火爚之，即爲温也。人于所学能时习之，故曰“温故”。郑君此章注文已佚，故就《中庸》注爲引申之。“故”之爲言古也，谓旧所学也。《广雅·释言》：“新，初也。”《穀梁·庄廿九年传》：“其言新，有故也。”皇疏：“所学已得者，则温燖之，不使忘失，是月无忘其所能也。知新，则日知其所亡也。”皇疏此言，亦同郑义。《礼·王制》云：“师者，亦使人法效之者也。”《文王世子》云：“师也者，教之以事而喻诸德者也。”古者家塾党庠[xiáng]，师无定立。伏生《书传》谓大夫、士年七十致事，大夫爲师，士爲少师，以其爵爲之差，即是以其德爲之差也。孔子时，大夫、士不必有德，故致事后，有不爲师，或有不学而妄居师位者。今此言“温故”者，谓旧时所学，致事时犹能温寻，不使忘失。且能日知所亡，足见其进德修业，髦而好学，故可以爲人师也。刘氏逢禄《论语述何篇》：“故，古也。《六经》皆述古昔、称先王者也。知新，谓通其大义，以斟酌后世之制作，汉初经师皆是也。”案：刘说亦是。黄氏式三《论语后案》引《汉书》成帝纪诏》云：“儒林之官，宜皆明于古今，温故知新，通达国体。”《百官表》以“通古今”备“温故知新”之义。《论语谢短篇》：“知古不知今，谓之陆沉；知今不知古，谓之盲瞽；温故知新，可以爲师。古今不知，称师如何？”孔颖达《礼记·敍》：“博物通人，知今温古，攷前代之宪章，参当时之得失。”是汉、唐人解“知新”多如刘说。
○注：“温寻”至“师矣”。 ○正义曰：《说文》：“寻，绎理也。”谓紬绎理治之也。此“寻”读本字，故注以“寻绎”连文，然温无绎理之训。“温”爲“寻”者，“温”与“燖”同，即与“燅”同，不谓绎理也。此注盖误。
子曰：“君子不器。”【〔注〕包曰：“器者各周其用，至于君子，无所不施。”】
○注：“器者”至“不施”。 ○正义曰：《说文》：“器，皿也。”《周书·宝典》：“物周爲器。”孔晁[cháo]注：“周用之爲器，言器能周人之用也。”“施”，犹行也。君子道无所不行，故《礼·学记》言“大道不器”。郑注：“谓圣人之道，不如器施于一物。”如者，似也。孔疏以孔子“博学而无所成名”解之，即包此注义也。《学记》又云：“察于此者，可以有志于本矣。”注云：“言以学爲本，则其德于民无不化，于俗无不成。”案：此则学爲修德之本。君子德成而上，艺成而下。行成而先，事成而后。故知所本，则由明明德以及亲民，由诚意、正心、脩身、以及治国、平天下，措则正，施则行，复奚役役于一才一艺爲哉？
子贡问君子。子曰：“先行其言而后从之。”【〔注〕孔曰：“疾小人多言而行之不周。”】
○正义曰：《汉石经》“贡”作“赣”。下篇云：“古者言之不出，耻躬之不逮也。君子欲讷于言。”《礼·缁衣》：“子曰：‘言从而行之，则言不可饰也。行从而言之，则行不可饰也。故君子寡言而行，以成其信。’”《大戴礼·曾子制言篇》：“君子先行后言。”又《立事篇》：“君子微言而笃行之，行必先人，言必后人。”均与此章义相发。
○注：“疾小人多言而行之不周。” ○正义曰：“疾”，恶也。“周”，合也，备也。小人言不顾行，行不顾言，故易致多言。《韩诗外传》：“学而慢其身，虽学不尊矣。不以诚立，虽立不久矣。诚未著而好言，虽言不信矣。”然则小人虽多言，奚贵乎？
子曰：“君子周而不比，小人比而不周。”【〔注〕孔曰：“忠信爲周，阿党爲比。”】
○正义曰：经传言“小人”有二义。一谓微贱之人，一谓无德之人。此文“小人”，则无德者也。夫子恶似是而非，故于周比、和同、泰骄、及巧言、令色、足恭、乡原，皆必辨之，所以正人心。而凡知人之术，官人之方，皆必辨乎此矣。
○注：“忠信爲周，阿党爲比。” ○正义曰：郑亦有此注，孔所袭也。案：《鲁语》“忠信爲周”，《毛诗·皇华》、《都人士传》：“用之忠信，则能亲爱人。”故“周”又训爲亲、爲密、爲合。《左·哀十六年传》：“周仁之谓信。”杜注：“周，亲也。”《文十八年》“是与比周”，杜注：“周，密也。”《离骚》“虽不周于今之人兮”，王逸《章句》：“周，合也”是也。“阿党爲比”者，《尔雅·释诂》：“比，俌也。”《齐语》“谓之下比”，韦注：“比，阿党也。”《吕览达鬱注》：“阿曲媚也。”“阿党”与“忠信”相反，正君子小人性情之异。《晋语》“叔向曰：‘吾闻事君者，比而不党。夫周以举义比也，举以其私党也。’籍偃曰：‘君子有比乎？’叔向曰：‘君子比而不别。比德以赞事，比也。引党以封己，利己而忘君，别也。’”彼文之“比”，即此所谓“周”，彼文之“党”，即此所谓“比”，文各相因耳。君子敬而无失，与人恭而有礼，四海之内，皆如兄弟，故能周也。周则忠信之谓，若非忠信，而但引党以封己，是即阿党爲比矣。王氏引之《经义述闻》谓“周比皆训爲亲，爲密，爲合是也”，而讥此注爲失。案：王氏云：“以义合者，周也，以利合者，比也。”既以义合，得非忠信耶？此注未失，无所可讥也。
子曰：“学而不思则罔，【〔注〕包曰：“学不寻思其义，则罔然无所得。”】 思而不学则殆。【〔注〕不学而思，终卒不得，徒使人精神疲殆。】
○正义曰：子夏言：“博学近思。”《中庸》言“博学慎思。”是学、思不可偏废，故此章两言其失。《释文》：“罔，本又作冈。”
○注：“学不寻思其义，则罔然无所得。” ○正义曰：《贾子·道德说》：“义者，德之理也。爲学之道，明于古人所言之义，而因以验之身心，故思足贵也。”《孟子》曰：“心之官则思，思则得之，不思则不得也。”“不得”即此注“无所得”之义。《荀子·劝学篇》：“小人之学也，入乎耳，出乎口。口耳之间，则四寸耳，曷足以美七尺之躯哉？”“入耳”、“出口”，即所谓学而不思也。注言“罔然”者，凡称“然”皆形容之辞。《少仪》云：“衣服在躬而不知其名爲罔。”郑注：罔犹罔罔，无知貌。《列子·周穆王篇》：“秦人逢氏有子，壮而有迷罔之疾。”《文选·东京赋》：“罔然若酲[chéng]。”注云：“罔然，犹惘惘然也。”义皆可证。
○注：不学而思，终卒不得，徒使人精神疲殆。 ○正义曰：夫子言“吾尝终日不食，终夜不寝，以思，无益，不如学也。”又《韩诗外传》引：“子曰：‘不学而好思，虽知不广矣。’”是言徒思无益也。赵注《孟子》“心之官”云：“官，精神所在，是思属心。心之能思，即精神也。然思过则损脾，故精神易致疲殆。”“殆”与“怠”同。《释文》云“依义当作怠。”即本此注。王氏引之《经义述闻》谓此经“殆”字及“多见阙殆”，“殆”皆训疑，引何休《公羊襄四年注》“殆，疑也”爲据，“思而不学，则事无徴验，疑而不能定也。”其说亦通。
子曰：“攻乎异端，斯害也已。”【〔注〕攻，治也。善道有统，故殊涂而同归。异端不同归也。】
○正义曰：《说文》云：“耑[duān]，物初生之题也。端，直也。”二字义别，今经传多叚“端”爲“耑”。《礼记·礼器》注》：“端，本也。”《孟子·公孙丑》注：“端者，首也。”《说文》：“害，伤也。”皇本“已”下有“矣”字。
○注：“攻治”至“归也”。 ○正义曰：《考工记》：“凡攻木之工七，攻金之工之六，攻皮之工五。”注：“攻，犹治也。”“善道”谓正道。“统”者，统于一也。《说文》：“统，纪也。”《太宰注》：“统，犹合也。”《易·繫辞传》：“同归而殊涂。”此注本之。而倒其辞曰“殊途同归”，谓善道虽殊涂，而皆归于善，是爲有统。《孟子》言：“君子之行不同，或远或近，或去或不去，归洁其身而已。”洁身，即是善道。归，即谓同归也。《后汉·范升传》：“天下之事所以异者，以不一本也。《易》曰：‘天下之动，贞夫一也。’又曰：‘正其本，万事理。’”“一本”，则善道之有统者也。“异端”者，其始既异，其终又异，不能同归于善道也。下篇“子夏曰：‘虽小道，必有可观者焉。致远恐泥，是以君子不爲也。’”《集解》以小道爲异端。泥者，不通也。不通，则非善道，故言“君子不爲”，则不攻治之也。《皇疏》申此注云：“善道，即五经正典也。殊涂，谓《诗》、《书》、《礼》、《乐》，爲教之途不一也。”又云：“异端，谓杂书也。言人若不学六籍正典，而杂学于诸子百家，此则爲害之深。”邢疏云：“异端之书，则或粃糠尧舜，牋毁仁义，是不同归也。”案：《范升传》：“时尚书令韩歆上疏，欲爲费氏《易》、左氏《春秋》立博士，升曰：‘今费、左二学，无有本师，而多反异。孔子曰：“攻乎异端，斯害也已”。’”是以“异端”爲杂书，乃汉人旧义。故郑注：“子夏之言小道，亦以爲如今诸子书也。”《中庸记》云：“子曰：‘素隐行怪，后世有述焉，吾弗爲之矣。’”“素隐行怪”，正是小道异端者之所爲，至后世有述，而其害何可胜言？夫子故弗爲以绝之也。此注“善道”云云言其理，皇、邢疏则以诸子百家实之，盖异端非仅空言也。宋氏翔凤《发微》云：“《公羊·文十二年传》：‘惟一介断断焉无他技。’何休注：‘断断，犹专一也。他技，奇巧异端也。孔子曰：“攻乎异端，斯害也已”。’疏云：‘郑注《大学》云：“断断，诚一之貌也，他技，异端之技也。”是与此合。’按：断断，专一，即《中庸》之用中，《大学》之诚意。诚意而能天下平，用中而能经纶天下之大经，立天下之大本，知天地之化育，夫焉有所倚？无所倚，则平也。此释两端而用中之谓也。《中庸记》云：‘执其两端，用其中于民。’郑注云：‘两端，过也不及。用其中于民，贤与不肖皆能行之。’按：所谓执者，度之也。执其两端而度之，斯无过不及而能用中。中则一，两则异，异端即两端。民受天地之中以生，所谓命也。是以有动作礼义威仪之则；以定命也。有所治而或过或不及，即谓之异端。攻乎异端，即不能用中于民，而有害于定命。如后世杨、墨之言治国，皆有过与不及，有害于用中之道。然其爲过不及之说，其奇足以动人之听闻，其巧则有一时之近效，自圣人之道·不明不行，则一世君臣上下易惑其说，是以异端之技至战国而益炽。”又云：“孟子言：‘子莫执中，执中无权，犹执一也。’权者，能用之之谓也。过与不及，则有轻重，必有两端，而后立其中。权两端之轻重，而后中可用。不知有两端而权之，则执中者无可用，而异端之说转胜。故异端之炽，由执中无权者致之，是以可与立者，尤贵乎可与权也。”案：宋说权两端当用其中，用中是专一，与此注“善道有统，殊途同归”之旨略合。“殊涂”，犹言两端也；“专一”犹言有统也。
自此注及宋氏外，又有二说：孙奕《示儿编》：“攻，如攻人恶之攻。已，止也。谓攻其异端，使吾道明，则异端之害人者自止。孟子距杨、墨，则欲杨、墨之害止；韩子辟佛、老，则欲佛、老之害止。”此解异端与集解不殊，惟“攻”字，“已”字训释有异。焦氏循《补疏》：“《韩诗外传》云：‘别殊类，使不相害；序异端，使不相悖。’盖异端者，各爲一端，彼此互异，惟执持不能通则悖，悖则害矣。有以攻治之，即所谓序异端也。‘斯害也已’，所谓使不相悖也。攻之训治，见《考工记注》。《小雅》‘可以攻玉。’传云：‘攻，错也。’《繫辞传》：‘爱恶相攻。’虞翻云：‘攻，摩也。’彼此切磋攻错，使紊乱而害于道者悉归于义，故爲序。《韩诗》‘序’字，足以发明‘攻’字之意。已，止也。不相悖，故害止也。杨氏爲我，墨氏兼爱，端之异者也。杨氏若不执于爲我，墨子若不执于兼爱，互相切磋，自不至无父无君，是爲攻而害止也。《大学》‘断断兮无他技。’郑注云：‘他技，异端之技也。’经文自发明之云：‘其心休休焉，其如有容焉。人之有技，若己有之；人之彦圣，其心好之，不啻若自其口出。’有容而若己有，则善与人同，故能保我子孙黎民而爲利。媢疾不通，则执己之一端，不能容人，故不能保我子孙黎民而至于殆。殆即害也，害止则利也。有两端则异，执其两端，用其中于民，则有以摩之而不异。刚柔，两端之异者也。刚柔相摩，则相观而善。孟子言杨子爲我，墨子兼爱，又特举一子莫执中，然则凡执一，皆爲贼道，不必杨、墨也。”又曰：“道衷于时而已，故曰：‘我则异于是，无可无不可。’各执一见，此以异己者爲非，彼亦以异己者爲非，而害成矣。”焦氏此说，谓攻治异端，而不爲举一废百之道，则善与人同，而害自止。二说与《集解》不同，而焦说尤有至理，故并著之。
子曰：“由，诲女知之乎！知之爲知之，不知爲不知，是知也。”【〔注〕孔曰：“弟子，姓仲，名由，字子路。”】
○正义曰：《说文》云：“诲，晓教也。”“女”者，平等之称。皇本“女”皆作“汝”。“诲汝知之”者，言我诲女之言，女知之否耶。俞氏樾《平议》据《荀子·子道篇》及《韩诗外传》所述此文并言“志之”，谓知与志通，亦是也。案：《荀子》云：“子路盛服见孔子，孔子曰云云。子路趋而出，改服而入，盖犹若也。孔子曰：‘志之，吾语汝。奋于言者华，奋于行者伐，色知而有能者，小人也。故君子知之曰知之，不知曰不知，言之要也。能之曰能之，不能曰不能，行之至也。言要则知，行至则仁。既知且仁，夫恶有不足矣哉。’”据《荀子》，是此章所言在子路初见夫子时。其云“言要则知，”“知”即“智”字。此文“是知也”，《释文》云：“知也，如字，又音智。”音智当即本《荀子》。又《非十二子篇》：“言而当，知也；默而当，亦知也。”以上文言信、言仁例之。“知”当读“智”。杨倞注引《论语》此文，可见杨读“是知”之知爲智矣。又《儒效篇》：“知之曰知之，不知曰不知，内不自以诬，外不自以欺。以是尊贤畏法而不敢怠傲，是雅儒者也。”此即夫子诲子路之义。皇本“不知之爲不知”，多一“之”字。
○注：“弟子，姓仲，名由，字子路。” ○正
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:39:02-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>