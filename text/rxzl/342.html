<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,孝经大义,孝经大义序,孝经大义文公刊误古文,孝经大义全文在线阅读,孝经大义全文在线下载,大玄古籍书库">
<meta name="description" content="一卷,元董鼎著。朱熹作《孝经刊误》,只是校定经传,删削文字,未及训释。此书据朱熹改本进行诠释,。凡是改本圈记之字,全部去掉;改本辨证之语,存于各章之尾。并增注今文异同,注解时参方言。行文用口义体,文句稍冗,。但对文义能反复发挥以尽其义。_孝经大义_全文在线阅读_孝经大义_全文在线下载_大玄古籍书库">
<title>孝经大义_董鼎_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">孝经大义</span> <br/>
          作者： <span class="inputVal" id="bkauthor">董鼎</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]36101</span> <br/>
          说明： <span class="inputVal" id="bkdec">一卷,元董鼎著。朱熹作《孝经刊误》,只是校定经传,删削文字,未及训释。此书据朱熹改本进行诠释, 凡是改本圈记之字,全部去掉;改本辨证之语,存于各章之尾。并增注今文异同,注解时参方言。行文用口义体,文句稍冗, 但对文义能反复发挥以尽其义。</span> <br/>
          封面： <span class="inputVal" id="bkimg">Z_4743.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]孝经大义
[book_author]董鼎
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]36101
[book_dec]一卷,元董鼎著。朱熹作《孝经刊误》,只是校定经传,删削文字,未及训释。此书据朱熹改本进行诠释, 凡是改本圈记之字,全部去掉;改本辨证之语,存于各章之尾。并增注今文异同,注解时参方言。行文用口义体,文句稍冗, 但对文义能反复发挥以尽其义。
[book_img]Z_4743.jpg


[book_chapter]四库本

[book_title]提要
【臣】等谨按孝经大义一卷宋董鼎撰鼎有尚书辑録纂注己着録初朱子作孝经刋误但为厘定经传删削字句而未及为之训释鼎乃因朱子改本为之诠解凡改本圈记之字悉为芟除改本辨正之语仍存于各章之末所谓右传之几章释某义者一一顺文衍説无所出入第十三章十四章所谓不解经而别一义者亦即以经外之义説之无所辨诘惟増注今文异同为鼎所加耳其注稍参以方言如云今有一个道理又云至此方言出一孝字之类畧如语録之例其敷衍语气则全为口义之体虽遣词未免稍冗而挥明畅颇能反覆以尽其意于初学亦不为无益也前有熊禾序盖大徳九年鼎子真卿从胡一桂访禾于云谷山中以此书质禾禾因属其族兄熊敬刋行而自序其首序称朱子为桓桓文公案书曰朂哉夫子尚桓桓孔传曰桓桓武貌尔雅曰桓桓烈烈威也均与著书明道无关颇为杜撰又文公字跳行示敬而孔子曽子字乃均不跳行亦殊颠倒以原本所有姑仍其旧録之焉乾隆四十年五月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]孝经大义
【朱子刊误古文】
元　董鼎　撰
孝经【善事父母为孝人之行莫大于孝尧舜大圣人也其道不过孝悌而已禹汤文武周公传之孔子壹以此道此书乃曽子闻于孔子而曽子门人又以所闻于曽子者合而记之以为一经上自天子下至庶人皆当受用近之闺门妻子兄弟长防逺之天地鬼神四海百姓皆自此推之经常也名之曰孝经者以其可为天下万世常法也】
仲尼闲居曽子侍坐子曰参先王有至德要道以顺天下民用和睦上下无怨汝知之乎【闲字坐字参字今文无○仲尼孔子字名丘曽子孔子弟子名参字子舆称子者尊之也此书曽子门人所记也孔子称字曽子称名师弟子之义也闲居燕居之时也仲尼呼曽子之名而语之以古先圣王之所以治天下自有极至之徳切要之道以顺其心故天下之民以此和协而亲睦上下举无所怨汝其知之否乎盖天下之怨每生于不和不和之患常起于不顺今有一个道理能使之和顺而无怨诚学者所当知也引而不重其事而未欲遽言之也德者人心所得于天之理仁义礼智信是也此五者皆谓之徳而此独举其德之至道者事物当然之理皆是而其大目则父子也君臣也夫妇也昆弟也朋友之交也此五者即仁义礼智之性率而行之以为天下之逹道者也皆谓之道而此独举其道之要道也徳也一理也见于通行者谓之道本于自得者谓之德徳之至即所以为道之要顺者不过因人心天理所固有而非有所强拂为之也】曽子辟席曰参不敏何足以知之【辟音避○礼师有问避席起对曽子见孔子举其徳而曰至徳举其道而曰要道其事重大故辟席而起辞让而对】子曰夫孝徳之本也教之所由生【生下今文有也字○夫音扶○至此方言出一孝字即所谓至徳要道也仁义礼智虽皆谓之德而仁为本心之全德仁主于爱爱莫大于爱亲故孝为徳之至父子君臣夫妇兄弟朋友之交五者虽皆谓之道而亲生膝下行之最先故子孝于父独为道之要本犹根也行仁必自孝始君子亲亲而仁民仁民而爱物一念之生生不穷犹木之有根也圣人以五常之道立教本立则道生移之以事君则忠矣资之以事长则顺矣施之于闺门则夫妇和矣行之于乡党则朋友信矣充拓得去举天下之大无一物而不在吾仁之中无一事而不自吾孝中出故曰教之所由生】复坐吾语汝身体发肤受之父母不敢毁伤孝之始也立身行道扬名于后世以显父母孝之终也夫孝始于事亲中于事君终于立身【语去声夫音扶○孝之义甚大而其为説甚长非立谈可尽故使复位而坐而详以告之孝以守身为大身者亲之枝也举其大而言之则一身四体举其细而言之则毛发肌肤此皆受之于父母者父母全而生之我当全而归之为人子者爱重其身而不敢少有毁伤此乃孝之始事也至于能立其身能行其道不惟自扬其名而又以显其父母此则孝之终事也故夫所谓孝者始于事亲为孝子中于事君为忠臣忠孝两尽则终于立身为全人矣盖孝者五常之本百行之源也未有孝而不仁者也未有孝而不义者也未有孝而无礼无智无信者也以之事君则忠以之事兄则悌以之治民则爱以之抚防则慈一孝立而万善从之始言保身之道终言立身之道盖不敢毁伤者但是不亏其体而已必不亏其行而后方可言立身故以是终之】爱亲者不敢恶于人敬亲者不敢慢于人爱敬尽于事亲而徳教加于百姓刑于四海盖天子之孝【恶去声○亲谓父母也爱者仁之端敬者礼之端恶者爱之反慢者敬之反徳教谓至德之教刑仪刑也孔子既言孝者徳之本教之所由生于是首言天子之孝天子者又徳教之所自出也为天子而爱其亲者必于人无不爱而不敢有所恶于人敬其亲者必于人无不敬而不敢有所慢于人我之爱既尽则人亦兴于仁而知所爱矣我之敬既尽则人亦兴于礼而知所敬矣夫如是则四海之大百姓之众皆知有所视效而同归于孝矣此盖天子之孝当如是也天子者天下之表也上行之则下效之君好之则民从之大子所以爱敬其亲者如此其至则下之人所以爱敬其亲者亦莫敢不至况孩提之童无不知爱其亲及其长也无不知敬其兄爱亲敬兄本人心天理之固有天子亦顺其所固有而利导之耳安有感之而不应倡之而不和者哉所谓先王有至徳要道民用和睦上下无怨者如此】在上不骄高而不危制节谨度满而不溢高而不危所以长守贵满而不溢所以长守富富贵不离其身然后能保其社稷而和其民人盖诸侯之孝【守贵守富之孝下今文各有也字○离去声○在上在一国臣民之上骄矜肆也高居尊位也危不安也制节制财用之节谨度谨守法度也满处富足也溢涌泛也位尊曰贵财足曰富社稷国之主也诸侯初受封则天子赐之土使归其国而立社稷以社主土稷主谷民生所赖以安养者也诸侯在一国臣民之上而不敢自骄则身虽居高而不至于危殆不安矣制节财用谨守法度则财虽盛满而不至于涌泛荡溢矣居高位而不危则不失其位之贵是所以长守此贵也处盛满而不溢则不失其财之富是所以长守此富也富与贵常不离其身如此然后乃能保有其社稷而和调其民人此盖诸侯之孝当如是也盖自其始封之君受命于天子而有民人有社稷以传之子孙所谓国君积行累功以致爵位岂易而得之哉则为诸侯之先公者其身虽没其心犹愿有贤子孙世世守之而不失也为其子孙者果若循理奉法足以长守其富贵则能保先公之社稷和先公之民人矣诸侯之所以为孝者莫大于此如其不念先公积累之艰勤恣为骄奢至于危溢以失其富贵而不能保其社稷民人则不孝莫甚焉此诸侯所当戒也】非先王之法服不敢服非先王之法言不敢道非先王之徳行不敢行是故非法不言非道不行口无择言身无择行言满天下无口过行满天下无怨恶三者备矣然后能守其宗庙盖卿大夫之孝也【徳行择行行满之行并去声恶去声○法服法度之服先王制礼异章服以别品秩卿有卿之服大夫有大夫之服法言法度之言徳行心有实得而见之躬行者也无择谓言行皆遵法合道而无可选择也为卿大夫者当遵守礼法谨修徳行非先王之法服不敢服惟恐服之不衷身之灾也非先王之法言不敢道惟恐言轻而招也非先王之徳行不敢行惟恐行轻而招辱也以此之故非法则不言言则必合法非道则不行行则必中道出于口者既无可择之言行于身者亦无可择之行是以言之多至于遍满天下而无口过行之多至于遍满天下而无怨恶服法服道法言行徳行三者既全备矣然后上无得罪于君下无得罪于民斯能长守其宗庙以奉其先祖之祭祀矣此盖卿大夫之孝道也古者宗庙之制天子七庙诸侯五庙大夫三庙卿与大夫同若服非法之服是僭也道非法之言是妄也行非徳之行是伪也三者有其一则不免于罪而宗庙有所不能守矣故以是言之卿大夫通王朝侯国之卿大夫而言卿之上有公即诸侯也】资于事父以事母而爱同资于事父以事君而敬同故母取其爱而君取其敬兼之者父也故以孝事君则忠以敬事长则顺忠顺不失以事其上然后能保其爵禄而守其祭祀盖士之孝也【长上声○资取也取事父之道以事母其爱母则同于爱父虽未尝不敬也而以爱为主以父主义母主恩故也取事父之道以事君其敬君则同于敬父虽未尝不爱也而以敬为主以君臣之际义胜恩故也以此之故事母取其爱事君取其敬合爱与敬而兼之者惟父然也故由是移事父之孝以事君则为忠矣移事父之敬以事长则为顺矣尽其忠顺而不失其道以此事其上然后能常安其禄位永守其祭祀矣此盖士之孝当如是也君言社稷卿大夫言宗庙士言祭祀各以其所事为重也庶人荐而不祭又非士之比矣此章盖言人必有本父者生之本也爱与敬父兼之所以致隆于父一本故也致一而后能诚知本而后能孝故移孝以事君则为忠移敬以事长则为顺能保爵禄而守祭祀岂不宜哉士事也自一命以上皆有所事故名曰士士有上中下三初命为下士等而上之为中士上士】用天之道因地之利谨身节用以养父母此庶人之孝也【养去声○天之道谓天道流行为春夏秋冬四时之运也地之利谓土地生植农桑之利也谨身者谨修其身不妄为也节用者省节财用不妄费也庶人未受命为士既不得以事君所事者惟父母而已故以养父母为孝然养父母在于足衣食足衣食在于务农桑务农桑又在于顺时令别土宜天之道春生夏长秋敛冬闭我则以春耕以夏耘以秋收冬藏用天之道如此则顺时令矣地之利高下燥湿各有宜植我则或禾黍或秔稲或菽麦桑麻因地之利如此则别土宜矣盖顺天道而不辨地利则物无以成辨地利而不顺天道则物无以生必天道地利二者皆得而后生植成遂有以足于衣食矣衣食既足又必谨其身而不敢放纵节其用而不敢奢侈唯恐纵肆则犯礼而自陷于刑戮侈用则伤财而不免于饥寒常以此为心则所以养其父母者不徒养口体有余而养志亦无不足矣此则庶人之孝所当然也庶人泛指众人学为士而未受命与农工商贾之属皆是也】故自天子已下至于庶人孝无终始而患不及者未之有也【已下二字今文无于今文作于○唐宗云五孝之用则别而百行之源不殊自天子而下为诸侯为卿大夫为士为庶人凡五等也夫子既条陈五孝之用而具言孝道之极至则天子可以刑四海诸侯可以保社稷卿大夫可以守宗庙士可以守祭祀庶人可以养父母其必致之效有如此者闻者亦宜有以自劝矣然犹恐其信道之不笃用力之不果而反以吾言之行与不行为无所损益于是又有以警戒之谓以此之故上自天子下至庶人各尽其孝而有终始则福必及之如前所云者苟或虽知为孝而无终始则祸必及之不得如前所云者盖所谓孝者虽有五等之别实为百行之本其始于事亲终于立身则天子至于庶人一而已矣故夫子为天子庶人通説此戒以结上文之防云如此而祸患不及者未之有言理之所必无也学者可不敬诵而谨行之哉】
右经一章【案朱子曰此一节夫子曽子问答之言而曽氏门人之所记也疑所谓孝经者其本文止如此其下则或者杂引传记以释经文乃孝经之传也窃尝考之传文固多傅防而经文亦不免有离析増加之失顾自汉以来诸儒传诵莫觉其非至或以为孔子之所自着则又可笑之尤者盖经之首统论孝之终始中乃敷陈天子诸侯卿大夫士庶人之孝而其未结之曰故自天子已下至于庶人孝无终始而患不及者未之有也其首尾相应次第相承文势连属脉络贯通同是一时之言无可疑者而后人以为六七章今文作六章古文作七章又増子曰及引诗书之文以杂乎其间使其文意分断间隔而读者不复得见圣言全体大义为害不细故今定此六七章者合为一章而删去子曰者二引书者一引诗者四凡六十一字以复经文之旧其传文之失又别论之如左方】
子曰君子之教以孝也非家至而日见之也教以孝所以敬天下之为人父者教以悌所以敬天下之为人兄者教以臣所以敬天下之为人君者诗云恺悌君子民之父母非至徳其孰能顺民如此其大者乎【父者兄者君者下今文各有也字○夫子言君子之教人以孝也非必家至而戸到耳提而面命之也亦在施得其要而已必教之以孝使凡为子者皆知尽事父之道即所以敬天下之为人父者也教之以悌使凡为人弟者皆知尽事兄之道即所以敬天下之为人兄者也教之以臣使凡为人臣者皆知尽事君之道即所以敬天下之为人君者也盖致吾之敬者终有限惟能使人各自致其敬者斯无穷也又引泂酌之诗曰君子有如此恺悌之徳民爱之如父母盖能以至徳为教顺天下之心故其效如此其大也】
右传之首章释至徳以顺天下【传去声○朱子曰然所论至徳语意亦踈如上章之失云】此章今为传之二章
子曰教民亲爱莫善于孝教民礼顺莫善于悌移风易俗莫善于乐安上治民莫善于礼【释至徳章既言教民以孝悌之事至此章又申言之而并及乎礼乐孝所以爱其亲也故欲教民以相亲相爱则莫有善于孝者矣悌所以敬其长也故欲教民以有礼而顺则莫有善于悌者矣得其和之谓乐乐有鼓舞动荡之意故欲移改其风变易其俗则莫有善于乐者矣得其序之谓礼礼有上下尊卑之分故欲上安其君下治其民则莫有善于礼者矣此四者盖举其要而言然孝悌礼乐一本也此经本以孝为要道而四者之中孝又为要孝于亲必悌于长孝悌之人心必和顺和则乐也顺则礼也四者相因而举有则俱有矣】礼者敬而已矣故敬其父则子恱敬其兄则弟恱敬其君则臣恱敬一人而千万人恱所敬者寡而恱者众此之谓要道【道下今文有也字○上文兼言孝悌礼乐四者至此又独归重于礼至于言礼则又以敬为主盖父母于子一体而分爱易能而敬难尽故经虽以爱敬兼言而此独言敬而以礼为重者盖其所以有序而和者未有不本于敬而能之也故又极推广敬之功用盖此心之敬随寓而见以此之敬而敬人之父则凡为之子者莫不恱矣以此之敬而敬人之兄则凡为之弟者莫不恱矣以此之敬而敬人之君则凡为之臣者莫不恱矣彼为人子为人弟为人臣者本皆有敬父敬兄敬君之心而吾先有以敬之则深得其欢心矣此之敬加于一人而彼则千万人恱所敬者寡而恱者众所守者约而施者博此之谓要道也所以结一章之防】
右传之二章释要道【传去声○朱子曰但经所谓要道当自己而推之与此亦不同也】
曽子曰甚哉孝之大也子曰夫孝天之经地之义民之行天地之经而民是则之则天之明因地之义以顺天下是以其教不肃而成其政不严而治【之经之义之行下今文各有也字因地之义今文作之利○夫音扶行去声○天以阳生物父道也地以顺承天母道也天以生覆为常故曰经地以承顺为宜故曰义人生天地之间禀天地之性如子之肖像父母也得天之性而为慈爱得地之性而为恭顺慈爱恭顺即所以为孝故孝者天之经地之义而人之行也孝本天地之常经而人于是取则焉则者法也天地之经常乆而不变人之取则于天地亦常乆而不易其于众人之中又有圣人者出法天道之明因地道之义以此顺天下爱亲敬长之心而治之是以其为教也不待戒肃而自成其为政也不假威严而自治无他孝者天性之自然人心所固有是以政教之速化如此】
右传之三章盖释以顺天下【传去声○朱子曰但自其章首以至因地之义皆是春秋左氏传所载子太叔为赵简子道子产之言唯易礼字为孝字而文势反不若彼之通贯条目反不若彼之完备明此袭彼非彼取此无疑也子产曰夫礼天之经地之义民之行也天地之经而民实则之则天之明因地之性其下便陈天明地性之目与其所以则之因之之实然后简子賛之曰甚哉礼之大也首尾通贯节目详备与此不同其曰先王见教之可以化民又与上文不相属故温公改教为孝乃得粗通而下文所谓徳义敬让礼乐好恶者却不相应疑亦裂取他书之成文而强加装缀以为孔子曽子之问答但未见其所出耳然其前段文虽非是而理犹可通存之无害至于后段则文既可疑而谓圣人见孝可以化民而后以身先之于理又已悖矣况先之以博爱亦非立爱惟亲之序若之何而能使民不遗其亲邪其所引诗亦不亲切今定先王见教以下凡六十九字并删去】
子曰昔者明王之以孝治天下也不敢遗小国之臣而况于公侯伯子男乎故得万国之懽心以事其先王【昔者谓先代明王明哲之君遗忽忘也小国之臣谓土地褊小不能五十里附于诸侯曰附庸是也夫子言昔者明哲之王以孝道而治理天下也推其爱敬之心至于附庸小国之臣尚不敢有所遗忘小国之臣且不敢遗而况于公侯伯子男大国之臣乎以此之故所以得天下万国之懽心天子建国公侯地方百里伯七十里子男五十里五十里以下皆小国也合大小之国极言其多故曰万国以万国之众而皆得其懽恱之心则尊君亲上同然无间人心和而王业固社稷灵长而宗庙奠安以此事奉其先王则孝道至矣孝道之至如此而后世之君乃不皆然则以不明不诚故也明足以有见而知事理之必然诚足以有行而不忘于微贱则万国归心先王世享矣夫子所以首称明王而继言其不敢盖不敢之心则祗惧之诚也即经言天子之孝不敢恶慢于人是也】治国者不敢侮于鳏寡而况于士民乎故得百姓之懽心以事其先君【此言诸侯之孝治诸侯治一国者也老而无妻曰鳏老而无夫曰寡此二者则所谓天下穷民与夫疲癃残疾颠连无告皆在矣侮慢忽也一命以上为士民则农工商贾也诸侯有卿大夫只言士民亦举小以见大耳百姓或谓百官族姓或谓民之族姓然以上文万国例之当是官族大夫之家先君始受命为国君者也自天子以孝治天下而诸侯亦以孝治其国推其爱敬之心以及于国人至于鳏寡之微亦不敢侮慢之而况于士民乎以此之故所以得百姓之懽心百姓之心无不懽恱则能和其民人保其社稷矣以此而事奉其先君岂非孝道之大者乎此与经言诸侯之孝相明不敢侮鳏寡即不骄不奢之极得百姓之懽心即长守富贵之本也】治家者不敢失于臣妾而况于妻子乎故得人之懽心以事其亲【此言卿大夫之孝治士庶人亦并举矣古者卿置侧室大夫有贰宗士有子弟庶人工商各有分亲皆所谓臣妾也臣妾贱而踈妻子贵而亲人之情常厚于亲贵而薄于踈贱而昔之为卿大夫以孝治其家者推其爱敬之心下及于臣妾曽不敢少有失于臣妾之心彼踈贱者尚如此而况于妻子之亲贵乎则不失其心可知矣是以无贵无贱无亲无踈皆得其人之懽心而有以事其父母矣】夫然故生则亲安之祭则鬼享之是以天下和平灾害不生祸乱不作故明王之以孝治天下如此诗云有觉徳行四国顺之【夫音扶行去声○此总结治天下国家三节夫然犹言惟其如此也故犹言是以如此也生谓父母存时祭谓没后奉祀安者其心无忧享者其防来格人死曰鬼气屈而归也天子诸侯卿大夫皆以孝治天下国家而得人之懽心以事其亲如此故其生而存则亲安之没而祭则鬼享之由其心意之素安所以防气之易感也是以普天之下既和且平和则无乖戾之气故灾害不生平则无悖逆之事故祸乱不作灾害如水旱疾疫生于天者也祸乱如贼君弑父作于人者也孝者天之经地之义而人之行也人人尽孝则心和气和而天地之和应矣夫子遂总结之曰故明王之以孝治天下如此盖由天子身率于上诸侯以下化而行之所以至此皆明王之力也又引抑诗以明之义取天子有大徳行则四方之国顺而行之以明明王以孝治天下故诸侯卿大夫皆以孝治其国家也】
右传之四章释民用和睦上下无怨【朱子曰其言虽善而亦非经文之正意盖经以孝而和此以和而孝也引诗亦无甚失且其下文语已更端无所隔碍故今且得仍旧耳后不言合删改者放此】
曽子曰敢问圣人之徳其无以加于孝乎【无字今文作何字○曽子既闻明王以孝治其极至之效如此于是又推广而言敢问夫子圣人之所以为治者固皆本于孝矣不知圣人之所以为徳者果无以加于孝乎抑亦有在于孝之上可以致礼成化过于此者乎】子曰天地之性人为贵人之行莫大于孝【行去声○天以阳生万物地以隂成万物天地之生成万物者虽以隂阳之气然气以成形而理亦赋焉故夫子言人所禀受于天地之性则比万物为最贵以能与天地参为三才也以天地之性言之则人为贵以人之行言之则孝为大何也人禀天地之性不过仁义礼智信五者而已専言仁又为人心之全徳义礼智信皆包括于其中仁主于爱爱莫先于爱亲故仁之见如水之流行亲亲为第一坎仁民为第二坎爱物为第三坎此人所行之行莫大于孝也人惟不知孝之大也是以失于自小惟不知人之贵也所以失于自贱自贱则虽有人之形无以逺于禽兽矣自小则虽有圣贤之资无以防于凡庶矣此夫子答曽子之问必先之曰天地之性人为贵人之行莫大于孝所以使人知所自贵而先务其大者董仲舒谓必知自贵于物而后可与为善亦夫子之意也】孝莫大于严父严父莫大于配天则周公其人也【此极言孝之大者严尊敬也配合也周公文王之子武王之弟成王之叔父名旦食采于周位居三公故称周公人子之孝于亲者无所不至而莫大于尊敬其父尊敬其父者亦无所不至而莫大于配享上天惟天为大尊无与对而能以已之父与之配享所以尊敬其父者至矣极矣不可以复加矣然仁人孝子爱亲之心虽无穷而立纲陈纪制礼之节则有限求其能尽孝之大而严父以配天者则惟周公其人也中庸曰武王末受命周公成文武之徳追王太王王季上祀先公以天子之礼制为严父配天之礼者周公也故夫子称之】昔者周公郊祀后稷以配天宗祀文王于明堂以配上帝是以四海之内各以其职来助祭夫圣人之徳又何以加于孝乎【来下今文无助字○夫音扶○郊社祭天也祭天于南郊故曰郊后稷舜之臣名弃舜命为稷使教民播种百谷始封于邰为诸侯君其国故称曰后稷是为周之始祖文王太王之孙王季之子武王之父名昌明堂王者出治布政之堂南面向明故曰明堂宗祀谓宗庙之祭也天以形体言上帝以主宰言夫子言昔者周公之制礼也郊祀祭天则以后稷配尊后稷犹天也宗祀祭帝则以文王配尊文王犹帝也周公之所以尊敬其祖父如此是以徳教刑于四海四海之内为诸侯者各以其职分所当然皆来助祭敬供郊庙之事孝道之感人若是则夫圣人之徳又有何者可以加于孝乎夫子答曽子之问意已尽矣下文复申言圣人教人以孝之故】故亲生之膝下以养父母日严圣人因严以教敬因亲以教爱圣人之教不肃而成其政不严而治其所因者本也【养去声○亲父母也膝下谓孩防嬉戏于父母之膝下也养奉养也严尊严也敬礼敬也亲亲昵也爱慈爱也本谓天性也圣人教人以孝非强之使然乃顺其自然盖亲生膝下其初固惟知有亲昵而已未尝知有所谓尊严之道然一体而分则自然有亲爱不容己之情天之性也虽曰亲昵而其尊卑已自有一定不可易之序存焉天之分也此盖其本然之所固有而圣人立教亦非强其所无而为之故曰因严以教敬因亲以教爱所以教之爱敬者不过啓其良心其善性而非有所待乎外也故其教不待肃而自成其政不待严而自治人子之生也三年然后免于父母之懐长我育我顾我复我出入腹我骨肉之亲无有宻于此者生养之恩无有大于此者故曰欲报之徳昊天罔极言父母恩徳与天地并虽尽孝道欲以报之亦复无有穷极此皆人心固有之理是以孩提之童无不知爱其亲圣人复恐其狎恩恃爱而易失于不敬于是因严教敬使爱而不至于防又因亲教爱使敬而不至于疎此圣人所以有功于人心天理而扶植彝伦于不坠也】
右传之五章释孝徳之本【朱子曰但严父配天本因论武王周公之事而賛美其孝之词非谓凡为孝者皆欲如此也又况孝之所以为大者本自有亲切处而非此之谓乎若必如此而后为孝则是使为人臣子者皆有今将之心而反陷于大不孝矣作传者但见其论孝之大即以附此而不知其非所以为天下之通训读者详之不以文害意焉可也其曰故亲生之膝下以下文却亲切但与上文不属而与下章相近故今文连下二章为一章但下章之首语已更端意亦重复不当通为一章此语当依古文且附上章或自别为一章可也】
子曰父子之道天性君臣之义父母生之续莫大焉君亲临之厚莫重焉不爱其亲而爱他人者谓之悖徳不敬其亲而敬他人者谓之悖礼【天性下今文有也字重焉下今文有故字○此章虽别以子曰字更端终是承上章之意父子之道天性谓亲也君臣之义谓严也易曰家人有严君焉父母之谓也以父之亲言故曰续莫大焉以君之尊言故曰厚莫重焉徳主爱亦是就亲字説礼主敬亦是就严字说此盖就所因者本也説一本之意亲亲而仁民仁民而爱物如水之一源而千条万皆此源之流如木之一根而千枝万叶皆此根之孟子一本之说正谓是也若昧一本之说不爱其亲而爱他人者则谓之悖徳不敬其亲而敬他人者则谓之悖礼盖由爱敬其亲而推以爱敬他人则为顺不爱敬其亲而先以爱敬他人则为悖矣】
右传之六章释教之所由生【朱子曰古文析不爱其亲以下别为一章而各冠以子曰今文则合之而又通上章为一章无此二子曰字而于不爱其亲上加故字今详此章之首语实更端当以古文为正不爱其亲语意正与上文相续当以今文为正至君臣之义之下则又当有脱简焉今不能知其为何字也悖礼以上皆格言但以顺则逆以下则又杂取左传所载季文子北宫文子之言与此上文既不相应而彼此得失又如前章所论子产之语今删去凡九十字季文子曰以训则昏民无则焉不度于善而皆在于凶徳是以去之北宫文子曰君子在位可畏施舎可爱进退有度周旋可则容止可观作事可法徳行可象声气可乐动作有文言语有章以临其下】
子曰孝子之事亲居则致其敬养则致其乐病则致其忧丧则致其哀祭则致其严五者备矣然后能事亲【养去声乐音洛○此教之以善也居谓平居暇日无事之时致者推之而至其极也敬者常存恭敬不敢慢易也养谓饮食奉养之时乐者欢乐恱亲之志也病者谓父母有疾疾甚而病忧忧虑不遑宁处也丧谓不幸亲死服其丧也哀哀戚追念痛切也祭谓亲没而祭祀之严谓精洁肃敬谨畏将事也人有一身心为之主士有百行孝为之大为人子者诚以爱亲为心而不忘事亲之孝平居无事常有以致其敬则敬存而心存一敬既立遇养则乐遇病则忧遇丧则哀遇祭则严五者有一不备不可谓能然皆以敬为本】事亲者居上不骄为下不乱在丑不争居上而骄则亡为下而乱则刑在丑而争则兵三者不除虽日用三牲之养犹为不孝也【养去声○此戒之以不善也孝子之事亲者居人上则当庄敬以临下而不可骄矜为人下则当恭谨以事上而不可悖乱在已之丑类等夷则当和顺以处众而不可争竞苟居上而骄则失道而取亡为下而乱则犯分而致刑在丑而争则起衅而召兵曰骄曰乱曰争三者不除而曰亡曰刑曰兵三者必至危亡之祸忧将及亲其为不孝大矣虽日具牛羊豕三牲之养自以为尽礼亲得安坐而食乎故曰犹为不孝也愚案此章以敬为主则有前之善无后之不善不敬者反是事亲而欲尽孝者可不爱亲而先尽敬乎】
右传之七章释始于事亲及不敢毁伤【朱子曰亦格言也】
子曰五刑之属三千而罪莫大于不孝【五刑墨劓剕宫大辟五等之刑墨者刺字而涅以墨劓截其鼻剕斩其趾宫男子割势妇人幽闭辟法也大法死刑也古用肉刑汉文帝始除之斩左趾者笞五百当劓者笞三百率多死景帝又定律笞五百曰三百笞三百曰二百吕刑云墨罚之属千劓罚之属千剕罚之属五百宫罚之属三百大辟之罚其属二百五刑之属三千孔子盖引此句以为刑罚之条目虽如此其多而罪之至大者无过于不孝则不孝者天地所不容也上章已足为天子诸侯卿大夫之戒矣于此又兼士庶人之戒焉】要君者无上非圣人者无法非孝者无亲此大乱之道也【要平声○此极言不孝之罪所以为大君者臣之所禀令者也而敢于要胁之是无其上也圣人者法之所从出也而敢于非议之是无其法也人莫不有父母也而敢以孝道为非是无其亲也人必有亲以生有君以安有法以治而后人道不灭国家不乱若三者皆无之此乃大乱之道也三者又以不孝为首盖孝则必忠于君必畏圣人之法矣惟其不孝不顾父母之养是以无君臣无上下诋毁法令触犯刑辟不孝之罪盖不容诛也】
右传之八章【朱子曰因上文不孝之云而繋于此亦格言也】
子曰君子事上进思尽忠退思补过将顺其美匡救其恶故上下能相亲诗曰心乎爱矣遐不谓矣中心藏之何日忘之【君子下今文有之字事上相亲下今文各有也字○上谓君也进谓进见于君退谓既见而退谓为臣者趋朝退朝时也内则父子外则君臣人之大伦也父子主恩君臣主敬故夫子言君子之事君上也进见于君已有善道则思竭尽其忠极言无隠及其既退君有阙失则思补塞其过进则复言至于君有美意则将顺其美助而成之惟恐不及君有恶念则匡救其恶谏而止之惟恐或形盖忠臣之事君如孝子之事亲先其意承其志迎其几而致其力一念之善则助成之无使优游不决沮遏而中止也一念之恶则谏止之无使昏蔽不明遂成而莫救也陈善闭邪虑之以早防之以豫戒于未然止于无迹此魏郑公所以愿为良臣而不愿为忠臣也为臣岂不愿忠盖后世所谓忠必至犯顔敢谏尽命死节而后为忠不知救其横流而拯其将亡未若防防杜渐为忠之大也此龙逄比干之忠所以不如臯防稷契之良而吾夫子亦以将顺其美匡救其恶为尽忠补过之至也苟非君子进则面从退有后言有美不能助而成也有恶不能救而止也君以自高谤君以自洁谏以为身而不为君也是以上下相疾而国家败矣今以君子而事上所以忠爱其君者如此则君享其安佚臣预其尊荣故君臣上下能相亲也君犹父臣犹子相亲犹一家也君为元首臣为股肱相亲犹一体也此相亲之至也又引隰桑之诗以言臣心爱君虽在遐逺不谓为逺盖爱君一念常藏心中无日暂忘也逺者犹不忘也而况于近可不尽忠爱乎】
右传之九章释中于事君【朱子曰进思尽忠退思补过亦左传所载士贞子语然于文理无害引诗亦足以明移孝事君之意今并存之】
子曰昔者明王事父孝故事天明事母孝故事地察长防顺故上下治天地明察神明彰矣故虽天子必有尊也言有父也必有先也言有兄也宗庙致敬不忘亲也脩身慎行恐辱先也宗庙致敬鬼神着矣孝悌之至通于神明光于四海无所不通诗云自西自东自南自北无思不服【长上声行去声○易曰干天也故称乎父坤地也故称乎母父有天道母有地道王者继天作子父天母地凡其所以事天地之道亦不外事父母之道而已天人幽显之道一也能事人则能事神矣事父孝故事天明能事父以孝则其事天也必明矣事母孝故事地察能事母以孝则其事地也必察矣此明察二字亦是就前章天经地义一句引来孔子曰明于天之道而察于民之故孟子曰舜明于庶物察于人伦大抵经是緫言其大者义是中间事物纎悉曲折之宜董子所谓常经通义亦是此意惟其为天之经也所以事父孝故事天明惟其为地之义也所以事母孝故事地察明字气象大聦明睿智无所不照察则工夫细文理宻察无所不周长防顺盖就事父母推之上下治盖就事天地推之长防尊卑无一不顺其序则人道尽矣极其孝则三光全寒暑平而天道清矣山川鬼神亦莫不宁鸟兽鱼鼈咸若而地道宁矣所谓神明者即造化之功用也事天地而至于如此岂不洋洋如在其上如在其左右乎此亦昔者明王之事如此后之为天子者所宜取法也必有尊也言有父也因事父事母孝二句必有先也言有兄也因长防顺一句谁无父母皆可为孝谁无兄长皆可为悌又推而上之不特事父兄为然至于奉宗庙事先祖亦莫不善但须尽吾立身之道而已修身慎行此是事亲之始终不出于此故为人子一举足而不敢忘父母一出言而不敢忘父母惟恐一言一行之玷以辱其亲若其事宗庙致敬其彰著尤可见其实皆自充吾一念之孝悌而至其极则其幽也可以通于神明其显也可以光于四海其无所不通故引文王有声之诗以賛之呜呼是道非仁孝诚敬之至岂足以与于此哉天人之道昭矣感应之理微矣读是章者必有以深体而黙识之】
右传之十章释天子之孝【朱子曰有格言焉】
子曰君子之事亲孝故忠可移于君事兄悌故顺可移于长居家理故治可移于官是以行成于内而名立于后世矣【长上声行去声○名非君子所尚也又曰君子疾没世而名不称焉圣人岂教人以好名哉名者实之宾有其实者必有其名苟没世而名不见称则是终其身无为善之实矣是以君子疾之苟疾其名之不称当常恐其实之不至而孜孜勉焉可也夫子于此广其义以终经言立身扬名之防谓为君子者之于事亲苟极其孝矣以孝事君则忠故忠可移于君事兄苟极其悌矣以敬事长则顺故顺可移于长居家苟极其理矣唯孝友于兄弟克施有政故治可移于官事君者事亲之推也事长者事兄之推也居官者居家之推也根固者叶必茂源深者流必长膏沃者光必是以孝悌之行成于内忠顺之道达于外君子务实虽不求名而州闾郷党称其孝兄弟亲戚称其慈僚友称其悌执友称其仁交游称其信不惟誉蔼于一时而且名立于后世矣舜在侧微又处顽父嚚母傲弟之间而能和以孝道是以帝尧闻之四岳举之天下君之万世师之岂有他哉孝悌而已矣所谓以显父母者岂有过于此哉】
右传之十一章释立身扬名及士之孝
子曰闺门之内具礼矣乎严父严兄妻子臣妾犹百姓徒役也【此因上章言以治家之道而推之于一国此章又以治国之道而施之于一家盖闺门之内恩常掩义至于治国之道则以义而断恩传者之意恐其闺门之内挟恩恃爱易以流于亲爱昵比之私故谓虽处闺门之内一国之理实具焉严父有君之道严兄有长之道妻子臣妾即百姓徒役也以此施之则义有以制私尊卑内外整整然其有条理矣此实治家之要道也】
右传之十二章【朱子曰此因上章三可移而言严父孝也严兄弟也妻子臣妾官也○或云宜为十章】
曽子曰若夫慈爱恭敬安亲扬名参闻命矣敢问从父之令可谓孝乎【参今文作则敢问下今文有子字○夫音扶令去声○夫子教曽子以孝曽子一叹孝之大次问无以加于孝夫子皆详告之孝之始终备矣惟几谏一节言之未及曽子于是包摄夫子之所已言者谓若夫慈爱恭敬安亲扬名凡此之道则既得闻夫子之教命矣敢问为人子者一以顺从为孝然则父母有命令将不问可否而悉从之然后可以为孝乎此曽子之善问也慈爱如养致其乐恭敬如居致其敬安亲不近兵刑扬名如立身行道扬名于后世之类】子曰是何言与是何言与昔者天子有争臣七人虽无道不失其天下诸侯有争臣五人虽无道不失其国大夫有争臣三人虽无道不失其家士有争友则身不离于令名父有争子则身不陷于不义故当不义则子不可以弗争于父臣不可以弗争于君故当不义则争之从父之令又焉得为孝乎【与平声争诤同离令并去声焉于防反○见非而从成父不义有害于孝理所不可夫子故重言是何言与以戒之谓以从父之令为孝是何等言不可以训也曽子本以从父之令为问夫子又推而广之自天子至于庶人为臣子者见君父之过皆不可以苟顺而不谏诤故昔者天子必有诤臣七人则虽无道亦可以不失其天下诸侯必有诤臣五人则虽无道亦可以不失其国大夫必有诤臣三人则虽无道亦可以不失其家天子有天下四海之大万几之繋善则亿兆蒙其福不善则宗社受其祸故必有谏诤之臣以救其过而后可古者立诽谤之木设敢谏之鼓大开言路广集忠益诤臣岂止七人而已哉夫子姑约而言之耳若次于天子为诸侯又次于诸侯为大夫国小于天下其事必简故五人而可家小于国其事又简故三人而可其实谏不厌多非必以数拘也下至于士则无臣未为大夫则无家所有者身所頼者友故士以友诤则身不离于令名父以子诤则身不防于不义人之大伦有五君臣父子为之首而朋友居其末君臣朋友皆以人合唯父子为天属之亲臣之忠爱其君者以道事君不可则止友之忠爱其友者忠告而善道之亦不可则止若子之于父无可止之义故曰君有过则谏三谏而不听则去亲有过则谏三谏而不听则号泣而随之又曰事父母几谏见志不从又敬不违劳而不怨起敬起孝恱则复谏积诚以感动之必其从而后已此则人子爱亲之至终欲其归于至善又有非臣与友之所得为者自士以下虽谓庶人然天子诸侯大夫士之子均为子也均爱父也父若有过子必几谏无诿之诤臣诤友可也夫子是以緫言之曰故当不义则子不可以弗争于父臣不可以弗争于君先父子而后君臣其防深矣又曰故当不义则争之从父之令又焉得为孝乎所以结一章之防而终是何言与之义也争义当从诤谏之大者谏而不入则犯顔引义以争之不聴则不止也】
右传之十三章【朱子曰不解经而别一义】
子曰孝子之丧亲哭不偯礼无容言不文服美不安闻乐不乐食防不甘此哀戚之情【丧亲之情下今文各有也字○偯于岂反不乐音洛○君子有三乐父母俱存居其首则人间至乐无有大于此者矣一旦不幸而死乖吾之大乐岂不为大哀乎吾之一身父母生之本同体也存殁顿异骨肉睽离宁不为大痛乎夫子于是申言孝子之丧其亲也哀痛之极于声为哭其哭也不偯气竭而尽不能委曲也动于貌为礼其礼也无容触地局蹐不能为容也出于口为言其言也不文内忧无情不能为文也服衣之美有所不安闻乐之和有所不乐食味之防有所不甘无他人子之心念念痛亲之死而已岂复计吾之生哉故寝苫枕块服衰麻食溢米苟延残喘于天地间已为过矣耳目之接口体之奉尚何心乎夫子故言此而结之曰此哀戚之情盖谓此乃人心自有之情非圣人强之也】三日而食教民无以死伤生毁不灭性此圣人之政【今文有也字○礼三年之丧三日不食过三日则伤生矣所以三日而食者谓教天下之人无以哀死而至于伤生虽毁瘠而不灭其性性者人之所受于天以生者也性中有仁仁之主于爱爱莫大于爱亲父母存而爱敬之者根于性也父母没而哀戚之者亦根于性也若以哀戚之过而伤生是性可灭也性可灭则生人之类灭矣此圣人之为政所以为生民立命也】丧不过三年示民有终为之棺椁衣衾而举之陈其簠簋而哀戚之擗踊哭泣哀以送之卜其宅兆而安厝之为之宗庙以鬼享之春秋祭祀以时思之【终下今文有也字○簠方矩反簋居洧反擗房益反踊余垄反○此又自圣人之政而详之人亲之亡也孝子之心何有限量然而遂之是无节也故圣人为之立其中制不过三年所以示民有终极也其始死也为之棺以周衣椁以周棺衣衾以周身然后举而敛之其将也陈其簠簋奠以素噐而不见亲之在则伤痛而哀戚之其祖饯也女擗男踊号哭涕泣而不忍亲之去则悲哀而徃送之为墓于郊不可苟也则卜之冡宂曰宅墓域曰兆必得吉而安厝之此皆慎终之礼也为庙于家必有制也则为之三年丧毕迁主于庙始以鬼而礼享之及其乆也寒暑变迁益用増感春秋祭祀以寓时思此追逺之礼也至于忌日不用所谓君子有终身之丧念亲之意果何有穷己哉此皆圣人之政因人之情为之节文使过之者俯就不至者跂及也】生事爱敬死事哀戚生民之本尽矣死生之义备矣孝子之事亲终矣【此又合始终而言之以结一书之防孝子之事亲也事死如事生事亡如事存于其生也事之以爱敬于其死也事之以哀戚生民之道孝悌为本于此尽矣养生送死其义为大于此备矣至此则孝子之事亲其道终矣人之情有所爱而所爱施于所亲一钱之锥视为己物必营护之一饭之恩尝为己恵必思报之父兮生我母兮鞠我父母之徳较之一饭之恩孰小孰大父母之身比之一钱之锥孰重孰轻尚能思报一饭之恩营护一钱之锥则所以思报父母营护父母者宜知所尽心而竭力矣居则致其敬养则致其乐生事爱敬也丧则致其哀祭则致其严死事哀戚也夫民幼者非壮则不长老者非少则不养死者非生则不藏人情莫不爱其亲爱之笃者莫若父子圣人因天之性顺人之情而利导之教父以慈教子以孝使幼者得壮老者得养死者得藏是以民不夭折弃捐而咸遂其生日以蕃息而莫能伤故孝者生民之本也古者之中野厚衣之以薪丧期无数后世圣人为之中制中则欲其可继也继则欲其可乆也措之天下而人共守之此法之所以不废人之所以无憾也苴斩之服饘粥之食顔色之戚哭泣之哀皆出于人情不安于彼而安于此非圣人强之也三日而食三年而除上取象于天下取法于地不以死伤生毁不灭性因人情而为之节也死者人之大变也举而敛之哀戚而奠之擗踊哭泣而送之厝之以宅兆享之以宗庙时思之以祭祀情文尽于此矣所以常乆而不废也夫有生必有死有始必有终生事以礼死以礼祭之以礼则可谓孝矣故曰死生之义偹矣孝子之事亲终矣然夫子此书虽以授曽子而备言五孝之用则自天子诸侯卿大夫士庶人皆所通行而为人上者又徳教之所自出故一则曰先王有至徳要道二则曰明王以孝治天下三则曰明王事父孝事母孝至末章则亦曰教民无以死伤生又曰示民有终也是则孝者天地之经人道之本诚有天下国家者之所先务也故虽生事祭贵贱有等礼不可违而独三年之丧自天子达于庶人无贵贱一也圣人之为生民虑者岂不深且逺哉宰予学于孔门亲受夫子之教乃曰朞可已矣又何怪齐宣王之短丧汉文帝之以日易月自是而后习以为常为人上者如此何以责其下哉尊信孟子惟一滕文公虽其父兄百官皆不欲曰吾先君莫之行吾宗国鲁先君亦莫之行三年之丧能行者寡矣文公独有感于孟子亲丧固所自尽之一语排羣议而力行之然后百官有司莫敢不哀百官族人可谓曰知至于四方之来吊者莫不大恱其有礼秉彝好徳之良心盖甚昭昭乎不可冺也然则感人心厚风俗至徳要道何以加于孝哉】右传之十四章【朱子曰亦不解经别一义其语尤精约也又案朱子刋误防云熹旧见衡山胡侍郎论语说疑孝经引诗非经本文初甚骇焉徐而察之始悟胡公之言为信而孝经之可疑者不但此也因以书质之沙随程可乆文程答书曰顷见玉山汪端明亦以为此书多出后人傅会于是乃知前辈读书精审固己及此又窃自幸有所因述而免于凿空妄言之罪也因欲掇取他书之言可此经之防者别为外传顾未敢耳淳熙丙午八月十二日记】
[book_chapter]标点本

[book_title]孝經大義序
孔門之學，惟曾氏得其宗。曾氏之書有二，曰大學，曰孝經，經傳章句頗亦相似。學以大學爲本，行以孝經爲先，自天子至庶人，壹也。堯典一篇，大學、孝經之準[1]也。自「克明峻德」以至親睦九族，極而百姓之昭明，萬邦之於變，大學之序也。孝之爲道，蓋已具於親睦九族之中矣。何也？一本故也。自是舜以克孝而徽五典，禹以致孝而叙彝倫，伊尹述成湯之德，一則曰「立愛惟親」，二則曰「奉先思孝」。人紀之修，孰大乎是？文、武、周公帥是而行，備見於記、禮所載。上而宗廟之享，下而子孫之保，其爲孝蔑有加焉。功化之盛，至使四海之内人人親其親、長其長，一鱗毛、一芽甲之微無不得所。嗚呼！二帝三王之教可謂大矣。孝經一書即其遺法也。
世入春秋，皇綱解紐[2]，孔子傷之，三復昔者明王孝治之言，思之深、望之切矣。誠使天子、公、卿躬行其[3]上，凡禮、樂、刑、政之具，壹是以孝爲本。則斯道也，固天性之自然，人心之固有。一轉移間，王道顧不易易乎。惜也，徒託之空言，而僅見於門人記録之書也。書存而道可舉，雖不能行之一時，猶可詔之來世。今此經之可考者，不過漢藝文志而已，而其篇次則顔注古文二十二章，孔壁所藏本也。今文一十八章，河間 [4]王所得顔芝本，而劉向之所參較[5]者也。要之，出於諸儒傅會，皆非曾氏門人所記舊文矣。唐玄宗開元敕議，意非不美，而司馬貞淺學陋識，并以閨門一章去之，卒啟玄宗無禮無度之禍。而其所製序文，至以禮爲外飾之所資，仁義爲後來之漸有，不知所謂「因心之孝」者，果何所因而又何自而萌乎。學之不講，德之不修，一至於此。
桓桓[6]文公特起南夏，平生精力用工易、四書爲多，至此書則僅成刊誤一編，注釋大義猶有所未及。噫！人子不可斯須忘孝，則此經爲天子至庶人一日不可無之書。章句已明而文義猶闕，顧非一大欠事乎？蓋嘗有志彚集諸家傳注，以明一經而未果。一日，余友胡庭芳挈其高弟[7]董真卿訪予[8]雲谷山中，手攜孝經大義一書，取而閲之，則其家君深山先生董君季亨父所輯也。其書爲初學設，故其詞皆明白而切實，熟玩之則義味[9]精深，又有非淺見謏聞所能窺者。族兄明仲敬爲刊之書塾，以廣其傳。此豈惟學者修身齊家之要，而有國、有天下者亦豈能外是而他有化民成俗之道哉？噫！滕五十里國耳，其君一用之，至於四方，草偃風動一時，行事猶斑斑[10]有三代之風，學問之功用固如此。晉武、魏文亦天資之美者，惜諸臣無識，不能有以啓道而克[11]大之。悠悠蓋壤，此經之廢蓋千五百餘年，人心秉彝，極天罔墜，豈無有能講而行之者？誠有以二帝三王之心爲心，則必以二帝三王之教爲教矣。「仁，人心也」，學所以求仁，而孝則行仁之本也。語曰：「如有王者，必世而後仁。」愚何幸，身親見之！
歲在乙巳陽復之月，前進士武夷熊禾序，時大德之九年也。
朱文公作孝經刊誤，以古文爲經一章，傳十四章，合一千七百八十字。内删去二百二十三字。
經一章 今文開宗明義章第一至庶人章第六合爲一章
傳之首章 今文廣至德章第十三
傳之二章 今文廣要道章第十二
傳之三章 今文三才章第七
傳之四章 今文孝治章第八
傳之五章 今文聖治章第九上一節
傳之六章 聖治章下一節
傳之七章 今文紀孝行章第十
傳之八章 今文五刑章第十一
傳之九章 今文事君章第十七
傳之十章 今文感應章第十六
傳之十一章 今文廣揚名章第十四
傳之十二章 古文閨門章
傳之十三章 今文諫爭章第十五
傳之十四章 今文喪親章第十八

[book_title]孝經大義文公刊誤古文
元董鼎注
孝經善事父母爲孝，人之行莫大於孝。堯、舜，大聖人也，其道不過孝悌而已。禹、湯、文、武、周公傳之孔子，壹以此道。此書廼曾子聞於孔子，而曾子門人又以所聞於曾子者合而記之，以爲一經。上自天子，下至庶人，皆當受用。近之閨門妻子、兄弟長幼，遠之天地鬼神、四海百姓，皆自此推之。經，常也。名之曰孝經者，以其可爲天下萬世常法也。
仲尼閒居，曾子侍坐。子曰：「參，先王有至德要道以順天下，民用和睦，上下無怨。汝知之乎？」
「閒」字[12]、「坐」字、「參」字，今文無。〇仲尼，孔子字，名丘。曾子，孔子弟子，名參，字子輿。稱子者，尊之也，此書曾子門人所記也。孔子稱字，曾子稱名，師弟子之義也。閒居，燕居之時也。仲尼呼曾子之名，而語之以古先聖王之所以治天下，自有極至之德、切要之道以順其心，故天下之民以此和協而親睦，上下舉無所怨，汝其知之否乎？蓋天下之怨每生於不和，不和之患常起於不順。今有一箇道理，能使之和順而無怨，誠學者所當知也。引而不發，重其事而未欲遽言之也。德者，人心所得於天之理，仁、義、禮、智、信是也。此五者皆謂之德，而此獨舉其德之至。道者，事物當然之理皆是，而其大目則父子也，君臣也，夫婦也，昆弟也，朋友之交也。此五者即仁、義、禮、智之性率而行之，以爲天下之逹道者也，皆謂之道，而此獨舉其道之要。道也，德也，一理也，見於通行者謂之道，本於自得者謂之德，德之至即所以爲道之要。順者，不過因人心天理所固有，而非有所强拂爲之也。
曾子辟席，曰：「參不敏，何足以知之？」
辟，音避。〇禮，師有問，避[13]席起對。曾子見孔子，舉其德而曰「至德」，舉其道而曰「要道」，其事重大，故辟席而起，辭讓而對。
子曰：「夫孝，德之本也，教之所由生。
「生」下今文有「也」字。〇夫，音扶。[14]〇至此方言出一「孝」字，即所謂「至德要道」也。仁、義、禮、智雖皆謂之德，而仁爲本心之全德。仁主於愛，愛莫大於愛親，故孝爲德之至。父子、君臣、夫婦、兄弟、朋友之交，五者雖皆謂之道，而親生膝下，行之最先，故子孝於父獨爲道之要。本，猶根也。行仁必自孝始，君子「親親而仁民，仁民而愛物」，一念之發，生生不窮，猶木之有根也。聖人以五常之道立教，本立則道生。移之以事君則忠矣，資之以事長則順矣，施之於閨門則夫婦和矣，行之於鄉黨則朋友信矣。充拓得去，舉天下之大，無一物而不在吾仁之中，無一事而不自吾孝中出，故曰「教之所由生」。
復坐，吾語汝。身體髮膚，受之父母，不敢毁傷，孝之始也；立身行道，揚名於後世，以顯父母，孝之終也。夫孝，始於事親，中於事君，終於立身。
語，去聲。夫，音扶。〇孝之義甚大，而其爲説甚長，非立談可盡，故使復位而坐，而詳以告之。孝以守身爲大。身者，親之枝也。舉其大而言之，則一身四體；舉其細而言之，則毛髮肌膚。此皆受之於父母者，父母全而生之，我當全而歸之。爲人子者，愛重其身而不敢少有毁傷，此廼孝之始事也。至於能立其身，能行其道，不惟自揚其名，而又以顯其父母，此則孝之終事也。故夫所謂孝者，「始於事親」爲孝子，「中於事君」爲忠臣，忠孝兩盡則「終於立身」，爲全人矣。蓋孝者，五常之本，百行之源也。未有孝而不仁者也，未有孝而不義者也，未有孝而無禮、無智、無信者也。以之事君則忠，以之事兄則悌，以之治民則愛，以之撫幼則慈，一孝立而萬善從之。始言保身之道，終言立身之道，蓋「不敢毁傷」者，但是不虧其體而已，必不虧其行，而後方可言立身，故以是終之。
愛親者，不敢惡於人；敬親者，不敢慢於人。愛敬盡於事親，而德教加於百姓，刑於四海，蓋天子之孝。
惡，去聲。〇親，謂父母也。愛者，仁之端。敬者，禮之端。惡者，愛之反。慢者，敬之反。德教，謂至德之教。刑，儀刑也。孔子既言孝者，德之本，教之所由生，於是首言「天子之孝」。天子者，又德教之所自出也。爲天子而愛其親者，必於人無不愛，而不敢有所惡於人；敬其親者，必於人無不敬，而不敢有所慢於人。我之愛既盡，則人亦興於仁，而知所愛矣；我之敬既盡，則人亦興於禮，而知所敬矣。夫如是，則四海之大，百姓之衆，皆知有所視傚而同歸於孝矣，此蓋天子之孝當如是也。天子者，天下之表也。上行之，則下傚[15]之；君好之，則民從之。天子所以愛敬其親者如此，其至，則下之人所以愛敬其親者亦莫敢不至。况「孩提之童，無不知愛其親，及其長也，無不知敬其兄」。愛親敬兄，本人心天理之固有，天子亦順其所固有而利導之耳，安有感之而不應、倡之而不和者哉？所謂先王有「至德要道」，「民用和睦，上下無怨」者如此。
在上不驕，高而不危；制節謹度，滿而不溢。高而不危，所以長守貴；滿而不溢，所以長守富。富貴不離其身，然後能保其社稷而和其民人，蓋諸侯之孝。
「守貴」「守富」「之孝[16]」下今文各有「也」字。〇離，去聲。[17]〇在上，在一國臣民之上。驕，矜肆也。高，居尊位也。危，不安也。制節，制財用之節。謹度，謹守法度也。滿，處富足也。溢，涌泛也。位尊曰貴，財足曰富。社稷，國之主也。諸侯初受封，則天子賜之土，使歸其國而立社稷。以社主土，稷主穀，民生所賴以安養者也。諸侯在一國臣民之上，而不敢自驕，則身雖居高而不至於危殆不安矣。制節財用，謹守法度，則財雖盛滿而不至於涌泛蕩溢矣。居高位而不危，則不失其位之貴，是所以長守此貴也。處盛滿而不溢，則不失其財之富，是所以長守此富也。富與貴常不離其身，如此然後方[18]能保有其社稷，而和調其民人，此蓋諸侯之孝當如是也。蓋自其始封之君受命於天子，而有民人、有社稷以傳之子孫。所謂「國君積行累功以致爵位」，豈易而得之哉？則爲諸侯之先公者，其身雖没，其心猶願有賢子孫，世世守之而不失也。爲其子孫者，果若循理奉法，足以長守其富貴，則能保先公之社稷，和先公之民人矣。諸侯之所以爲孝者，莫大於此。如其不念先公積累之艱勤，恣爲驕奢，至於危溢以失其富貴，而不能保其社稷民人，則不孝莫甚焉，此諸侯所當戒也。
非先王之法服不敢服，非先王之法言不敢道，非先王之德行不敢行。是故非法不言，非道不行；口無擇言，身無擇行；言滿天下無口過，行滿天下無怨惡。三者備矣，然後能守其宗廟，蓋卿大夫之孝也。
「德行」「擇行」「行滿」之「行」，並去聲。惡，去聲。〇法服，法度之服。先王制禮，異章服以别品秩，卿有卿之服，大夫有大夫之服。法言，法度之言。德行，心有實得而見之躬行者也。無擇，謂言行皆遵法合道，而無可選擇也。爲卿大夫者當遵守禮法，謹修德行。「非先王之法服不敢服」，惟恐服之不衷[19]，身之灾也；「非先王之法言不敢道」，惟恐言輕而招辜也；「非先王之德行不敢行」，惟恐行輕而招辱也。以此之故，非法則不言，言則必合法；非道則不行，行則必中道。出於口者既無可擇之言，行於身者亦無可擇之行，是以言之多至於徧滿天下而無口過，行之多至於徧滿天下而無怨惡。服法服，道法言，行德行，三者既全備矣，然後上無得罪於君，下無得罪於民，斯能長守其宗廟，以奉其先祖之祭祀矣，此蓋卿大夫之孝道也。古者宗廟之制，天子七廟，諸侯五廟，大夫三廟，卿與大夫同。若服非法之服，是僭也；道非法之言，是妄也；行非德之行，是僞也。三者有其一，則不免於罪，而宗廟有所不能守矣，故以是言之。卿大夫，通王朝、侯國之卿大夫而言，卿之上有公，即諸侯也。
資於事父以事母，而愛同；資於事父以事君，而敬同。故母取其愛，而君取其敬，兼之者父也。故以孝事君則忠，以敬事長則順。忠順不失以事其上，然後能保其爵禄而守其祭祀，蓋士之孝也。
長，上聲。〇資，取也。取事父之道以事母，其愛母則同於愛父，雖未嘗不敬也，而以愛爲主，以父主義，母主恩故也。取事父之道以事君，其敬君則同於敬父，雖未嘗不愛也，而以敬爲主，以君臣之際，義勝恩故也。以此之故，事母取其愛，事君取其敬，合愛與敬而兼之者，惟父然也。故由是，移事父之孝以事君，則爲忠矣；移事父之敬以事長，則爲順矣。盡其忠順而不失其道，以此事其上，然後能常安其禄位，永守其祭祀矣，此蓋士之孝當如是也。君言社稷，卿大夫言宗廟，士言祭祀，各以其所事爲重也。庶人薦而不祭，又非士之比矣。此章蓋言人必有本，父者，生之本也。愛與敬，父兼之，所以致隆於父，一本故也。致一而後能誠，知本而後能孝，故移孝以事君則爲忠，移敬以事長則爲順，能保爵禄而守祭祀，豈不宜哉？士，事也，自一命以上皆有所事，故名曰士。士有上、中、下三，初命爲下士，等而上之爲中士、上士。
用天之道，因地之利，謹身節用，以養父母，此庶人之孝也。
養，去聲。〇天之道，謂天道流行，爲春、夏、秋、冬四時之運也。地之利，謂土地生植農桑之利也。謹身者，謹修其身，不妄爲也。節用者，省節財用，不妄費也。庶人未受命爲士，既不得以事君，所事者惟父母而已，故以養[20]父母爲孝。然養父母在於足衣食，足衣食在於務農桑，務農桑又在於順時令、别土宜。天之道，春生、夏長、秋斂、冬閉，我則以春耕，以夏耘，以秋收、冬藏。用天之道如此，則順時令矣。地之利，高、下、燥、濕，各有宜植，我則或禾、黍，或秔、稻，或菽、麥、桑、麻。因地之利如此，則别土宜矣。蓋順天道而不辨地利，則物無以成；辨地利而不順天道，則物無以生。必天道、地利二者皆得，而後生植成，遂有以足於衣食矣。衣食既足，又必謹其身而不敢放縱，節其用而不敢奢侈。唯[21]恐縱肆則犯禮，而自陷於刑戮；侈用則傷財，而不免於饑寒。常以此爲心，則所以養其父母者，不徒養口體有餘，而養志亦無不足矣，此則庶人之孝所當然也。庶人，泛指衆人，學爲士而未受命，與農、工、商賈之屬皆是也。
故自天子已下，至於庶人，孝無終始，而患不及者，未之有也。」
「已下」二字今文無。「於」今文作「于」。〇唐玄宗云：「五孝之用則别，而百行之源不殊。」自天子而下爲諸侯，爲卿大夫，爲士，爲庶人，凡五等也。夫子既條陳五孝之用，而具言孝道之極至，則天子可以刑四海，諸侯可以保社稷，卿大夫可以守宗廟，士可以守祭祀，庶人可以養父母。其必致[22]之效有如此者，聞者亦宜有以自勸矣。然猶恐其信道之不篤，用力之不果，而反以吾言之行與不行爲無所損益，於是又有以警戒之。謂以此之故，上自天子，下至庶人，各盡其孝而有終始，則福必及之，如前所云者。苟或雖知爲孝而無終始，則禍必及之，不得如前所云者。蓋所謂孝者，雖有五等之别，實爲百行之本。其始於事親，終於立身，則天子至於庶人一而已矣。故夫子爲天子、庶人通説[23]此戒，以結上文之旨。云如此而禍患不及者未之有，言理之所必無也，學者可不敬誦而謹行之哉！
右經一章
案：朱子曰：「此一節，夫子、曾子問答之言，而曾氏門人之所記也。疑所謂孝經者，其本文止如此。其下則或者雜引傳記以釋經文，廼孝經之傳也。竊嘗考之，傳文固多傅會，而經文亦不免有離析増加之失。顧自漢以來，諸儒傳誦，莫覺其非，至或以爲孔子之所自著則又可笑之尤者。蓋經之首統論孝之終始，中廼敷陳天子、諸侯、卿大夫、士、庶人之孝，而其末結之曰：『故自天子已下，至於庶人，孝無終始，而患不及者，未之有也。』其首尾相應，次第相承，文勢連屬，脈絡通貫，同是一時之言，無可疑者。而後人以爲六、七章，今文作六章，古文作七章，[24]又増『子曰』及引詩、書之文以雜乎其間，使其文意[25]分斷間隔，而讀者不復得見聖言全體大義，爲害不細。故今定此六、七章者合爲一章，而删去『子曰』者二，引書者一，引詩者四，凡六十一字，以復經文之舊。其傳文之失，又别論之如左方。」
子曰：「君子之教以孝也，非家至而日見之也。教以孝，所以敬天下之爲人父者；教以悌，所以敬天下之爲人兄者；教以臣，所以敬天下之爲人君者。詩云：『愷悌君子，民之父母。』非至德，其孰能順民如此其大者乎？」
「父者」「兄者」「君者」下今文各有「也」字。〇夫子言君子之教人以孝也，非必家至而戸到、耳提而面命之也，亦在施得其要而已。必教之以孝，使凡爲子者皆知盡事父之道，即所以敬天下之爲人父者也；教之以悌，使凡爲人弟者皆知盡事兄之道，即所以敬天下之爲人兄者也；教之以臣，使凡爲人臣者皆知盡事君之道，即所以敬天下之爲人君者也。蓋致吾之敬者終有限，惟能使人各自致其敬者，斯無窮也。又引泂[26]酌之詩，曰君子有如此愷悌之德，民愛之如父母，蓋能以至德爲教，順天下之心，故其效如此其大也。
右傳之首章，釋「至德」「以順天下」。
傳，去聲。〇朱子曰：「然所論『至德』，語意亦疏，如上章之失云。」
此[27]章今爲傳之二章。
子曰：「教民親愛，莫善於孝；教民禮順，莫善於弟；移風易俗，莫善於樂；安上治民，莫善於禮。
釋「至德」章。既言教民以孝悌之事，至此章又申言之，而并及乎禮、樂。孝，所以愛其親也，故欲教民以相親相愛，則莫有善於孝者矣。悌，所以敬其長也，故欲教民以有禮而順，則莫有善於悌者矣。得其和之謂樂，樂有鼓舞動蕩之意，故欲移改其風，變易其俗，則莫有善於樂者矣。得其序之謂禮，禮有上下尊卑之分，故欲上安其君，下治其民，則莫有善於禮者矣。此四者，蓋舉其要而言，然孝、悌、禮、樂，一本也。此經本以孝爲要道，而四者之中孝又爲要。孝於親必悌於長，孝悌之人，心必和順，和則樂也，順則禮也。四者相因而舉，有則俱有矣。
禮者，敬而已矣。故敬其父則子悦，敬其兄則弟悦，敬其君則臣悦，敬一人而千萬人悦。所敬者寡而悦者衆，此之謂要道。」
「道」下今文有「也」字。〇上文兼言孝、悌、禮、樂四者，至此又獨歸重於禮。至於言禮，則又以敬爲主。蓋父母於子，一體而分，愛易能而敬難盡，故經雖以愛敬兼言，而此獨言敬，而以禮爲重者，蓋其所以有序而和者，未有不本於敬而能之也。故又極推廣敬之功用，蓋此心之敬，随寓而見。以此之敬而敬人之父，則凡爲之子者莫不悦矣；以此之敬而敬人之兄，則凡爲之弟者莫不悦矣；以此之敬而敬人之君，則凡爲之臣者莫不悦矣。彼爲人子、爲人弟、爲人臣者，本皆有敬父、敬兄、敬君之心，而吾先有以敬之，則深得其歡心矣。此之敬加於一人，而彼則千萬人悦。「所敬者寡而悦者衆」，所守者約而施者博，此之謂要道也，所以結一章之旨。
右傳之二章，釋「要道」。
傳，去聲。[28]〇朱子曰：「但經所謂要道，當自己而推之，與此亦不同也。」
曾子曰：「甚哉！孝之大也。」子曰：「夫孝，天之經，地之義，民之行。天地之經，而民是則之。則天之明，因地之義，以順天下，是以其教不肅而成，其政不嚴而治。」
「之經」「之義」「之行」下，今文各有「也」字。因地「之義」今文作「之利」。〇夫，音扶。行，去聲。[29]〇天以陽生物，父道也；地以順承天，母道也。天以生覆爲常，故曰經；地以承順爲宜，故曰義。人生天地之間，稟天地之性，如子之肖像父母也。得天之性而爲慈愛，得地之性而爲恭順，慈愛、恭順即所以爲孝。故孝者，天之經，地之義，而人之行也。孝本天地之常經，而人於是取則焉。則者，法也。天地之經常久而不變，人之取則於天地亦常久而不易。其於衆人之中又有聖人者出，法天道之明，因地道之義，以此順天下愛親敬長之心而治之。是以其爲教也，不待戒肅而自成；其爲政也，不假威嚴而自治。無他，孝者，天性之自然，人心所固有，是以政教之速化如此。
右傳之三章，蓋釋「以順天下」。
傳，去聲。〇朱子曰：「但自其章首以至『因地之義』，皆是春秋左氏傳所載子太叔爲趙簡子道子産之言，惟易『禮』字爲『孝』字，而文勢反不若彼之通貫，條目反不若彼之完備。明此襲彼，非彼取此，無疑也。子産曰：『夫禮，天之經，地之義，民之行也。天地之經，而民實則之。則天之明，因地之性。』其下便陳天明、地性之目，與其所以則之、因之之實。然後簡子贊之曰：『甚哉！禮之大也。』首尾通貫，節目詳備，與此不同。其曰『先王見教之可以化民』，又與上文不相屬，故温公改『教』爲『孝』，廼得粗通。而下文所謂『德義』『敬讓』『禮樂』『好惡』者，却不相應，疑亦裂取他書之成文，而强加装綴以爲孔子、曾子之問答，但未見其所出耳。然其前段，文雖非是，而理猶可通，存之無害。至於後段，則文既可疑，而謂聖人見孝可以化民而後以身先之，於理又已悖矣。况『先之以博愛』亦非立愛惟親之序，若之何而能使民不遺其親耶？其所引詩亦不親切。今定『先王見教』以下凡六十九字並删去。」
子曰：「昔者明王之以孝治天下也，不敢遺小國之臣，而况於公侯伯子男乎？故得萬國之懽心，以事其先王。
昔者，謂先代。明王，明哲之君。遺，忽忘也。小國之臣，謂土地褊小，不能五十里，附於諸侯，曰附庸是也。夫子言昔者明哲之王以孝道而治理天下也，推其愛敬之心，至於附庸小國之臣尚不敢有所遺忘。小國之臣且不敢遺，而况於公、侯、伯、子、男大國之臣乎？以此之故，所以得天下萬國之懽心。天子建國，公、侯地方百里，伯七十里，子、男五十里，五十里以下皆小國也。合大小之國，極言其多，故曰萬國。以萬國之衆而皆得其歡悦之心，則尊君親上，同[30]然無間，人心和而王業固，社稷靈長而宗廟奠[31]安。以此事奉其先王，則孝道至矣。孝道之至如此，而後[32]世之君廼不皆然，則以不明不誠故也。明足以有見，而知事理之必然，誠足以有行，而不忘於微賤，則萬國歸心，先王世享矣。夫子所以首稱明王，而繼言其不敢，蓋不敢之心，則祗[33]懼之誠也，即經言天子之孝不敢惡慢於人是也。
治國者不敢侮於鰥寡，而况於士民乎？故得百姓之懽心，以事其先君。
此言諸侯之孝治。諸侯，治一國者也。老而無妻曰鰥，老而無夫曰寡，此二者則所謂天下窮民，與夫疲癃殘疾顛連無告皆在矣。侮，慢忽也。一命以上爲士，民則農、工、商、賈也。諸侯有卿大夫，只言士民，亦舉小以見大耳。百姓，或謂百官族姓，或謂民之族姓，然以上文萬國例之，當是官族大夫之家。先君，始受命爲國君者也。自天子以孝治天下，而諸侯亦以孝治其國，推其愛敬之心以及於國人，至於鰥寡之微，亦不敢侮[34]慢之，而况於士民乎？以此之故，所以得百姓之懽心。百姓之心無不懽悦，則能和其民人，保其社稷矣。以此而事奉其先君，豈非孝道之大者乎？此與經言諸侯之孝相發明，不敢侮鰥寡即不驕不奢之極，得百姓之懽心即長守富貴之本也。
治家者不敢失於臣妾，而况於妻子乎？故得人之懽心，以事其親。
此言卿、大夫之孝治，士、庶人亦并舉矣。古者「卿置側室，大夫有貳宗，士有隸子弟，庶人、工、商，各有分親」，皆所謂臣妾也。臣妾賤而疏，妻子貴而親，人之情常厚於親貴，而薄於疏賤。而昔之爲卿大夫以孝治其家者，推其愛敬之心下及於臣妾，曾不敢少有失於臣妾之心。彼疏賤者尚如此，而况於妻子之親貴乎？則不失其心可知矣。是以無貴、無賤、無親、無疏，皆得其人之懽心，而有以事其父母矣。
夫然，故生則親安之，祭則鬼享之，是以天下和平，灾害不生，禍亂不作，故明王之以孝治天下如此。詩云：『有覺德行，四國順之。』」
夫，音扶。行，去聲。〇此總結治天下、國、家三節。夫然，猶言惟其如此也。故，猶言是以如此也。生，謂父母存時。祭，謂没後奉祀。安者，其心無憂。享者，其魂來格。人死曰鬼，氣屈而歸也。天子、諸侯、卿大夫，皆以孝治天下國家，而得人之懽心，以事其親如此，故其生而存則親安之，没而祭則鬼享之，由其心意之素安，所以魂氣之易感也。是以普天之下，既和且平。和則無乖戾之氣，故灾害不生；平則無悖逆之事，故禍亂不作。灾害如水旱疾疫，生於天者也；禍亂如賊君弑父，作於人者也。孝者，天之經，地之義，而人之行也。人人盡孝，則心和氣和，而天地之和應矣。夫子遂總結之曰：「故明王之以孝治天下如此。」蓋由天子身率於上，諸侯以下化而行之，所以至此，皆明王之力也。又引抑詩以明之，義取天子有大德行，則四方之國順而行之，以明明王以孝治天下，故諸侯、卿大夫皆以孝治其國家也。
右傳之四章，釋「民用和睦，上下無怨」。
朱子曰：「其言雖善，而亦非經文之正意。蓋經以孝而和，此以和而孝也。引詩亦無甚失，且其下文語已更端，無所隔[35]礙，故今且得仍舊耳。後不言合删改者放[36]此。」
曾子曰：「敢問聖人之德，其無以加於孝乎？」
「無」字，今文作「何」字。〇曾子既聞明王以孝治，其極至之效如此，於是又推廣而言，敢問夫子[37]，聖人之所以爲治者，固皆本於孝矣，不知聖人之所以爲德者，果無以加於孝乎？抑亦有在於孝之上，可以致禮[38]成化過於此者乎？[39]
子曰：「天地之性人爲貴。人之行莫大於孝，
行，去聲。〇天以陽生萬物，地以隂成萬物。天地之生成萬物者，雖以隂陽之氣，然氣以成形，而理亦賦焉。故夫子言人所稟受於天地之性，則比萬物爲最貴，以能與天地參爲三才也。以天地之性言之，則人爲貴；以人之行言之，則孝爲大。何也？人稟天地之性，不過仁、義、禮、智、信五者而已。専言仁，又爲人心之全德，義、禮、智、信皆包括於其中。仁主於愛，愛莫先於愛親，故仁之發見如水之流行，親親爲第一坎，仁民爲第二坎，愛物爲第三坎，此人所行之行莫大於孝也。人惟不知孝之大也，是以[40]失於自小；惟不知人之貴也，所以失於自賤。自賤則雖有人之形，無以遠於禽獸矣；自小則雖有聖賢之資，無以拔於凡庶矣。此夫子答曾子之問，必先之曰「天地之性人爲貴。人之行莫大於孝」，所以使人知所自貴而先務其大者。董仲舒謂必知自貴於物，而後可與爲善，亦夫子之意也。
孝莫大於嚴父，嚴父莫大於配天，則周公其人也。
此極言孝之大者。嚴，尊敬也。配，合也。周公，文王之子，武王之弟，成王之叔父，名旦，食采於周，位居三公，故稱周公。人子之孝於親者無所不至，而莫大於尊敬其父。尊敬其父者亦無所不至，而莫大於配享上天。惟天爲大，尊無與對，而能以已之父與之配享，所以尊敬其父者至矣、極矣，不可以復加矣！然仁人孝子愛親之心雖無窮，而立綱[41]陳紀、制禮之節則有限，求其能盡孝之大，而嚴父以配天者，則惟周公其人也。中庸曰：「武王末受命，周公成文、武之德，追王太 [42]王、王季，上祀先公以天子之禮。」制爲嚴父配天之禮者，周公也，故夫子稱之。
昔者周公郊祀后稷以配天，宗祀文王於明堂以配上帝，是以四海之内各以其職來助祭。夫聖人之德，又何以加於孝乎？
「來」下今文無「助」字。〇夫，音扶。〇郊社，祭天也。祭天於南郊，故曰郊。后稷，舜之臣，名棄，舜命爲稷，使教民播種百榖，始封於邰，爲諸侯，君其國，故稱曰后稷，是爲周之始祖。文王，太王之孫，王季之子，武王之父，名昌。明堂，王者出治布政[43]之堂，南面向明，故曰明堂。宗祀，謂宗廟之祭也。天以形體言，上帝以主宰言。夫子言昔者周公之制禮也，郊祀祭天，則以后稷配，尊后稷猶天也；宗祀祭帝，則以文王配，尊文王猶帝也。周公之所以尊敬其祖父如此，是以德教刑於四海。四海之内爲諸侯者，各以其職分所當然，皆來助祭，敬供郊廟之事。孝道之感人若是，則夫聖人之德，又有何者可以加於孝乎？夫子答曾子之問意已盡矣，下文復申言聖人教人以孝之故。
故親生之膝下，以養父母日嚴。聖人因嚴以教敬，因親以教愛。聖人之教不肅而成，其政不嚴而治，其所因者本也。」
養，去聲。〇親，父母也。膝下，謂孩幼嬉戲於父母之膝下也。養，奉養也。嚴，尊嚴也。敬，禮敬也。親，親昵也。愛，慈愛也。本，謂天性也。聖人教人以孝，非强之使然，廼順其自然。蓋親生膝下，其初固惟知有親昵而已，未嘗知有所謂尊嚴之道。然一體而分，則自然有親愛不容已之情，天之性也。雖曰親昵，而其尊卑已自有一定不可易之序存焉，天之分也。此蓋其本然之所固有，而聖人立教亦非强其所無而爲之，故曰「因嚴以教敬，因親以教愛」。所以教之愛敬者，不過啓其良心，發其善性，而非有所待乎外也，故其教不待肅而自成，其政不待嚴而自治。人子之生也，三年然後免於父母之懐。「長我育我，顧我復我，出入腹我」，骨肉之親無有密於此者，生養之恩無有大於此者。故曰「欲報之德，昊天罔極」，言父母恩德與天地並，雖盡孝道欲以報之，亦復無有窮極。此皆人心固有之理，是以孩提之童無不知愛其親，聖人復恐其狎恩恃愛，而易失於不敬，於是因嚴教敬，使愛而不至於褻；又因親教愛，使敬而不至於疏。此聖人所以有功於人心天理，而扶植彝倫於不墜也。
右傳之五章，釋「孝，德之本」。
朱子曰：「但嚴父配天，本因論武王、周公之事而贊美其孝之詞，非謂凡爲孝者皆欲如此也。又况孝之所以爲大者，本自有親切處，而非此之謂乎？若必如此而後爲孝，則是使爲人臣子者皆有今將之心，而反陷於大不孝矣。作傳者但見其論孝之大，即以附此，而不知其非所以爲天下之通訓。讀者詳之，不以文害意焉可也。其曰『故親生之膝下』以下，文[44]却親切，但與上文不屬，而與下章相近，故今文連下二章爲一章。但下章之首語已更端，意亦重複，不當通爲一章。此章[45]當依古文，且附上章，或自别爲一章可也。」
子曰：「父子之道天性，君臣之義。父母生之，續莫大焉；君親臨之，厚莫重焉。」子曰：「不愛其親而愛他人者，謂之悖德；不敬其親而敬他人者，謂之悖禮。」
「天性」下今文有「也」字。「重焉」下今文有「故」字。[46]〇此章雖别以「子曰」字更端，終是承上章之意。父子之道天性，謂親也；君臣之義，謂嚴也。易曰：「家人有嚴君焉，父母之謂也。」以父之親言，故曰「續莫大焉」；以君之尊言，故曰「厚莫重焉」。德主愛亦是就親字説，禮主敬亦是就嚴字説，此蓋就「所因者，本也」説一本之意。「親親而仁民，仁民而愛物」，如水之一源，而千條萬派[47]皆此源之流；如木之一根，而千枝萬葉皆此根之發。孟子一本之説，正謂是也。若昧一本之説，不愛其親而愛他人者，則謂之悖德；不敬其親而敬他人者，則謂之悖禮。蓋由愛敬其親而推以愛敬他人，則爲順；不愛敬其親而先以愛敬他人，則爲悖[48]矣。
右傳之六章，釋「教之所由生」。
朱子曰：「古文析『不愛其親』以下别爲一章，而各冠以『子曰』。今文則合之，而又通上章爲一章，無此二『子曰』字，而於『不愛其親』之上加『故』字。今詳此章之首，語實更端，當以古文爲正。『不愛其親』語意正與上文相續，當以今文爲正。至『君臣之義』之下，則又當有斷簡焉，今不能知其爲何字也。『悖禮』以上皆格言，但『以順則逆』以下，則又雜取左傳所載季文子、北宫文子之言，與此上文既不相應，而彼此得失又如前章所論子産之語，今删去凡九十字。季文子曰：『以訓則昏，民無則焉，不度於善而皆在於凶德，是以去之。』北宫文子曰：『君子在位可畏，施舍可愛，進退可度，周旋可則，容止可觀，作事可法，德行可象，聲氣可樂，動作有文，言語有章，以臨其下。』」[49]
子曰：「孝子之事親，居則致其敬，養則致其樂，病則致其憂，喪則致其哀，祭則致其嚴。五者備矣，然後能事親。
養，去聲。樂，音洛。〇此教之以善也。居，謂平居暇日，無事之時。致者，推之而至其極也。敬者，常存恭敬，不敢慢易也。養，謂飲食奉養之時。樂者，歡樂悦親之志也。病者，謂父母有疾，疾甚而病。憂，憂慮，不遑寧處也。喪，謂不幸親死，服其喪也。哀，哀慼，追念痛切也。祭，謂親没而祭祀之。嚴，謂精潔肅敬，謹畏將事也。人有一身，心爲之主[50]；士有百行，孝爲之大。爲人子者，誠以愛親爲心，而不忘事親之孝，平居無事，常有以致其敬，則敬存而心存。一敬既立，遇養則樂，遇病則憂，遇喪則哀，遇祭則嚴。五者有一不備，不可謂能，然皆以敬爲本。
事親者居上不驕，爲下不亂，在醜不爭。居上而驕則亡，爲下而亂則刑，在醜而爭則兵。此三者不除，雖日用三牲之養，猶爲不孝也。」
養，去聲。〇此戒之以不善也。孝子之事親者，居人上，則當莊敬以臨下而不可驕矜；爲人下，則當恭謹以事上而不可悖亂；在已之醜類等夷，則當和順以處衆而不可爭競。苟居上而驕，則失道而取亡；爲下而亂，則犯分而致刑；在醜而爭，則起[51]釁而召兵。曰驕、曰亂、曰爭，三者不除，而曰亡、曰刑、曰兵。三者必至危亡之禍，憂將及親，其爲不孝大矣。雖日具牛、羊、豕三牲之養，自以爲盡禮，親得安坐而食乎？故曰「猶爲不孝也」。愚案[52]：此章以敬爲主，則有前之善，無後之不善，不敬者反是。事親而欲盡孝者，可不愛親而先盡敬乎？
右傳之七章，釋「始於事親」及「不敢毁傷」。
朱子曰：「亦格言也。」
子曰：「五刑之屬三千，而罪莫大於不孝。
五刑，墨、劓、剕、宫、大辟五等之刑。墨者，刺字而涅以墨。劓，截其鼻。剕，斬其趾。宫，男子割勢，婦人幽閉。辟，法也。大法，死刑也。古用肉刑，漢文帝始除之，斬左趾者笞五百，當劓者笞三百，率多死。景帝又定律，笞五百曰三百，笞三百曰二百。吕刑云：「墨罰之屬千，劓罰之屬千，剕罰之屬五百，宫罰之屬三百，大辟之罰其屬二百，五刑之屬三千。」孔子蓋引此句以爲刑罰之條目雖如此其多，而罪之至大者，無過於不孝，則不孝者，天地所不容也。上章已足爲天子、諸侯、卿大夫之戒矣，於此又兼士、庶人之戒焉。
要君者無上，非聖人者無法，非孝者無親，此大亂之道也。」
要，平聲。〇此極言不孝之罪所以爲大。君者，臣之所稟令者也，而敢於要脅之，是無其上也。聖人者，法之所從出也，而敢於非議之，是無其法也。人莫不有父母也，而敢以孝道爲非，是無其親也。人必有親以生，有君以安，有法以治，而後人道不滅，國家不亂。若三者皆無之，此廼大亂之道也。三者又以不孝爲首，蓋孝則必忠於君，必畏聖人之法矣。惟其不孝，不顧父母之養，是以無君臣，無上下，詆毁法令，觸犯刑辟。不孝之罪，蓋不容誅也。
右傳之八章。
朱子曰：「因上文『不孝』之云而繫於此，亦格言也。」
子曰：「君子事上，進思盡忠，退思補過，将順其美，匡救其惡，故上下能相親。詩曰：『心乎愛矣，遐不謂矣。中心藏之，何日忘之。』」
「君子」下今文有「之」字。「事上」「相親」下今文各有「也」字。[53]〇上，謂君也。進謂進見於君，退謂既見而退，謂爲臣者趨朝、退朝時也。内則父子，外則君臣，人之大倫也。父子主恩，君臣主敬。故夫子言君子之事君上也，進見於君，已有善道，則思竭盡其忠，極言無隱；及其既退，君有闕失，則思補塞其過，進則復言。至於君有美意，則將順其美，助而成之，惟恐不及；君有惡念，則匡救其惡，諫而止之，惟恐或形。蓋忠臣之事君，如孝子之事親，先其意，承其志，迎其幾而致其力。一念之善則助成之，無使優游不決，沮遏而中止也；一念之惡則諫止之，無使昏蔽不明，遂成而莫救也。陳善閉邪，慮之以早，防之以豫，戒於未然，止於無迹，此魏鄭公所以願爲良臣而不願爲忠臣也。爲臣豈不願忠？蓋後世所謂忠，必至犯顔敢諫，盡命死節而後爲忠，不知[54]救其横流而拯其將亡，未若防微杜漸爲忠之大也。此龍逄[55]、比干之忠所以不如臯、、稷、契之良，而吾夫子亦以「將順其美，匡救其惡」爲盡忠補過之至也。苟非君子，進則面從，退有後言，有美不能助而成也，有惡不能救而止[56]也，激君以自高，謗君以自潔，諫以爲身而不爲君也，是以上下相疾而國家敗矣。今以君子而事上，所以忠愛其君者如此，則君享其安佚，臣預其尊榮，故君臣上下能相親也。君猶父，臣猶子，相親猶一家也。君爲元首，臣爲股肱，相親猶一體也。此相親之至也。又引隰桑之詩以言臣心愛君，雖在遐遠，不謂爲遠。蓋愛君一念常藏心中，無日暫忘也。遠者猶不忘也，而况於近，可不盡忠愛乎？
右傳之九章，釋「中於事君」。
朱子曰：「『進思盡忠，退思補過』，亦左傳所載士貞子語。然於文理無害，引詩亦足以發明移孝事君之意，今並存之。」
子曰：「昔者明王事父孝，故事天明；事母孝，故事地察；長幼順，故上下治。天地明察，神明彰矣。故雖天子必有尊也，言有父也；必有先也，言有兄也。宗廟致敬，不忘親也；修身慎行，恐辱先也。宗廟致敬，鬼神著矣。孝悌之至，通於神明，光於四海，無所不通。詩云：『自西自東，自南自北，無思不服。』」
長，上聲。行，去聲。〇易曰：「乾，天也，故稱乎父；坤，地也，故稱乎母。」父有天道，母有地道。王者繼天作子，父天母地，凡其所以事天地之道，亦不外事父母之道而已。天人、幽顯之道一也，能事人則能事神矣。「事父孝，故事天明」，能事父以孝，則其事天也必明矣。「事母孝，故事地察」，能事母以孝，則其事地也必察矣。此「明」「察」二字亦是就前章「天經地義」一句引來。孔子曰：「明於天之道，而察於民之故。」孟子曰：「舜明於庶物，察於人倫。」大抵「經」是總言其大者，「義」是中間事物纎悉曲折之宜，董子所謂「常經通義」亦是此意。惟其爲「天之經」也，所以「事父孝，故事天明」；惟其爲「地之義」也，所以「事母孝，故事地察」。「明」字氣象大，聰明睿智，無所不照；「察」則工夫細，文理密察，無所不周。「長幼順」，蓋就事父母推之；「上下治」，蓋就事天地推之。長幼尊卑，無一不順其序，則人道盡矣。極其孝，則三光全、寒暑平而天道清矣。山川鬼神亦莫不寧，鳥獸魚鼈咸若而地道寧矣。所謂「神明」者，即造化之功用也。事天地而至於如此，豈不洋洋「如在其上，如在其左右」乎？此亦「昔者明王」之事如此，後之爲天子者所宜取法也。「必有尊也，言有父也」，因事父、事母孝二句；「必有先也，言有兄也」，因長幼順一句。誰無父母，皆可爲孝；誰無兄長，皆可爲順[57]。又推而上之，不特事父兄爲然，至於奉宗廟、事先祖亦莫不善，但須盡吾立身之道而已。「修身慎行」，此是事親之始終不出於此，故爲人子一舉足而不敢忘父母，一出言而不敢忘父母，惟恐一言一行之玷以辱其親。若其事宗廟致敬，其彰著尤可見，其實皆自充吾一念之孝悌，而至其極，則其幽也可以通於神明，其顯也可以光於四海。其無所不通，故引文王有聲之詩以贊之。嗚呼！是道非仁孝誠敬之至，豈足以與於此哉？天人之道昭矣，感應之理微矣，讀是章者必有以深體而黙識之。
右傳之十章，釋「天子之孝」。
朱子曰：「有格言焉。」
子曰：「君子之事親孝，故忠可移於君；事兄悌，故順可移於長；居家理，故治可移於官。是以行成於内，而名立於後世矣。」
長，上聲。行，去聲。〇名，非君子所尚也，又曰「君子疾没世而名不稱焉」，聖人豈教人以好名哉？名者，實之賓，有其實者必有其名，苟没世而名不見稱，則是終其身無爲善之實矣，是以君子疾之。苟疾其名之不稱，當常恐其實之不至，而孜孜勉焉可也。夫子於此廣其義，以終經言「立身」「揚名」之旨，謂爲君子者之於事親，苟極其孝矣，以孝事君則忠，故忠可移於君；事兄，苟極其悌矣，以敬事長則順，故順可移於長；居家，苟極其理矣，惟孝友於兄弟，克施有政，故治可移於官。事君者，事親之推也；事長者，事兄之推也；居官者，居家之推也。根固者葉必茂，源深者流必長，膏沃者光必燁[58]。是以孝悌之行成於内，忠順之道達於外。君子務實，雖不求名，而州閭、郷黨稱其孝，兄弟、親慼稱其慈，僚友稱其悌，執友稱其仁，交遊稱其信。不惟譽藹於一時，而且名立於後世矣。舜在側微，又處頑父、嚚母、傲弟之間，而能和以孝道，是以帝堯聞之，四岳舉之，天下君之，萬世師之。豈有他哉？孝悌而已矣。所謂以顯父母者，豈有過於此哉？
右傳之十一章，釋「立身揚名」及「士之孝」。
子曰：「閨門之内，具禮矣乎！嚴父，嚴兄，妻子臣妾猶百姓徒役也。」
此因上章言以治家之道而推之於一國，此章又以治國之道而施之於一家。蓋閨門之内，恩常掩義，至於治國之道，則以義而斷恩。傳者之意，恐其閨門之内挾恩恃愛，易以流於親愛昵比之私，故謂雖處閨門之内，一國之理實具焉。嚴父有君之道，嚴兄有長之道，妻子臣妾即百姓徒役也。以此施之，則義有以制私，尊卑、内外整整然其有條理矣。此實治家之要道也。
曾子曰：「若夫慈愛恭敬，安親揚名，參聞命矣，敢問從父之令可謂孝乎？」
「參」，今文作「則」。「敢問」下今文有「子」字。〇夫，音扶。令，去聲。〇夫子教曾子以孝，曾子一歎孝之大，次問無以加於孝，夫子皆詳告之。孝之始終備矣，惟幾諫一節言之未及。曾子於是包攝夫子之所已言者，謂「若夫慈愛恭敬，安親揚名」，凡此之道則既得聞夫子之教命矣，敢問爲人子者一以順從爲孝，然則父母有命令，將不問可否而悉從之，然後可以爲孝乎？此曾子之善問也。「慈愛」如養致其樂，「恭敬」如居致其敬，「安親」不近兵刑，「揚名」如「立身行道，揚名於後世」之類。
子曰：「是何言與！是何言與！昔者天子有爭臣七人，雖無道不失其天下；諸侯有爭臣五人，雖無道不失其國；大夫有爭臣三人，雖無道不失其家。士有爭友，則身不離於令名；父有爭子，則身不陷於不義。故當不義，則子不可以弗爭於父，臣不可以弗爭於君。故當不義則爭之，從父之令又焉得爲孝乎？」
與，平聲。爭、諍同。離、令，並去聲。焉，於虔反。〇見非而從，成父不義，有害於孝，理所不可。夫子故重言「是何言與」以戒之，謂以「從父之令」爲孝是何等言，不可以訓也。曾子本以「從父之令」爲問，夫子又推而廣之，自天子至於庶人，爲臣子者見君父之過，皆不可以苟順而不諫諍。故昔者天子必有諍臣七人，則雖無道亦可以不失其天下；諸侯必有諍臣五人，則雖無道亦可以不失其國；大夫必有諍臣三人，則雖無道亦可以不失其家。天子有天下，四海之大，萬幾之繋，善則億兆蒙其福，不善則宗社受其禍，故必有諫諍之臣以救其過而後可。古者立誹謗之木，設敢諫之鼓[59]，大開言路，廣集忠益，諍臣豈止七人而已哉，夫子姑約而言之耳。若次於天子爲諸侯，又次於諸侯爲大夫。國小於天下，其事必簡，故五人而可；家小於國，其事又簡，故三人而可。其實諫不厭多，非必以數拘也。下至於士則無臣，未爲大夫則無家，所有者身，所賴者友。故士以友諍，「則身不離於令名」；父以子諍，「則身不陷於不義」。人之大倫有五，君臣、父子爲之首，而朋友居其末。君臣、朋友皆以人合，唯父子爲天屬之親。臣之忠愛其君者，「以道事君，不可則止」；友之忠愛其友者，「忠告而善道之」，亦「不可則止」。若子之於父，無可止之義。故曰君有過則諫，「三諫而不聽」則去；親有過則諫，「三諫而不聽，則號泣而随之」。又曰「事父母幾諫，見志不從，又敬不違，勞而不怨」「起敬起孝，悦則復諫」。積誠以感動之，必其從而後已，此則人子愛親之至，終欲其歸於至善，又有非臣與友之所得爲者。自士以下雖謂庶人，然天子、諸侯、大夫、士之子，均爲子也，均愛父也。父若有過，子必幾諫，無諉之諍臣、諍友可也。夫子是以總言之曰：「故當不義，則子不可以弗爭於父，臣不可以弗爭於君。」先父子而後君臣，其旨深矣。又曰：「故當不義，則爭之，從父之令，又焉得爲孝乎？」所以結一章之旨，而終「是何言與」之義也。爭，義當從諍。諫之大者，諫而不入，則犯顔引義以爭之，不聴則不止也。
右傳之十三章。
朱子曰：「不解經而别發一義。」
子曰：「孝子之喪親，哭不偯，禮無容，言不文，服美不安，聞樂不樂，食旨不甘，此哀慼之情。
「喪親」「之情」下今文各有「也」字。[60]〇偯，於豈反。不樂，音洛。〇君子有三樂，父母俱存居其首，則人間至樂，無有大於此者矣！一旦不幸而死，乖吾之大樂，豈不爲大哀乎？吾之一身，父母生之，本同體也，存殁頓異，骨肉睽離，寧不爲大痛乎？夫子於是申言孝子之喪其親也，哀痛之極：發於聲爲哭，其哭也不偯，氣竭而盡，不能委曲也；動於貌爲禮，其禮也無容，觸地跼蹐[61]，不能爲容也；出於口爲言，其言也不文，内憂無情，不能爲文也。服衣之美，有所不安；聞樂之和，有所不樂；食味之旨，有所不甘。無他，人子之心念念痛親之死而已，豈復計吾之生哉？故寢苫枕塊，服衰麻，食溢米，苟延殘喘於天地間已爲過矣。耳目之接，口體之奉，尚何心乎？夫子故言此而結之曰：「此哀慼之情。」蓋謂此廼人心自有之情，非聖人强之也。
三日而食，教民無以死傷生，毁不滅性，此聖人之政。
今文有「也」字。〇禮，三年之喪，三日不食，過三日則傷生矣。所以三日而食者，謂教天下之人無以哀死而至於傷生，雖毁瘠而不滅其性。性者，人之所受於天以生者也。性中有仁，仁之發主於愛，愛莫大於愛親。父母存而愛敬之者，根於性也；父母没而哀慼之者，亦根於性也。若以哀慼之過而傷生，是性可滅也；性可滅，則生人之類滅矣！此聖人之爲政所以爲生民立命也。
喪不過三年，示民有終。爲之棺椁衣衾而舉之，陳其簠簋而哀慼之，擗踊哭泣，哀以送之。卜其宅兆而安厝[62]之，爲之宗廟以鬼享之。春秋祭祀，以時思之。
「終」下今文有「也」字。〇簠，方矩反。簋，居洧反。擗，房益反。踊，余壟反。〇此又自聖人之政，而詳之人親之亡也。孝子之心，何有限量？然而遂之是無節也。故聖人爲之立其中，制不過三年，所以示民有終極也。其始死也，爲之棺以周衣，椁以周棺，衣衾以周身，然後舉而斂之；其將葬也，陳其簠簋，奠以素器，而不見親之在，則傷痛而哀慼之；其祖餞也，女擗男踊，號哭涕泣，而不忍親之去，則悲哀而往送之。爲墓於郊，不可苟也，則卜之，冡宂[63]曰宅，墓域曰兆，必得吉而安厝之，此皆慎終之禮也；爲廟於家，必有制也，則爲之三年，喪畢，遷主於廟，始以鬼而禮享之。及其久也，寒暑變遷，益用增感，春秋祭祀，以寓時思，此追遠之禮也。至於忌日不用，所謂「君子有終身之喪」，念親之意，果何有窮已哉？此皆聖人之政，因人之情爲之節文，使過之者俯就，不至者跂及也。
生事愛敬，死事哀慼，生民之本盡矣，死生之義備矣，孝子之事親終矣。」
此又合始終而言之，以結一書之旨。孝子之事親也，「事死如事生，事亡如事存」。於其生也，事之以愛敬；於其死也，事之以哀慼。生民之道，孝悌爲本，於此盡矣；養生送死，其義爲大，於此備矣。至此，則孝子之事親，其道終矣！蓋凡[64]人之情有所愛，而所愛施於所親。一錢之錐，視爲己物，必營護之；一飯之恩，嘗爲己惠，必思報之。「父兮生我，母兮鞠我」，父母之德，較之一飯之恩，孰小孰大？父母之身，比之一錢之錐，孰重孰輕？尚能思報一飯之恩，營護一錢之錐，則所以思報父母、營護父母者，宜知所盡心而竭力矣！居則致其敬，養則致其樂，生事愛敬也；喪則致其哀，祭則致其嚴，死事哀慼也。夫民，幼者非壯則不長，老者非少則不養，死者非生則不藏。人情莫不愛其親，愛之篤者，莫若父子。聖人因天之性、順人之情而利導之，教父以慈，教子以孝，使幼者得壯，老者得養，死者得藏。是以民不夭折、棄捐而咸遂其生，日以蕃息而莫能傷，故孝者，生民之本也。古者葬之中野，厚衣之以薪，喪期無數。後世聖人爲之中，制中則欲其可繼也，繼則欲其可久也，措之天下而人共守之。此法之所以不廢，人之所以無憾也。苴斬之服、饘粥之食、顔色之慼、哭泣之哀，皆出於人情不安於彼而安於此，非聖人强之也。三日而食，三年而除，上取象於天，下取法於地，不以死傷生，毁不滅性，因人情而爲之節也。死者，人之大變也，舉而斂之，哀慼而奠之，擗踊哭泣而送之，厝[65]之以宅兆，享之以宗廟，時思之以祭祀，情文盡於此矣，所以常久而不廢也。夫有生必有死，有始必有終，生事以禮，死葬以禮，祭之以禮，則可謂孝矣。故曰：「死生之義備矣，孝子之事親終矣。」
然夫子此書雖以授曾子，而備言五孝之用，則自天子、諸侯、卿大夫、士、庶人皆所通行。而爲人上者，又德教之所自出，故一則曰「先王有至德要道」，二則曰「明王以孝治天下」，三則曰「明王事父孝，事母孝」，至末章則亦曰「教民無以死傷生」，又曰「示民有終也」。是則孝者，天地之經，人道之本，誠有天下國家者之所先務也。故雖生事葬祭，貴賤有等，禮不可違，而獨三年之喪，自天子達於庶人，無貴賤一也。聖人之爲生民慮者，豈不深且遠哉！宰予學於孔門，親受夫子之教，廼曰「期可已矣」，又何怪齊宣王之短喪、漢文帝之以日易月？自是而後，習以爲常，爲人上者如此，何以責其下哉？尊信孟子，惟一滕文公，雖其父兄、百官皆不欲，曰「吾先君莫之行，吾宗國魯先君亦莫之行」，三年之喪能行者寡矣！文公獨有感於孟子「親喪固所自盡」之一語，排群議而力行之，然後百官、有司莫敢不哀，百官、族人可謂曰知。至於四方之來弔者，莫不大悦其有禮。秉彝好德之良心，蓋甚昭昭乎不可泯也。然則感人心、厚風俗，「至德要道」何以加於孝哉！
右傳之十四章。
朱子曰：「亦不解經，别發一義，其語尤精約也。」
又案朱子刊誤跋云：「熹舊見衡山胡侍郎論語説，疑孝經引詩非經本文，初甚駭焉，徐而察之，始悟胡公之言爲信，而孝經之可疑者不但此也。因以書質之沙随程可久文。程答書曰，頃見玉山汪端明亦以爲此書多出後人傅會，於是廼知前輩讀書精審，固已及此。又竊自幸有所因述而免於鑿空妄言之罪也，因欲掇取他書之言可發此經之旨者，别爲外傳，顧未敢耳。淳熙丙午八月十二日記。」
* * *
[1] 準，明曆本作「祖」。
[2] 解紐，明曆本作「紐解」。
[3] 其，四庫本作「於」。
[4] 間，通志堂本作「閒」。
[5] 較，明曆本作「校」。
[6] 桓桓，四庫本作「我徽國」。
[7] 弟，通志堂本作「第」，據四庫本和明曆本改。
[8] 予，明曆本作「余」。
[9] 味，明曆本作「趣」。
[10] 斑斑，四庫本和明曆本均作「班班」。
[11] 克，明曆本作「充」。
[12] 閒字，明曆本前有「閒音閑」。
[13] 避，明曆本作「辟」。
[14] 夫音扶，明曆本在「生下今文」之前。
[15] 傚，明曆本作「效」。
[16] 孝，明曆本作「字」。
[17] 離去聲，明曆本在「守貴守富」之前。
[18] 方，四庫本作「廼」。
[19] 衷，明曆本作「中」。
[20] 養，明曆本作「義」。
[21] 唯，明曆本作「惟」。
[22] 致，明曆本作「至」。
[23] 説，明曆本作「設」。
[24] 今文作六章古文作七章，據孝經刊誤改爲小字書寫。
[25] 意，明曆本作「義」。
[26] 泂，明曆本作「浻」。
[27] 此，明曆本作「上」。此章當指下一章。
[28] 明曆本無「傳去聲」三字。
[29] 夫音扶行去聲，明曆本在「之經」前。
[30] 同，明曆本作「洞」。
[31] 奠，明曆本作「尊」。
[32] 後，明曆本作「嗣」。
[33] 祗，明曆本作「柢」。
[34] 侮，通志堂本原作「傉」。
[35] 隔，明曆本作「膈」。
[36] 放，明曆本作「倣」。
[37] 夫子，明曆本作「天子」。
[38] 禮，明曆本作「理」。
[39] 明曆本於此後羼入夾行小注。
[40] 以，明曆本作「故」。
[41] 綱，通志堂本和明曆本均作「經」，據四庫本改。
[42] 太，明曆本作「大」。
[43] 出治布政，通志堂本和明曆本均作「出政布治」，據四庫本改。
[44] 文，明曆本作「意」。
[45] 章，明曆本和四庫本作「語」。
[46] 天性下今文有也字重焉下今文有故字，明曆本作「重焉下今文有故字天性下今文有也字」。
[47] 派，四庫本作「泒」。
[48] 悖，明曆本作「逆」。
[49] 孝經刊誤本中自「季文子曰」至末尾「以臨其下」，均爲夾行小注，據此改爲小字書寫。
[50] 主，通志堂本疑作「生」，明曆本和四庫本均作「主」。
[51] 起，明曆本作「啟」。
[52] 案，明曆本作「按」。
[53] 自「君子」至「也字」，明曆本無此句。
[54] 知，通志堂本疑作「如」，明曆本和四庫本均作「知」。
[55] 逄，明曆本作「逢」，四庫本作「逄」，通志堂本字迹模糊。
[56] 止，明曆本作「正」。
[57] 順，明曆本作「悌」。
[58] 燁，通志堂本字迹模糊，明曆本疑作「燁」。
[59] 鼓，明曆本作「皷」。
[60] 自「喪親」至「也字」，明曆本無此句。
[61] 跼蹐，通志堂本字迹模糊，疑作「局脊」，明曆本同，據四庫本校對。
[62] 厝，孝經刊誤原作「措」。
[63] 冡宂，明曆本作「塚穴」。
[64] 蓋凡，明曆本和四庫本脱此二字。
[65] 厝，明曆本作「措」。

        </div>
      </div>
    </div>
  </div>
</div>
<!--update:2025-08-30 09:36:48-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>