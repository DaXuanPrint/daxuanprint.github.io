<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,旧序,目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六上,卷十六下,卷十七,卷十八,卷十九,卷二十,卷二十一,卷二十二,卷二十三,卷二十四,">
<meta name="description" content="经学著作。南宋朱熹撰,黄榦、杨复续撰。37卷,续29卷。宋人多简称为《礼书》。此书初名《仪礼集传集注》,后改今名。为彻底搞清古礼并以为后世之鉴,朱熹对古礼进行了系统的整理,其法:以《仪礼》为经,而取《礼记》及其他书传所载有关古礼者附于本经之下,并具列注疏及诸儒之说,寓作于述,勒为一编,即成此书。卷一至卷五为《家礼》,卷六至卷八为《乡礼》,卷九至卷十九为《学礼》,卷二十至卷二十三为《邦国礼》,卷二十四至卷三十七为《王朝礼》。初刊于嘉定十年(1217),时作者已卒。因前23卷是定稿,故改称今名;后14卷《王朝">
<title>仪礼经传通解_朱熹_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">仪礼经传通解</span> <br/>
          作者： <span class="inputVal" id="bkauthor">朱熹</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]1709573</span> <br/>
          说明： <span class="inputVal" id="bkdec">经学著作。南宋朱熹撰,黄榦、杨复续撰。37卷,续29卷。宋人多简称为《礼书》。此书初名《仪礼集传集注》,后改今名。为彻底搞清古礼并以为后世之鉴,朱熹对古礼进行了系统的整理,其法:以《仪礼》为经,而取《礼记》及其他书传所载有关古礼者附于本经之下,并具列注疏及诸儒之说,寓作于述,勒为一编,即成此书。卷一至卷五为《家礼》,卷六至卷八为《乡礼》,卷九至卷十九为《学礼》,卷二十至卷二十三为《邦国礼》,卷二十四至卷三十七为《王朝礼》。初刊于嘉定十年(1217),时作者已卒。因前23卷是定稿,故改称今名;后14卷《王朝礼》是草稿,故仍用初名。以篇数计,全书共60篇,其中缺《书数》、《卜筮》二篇。《仪礼经传通解续》是此书的续作。朱熹整理古礼,尚有丧、祭二礼未及论次,因属弟子黄榦续成之。续作体例与朱氏原书不异。《续》之前16卷为《丧礼》,后13卷为《祭礼》。黄氏仅完成了《续》之前15卷,其余部分还是草稿,未及修订而卒。其后,朱熹另一弟子杨復据黄氏遗稿重加修订,方成完帙,故今本《续》之前15卷题黄榦撰,后14卷题杨復撰。变难读之《仪礼》为易晓,朱熹及其弟子实有开创之功。其后清人迭有著述,虽枝节不无胜处,而体例则一仿朱熹旧规。</span> <br/>
          封面： <span class="inputVal" id="bkimg">Z_4509.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]仪礼经传通解
[book_author]朱熹
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]1709573
[book_dec]经学著作。南宋朱熹撰,黄榦、杨复续撰。37卷,续29卷。宋人多简称为《礼书》。此书初名《仪礼集传集注》,后改今名。为彻底搞清古礼并以为后世之鉴,朱熹对古礼进行了系统的整理,其法:以《仪礼》为经,而取《礼记》及其他书传所载有关古礼者附于本经之下,并具列注疏及诸儒之说,寓作于述,勒为一编,即成此书。卷一至卷五为《家礼》,卷六至卷八为《乡礼》,卷九至卷十九为《学礼》,卷二十至卷二十三为《邦国礼》,卷二十四至卷三十七为《王朝礼》。初刊于嘉定十年(1217),时作者已卒。因前23卷是定稿,故改称今名;后14卷《王朝礼》是草稿,故仍用初名。以篇数计,全书共60篇,其中缺《书数》、《卜筮》二篇。《仪礼经传通解续》是此书的续作。朱熹整理古礼,尚有丧、祭二礼未及论次,因属弟子黄榦续成之。续作体例与朱氏原书不异。《续》之前16卷为《丧礼》,后13卷为《祭礼》。黄氏仅完成了《续》之前15卷,其余部分还是草稿,未及修订而卒。其后,朱熹另一弟子杨復据黄氏遗稿重加修订,方成完帙,故今本《续》之前15卷题黄榦撰,后14卷题杨復撰。变难读之《仪礼》为易晓,朱熹及其弟子实有开创之功。其后清人迭有著述,虽枝节不无胜处,而体例则一仿朱熹旧规。
[book_img]Z_4509.jpg


[book_chapter]仪礼经传通解

[book_title]提要
钦定四库全书　　　　　　经部四
仪礼经传通解　　　　　　礼类五【通礼之属】提要
【臣】等谨按仪礼经传通解三十七卷续二十九卷仪礼经传通解宋朱子撰初名仪礼经传集注朱子乞修三礼劄子所云以仪礼为经而取礼记及诸经史杂书所载有及于礼者皆附本经之下具列注疏诸儒之説略有端绪即是书也其劄子竟不果上晚年修葺乃更定今名朱子没后嘉定丁丑始刋板于南康凡家礼五卷乡礼三卷学礼十一卷邦国礼四卷共二十三卷为四十二篇中缺书数一篇大射至诸侯相朝八篇尚未脱藁其卷二十四至卷三十七凡十八篇则仍前草创之本故用旧名集传集注是为王朝礼中缺卜筮一篇目録内践阼第三十一以后序说并缺盖未成之本也所载仪礼诸篇咸非旧次亦颇有所厘析如士冠礼三履本在辞后乃移入前陈器服章戒宿加冠等辞本总记在后乃分入前各章之下末取杂记女子十五许嫁笄之文续经立女子笄一目如斯者不一而足虽不免割裂古义然自王安石废罢仪礼独存礼记朱子纠其弃经任传遗本宗末因撰是书以存先圣之遗制分章表目开卷了然亦考礼者所不废也其丧祭二门则成于朱子门人黄榦盖朱子以创藁属之杨复原序述榦之言有曰始余创二礼粗就奉而质之先师喜谓余曰君所立丧祭礼规模甚善他日取吾所编家乡邦国王朝礼其悉用此更定云云则榦之所编尚不失朱子之意然榦仅修丧礼十五卷成于嘉定己卯其祭礼则尚未订定而榦又没越四年壬午张虙刋之南康亦未完本也其后杨复重修祭礼郑逢辰进之于朝复序榦之书云丧礼十五卷前已缮冩丧服图式今别为一卷附于正帙之外前称丧服图式祭礼遗藁尚有未及订定之遗憾则别卷之意固在此又自序其书云南康学宫旧有家乡邦国王朝礼及张侯虙续刋丧礼又取祭礼藁本并刋而存之窃不自揆遂举藁本叅以所闻稍加更定以续成其书凡十四卷今自卷十六至卷二十九皆复所重修合前经传通解及集传集注总六十有六卷虽编纂不出一手而端绪相因规模不异考古礼者其梗概节目亦略备于是矣乾隆四十四年五月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]旧序
仪礼经传通解旧序
南康旧刊朱文公仪礼经传与集传集注而丧祭二礼俄空焉盖以属门人勉斋黄榦俾之类次而未成也虙来南康闻勉斋已下世深恨　文公之志不终士友间有言勉斋固尝脱藁今在南劔陈史君处欲全此书索之南劔可也南劔知之果以其书来且并遣刻者数辈至于是锓木更一年而后毕是虽丧祭二门而卷帙多前书三之一以是刊造之日长防勘之功乡贡进士杨用为多又助以王镇圭童居钦黄嵩三君披阅精彊错简脱字徃徃无之虙生不为晚而不能一识　文公文公不可得而见得见勉斋者斯可矣又复失之分
符星渚乃　文公遗爱之地高山仰止惓惓兴懐兹又得全其所欲述之书以毕其平日传受之志岂非幸欤第闲习礼度不如式瞻仪刑讽味遗言不如亲承音防诚有如古人之论抚卷为之三叹也嘉定癸未孟秋上澣四明张虙识

[book_title]目录
钦定四库全书
仪礼经传目録
汉书艺文志礼古经五十六卷经十七篇【后氏戴氏今按此即今仪礼也十七本作七十临江刘敞云当作十七计其篇数则然今从之永嘉张淳曰汉初未有仪礼之名疑后汉学者见十七篇中有仪有礼遂合而名之也】记百三十一篇【七十子后学者所记也】明堂阴阳三十三篇【古明堂之遗事】王史氏二十一篇【七十子后学者】曲台后仓九篇【如淳曰行礼射于曲台后仓为记故名曰曲台记】明堂阴阳説五篇周官六篇周官传四篇【王莽时刘歆置博士师古曰即今周官礼也亡其冬官以考工记充之】刘歆曰易曰有夫妇父子君臣上下然后礼义有所错而帝王质文世有损益至周曲为之防事为之制故曰礼经三百威仪三千【今按礼经威仪礼记作经礼曲礼而中庸以礼经为礼仪郑?等皆曰经礼即周礼三百六十官曲礼即今仪礼冠昬吉凶其中事仪三千以其有委曲威仪故有二名也臣瓉曰周礼三百特官名耳经礼谓冠昏吉凶葢以仪礼为经礼也而近世括苍叶梦得曰经礼制之凡也曲礼文之目也先王之世二者葢皆有书蔵于有司祭祀朝觐防同则大史执之以涖事小史读之以喻众而乡大夫受之以教万民保氏掌之以教国子者亦此书也愚意礼篇三者礼器为胜诸儒之説瓉叶为长葢周礼乃制治立法设官分职之书于天下事无不该摄礼典固在其中而非専为礼设也故此志列其经传之目但曰周官而不曰周礼自不应指其官目以当礼篇之目又况其中或以一官兼掌众礼或以数官通行一事亦难计其官数以充礼篇之数至于仪礼则其中冠昏丧祭燕射朝聘自为经礼大目亦不容専以曲礼名之也但曲礼之篇未见于今何书为近而三百三千之数又将何以充之耳又尝考之经礼固今之仪礼其存者十七篇而其逸见于它书者犹有投壶奔防迁庙衅庙中霤等篇其不可见者又有古经増多三十九篇而明堂隂阳王史氏记数十篇及河间献王所辑礼乐古事多至五百余篇傥或犹有逸在其间者大率且以春官所领五礼之目约之则其初固当有三百余篇亡疑矣所谓曲礼则皆礼之微文小节如今曲礼少仪内则玉藻弟子职篇所记事亲事长起居饮食容貌辞气之法制器备物宗庙宫室衣冠车旗之等凡所以行乎经礼之中者其篇之全数虽不可知然条而析之亦应不下三千有余矣若或者専以经礼为常礼曲礼为变礼则如冠礼之不醴而醮用酒杀牲而有折俎若孤子冠母不在之类皆礼之变而未尝不在经礼篇中坐如尸立如齐毋放饭毋流歠之类虽在曲礼之中而不得谓之变礼其説误也】及周之衰诸侯将逾法度恶其害己皆灭去其籍自孔子时而不具至秦大壊汉兴鲁高堂生传士礼十七篇讫孝宣世后仓最明戴德戴圣庆普皆其弟子三家立于学官【今按此即上文误作七十篇者】礼古经者出于鲁淹中及孔氏【苏林曰淹中里名也　今按及孔氏旧注属下句刘敞云孔氏安国所得壁中书也当属上句今按此即上文五十六卷者其读当从刘氏】与十七篇文相似多三十九篇【今按与本作学十七本作七十刘敞云学当作与七十当作十七五十六卷除十七正多三十九其説是也葢上文经七十篇本注后氏戴氏又言高堂生传士礼十七篇后仓二戴皆其弟子则彼所谓后戴之礼即是传此高堂生之所得而今号仪礼者也况刘氏所考于所増多篇数适合而上文经目又别无高堂生十七篇之礼其证甚明贾公彦疏亦云古文十七篇与高堂生所传相似是唐初时汉志犹未误也故知此误错三字皆当从刘氏説】及明堂阴阳王史氏记所见多天子诸侯卿大夫之制虽不能备犹瘉仓等推士礼而致于天子之説【师古曰瘉与愈同愈胜也　今按诸记自一百三十一篇以下与经文本不相杂疑今亦多见于本篇后记及二戴之记孔子家语等书特不可考其所自耳又张淳云如歆所言则高堂生所得独为士礼而今仪礼乃有天子诸侯大夫之礼居其大半疑今仪礼非高堂生之书但篇数偶同耳此则不深考于刘説所订之误又不察其所谓士礼者特略举首篇以名之其曰推而致于天子者葢専指冠昬丧祭而言若燕射朝聘则士岂有是礼而可推耶】　贾公彦曰戴德戴圣与刘向别録十七篇次第皆冠礼第一昬礼第二士相见第三自兹以下大戴即以士丧既夕士虞特牲少牢有司乡饮乡射燕礼大射聘礼公食觐礼丧服为次小戴则以乡饮乡射燕礼大射士虞丧服特牲少牢有司士丧既夕聘礼公食觐礼为次皆尊卑吉凶先后杂乱故郑説不从之唯刘向别録大射以上七篇与小戴同而其下乃以聘食觐礼丧服士丧既夕士虞特牲少牢有司为次皆尊卑吉凶次第伦叙故郑用之也又曰仪礼之次贱者为先故以士冠为先无大夫冠礼诸侯冠次之天子冠又次之其昬礼亦士为先大夫次之诸侯次之天子为后诸侯乡饮酒为先天子乡饮酒次之乡射燕礼已下皆然又以冠昬士相见为先后者以二十而冠三十而娶四十强而仕即有挚见乡大夫见国君之等又为乡大夫州长行乡饮酒乡射之事已下先吉后凶凶尽则又行祭祀吉礼也
士冠礼第一【陆德明释文曰冠古乱反下以意求之】家礼一之上
郑?目録曰童子任职居士位年二十而冠【疏曰言童子居士位者据下昬礼相见礼皆士身所行故知此是士身自加冠也又据曲礼云二十曰弱冠故知年二十而冠也孔颖达云冠之所起按略説云古人冒而句颔注云谓三皇时以冒覆头句颔绕项世本云黄帝造旒冕葢前此以羽皮为冠至是乃用布也】主人?冠朝服则是仕于诸侯【句】天子之士朝服皮弁素积【今按诸侯朝服以日视朝天子皮弁以日视朝皆君臣同服故言此篇言主人?冠朝服则是仕于诸侯而为士者若天子之士则其朝服当用皮弁素积不得言?冠朝服也郑氏本文如此今见疏义而释文乃以天子二字加于诸侯之上则舛谬而无文理矣温本亦误今定从疏】古者四民世事士之子恒为士【疏曰四民世事见齐语引之者见此为士自加冠法若士之子四十强而仕何得有二十为士自加冠也　今按此説不可晓窃详郑意似谓士之子虽未仕然亦得用此礼尔疏恐误也】冠于五礼为嘉礼大小戴及别録皆此为第一【疏曰周礼春官五礼之目曰吉凶军賔嘉其以嘉礼亲万民之一曰以昬冠之礼亲成男女是冠属嘉礼也】今仍旧次而于其文颇有所厘析云【如取三屦以合于陈器服章之次诸辞各附于本章之下增女笄一节自杂记而来出后记以入后篇之类】
冠义第二　　　　　　　　　家礼一之下
此小戴记第四十三篇葢汉儒所造以释冠礼之义者也家语冠颂篇略见天子诸侯大夫之礼小戴曽子问中有变礼春秋内外传有事证今皆以附于后定为第二而逓改下篇之次云
士昬礼第三　　　　　　　家礼二之上
郑目録云士娶妻之礼以昬为期因而名焉必以昬者阳往而阴来日入三商为昬【疏曰商谓商量是漏刻之名案马氏云日未出日没后皆云二刻半前后共五刻今云三商者据整数而言谯周云太昊制嫁娶俪皮为礼是昏礼所起也　今按周礼媒氏凡男女自成名以上皆书年月日名焉令男三十而娶女二十而嫁又按孔子曰霜降逆女冰泮杀止而媒氏又言中春之月令防男女此皆昬礼之大期也左传云国君十五而生子是人君早娶所以重继嗣也】昬于五礼属嘉礼大小戴及别録此皆第二今颇厘析之而定为第三【后皆放此不复重出】
昬义第四　　　　　　　　家礼二之下
此小戴第四十四篇葢汉儒所造以释昬礼之义者也今以郊特牲坊记曽子问及诗春秋内外传白虎通义説苑所説昬礼之义及其变节合之以为此篇
内则第五　　　　　　　　家礼三
此小戴第十二篇葢古经也郑氏以为记男女居室事父母舅姑之法以闺门之内礼仪可则故曰内则今按此必古者学校教民之书宜以次于昬礼故取以补经而附以传记之説云
内治第六　　　　　　　　家礼四
古无此篇今取小戴昬义哀公问文王世子内则篇及周礼大戴礼春秋内外传孟子书大传新序列女传前汉书贾谊新书孔丛子之言人君内治之法者创为此记以补经阙
五宗第七　　　　　　　　家礼五
古无此篇今取小戴丧服小记大传曾子问内则文王世子檀弓曲礼篇及此经丧服传春秋内外传家语白虎通义书大传孔丛子等书之言宗子之法以治族人者创为此篇
亲属记第八　　　　　　　家礼六
此即尔雅之释亲篇白虎通义所谓亲属记者也以其具载闺门三族亲戚之名号故列于此而通义所释亦因以附焉
士相见礼第九　　　　　　乡礼一之上
郑目録曰士以职位相亲始承挚相见之礼杂记防葬礼曰相见也反哭而退朋友虞祔而退【疏曰经亦有大夫及庶人见君之礼亦有士见大夫之法而以士相见为首故以名篇其天子之孤卿大夫士与诸侯之孤卿大夫士执挚既同相见之礼亦无别又云送葬之礼恩厚者退迟恩薄者退疾引之者证有执贽相见之义也】士相见于五礼属宾礼大小戴及别録皆第三【疏曰案周礼大宗伯五礼賔礼之别有八春朝夏宗秋觐冬遇时防殷同六者是五等诸侯见天子兼有自相朝觐之礼时聘曰问殷覜曰视二者是诸侯使臣出聘天子及自相聘之礼并执玉帛而行无执禽挚之法此属直新升为士大夫之等同国执禽挚相见及见君之礼亦是賔主相见之法故属賔礼也】今出其见君者数条入臣礼篇而取曲礼少仪玉藻诸篇言相见饮食之礼者附之
士相见义第十　　　　　　乡礼一之下
古无此篇刘敞补亡今以白虎通义附其后
投壶第十一　　　　　　　　乡礼二
此小戴第四十篇第记主人与客燕饮投壶之礼郑氏以为实曲礼之正篇其事与射为类于五礼宜属嘉礼【疏曰案周礼大宗伯云以嘉礼亲万民下有以賔射之礼亲故旧朋友故知属嘉礼也】今取大戴及少仪合之以继士相见礼之后
乡饮酒礼第十二　　　　　　乡礼三之上
郑目録云诸侯之乡大夫三年大比献贤者能者于其君以礼宾之与之饮酒【疏曰凡乡饮酒之礼其名有四此賔贤能一也六十者坐五十者立侍是党正蜡祭饮酒二也州长春秋习射于序先行乡饮酒三也又有乡大夫士饮国中贤者用乡饮酒四也其王制云习乡尚齿即是党正饮酒法　吕大临曰乡人凡有防聚皆当行此礼恐不止四事论语载乡人饮酒杖者出斯出矣亦指乡人而言之】乡饮酒于五礼属嘉礼大戴此乃第十小戴及别録此皆第四今略取少仪一二附记下云
乡饮酒义第十三　　　　　　乡礼三之下
此小戴第四十五篇亦汉儒所造以释乡饮酒之义者也上篇所陈乃乡大夫将兴其贤能而宾之之礼此义中第五章兼有党正正齿位之事郑説已见上篇孔颖达以为吉礼非也【今以周礼考之唯祭祀为吉礼其饮食賔射燕飨皆属嘉礼则上篇郑云嘉礼为是而孔説误也射义放此】今附于本篇之次
乡射礼第十四　　　　　　乡礼四之上
郑目録云州长春秋以礼防民而射于州序之礼谓之乡者州乡之属乡大夫或在焉不改其礼【疏曰郑注州长以下周礼州长职文也周礼又云五州为乡是州属乡也一乡虽管五州然乡大夫或宅居一州之内则当来临此射礼故州长所行而名乡射也又乡大夫既兴贤者能者而以乡射之礼五物询众庶亦如此礼故亦名为乡射云不改其礼者虽乡大夫在其礼仍依州长射礼也然此经乡大夫射于庠云堂则由楹外又云堂则物当楣又云大夫用兕中其礼与士射于序别而云不改者大射卿大夫士射先行乡饮酒礼及未旅而射为不改耳其实亦有少异也】射于五礼属嘉礼大戴十一小戴及别録皆第五【今按此篇与上篇戒宿饮燕之节略同它经之注似此者多不重出而郑于此注各详具之是后诸篇亦复放此葢恐后人因事检阅者不能一一通贯故不惮其繁复耳至于疏家复详言之则为冗长故今独存注文而疏无异义者不复载也】
乡射义第十五　　　　　　乡礼四之下
此小戴第四十六篇亦汉儒所造以释乡射之义者也今取其言乡党习射询众庶者为此篇而出其言天子诸侯将祭选士者为大射义见后篇
学制第十六　　　　　　　学礼一之上
古无此篇此类今以家塾党庠遂序皆为乡学则其礼之次宜有以见其设教导民之法故集诸经传创立此篇以为此类之首
学义第十七　　　　　　　　学礼一之下
此篇亦古所无今集诸经传凡言教法之意者补之以释上篇之义
弟子职第十八　　　　　　　学礼二
此管子之全篇言童子入学受业事师之法今分章句参以众説补其注文以附于经
少仪第十九　　　　　　　学礼三
此小戴记之第十七篇言少者事长之节注疏以为细小威仪非也今厘其杂乱而别取它篇及诸书以补之
曲礼第二十　　　　　　　学礼四
此小戴记之第一篇言委曲礼仪之事所谓曲礼三千者也其可随事而见者已包在经礼三百篇之内矣此篇乃其杂碎首尾出入诸篇不可随事而见者故合而记之自为一篇而又多为韵语使受者得以讽于口而存诸心葢曲礼之记也戴氏编礼时已亡逸故特因其首章之幸存者而杂取诸书所引与它记之相似者以补续之然其文亦多错乱不甚伦贯今颇厘而析之
臣礼第二十一　　　　　　　学礼五
古无此篇今按事亲事长隆师亲友治家居室之法各有成篇独臣事君三纲之大其法尤严乃独无所聚而散出于诸书学者无所考焉今掇其语创为此篇
钟律第二十二　　　　　　　学礼六之上
古无此篇今以六艺次之凡礼之通行者已略见上诸篇矣此后当继以乐而乐经久已亡逸故取周礼郑注太史公淮南子前后汉志杜佑通典之言律吕相生长短均调之法创为此篇以补其阙
钟律义第二十三　　　　　学礼六之下
古亦无此篇今取【阙】
诗乐第二十四　　　　　　学礼七
古亦无此篇而大乐遗声其絶久矣今取世传唐开元十二诗谱补之以粗见其仿佛然亦未知其果有以合于古之遗声否也
礼乐记第二十五　　　　　　学礼八
古无此篇今取诸记中通论礼乐大指者合为此篇以通释礼乐之义
书数第二十六【今阙】　　　　学礼九
古无此篇今按六艺之射已略见上乡射及下大射篇御法则废不可考矣唯书数日用所须不可不讲故取许氏説文解字序説及九章算经为此篇以补其阙然亦不能详也
学记第二十七　　　　　　学礼十
小戴第十八篇言古者学校教人传道授业之次序与其得失兴废之所由葢兼大小学而言之旧注多失其指今考横渠张氏之説并附己意以补其注云
大学第二十八　　　　　　　学礼十一
小戴第四十二篇専言古者大学教人之次第河南程氏以为孔氏之遗书者也秦汉以来儒者既失其传故其旧文舛错为甚而训説亦多不能得其微意今推本程氏既绪正之仍别为之章句读者宜尽心焉则圣贤之学可渐而进矣
中庸第二十九　　　　　　学礼十二
小戴第三十一篇程氏以为孔门传授心法而其书成于子思而其言大抵与大学相发明故熹闻之先君子常以为大学者此篇之户庭而此篇则大学之阃奥也然道既失传説者类皆不能得其微指今亦本程氏别为章句读者孰复而深味之则圣贤传付之宻防庶乎其有以自得之矣
保傅传第三十　　　　　　学礼十三
汉昭帝诏曰通保傅传文颖以为贾谊所作即此篇也今在大戴礼中第四十八篇其词与谊本传疏语正合其言教大子辅少主之道至详悉而极恳切矣故自当时即以列于孝经论语尚书之等而进之于君葢能深识其言之要者矣后之君子有爱君忧国之深虑者其可以不之省哉
践阼第三十一　　　　　　　学礼十四
此大戴第五十九篇【自此以下序题并阙】
五学第三十二　　　　　　学礼十五
燕礼第三十三　　　　　　邦国礼一之上
燕义第三十四　　　　　　邦国礼一之下
大射礼第三十五　　　　　邦国礼二之上
大射义第三十六　　　　　邦国礼二之下
聘礼第三十七　　　　　　邦国礼三之上
聘义第三十八　　　　　　邦国礼三之下
公食大夫礼第三十九　　　邦国礼四之上
公食大夫义第四十　　　　邦国礼四之下
诸侯相朝礼第四十一　　　　邦国礼五之上
诸侯相朝义第四十二　　　　邦国礼五之下
仪礼集传集注目録
觐礼　　　　　　　　　　王朝礼一之上
朝事义　　　　　　　　　王朝礼一之下
厯数　　　　　　　　　　王朝礼二之上
卜筮【缺】
夏小正　　　　　　　　　王朝礼三之上
月令　　　　　　　　　　王朝礼三之下
乐制　　　　　　　　　　王朝礼四之上
乐记　　　　　　　　　　　王朝礼四之下
王制之甲【分土】　　　　　　　王朝礼五
王制之乙【制国】　　　　　　　王朝礼六
王制之丙【王礼】　　　　　　　王朝礼七
王制之丁【王事】　　　　　　　王朝礼八
王制之戊【设官】　　　　　　　王朝礼九
王制之己【建侯】　　　　　　　王朝礼十
王制之庚【名器上】　　　　　　王朝礼十一
王制之辛【名器下】　　　　　王朝礼十二
王制之壬【师田】　　　　　　　王朝礼十三
王制之癸【刑辟】　　　　　　王朝礼十四
附
乞修三礼劄子
臣闻之六经之道同归而礼乐之用为急遭秦灭学礼乐先壊汉晋以来诸儒补缉竟无全书其颇存者三礼而已周官一书固为礼之纲领至其仪法度数则仪礼乃其本经而礼记郊特牲冠义等篇乃其义疏耳前此犹有三礼通礼学究诸科礼虽不行而士犹得以诵习而知其説熙宁以来王安石变乱旧制废罢仪礼而独存礼记之科弃经任传遗本宗末其失已甚而博士诸生又不过诵其虚文以供应举至于其间亦有因仪法度数之实而立文者则咸幽冥而莫知其源一有大议率用耳学臆断而已若乃乐之为教则又絶无师授律尺短长声音清浊学士大夫莫有知其説者而不知其为阙也故臣顷在山林尝与一二学者考订其説欲以仪礼为经而取礼记及诸经史杂书所载有及于礼者皆以附于本经之下具列注疏诸儒之説略有端绪而私家无书检阅无人抄冩久之未成防蒙除用学徒分散遂不能就而钟律之制则士友闲亦有得其遗意者窃欲更加参考别为一书以补六艺之阙而亦未能具也欲望圣明特诏有司许臣就秘书省闗借礼乐诸书自行招致旧日学徒十余人踏逐空闲官屋数间与之居处令其编类虽有官人亦不系衘请俸但乞逐月量支钱米以给饮食纸札油烛之费其抄冩人即乞下临安府差拨贴书二十余名候结局日量支犒赏别无推恩则于公家无甚费用而可以兴起废坠垂之永久使士知实学异时可为圣朝制作之助则斯文幸甚取进止

[book_title]卷一
钦定四库全书
仪礼经传通解卷一
宋　朱子　撰
家礼一之上
士冠礼
传曰夫礼始于冠本于昬重于丧祭尊于朝聘和于射乡此礼之大体也【夫音扶朝直遥反　始犹根也本犹干也乡乡饮酒】
士冠礼　筮于庿门【筮市例反庿古庙字　筮者以蓍问日吉凶于易也冠必筮日于庿门者重以成人之礼成子孙也庿谓祢庿不于堂者嫌蓍之灵由庿神　蓍音尸祢乃礼反父庿也　疏曰蓍草之灵者易説卦云幽赞于神明而生蓍是也易者周礼太卜掌三易一曰连山二曰归蔵三曰周易筮得卦以易辞占吉凶也周易筮法用四十九蓍分之为二而挂一揲之以四归奇于扐再扐而为一变合挂扐得五若四为少得九若八为多三变而成一爻三变皆少则为九而谓之老阳三变皆多则为六而谓之老隂两多一少则为七而谓之少阳两少一多则为八而谓之少隂皆画地记之九重六交七单八拆至十八变则得六爻而成一卦老者变而少者不变也不筮月者夏小正云二月绥多士女冠子取妻时也既有常月故不筮也又曰经唯言父子兄弟不言祖孙郑兼言孙者家事统于尊若祖在则为冠主故兼孙也又曰凡仪礼之内单言庿者皆是祢庿若非祢庿则以庿名别之如聘礼言先君之祧又言祖庿是也若天子诸侯皆冠于始祖之庿故季武子云以先君之祧处之祧谓迁主所蔵始祖庿也大夫虽无冠礼然有幼而冠者亦当与士同在祢庿也】主人?冠朝服缁带素韠即位于门东西面【朝直遥反注同后朝服放此缁侧其反韠音毕蔽膝也　主人将冠者之父兄也?冠委貌也朝服者十五升布衣而素裳也衣不言色者衣与冠同也筮必朝服尊蓍龟之道也缁带黒缯带也士带博二寸再缭四寸屈垂三尺素韠白韦韠也长三尺上广一尺下广二尺其颈五寸肩革带博二寸天子与其臣?冕以视朔皮弁以日视朝诸侯与其臣皮弁以视朔朝服以日视朝凡染黒五入为緅七入为缁?则六入与又曰古者田猎而食其肉衣其皮先以两皮如韠以蔽前后及后世圣人易之以布帛犹存其蔽前示不忘古尊祭服异其名曰黻　缯自陵反缭音了长直亮反广古旷反凡度长短广狭者皆放此视一作眡音同弁皮彦反緅侧畱反与音余　疏曰云素裳者虽经不言裳然裳与韠同色既云素韠故知裳亦积白素绢为之也又云衣不言色者礼之通例衣冠同色其色异者经即别言之下云爵弁服纯衣是也又云筮必朝服尊蓍龟之道者此决冠时主人入庿服?端爵韠此筮于庿门亦当服?端而不服之乃服朝服是尊蓍也然下文宿宾为期亦朝服者自是寻常相见所服耳非特以此相尊敬也其特牲少牢筮日与祭同服者蓍龟不可尊于先祖也又云士黒缯带者谓以黒饰白缯带也玉藻曰士练带率下禆又言士缁禆率与繂同谓缏缉也禆饰也葢以练孰白缯单作带体其广二寸而缏缉其两邉又以缁饰其垂下之两末与两邉也再缭四寸屈垂三尺者带之垂者必反屈向上又垂而下大夫则禆其屈与垂者士则惟禆其向下垂者而不禆其屈者也又云颈五寸亦谓广也颈中央肩两角皆上接革带肩与革带广同此韠即黻也祭服谓之黻朝服谓之韠也韠屦同色此素韠则白屦也又引天子诸侯视朔视朝之服者以在朝君臣同服故以此证?冠朝服是诸侯之士也又云染黒以下周礼钟氏文无六入之文故云与以疑之】有司如主人服即位于西方东面北上【有司羣吏有事者谓主人之吏所自辟除府史以下也今时卒吏及假吏皆是也　辟必亦反卒子忽反假古雅反　疏曰士虽无臣皆有属吏胥徒及仆故云羣吏也府史以下谓周礼三百六十官之下皆有府史胥徒不得君命主人自辟除去役赋补置之者卒吏假吏又举汉法为证也】筮与席所卦者具馔于西塾【馔直转反垫音孰　筮所以问吉凶谓蓍也所卦者所以画地记爻易曰六画而成卦馔陈也其俱也西塾门外西堂也　画音获爻户交反疏曰画地记爻者依七八九六之爻用木画地记之少牢云卦者在左卦用木是也今则用钱其法同耳】布席于门中闑西阈外西面【闑鱼列反阈音域　闑门檿也阈阃也古文闑为阈为蹙　橜其月反阃苦本反鱼列反蹙子六反　疏曰汉书云高堂生传仪礼十七篇是今文也至武帝之末鲁恭王壊孔子宅得古仪礼五十六篇其字皆以篆书是为古文也古文十七篇与高堂生所传者同而字多不同郑注礼之时以今古二字并之从其强者以所从者在经而于注内叠出其所不从者若二字俱合则两从而互见之也】筮人执防抽上韇兼执之进受命于主人【防初革反韇音独　筮人有司主三易者也韇蔵筮之器也今时蔵弓矢者谓之韇丸也兼并也进前也自西方而前受命者当知所筮也　疏曰防即蓍也曲礼曰防为筮是也按少牢云史左执筮右抽上韇兼与筮执之东面受命于主人与此同也又云今时谓之韇丸者见以皮为之也言上韇者其制有上下下者从下向上承之上者从上向下韬之也】宰自右少退赞命【宰有司主政教者也自由也赞佐也命告也佐主人告所以筮也少仪曰赞币自左诏辞自右　今按所赞之辞未闻下疏云文不具也葢当云某有子某将以来日某加冠于其首庶几从之】筮人许诺右还即席坐西面卦者在左【还音旋役故此　即就也东面受命右还北行就席卦者有司主画地识爻者也　识音志　疏曰筮法已见上按少牢得主人命讫史曰诺西面于门西抽下韇左执筮右兼执韇以击筮遂述命乃释韇立筮此亦宜然但彼卿大夫礼有述命此士礼略故不述命耳又按三正记大夫蓍五尺故立筮士之蓍三尺当坐筮亦与彼异也】卒筮书卦执以示主人【卒毕也书卦者筮人以方写所得之卦也　疏曰方版也】主人受眡反之【反还也还音环】筮人还东面旅占卒进告吉【旅众也还与其属共占之古文旅作胪　胪力居反疏曰卜筮之法洪范七稽疑云择建立卜筮人三人占从二人之言又金縢云乃卜三龟一习吉则天子诸】
【侯卜时三龟并用于玉瓦原三人各占一兆也筮时连山归蔵周易亦三易并用夏殷以不变为占周易以变者为占亦三人各占一易卜筮皆三占从二三吉为大吉一凶为小吉三凶为大凶一吉为小凶又丧礼亦云与其属共占彼注云其属谓掌连山归蔵周易者又卜葬日云占者三人注云占者三人掌玉兆瓦兆原兆者也少牢大夫礼亦云三人占则郑意大夫卜筮同用一龟一易三人共占之矣　今按少牢礼无此文未详何据】若不吉则筮逺日如初仪【逺日旬之外　疏曰曲礼云旬之内曰近某日旬之外曰逺某日彼据吉礼士旬内筮故云近某日特牲旬内筮日是也大夫以上礼旬外筮故言逺某日少牢筮旬有一日是也少牢又云若不吉则及逺日又筮日如初郑注云及至也逺日后丁若后已言至逺日又筮日如初明不并筮则前月卜来月之上旬上旬不吉至上旬又筮中旬中旬不吉至中旬又筮下旬下旬不吉则止不祭祀也特牲不言及则可上旬之内筮不吉则预筮中旬中旬不吉则又预筮下旬又不吉则止若此冠礼亦先近日士冠礼亦于上旬之内预筮三旬不吉则更筮后月之上旬以其祭祀用孟月不容入他月若冠子则年已二十不可不冠故容入后月也此注所云逺日旬之外自是当月上旬之内筮不吉更筮中旬与曲礼文意小不同也　横渠张载曰祭之筮日若再不吉则止诹日而祭更不筮据仪礼唯有筮逺日之文不云三筮筮日之礼只是二筮先筮近日后筮逺日不从则直诹用下旬逺日葢亦足以致听于鬼神之意而祀则不可废】彻筮席【彻去也敛也去起吕反】宗人告事毕【宗人有司主礼者也】
右筮日
主人戒宾宾礼辞许【戒警也告也宾主人之僚友古者有吉事则乐与贤者欢成之有凶事则欲与贤者哀戚之今将冠子故就告僚友使来礼辞一辞而许也再辞而许曰固辞三辞曰终辞不许也疏曰同官为僚同志为友广戒僚友使来观礼也】主人再拜宾答拜主人退宾
拜送【退去也归也　疏曰按乡饮酒主人戒宾宾拜辱主人答拜乃请宾宾礼辞许主人再拜宾答拜主人退宾拜辱乡射亦然皆与此文不同此经文不具当依彼文为正但此不言拜辱者亦是不为宾已故也】右戒宾　辞戒宾曰某有子某将加布于其首愿吾子之教之也【吾子相亲之辞吾我也子男子之美称古文某为谋　称尺证反下之称美称同　疏曰布谓缁布冠也】宾对曰某不敏恐不能共事以病吾子敢辞【共音恭　病犹辱也古文病为秉】主人曰某犹愿吾子之终教之也宾对曰吾子重有命某敢不从【重直用反下同敢不从许之辞　疏曰周公设经直见行事恐失次第不言其辞今行事既终乃总见之也　今按诸辞本总见经后故疏云耳今悉分附本章之左以从简便】
前期三日筮宾如求日之仪【前期三日空二日也筮賔筮其可使冠子者贤者恒吉冠义曰古者冠礼筮日筮賔所以敬冠事敬冠事所以重礼重礼所以为国本　疏曰前期三日谓正加冠日之前空二日之外也筮賔者谓于前所戒宾之中筮取吉者为加冠之正賔也凡取人之法宜先筮之今以其贤恒自吉故先戒而后筮然既知其贤又必筮之者取其慎重冠礼事故郑引冠义为证也又命筮虽无文宰赞葢云主人某为适子某加冠筮某为賔庶几从之上章筮日与此皆不言命辞者文不具也　今按前已广戒众宾此又择其贤者筮之吉则宿之以为正賔不吉则仍为众宾不嫌于预戒也】
右筮宾
乃宿宾宾如主人服出门左西面再拜主人东面答拜【宿进也宿者必先戒戒不必宿其不宿者为众宾或悉来或否主人朝服　为于伪反　疏曰此云乃宿宾谓摈者传主人辞入以告宾也又曰宿者必先戒若上文已戒宾今又宿之也戒不必宿即所戒之賔除正賔及赞冠者外但戒使知之而已后更不宿也云不宿者为众宾或来或否者此决正賔与赞冠者戒而又宿不得不来也知朝服者自上章朝服筮日至此无改服之文故也　今按此云宿賔言主人往而宿之以目下事如篇首言筮日于庿门后亦多有此例也主人方往宿时摈者固当入告然此言乃为主人发不为摈者发也又按不宿者为众賔或悉来或否郑注本谓正賔或时不来则将不得成礼故虽已戒之而又宿之欲其必来其非正賔则不更宿葢但使为众宾虽不悉来亦无阙事也疏与音皆非是为只合作如字读賔字句絶】乃宿賔賔许主人再拜宾答拜主人退賔拜送【乃宿賔者亲相见致其辞】賔赞冠者一人亦如之【赞冠者佐賔为冠事者谓賔若他官之属中士若下士也宿之以筮賔之明日　疏曰佐宾为轻故不筮也言中士上士者据主人与賔皆是上士也赞者皆降一等取之若宾主皆是下士则亦取下士为之礼穷则同也今案佐賔虽轻亦必择其贤而习礼者为之不来则亦有阙故并宿之使必来也】
右宿賔　辞宿曰某将加布于某之首吾子将莅之敢宿賔对曰某敢不夙兴【莅音利　莅临也今文无对】
厥明夕为期于庙门之外主人立于门东兄弟在其南少退西面北上有司皆如宿服立于西方东面北上【厥其也宿服朝服　疏曰厥明夕谓宿宾赞之明日向莫时也为期为加冠之期也】摈者请期宰告曰质明行事【摈必刃反　摈者有司佐礼者在主人曰摈在客曰介质正也宰告曰旦日正明行冠事　介音界】告兄弟及有司【摈者告也　疏曰上文兄弟有司皆已在位此复告者礼取审慎之义也】告事毕【宗人告也】摈者告期于宾之家
右为期
夙兴设洗直于东荣南北以堂深水在洗东【直音值深申鸩反凡度浅深曰深后并放此　夙早也兴起也洗承盥洗者弃水器也士用铁荣屋翼也周制自卿大夫已下其室为夏屋水器尊卑皆用金罍及大小异　盥音管夏户雅反后同罍力囘反　疏曰洗者盥手洗爵之时恐水秽地所用以承其弃水之器也士用铁汉制也大夫则用铜诸侯用白银天子用黄金也荣即今之搏风谓之荣者言与屋为荣饰又言翼者与屋为翅翼也夏屋者匠人夏后氏世室殷人重屋四阿郑云四阿四注殷人始为四注则夏后重屋但两下为之不四注矣故两下屋名为夏屋而郑注檀弓又曰夏屋今之门庑也两下为之亦举汉制以况之也又曰卿大夫以下其室两下而周之天子诸侯皆四注故燕礼之洗当东霤郑以为人君为殿屋防大记升自东荣郑以为天子诸侯当言东霤也金罍亦汉制然经直言水不言罍唯少牢云设罍水于洗东有枓郑注云设水用罍沃盥用枓礼在此也此经之内或有尊无洗或尊洗皆有而又不言设之者文不具也　今详注文罍下及字恐误】陈服于房中西墉下东领北上【墉墙疏曰冠时先用卑服北上便也】爵弁服纁裳纯衣缁带韎韐【纁许云反韎音】
【妹又母八反韐古洽反又音閤　此与君祭之服杂记曰士弁而祭于公爵弁者冕之次其色赤而微黒如爵头然或谓之緅其布三十升纁裳浅绛裳凡染绛一入谓之縓再入谓之赪三入谓之纁朱则四入与纯衣丝衣也余衣皆用布唯冕与爵弁服用丝耳先裳后衣者欲令下近缁明衣与带同色韎韐緼韨也士緼韨而幽衡合韦为之士染以茅搜因以名焉今齐人名蒨为韎韐韨之制似韠冠弁者不与衣陈而言于上以冠名服耳今文纁堦作熏　縓七绢反染如琰反下二字同赪丑贞反令力呈反近附近之近緼音温又乌本反韨音弗幽于纠反茅芒交反又音妹搜所畱反蒨七见反疏曰士礼?端自祭以爵弁服助君祭故云与君祭之服也凡冕以木为体长尺六寸广八寸以三十升麻布衣之上?下纁前后有旒低前一寸二分故取其俛而谓之冕其爵弁制大同淮为爵色而无旒又前后平故不得为冕而其尊年则次于冕也用布升数葢取冠倍之义朝服十五升故其冕为三十升也染绛之法见尔雅三染皆为浅绛四入为朱毛传乃谓之深纁至五入为緅七入为缁为染黒法乃见于考工记葢以纁入黒则为绀以绀入黒则为緅是其色赤多而黒少故以爵头为喻也味则四入与者葢言以纁入赤则为朱以无正文故与以疑之也郑解纯字或为丝彧为缁者古缁字以才为声故缁防二字并衍而防多误为纯郑皆望经为注也韐者韦旁着合故谓合韦为之又以韎染之故曰韎韐也韠制已见上注韨亦如之但有饰无饰为异耳明堂位云有虞氏服韨夏后氏山殷火周龙章郑云后王弥饰天子循焉诸侯火而下卿大夫山士韎韦而已是士无饰不得单名韨一名韎韐一名緼韨故郑云韨之制似韠也郑时注曰芾天子纯朱诸侯黄朱士緼韨者玉藻文也】皮弁服素积缁带素韠【此与君视朔之服也皮弁者以白鹿皮为冠象上古也积犹辟也以素为裳辟蹙其要中皮弁之衣用布亦十五升其邑象焉　辟必亦反下同要一遥反疏曰玉藻云诸侯皮弁听朔于太庙象上古者谓三皇时以白鹿皮冒覆头钩颔绕项所谓未有麻丝衣其羽皮者素白缯也防服注云祭服朝服辟积无数唯防服裳幅三袧有数耳】?端?裳黄裳杂裳可也缁带爵韠【此莫夕于朝之服?端即朝服之衣易其裳耳上士?裳中士黄裳下士杂裳杂裳者前?后黄易曰夫?黄者天地之杂也天?而地黄士皆爵韦为韠其爵同不以?冠名服者是为缁布冠陈之玉藻曰韠君朱大夫素士爵韦　莫音暮朝直遥反夫?之夫音扶　疏曰以其但正幅故得端名言莫夕于朝之服者玉藻大夫士朝?端谓所以听其家私朝之服也士向莫之时又以此服夕于君所其卿大夫之夕于君则自当朝服也然左传云百官承事朝而不夕则无事时亦可不夕也朝服之衣者指上章筮日之朝服易其裳者彼素裳而此易以三等之裳也所引玉藻之文彼注以为?端之韠韠同裳色士裳三等爵亦杂色故同用之若然则大夫之?端素韠则当为素裳乃与朝服不异礼穷则同也又曰不言革带者大带所以束衣革带所以系韠及佩举韠则有革带可知故略不言也　今按注其爵同三字未详】缁布冠缺项青组缨属于缺缁纚广终幅长六尺皮弁笄爵弁笄缁组纮纁边同箧【缺依注音頍去蘂反又音跬又屈绢反项于讲反组音祖属章玉反注同纚山买反蒨山绮反笄音鸡纮音宏箧苦协反　缺读如有頍者弁之頍缁布冠无笄者着頍围髪际结项中隅为四缀以固冠也项中有?亦由固頍为之耳今未冠筓者着卷帻頍象之所生也滕薛名蔮为頍属犹着纚今之帻梁也终充也纚一幅长六尺足以韬发而结之矣笄今之簪有笄者屈组为纮垂为饰无笄者缨而结其绦纁边组侧赤也同箧谓此以上凡六物隋方曰箧　着頍着卷之着丁略反缀丁卫反?纪屈反卷去圆反蔮古内反犹着之着直略反韬本作防土刀反簪侧金反上时掌反隋他果反狭而长疏曰頍项注皆无正文约汉制及以义言之耳云结项中谓于项上结之也云隅为四缀以固冠者既武以下别有頍项明于首四隅为缀上缀于武然后頍项得安穏也云项中有?亦由固頍为之者頍之两头皆为?别以绳穿?中结之然后頍得牢固也汉时卷帻之状今不审知必以布帛围绕发际为之也云纚今之帻梁亦举汉法以况至今久逺亦未审其状也既云韬发乃云结之则是韬讫乃为紒也二弁之笄天子诸侯用玉大夫士用象有笄谓之弁屈组为纮者谓以一条组于左笄上系定绕頥下右相向上仰属于筓屈系之有余则因垂为饰必屈系者拟解时易为系属之也无笄谓缁布冠缨而结其绦者绦即组也谓以二条组为缨两相属于頍而下垂乃于頥下结之也组侧赤者以缁为中以纁为边侧而织之也六物谓頍项青组缨为一物纚为二物二弁笄纮各一通为六物也隋谓狭而长也】栉实于箪【栉庄乙反箪音丹　箪笥也　笥音嗣疏曰郑注曲礼云圆曰箪方曰笥而此云一物者举其类也】蒲筵二在南【筵席也　疏曰二者一冠一醴也】侧尊一甒醴在服北有篚实勺觯角柶脯醢南上【甒亡甫反篚方尾反勺上若反觯之豉反柶音四醢音海　侧犹特也无偶曰侧置酒曰尊侧者无?酒服北者纁裳北也篚竹器如笭者勺尊升所以防酒也爵三升曰觯柶状如匕以角为之者欲滑也南上者篚次尊笾豆次篚古文甒作庑　笭力呈反防九于反又音拘挹也庑音武　疏曰勺即少牢所谓枓也韩诗外传曰一升曰爵二升曰觚三升曰觯四升曰角五升曰散对文有异散文则通故郑以爵名觯也】爵弁皮弁缁布冠各一匴执以待于西坫南南面东上宾升则东面【匴素管反坫丁念反　爵弁者制如冕黒色但无缫耳周礼王之皮弁会五采玉琪象邸玉笄诸侯及孤卿大夫之冕皮弁各以其等为之则士之皮弁又无玉象邸饰缁布冠今小吏冠其遗象也匴竹器名今之冠箱也执之者有司也坫在堂角古文匴为篹坫为襜　缫音早琪音其邸丁礼反篹素管反又音纂襜以占反　疏曰上文直举冠以表服冠实不陈故彼注略而此注详也爵弁制已见上缫合五采丝为绳垂于延之前后以贯旒玉者也防缝中也琪读如綦谓结也皮弁之缝中毎贯结五采玉十有二以为饰邸下抵也以象骨为之各以其等见周礼注中此不备载者但欲见士之皮弁无玉象之饰耳缁布冠士为初加之冠冠讫则敝之不用庶人则常着之故诗云台笠缁撮是庶人以布冠常服者以汉之小吏亦常服之故举为况也坫在堂角者坫有二文若明堂位云崇坫论语云反坫则在庙中以亢圭反爵此所言者则据堂角为名耳】屦夏用葛?端黒屦青絇繶纯纯博寸【屦九具反絇其于反繶于力反纯章允反　屦者顺裳色?端黒屦以?裳为正也絇之言拘也以为行戒状如刀衣鼻在屦头繶缝中紃也纯縁也三者皆青博广也　缝扶用反紃音旬縁以绢反　疏曰屦顺裳色者礼之通例衣与冠同屦与裳同也以?裳为正者以上士之服为正不取下二等也絇为行戒者以拘者自拘持之意也缝中紃谓牙底相接之缝中有绦紃也缘谓绕口縁边也博寸谓纯之广也】素积白屦以魁柎之缁絇繶纯纯博寸【魁苦囘反柎方于反　魁蜃蛤柎注也　蜃上忍反蛤音閤　疏曰魁即蜃蛤一物也煆为炭灰用之柎注谓涂注于上使色白也】爵弁纁屦黒絇繶纯纯博寸【爵弁屦以黒为饰爵弁尊其屦饰以缋次　缋户内反　案冬官画缋之事云青与白相次赤与黒相次?与黄相次郑云此言画缋六色所象及布采之第次缋以为衣又云青与赤谓之文赤与白谓之章白与黒谓之黼黒与青谓之黻郑云此言刺绣采所用绣以为裳此是对方为缋次比方为绣次按郑注屦人云复下曰舄禅下曰屦又注云凡舄之饰如缋之次凡屦之饰如绣之次者即上黒屦以青为絇繶纯白屦以黒为絇繶纯则白与黒黒与青为绣次之事也今次爵弁纁屦纁南方之色赤不以西方白为絇繶纯而以北方黒为絇繶纯者取对方缋次为饰举舄者尊爵弁是祭服故饰与舄同也】冬皮屦可也【疏曰冬时寒许用皮故曰可也春宜从夏秋宜从冬举冬夏者以寒暑极时为言也】不屦繐屦【繐音嵗　繐屦防屦也缕不灰治曰繐　疏曰防服有繐衰四升有半明繐屦亦是防屦又斩衰冠六升传曰鍜而勿灰则繐衰四升半不灰可知言此者见大功未可以冠子恐人遂以冠子故于屦末因禁之也三屦不与服同陈者屦在下不宜与服同列也　今按此三屦以下本在辞后记前今移附此然经既不言屦所陈处注疏亦无明文疑亦在房中故既加冠而适房改服即得并易屦而出也但不知的在何处疑服既北上则或各在其裳之南也】
右陈器服
主人?端爵韠立于阼阶下直东序西面【阼才故反?端士入庙之服也阼犹酢也东阶所以答酢宾客也堂东西墙谓之序　酢才各反　疏曰特牲士礼祭服用?端此亦士之加冠在庙故与祭同服直当也谓当堂上东序墙也】兄弟毕袗?立于洗东西面北上【袗之忍反又之慎反又音真　兄弟主人亲戚也毕犹尽也袗同也?者?衣?裳也缁带韠位在洗东退于主人不爵韠者降于主人也古文袗为均也　疏曰?衣?裳而缁带韠是同?也主人当东序洗当东荣兄弟又在洗东是退于主人也　今按袗古文作均而郑注训同汉书字亦作袀则是当从均袀为是矣但疏乃云当读如左传均服振振一也则未知其以袗字为均耶抑以袗音为振也集韵又释袀为戎衣偏裻今亦未详其义姑记此以俟知者】摈者?端负东塾【东塾门内东堂负之北面　疏曰摈者是中士若下士当服黄裳杂裳故别言?端不言如主人服也　今按三者?端一也主人?裳爵韠兄弟?裳缁韠摈者黄裳或杂裳而同用爵韠也】将冠者采衣紒在房中南面【紒音界　采衣未冠者所服玉藻曰童子缁布衣锦缘锦绅并纽锦束髪皆朱锦也紒结髪古文紒为结　缘以绢反纽女九反　疏曰绅大带之垂者并其纽皆以锦饰之束髪緫也童子尚华故衣此　今按汉书髻亦作结又以上下章考之则房户宜当南壁东西之中而将冠者宜在所陈器服之东当户而立也】右即位
宾如主人服赞者?端从之立于外门之外【外门大门外　疏曰賔与主人尊卑同故得同服】摈者告【告者出请入告】主人迎出门左西面再拜賔答拜【左东也出以东为左入以东为右】主人揖赞者与宾揖先入【赞者贱揖之而已又与賔揖先入道之赞者随宾　道音导】每曲揖【周左宗庙入外门将东曲揖直庙将北曲又揖　疏曰周左宗庙者祭义与小宗伯俱有此文对殷右宗庙也入大门而东则主人在南賔在北俱东向为一曲至庙门则主人在东宾在西俱北向为一曲为当将曲之时宾主皆相见故皆一揖通下将入庙门揖为三也】至于庙门揖入三揖至于阶三让【入门将右曲揖将北曲揖当碑揖　碑彼宜反　疏曰碑是庭中之大节故宜揖】主人升立于序端西面賔西序东面【主人賔俱升立相乡　乡许亮反又作向疏曰不拜至者冠子非为賔客故异于乡饮酒之等也】赞者盥于洗西升立于房中西面南上【盥于洗西由宾阶升也立于房中近其事也南上尊于主人之赞者古文盥皆作浣　近附近之近浣户管反　疏曰盥于洗西者按乡饮酒主人盥于洗北南面宾盥于洗南北面各由其从来之便也赞亦从外来但卑不可与賔并故在洗西东面又向賔阶为便注又以其与主赞并立于房中恐由阼阶故明其同于賔客也知与主赞并立者以言南上则非一人又与主赞俱是执劳役之事者也近其事者以其物皆在房中故不立于堂上而先入房并立以近其事也又主人尊敬賔之替者故位在南面而居上也　今详赞者西面则负东墉而在将冠者之东矣】
右迎賔
主人之赞者筵于东序少北西面【主人之赞者其属中士若下士筵布席也东序主人位也适子冠于阼少北辟主人　适丁歴反辟音避】将冠者出房南面【南面立于房外之西待賔命　疏曰知在房外之西者以房外之东南当阼阶故也　今按此疏则阼阶切近东序之西正当房户之东壁矣】赞者奠纚笄栉于筵南端【赞者宾之赞冠者也奠停也古文栉为节　疏曰前章六物同箧栉实于箪今将用之故取置席南不言余物及箧箪者皆来可知也又凡言主人之赞者即加主人字今此不言故知是賔之赞者也】賔揖将冠者将冠者即筵坐赞者坐栉设纚【即就设施　疏曰此二事皆劳役之事故赞者为之也】賔降主人降宾辞主人对【主人降为賔将盥不敢安位也辞对之辞未闻　爲于伪反】宾盥卒壹揖壹让升主人升复初位【揖让皆壹者降于初古文壹皆作一　疏曰初位东序端也】賔筵前坐正纚兴降西阶一等执冠者升一等东面授宾【正纚者将加冠宜亲之兴起也降下也下一等升一等则中等相授冠缁布冠也　疏曰按匠人天子之堂九尺贾马以为傍九等为阶诸侯堂宜七尺则七等阶大夫堂宜五尺则五等阶士宜三尺则三等阶故郑以中等解之也】宾右手执项左手执前进容乃祝坐如初乃冠兴复位赞者卒【复扶又反　进容者行翔而前鸧焉至则立祝坐如初坐筵前兴起也复位西序东面卒谓设缺项结缨也　鸧七良反疏曰右手执项谓冠后耳非頍项也翔谓行而张拱也鸧与跄同容貌舒扬也】冠者兴宾揖之适房服?端爵韠出房南面【复出房南面者一加礼成观众以容体　复扶又反疏曰以其去童子之服着成人之服使众观知也今按观示也宜古唤反】
右始加　辞始加祝曰令月吉日始加元服【今按诸辞皆当以古音读之其韵乃叶服蒲北反　令吉皆善也元首也】弃尔幼志顺尔成德【今按顺古与慎通用】夀考惟祺介尔景福【祺音其福叶笔勒反尔女也既冠为成德祺祥也介景皆大也因冠而戒且劝之女如是则有夀考之祥大女之大福也　女音汝下同】
宾揖之即筵坐栉设笄宾盥正纚如初降二等受皮弁右执项左执前进祝加之如初复位赞者卒纮【如初为不见者言也卒纮谓系属之　见贤遍反属音烛　疏曰冠者坐讫当脱缁布冠乃更栉也笄有二种一是紒内安髪之笄一是冕弁固冠之笄此未加冠而设笄明是安发笄也缁布冠亦宜有之彼言设纚而不言设笄恐与上文两弁之笄相乱又此章但言设笄而不言设纚则亦可互见矣其皮弁固冠之笄则賔加弁时自设之可知云不见者谓上章所有而此章不言者也】兴宾揖之适房服素积素韠容出房南面【容者再加弥成其仪益繁】
右再加　辞再加曰吉月令辰乃申尔服【服叶蒲北反　辰子丑也申重也】敬尔威仪淑慎尔德眉夀万年永受胡福【福叶笔勒反　胡犹遐也逺也逺无穷古文眉作麋】
宾降三等受爵弁加之服纁裳韎韐其他如加皮弁之仪【降三等下至地他谓卒纮容出】彻皮弁冠栉筵入于房【彻者賛冠者主人之賛者为之　疏曰冠缁布冠也爵弁则服之以受醴见母兄弟姑姊故不彻也宾賛者彻栉主赞者彻筵以其先设还遣之也】
右三加　辞三加曰以岁之正以月之令咸加尔服【服叶蒲北反　正犹善也咸皆也皆加女之三服谓缁布冠皮弁爵弁也】兄弟具在以成厥德【厥其】黄耉无疆受天之庆【耉音苟庆叶音羌　黄黄髪也耇冻梨也皆夀徴也疆竟　竟音敬又音景　疏曰黄发白而复黄也冻梨面如冻梨之色也】
筵于户西南面【筵主人之赞者户西室户西】赞者洗于房中侧酌醴加柶覆之面叶【洗盥而洗爵者昬礼曰房中之洗在北堂直室东隅篚在洗东北面盥侧酌者言无为之荐者面前也叶柶大端赞酌者宾尊不入房古文叶为擖　疏曰凡洗爵者先盥此经不具故注明之又引昬礼者明房中有洗以洗爵也无为之荐者言还是此赞者自荐脯醢无他人也面叶者賛者面叶授宾宾得面枋授冠者冠者得之面叶扱醴而祭也】賔揖冠者就筵筵西南面賔受醴于户东加柶面枋筵前北面【枋彼命反　户东室户东今文枋为柄疏曰以冠者在室户西宾自至房户取醴赞者酌醴出向西授宾也】冠者筵西拜受觯宾东面答拜【筵西拜南面拜也宾还答拜于西序之位东面者明成人与为礼异于答主人　疏曰异于答主人者按乡饮酒賔于西阶上北面答主人拜】荐脯醢【赞冠者也】冠者即筵坐左执觯右祭脯醢以柶祭醴三兴筵末坐啐醴捷柶兴降筵坐奠觯拜执觯兴宾答拜【啐七内反捷初洽反又作插又作扱　捷柶扱柶于醴中其拜皆如初古文啐为呼　疏曰祭醴三者如昬礼始扱一祭又扱再祭也此啐醴不拜既爵者以其不卒爵故也】
右醴冠者【今按醴依下章注当作礼谓以醴礼之也】　醴辞曰甘醴惟厚嘉荐令芳【嘉善也善荐谓脯醢芳香也】拜受祭之以定尔祥承天之休夀考不忘【休美也不忘长有令名】
冠者奠觯于荐东降筵北面坐取脯降自西阶适东壁北面见于母【见贤遍反下及注入见如见见于君贽见与见姑见母同　荐东荐左凡奠爵将举者于右不举者于左适东壁者出闱门也时母在闱门之外妇人入庙由闱门　闱音韦宫中小门也　疏曰荐左据南面为正也将举者谓若乡饮酒乡射是也不举者此章及昬礼醴妇是也闱门见杂记彼注云宫中之门曰闱门为相通者是也】母拜受子拜送母又拜【妇人于丈夫虽其子犹侠拜侠古浃反】
右冠者见母
宾降直西序东面主人降复初位【初位初至阶让升之位】冠者立于西阶东南面宾字之冠者对【对应也其辞未闻　应应对之应　疏曰冠义云冠而字之成人之道也见于母母拜之似字讫乃见母其实未字先见母既字乃见兄弟急于母缓于兄弟也记人以下有兄弟之等皆拜之故退见母于下使文近也】
右字冠者　字辞曰礼仪既备令月吉日【备叶笔力反】昭告尔字爰字孔嘉【字叶音滋嘉叶居之反昭明也爰于也孔甚也】　髦士攸宜宜之于假【假古雅反叶音古　髦俊也攸所也于犹为也假大也宜之是为大矣　今按假恐与嘏同福也注説非是】永受保之曰伯某甫仲叔季唯其所当【伯仲叔季长幼之称甫是丈夫之美称孔子为尼甫周大夫有嘉甫宋大夫有孔甫是其类甫字或作父　长丁丈反父音甫　防曰某甫者若云尼甫嘉甫也伯仲叔季若兄弟四人则依次称之夏殷质则称仲周文则称叔若管叔蔡叔是也殷质二十造字之时便兼伯仲叔季称之周文造字时未呼伯仲至五十乃加而呼之故檀弓云幼名冠字五十以伯仲周道也若孔子始冠但字尼甫至年五十乃称仲尼是也　今按檀弓孔疏云人年二十冠而加字如曰伯某甫者年至五十耆艾转尊则又舍其某字而直以伯仲别之与此贾防不同疑孔説是】
宾出主人送于庿门外【不出外门将醴之】请醴宾宾礼辞许宾就次【此醴当作礼礼宾者谢其自勤劳也次门外更衣处也以帷幕簟席为之　处昌虑反　疏曰此当为上于下之礼不得以用醴之故便名曰醴如周礼天子礼诸侯用鬯亦不名为鬯宾故郑破醴为礼也次者舍之名云更衣处者以行礼衣服或与常服不同故须入次更易也聘礼云次以帷周礼注云帷以布为之此士卑故或用簟席也　今按醴冠者章言醴者皆指其物而言故注不改字此醴与醴冠者之醴同义故改之下章醴賔亦此义故不重出】
右宾出就次
冠者见于兄弟兄弟再拜冠者答拜见赞者西面拜亦如之【见赞者西面拜则见兄弟东面拜赞者后賔出后户豆反　疏曰兄弟位在东方赞者则賔之类故东面也亦如之者言赞者先拜而冠者答之也赞者后出亦当就次待礼也】入见姑姊如见母【入入寝门也庙在寝门外如见母者亦北面姑与姊亦侠拜也不见妹妹卑】
右冠者见兄弟姑姊【疏曰不见父与宾者葢冠毕则已见可知故不言】
乃易服服?冠?端爵鞸奠挚见于君遂以挚见于乡大夫乡先生【挚亦作贽音至　易服不朝服者非朝事也挚雉也乡先生乡中老人为乡大夫致仕者　疏曰以爵弁是助祭之服不可服见君与先生等故易服也?端则兼?冠矣今更言者以初冠时服?端为加缁布冠之服缁布冠冠而弊之故易?冠以配?端也乡先生即乡饮所谓先生书传所谓父师也亦有士之少师郑以经但言乡大夫故略不言也】
右奠挚于君及乡大夫乡先生
乃醴宾以壹献之礼【壹献者主人献宾而已即燕无亚献者献酢酬賔主人各两爵而礼成特牲少牢馈食之礼献尸此其类也士礼一献卿大夫三献礼宾不用柶者泲其醴内则曰饮重醴清糟稻醴清糟黍醴清糟粱醴清糟凡醴事质者用糟文者用清　少诗照反泲子礼反糟子曹反　疏曰此醴亦当为礼文不具也特牲少牢主人献尸主妇亚献为二献此则主人献宾而已故无亚献乡饮酒末有燕故知献后有燕主人献賔賔酢主人主人将酬賔先自饮讫乃酬賔賔奠而不举是宾主人各两爵而礼成也昬礼舅姑飨妇以一献之礼妇酢舅而奠酬是备有酬酢也特牲少牢各一爵而有亚献此宾主各两爵而无亚献虽少不同义类同也士礼一献者左传季孙宿云得贶不过三献又郊特牲云三献之介亦谓卿大夫也大行人云上公九献侯伯七献子男五献是以大夫三献士一献此其差也醴賔不用柶者泲其醴者醴子则不泲故用柶也饮目诸饮也重倍也糟醇也清泲也致饮有此二种皆重设之稻醴以下是也质者用糟谓若醴子之类是也　今按注不言改字説见上非不具也】主人酬賔束帛俪皮【俪音丽饮賔客而从之以财货曰酬所以申畅厚意也束帛十端也俪皮两鹿皮也古文俪为离　饮于鸩反　疏曰凡酬币之法尊卑献数多少不同及其酬币唯于奠酬之节一行而已春秋秦后子出奔晋享晋侯归取酬币终事八反杜注云备九献之仪始礼自赍其一故续送其八酬酒币彼九献之间皆有币春秋之代奢侈之法非正礼也】赞者皆与赞冠者为介【与音预　赞者众賔也皆与亦饮酒为众宾介宾之辅以赞为之尊之饮酒之礼贤者为宾其次为介　今详賛者谓主人之賛者也恐字误作众賔耳】宾出主人送于外门外再拜归賔俎【一献之礼有荐有俎其牲未闻使人归诸宾家也】右醴賔【今按此章以上正礼已具以下皆礼之变】
若不醴则醮用酒【醮子召反　若不醴谓国有旧俗可行圣人用焉不改者也曲礼曰君子行礼不求变俗祭祀之礼居丧之服哭泣之位皆如其国之故谨脩其法而审行之是也酌而无酬酢曰醮醴亦当为礼　疏曰上文适子冠于阼三加讫一醴于客位者周法也此不醴而醮用酒者夏殷法也酌无酬酢曰醮唯据此文而言醴亦无酬酢而不名醮者醴是太古之物质宜无酬酢酒则宜有酬酢故以其无酬酢而名醮取醮尽之义也　今按不醴而醮乃当时国俗不同有如此者如鲁卫之幕有縿布祔有离合皆周礼自不同未必夏殷法也记注所云若以杞宋二代之后及它逺国未能纯用周礼者言之则或可通然亦未有明文可考也此注又言改字者上下文异故须别出也】尊于房户之间两甒有禁?酒在西加勺南枋【房户间者房西室户东也禁承尊之器也名之为禁者因为酒戒也?酒新水也虽今不用犹设之不忘古也　疏曰上文醴不言禁者醴非饮醉之物故不设戒也此用酒酒是可饮之物恐醉因而禁之故云因为酒戒上古无酒今虽有酒犹设之是不忘古也】洗有篚在西南顺【洗庭洗当东荣南北以堂深篚亦以盛勺觯陈于洗西南顺北为上也　盛音成　疏曰用醴之时醴尊在房故洗亦在房今醮用酒与常饮酒同故洗亦当在庭北为上者席据识之先后为首尾此篚亦云上者应亦有记识为上下也】始加醮用脯醢賔降取爵于篚辞降如初卒洗升酌【始加者言一加一醮也加冠于东序醮之于户西同耳始醮亦荐脯醢賔降者爵在庭酒在堂将自酌也辞降如初如将冠时降盥辞主人降也凡荐出自东房　疏曰将自酌者决前用醴时賛者酌以授宾宾不亲酌此则宾亲酌酒洗爵故有升降也　今按始加二字乃叠见前始加缁布冠一章之礼醮用脯醢乃题下事其实賔答拜后乃荐之也宾升酌时冠者犹在出房南面之位】冠者拜受宾答拜如初【賛者筵于户西賔升揖冠者就筵乃酌冠者南面拜受賔授爵东面答拜如醴礼也于賔答拜賛者则亦荐之】冠者升筵坐左执爵右祭脯醢祭酒兴筵末坐啐酒降筵拜賔答拜冠者奠爵于荐东立于筵西【冠者立俟賔命賔揖之则就东序之筵　疏曰此与用醴行事一同但立于席西为异耳俟賔命者为更加皮弁也　今按此正醮礼也下两醮及后章三醮凡言如初者皆谓如此礼也】彻荐爵筵尊不彻【彻荐与爵者辟后加也不彻筵尊三加可相因由便也　便婢面反　疏曰下文云加皮弁如初仪再醮摄酒其他皆如初是除酒相因外荐爵皆更设而后加卒设于席前故云辟后加也】加皮弁如初仪再醮摄酒其他皆如初【摄犹整也整酒谓挠之今文摄为聂挠奴高反聂女辄反　疏曰挠谓挠搅添益整顿示新也一醮彻脯醢为辟再醮之脯醢至再醮不言彻脯醢者以三醮上唯加俎不加笾豆故不彻荐直彻爵而已祝辞三醮不言嘉荐直言笾豆是明文也　今按此如初仪者如前再加一章之仪也下条放此再醮摄酒其他皆如初言唯摄酒异于始醮其他皆如之也】加爵弁如初仪三醮有干肉折俎哜之其他如初【折之设反哜才计反　干肉牲体之脯也折其体以为俎哜尝之　疏曰哜谓至齿尝之按下若杀再醮不言摄此经再醮言摄三醮不言摄则再醮之后皆有摄互文以见义也又周礼腊人郑注云大物解肆干之谓之干肉若今梁州鸟翅矣薄析曰脯捶之而施姜桂曰腵脩若然干肉与脯脩别言之今梁州鸟翅者或为豚解而七体以干之谓之干肉及用之将升于俎则节折为二十一体故摠名干肉折俎也　陈祥道曰肱骨三肩臂臑也股骨三肫胳觳也脊骨三正脊脡脊横脊也胁骨三代胁长胁短胁也正胁之前则膉也肫之上则髀也然则左右肱之肩臂臑与左右股之肫胳觳而为十有二脊骨三与左右股骨六而为九二觳正祭不荐于神尸主人之俎两髀不升于主人主妇之俎膉不升于吉祭之俎则祭之所用者去髀膉而二十有一去二觳而为十九矣国语曰禘郊之事则有全脀王公立饫有房脀亲戚燕饮有殽脀则全脀豚解也房脀体解也殽脀骨折也士防礼特豚四鬄云蹄两胉脊既夕鼎实羊左胖亦如之然则四鬄者殊左右肩髀而为四又两胉一脊而为七此所谓豚解也若夫正祭则天子诸侯有豚解体解礼运曰腥其俎熟其殽体其犬豕牛羊腥其俎谓豚解而腥之为七体熟其殽谓解之爓之为二十一体是也大夫士有体解无豚解以其无朝践献腥之礼故也　今按豚解之义陈説得之二十一体则折脊为三曰正脊曰脡脊曰横脊两胉各三曰代胁曰长胁曰短胁凡六两肱各三曰肩曰臂曰臑凡六两股各三曰髀曰肫曰胳凡六通为二十一体凡牲与腊方解割时皆是如此但牲则两髀以贱而不升于正俎耳故少牢礼具列自髀以下凡二十一体但髀不升耳而郑氏注云凡牲体之数备于此初不及他体也况此言腊则又不殊贱也而周礼内饔及此经昬礼两疏皆言二十一体乃不数两髀而不计其数之不足葢其疎略至少牢疏及陈祥道乃去髀而以两觳足之葢见此经后篇犹有脰及两觳可以充数然欲尽取之则又衍其一故独取两觳而谓脰非正体若果如此则觳亦非正体又何为而取之耶此其为説虽巧而近于穿凿不可承用　又按初仪见上三醮唯摄酒及有干肉折俎哜之为异其它皆如始醮也】北面取脯见于母
右醮　醮辞曰旨酒既清嘉荐亶时【亶丁但反时一作旹　亶诚也古文亶为瘅瘅丁但反】始加元服兄弟具来孝友时格永乃保之【来叶力之反　善父母为孝善兄弟为友时是也格至也永长也保安也行此乃能保之今文格为嘏凡醮者不祝　嘏古雅反疏曰凡醮谓庶子冠者】再醮曰旨酒既湑嘉荐伊脯【湑思吕反　湑清也伊惟也】乃申尔服礼仪有序祭此嘉爵承天之祜【祜音户与序并上声　祜福也】三醮曰防酒令芳笾豆有楚【旨美也　陈列之貌】咸加尔服肴升折俎【肴升折俎亦谓豚】承天之庆受福无疆【庆叶音羌】
若杀则特豚载合升离肺实于鼎设扃鼏【杀如字肺芳味反扃古萤反鼎杠也鼏亡歴反鼎覆也　特豚一豚也凡牲皆用左胖煑于镬曰亨在鼎曰升在俎曰载载合升者明亨与载皆合左右胖离割也割肺者使可祭也可哜也今文扃为?古文鼏为宻　胖普半反镬户郭反亨普庚反??犬反　疏曰此论夏殷杀牲醮子之事也若者不定之辞也升载之法载在后升在前今先言载后言升又合字在载升之间者通言之欲见在俎在镬俱曰合也鼏者以茅覆鼎长则束其本短则编其中扃牛鼎大扃长三尺膷鼎小扃长二尺皆依汉礼而知今此豚鼎当用小扃也周礼少牢特牲乡饮乡射皆用右胖唯虞礼防祭反吉故用左此云用左胖或据夏殷之法也特牲云亨于门外注云亨以镬是镬为亨也昬礼合升侧载特牲卒载加七少牢升羊实于一鼎是在鼎曰升在俎曰载也然在俎亦谓之升如云升羊载右胖是也陈氏曰豚则吉凶皆合升用成牲则升其胖而去髀吉升右而凶升左脊胁六而肱股五为十一体也　疏】
【又曰凡肺有二种一者举肺一者祭肺就举肺之中复有三称一名举肺为食而举二名离肺少仪云三牲之肺离而不提心也三名哜肺以齿哜之此三者皆据生人为食而有也就祭肺之中亦复有三称一者谓之祭肺为祭先而有之二者谓之忖肺切之使断三者谓之切肺名虽与忖肺异实则同也三者皆为祭而有　今按忖亦作刌疑即切字写误为二耳】始醮如初【亦荐脯醢彻荐爵筵尊不彻矣　初谓前章之始醮也】再醮两豆葵菹蠃醢两笾栗脯【蠃力禾反　蠃醢螔蝓醢今文蠃为蜗螔音移蝓音俞一音由蜗力禾反又古华反　疏曰此増数者为有杀牲故盛其馔也按郑注周礼醢人云细切为韲全物若防为菹作醢及臡者先膊干其肉乃后莝之杂以粱麴及盐渍以美酒涂置甀中百日则成矣是作醢及菹之法也　今案再醮唯摄酒加笾豆为异不言如初者可知也】三醮摄酒如再醮加俎哜之皆如初哜肺【摄酒如再醮则再醮亦摄之矣加俎哜之哜当为祭字之误也祭俎如初如祭脯醢　疏曰祭先之法祭乃哜之又不宜有二哜故注破加俎之哜为祭也　今按初谓上章之始醮也上章及此三醮两节但皆摄酒哜俎为异而其它皆如初则祭已在其中矣故注于上章三醮初不改字于此葢误改之疏又妄为之説皆非也但上章之俎无肺而此有肺故又特言所哜者肺而不嫌于复出则此哜字当从本文为是陆氏亦云哜读如字哜肺释上哜之为哜肺也凡言之法多此类】卒醮取笾脯以降如初
右杀
若孤子则父兄戒宿【父兄诸父诸兄　疏曰诸父诸兄非己之亲父兄也】冠之日主人紒而迎宾拜揖让立于序端皆如冠主礼于阼【冠主冠者亲父若宗兄也古文紒为结今文礼作醴】凡拜北面于阼阶上宾亦北面于西阶上答拜若杀则举鼎陈于门外直东塾北面【孤子得申礼盛之父在有鼎不陈于门外　疏曰凡陈鼎在外者宾客之礼也在内者家私之礼也是在外者为盛也】
右孤子冠【疏曰周公作文于此乃见之者欲见周与夏殷孤子冠礼皆同其与上异者乃记之耳】
若庶子则冠于房外南面遂醮焉【房外谓尊东也不于阼阶非代也不醮于客位成而不尊　疏曰适子周冠一醴夏殷三醮庶子无文周当一醮夏殷当三醮又庶子醮不见祝辞即前注云凡醮者不祝也　今详疏説恐非葢一醮以酒者正也其用醴与三醮为适而加耳庶子则皆一醮以酒足矣】
右庶子冠
冠者母不在则使人受脯于西阶下【疏曰案内则云舅没则姑老若死当云没不得云不在且母死则不得使人受脯今言不在者或归宁或疾病也使人受脯为母生在于后见之也今详经云不在恐兼存没而言若被出而嫁亦是也葢主人若非宗子则固有无主妇者此云使人未必母】
【使之也又昏礼使者授人脯之后又执以反命则此使人受脯之后亦必更有礼节但文不具不可考耳】右母不在
女子十有五年许嫁笄而字虽未许嫁年二十而笄礼之妇人执其礼【虽未许嫁年二十亦为成人矣礼之酌以成人言妇人执其礼明非许嫁之笄疏曰贺玚云十五许嫁而笄则主妇及女賔为笄礼主妇为之箸笄而女賔以醴礼之也未许嫁而笄则妇】
【人礼之无女賔不备仪也　今案贺説得之然有未尽许嫁笄则主妇当戒外姻为女賔使之箸笄而遂礼之未许嫁而笄则不戒女宾而自以家之诸妇行笄礼也】燕则鬈首【鬈音权　既笄之后去之犹若女有鬌紒也　鬌丁果反　疏曰既未许嫁虽已笄犹以少者处之故既笄之后寻常在家燕居则复去笄而分发为鬌紒也】
右女子笄【杂记补　此篇之末本有记一章今考之皆见于家语邾隠公篇而彼详此略故今于此删去而取彼文修润以附冠义记説见昏礼篇】
家礼一之下
冠义
传曰礼之所尊尊其义也【言礼所以尊尊其有义也】失其义陈其数祝史之事也故其数可陈也其义难知也知其义而敬守之天子之所以治天下也【言政之要尽于礼之义　今按此葢秦火之前典籍具备之时之语固为至论然非得其数则其义亦不可得而知矣况今亡逸之余数之存者不能什一则尤不可以为祝史之事而忽之也】
凡人之所以为人者礼义也礼义之始在于正容体齐顔色顺辞令【言人为礼以此三者为始】容体正顔色齐辞令顺而后礼义备以正君臣亲父子和长幼【言三始既备乃可求以三行也】君臣正父子亲长幼和而后礼义立【立犹成也】故冠而后服备服备而后容体正顔色齐辞令顺【言服未备者未可求以三始也童子之服采衣紒】故曰冠者礼之始也是故古者圣王重冠古者冠礼筮日筮宾所以敬冠事敬冠事所以重礼重礼所以为国本也【国以礼为本】故适子冠于阼以着代也醮于客位加有成也三加弥尊喻其志也冠而字之敬其名也【着张虑反阼谓东序少北近主位也适子冠于阼若不醴则醮用酒于客位敬而成之也户西为客位庶子冠于房户】
【外又因醮焉不代父也冠者初加缁布冠次加皮弁次加爵弁毎加益尊则志益大也敬其名者重以未成人之时呼之也　今按此本无适子字加有成也在弥尊字下冠而上有己字敬其名作成人之道葢传诵之讹也家语以为孔子之言亦有误字今以后记郊特牲文更定后因不复重出】见于母母拜之见于兄弟兄弟拜之成人而与为礼也?冠?端奠挚于君遂以挚见于乡大夫乡先生以成人见也【乡先生同乡老而致仕者服?冠?端异于朝也　孔疏曰按仪礼庙中冠子以酒脯奠庙讫子持所奠酒脯以见于母母拜其酒脯重从尊者处来故拜之非拜子也　今按疏説非本文正意恐不然也】成人之者将责成人礼焉也责成人礼焉者将责为人子为人弟为人臣为人少者之礼行焉将责四者之行于人其礼可不重与【行下孟反　言责人以大礼者已接之不可以苟　今按首句之字疑衍】故孝弟忠顺之行立而后可以为人可以为人而后可以治人也故圣王重礼故曰冠者礼之始也嘉事之重者也是故古者重冠重冠故行之于庙行之于庙者所以尊重事尊重事而不敢擅重事不敢擅重事所以自卑而尊先祖也【治直吏反　嘉事嘉礼也冠属嘉礼　今按此篇所引礼文皆见于前篇注疏已具今不复出后篇放此】邾隐公既即位将冠使大夫因孟懿子问礼于孔子
子曰其礼如世子之冠【今按此下本有冠于阼以下四句与上章同而有误字又与上下文无所属疑记者妄附益之今删去】虽天子之元子犹士也其礼无变天下无生而贵者故也【郑曰皆由下升　今按此明世子之冠犹士礼也然疑句上有懿子问世子之冠如何一节及子曰字今亡句下有无大夫冠礼一节今错在后记及郊特牲篇中然亦有阙文此下旧有行冠事必于祖庙以祼享之礼将之以金石之乐节之系左传文又有所以自卑而尊先祖示不敢擅一节已见上文皆与此上下文不相属亦记者妄附必损益之然后下文意乃相属】懿子曰天子未冠即位长亦冠乎孔子曰古者王世子虽幼其即位则尊为人君人君治成人之事者何冠之有懿子曰然则诸侯之冠异天子与【王肃曰怪天子无冠礼而诸侯之冠如世子之冠故问之】孔子曰君薨而世子主防是亦冠也已人君无所殊也【王曰诸侯亦人君与天子无异】懿子曰今邾君之冠非礼也【王曰懿子言诸侯无冠则邾君之冠非也】孔子曰诸侯之有冠礼也夏之末造也【郑曰造作也自夏初以上诸侯虽父死子继年未满五十者亦服士服行士礼五十乃命也至其衰末上下相乱簒杀所由生故作公侯冠礼以正君臣也坊记曰君不与同姓同车与异姓同车不同服示民不嫌也以此坊民民犹得同姓以杀其君】有自来矣今无讥焉【王曰言有所从来故今无所讥】天子冠者武王崩成王年十有三而嗣立周公居冡宰摄政以治天下明年夏六月既【王曰周书曰岁十有二月武王崩元年六月葬】冠成王而朝于祖以见诸侯示有君也周公命祝雍作颂曰达而勿多也【本篇作达而未幼今从大戴记郑曰辞多则史少则不达】祝雍辞曰使王近于民【王曰常得民之心也】逺于年【王曰言夀长】啬于时【啬爱也爱于时不以无事弃日也】惠于财【施舍不吝也】亲贤而任能其颂曰令月吉日王始加元服去王幼志心是衮职【衮天子之盛服衮职谓天子之职业也是字本阙今补或曰当作一心】钦若昊天【王曰钦敬若顺】六合是式【王曰天地四方谓之六合言为之法式】率尔祖考永永无极此周公之制也【今按天子冠者至此一节懿子不问而夫子自言疑非本文】懿子曰诸侯之冠其所以为賔主何也孔子曰公冠则以卿为宾公自为主迎宾揖升自阼立于席北【公堂深异于士今按大戴无北字】其醴也则如士飨之以三献之礼【郑曰飨賔也士于賔以一献之礼今按大戴礼无其醴也三字】无介【郑曰于飨而赞冠者退为众賔者君礼于臣本无介】无乐【郑曰亦飨时也冠者成人代父始宜尽孝子之感不可以欢乐取之孔子曰取妇之家三日不举乐思嗣亲也然则冠礼一举乐可也春秋左氏传曰以金石之乐节之谓冠时为节也】皆?端【郑曰君臣同服】既醴降自阼诸侯非公而自为主者其所以异皆降自西阶【今按大戴作其余自为主者其降也自西阶以异其余皆公同也但为主而降西阶未详其义】?端与皮弁【王曰?端缁布冠之服皮弁自服其服也　今按大戴作公?端与皮弁皆韠】异朝服素韠【王曰朝服素韠示不忘古　今按大戴无异字疑或是皆字】公冠四加?冕祭【王曰公冠四加?冕祭服郑注大戴礼曰四当为三?当为衮字之误孔疏曰诸侯尚四加则天子当五加衮冕也　今按本文但言?端皮弁?冕而不言爵弁则三加郑説为是而诸侯?冕以祭则当从本文唯天子三加其衮冕与】其酬币于賔则束帛乗马【王曰已冠而飨既飨与賔币谓之酬币　今按大戴作朱锦采四马其庆也郑注云其庆賔也如是】天子拟焉太子与庶子其冠皆自为主其礼与士无变飨食賔也皆同【王曰拟诸侯礼　今按此一节见于大戴记者与此文小异今从其长者无介乃飨时事本篇在卿为賔之下又无无乐皆?端五字及注又天子以下至冠皆十二字本篇作王太子庶子之冠拟焉皆天子今悉从大戴葢如此即略与上文天子之冠相应但亦非懿子所问为可疑耳】懿子曰始冠必加缁布之冠何也孔子曰示不忘古大古冠布齐则缁之其緌也吾未之闻【緌如谁反下同唐虞以上曰太古重古始冠冠其齐冠杂记曰大白缁布之冠不緌大白即白布冠今防冠也齐则缁之者鬼神尚幽闇也緌缨饰太古质葢亦无饰非时人緌故云未闻之于古　上时掌反　疏曰皇氏云齐则缁之亦谓祭前若祭时自着祭服则有虞氏皇而祭是也太古吉凶同服三代改制齐冠有牟追之等则以白布为防冠当自夏禹以下也】今则冠而弊之可也【孔疏曰后世不复用之以为齐冠但初加暂用冠罢则弊弃之也　贾疏曰冠而弊之据士而言若庶人则犹着之故诗云彼都人士台笠缁撮是庶人用缁布冠笼其髪以为常服也】懿子曰三王之冠其异何也孔子曰周弁殷冔夏收一也【冔况甫反　弁名出于槃槃大也言所以自光大也冔名出于幠幠覆也言所以自覆饰也收言所以收敛髪也齐所服而祭也其制之异未闻　槃畔干反幠火吴反　疏曰此条葢论第三所加之冠指爵弁而言也槃幠收敛之义无正文皆郑以意解之孔疏曰齐及祭时所服也若三命以下齐祭同冠四命以上齐祭则异】三王共皮弁素积【质不变　疏曰此条论第二所加之冠自天子达于士以其质素故三王同之无所改易也】委貌周道也章甫殷道也毋追夏后氏之道也【或谓委貌为?冠委犹安也言所以安正容貌章明也殷质言以表明丈夫也甫或为父今文为斧母发声也追犹堆也夏后氏质以其形名之三冠皆所常服以行道也其制之异同未之闻　孔疏曰此一条论始加之冠三代常所服者皆用缁布但周为委貌之形殷为章甫之形夏为毋追之形为不同耳此云委貌而仪礼记称?冠故云或也行道谓养老燕饮燕居之服　家语冠颂　今按此章与仪礼后记郊特牲公冠篇多同今从其长者】　始冠缁布冠自诸侯下达冠而弊之可也【防曰从诸侯达诸士始冠皆用之】?冠朱组缨天子之冠也缁布冠缋緌诸侯之冠也【缋户内反注绘同　皆始冠之冠也?冠委貌也诸侯缁布冠有緌尊者饰也缋或作绘緌或作蕤　疏曰诸侯缁布冠唯缋緌为异其頍项青组缨等皆与士同　玉藻】无大夫冠礼而有其昬礼古者五十而后爵何大夫冠礼之有【据时有未冠而命为大夫者周之初礼年未五十而有贤才者试以大夫之事犹服士服行士礼二十而冠急成人也五十乃爵重官人也大夫或时改取有昬礼是也　疏曰大夫始仕者二十已冠讫五十乃爵命为大夫故大夫无冠礼然按防服大夫为兄弟之长殇降服小功郑云谓为士若不仕者明其或亦为大夫则不为殇而降也葢小记云丈夫冠而不为殇此兄殇者既有德行年未二十而得为大夫则是大夫亦不以二十而始冠也若诸侯则鲁襄公年十二而冠事见左传若天子则尚书啓金縢时成王年十五而云王与大夫尽弁则知天子亦十二而冠矣若天子之子则祭法有天子下祭殇五之文是年十九以下尚为殇故知二十乃冠也　后记　今按此一节疑本亦邾隠公章内语説已见上疏引防服之文见大夫而有兄殇又其兄若为大夫则不降服则知其身与兄皆未二十矣是不必五十乃为大夫也葢其得为大夫之时己治成人之事或己因防而冠如家语所説人君之例故不待二十而冠也贾意当是如此而词不别白故为删润而发明之然此亦为继世为大夫者言耳非谓以贤才而选者也孔颖达云天子之子皆早冠以其有下祭殇五葢谓若不早冠则无?孙之殇也诸侯之子则二十而冠以其有适长殇之文也与贾説不同未知孰是】继世以立诸侯象贤也【象法也为子孙能法先祖之贤故使之继世也】以官
爵人德之杀也【杀犹衰也德大者爵以大官德小者爵以小官】死而諡今也古者生无爵死无諡【今谓周衰记之时也古谓殷殷士生不为爵死不为諡周制以士为爵死犹不为諡耳下大夫也今记之时士死则諡之非也諡之由鲁庄公始也　今按此于冠义无所当疑错简也然疏义亦非是此葢老子不尚贤贵因任之意言上古之时民各推其贤者奉以为君没则复奉其子以继之其后遂以为诸侯然其子之立也但象似其贤而已非故择贤而立之也至于中古乃在上者择人任官而为之爵等此则德之衰杀不及上古之时矣又至于周而有諡法则生而有爵者死又加諡此则又其杀也上古民自立君故生无爵中古未有諡法故须有爵而无諡又以申言古今之变也】　曽子问曰将冠子冠者至揖让而入闻齐衰大功之防如之何【齐音咨衰七雷反　冠者賔及賛者】孔子曰内防则废外防则冠而不醴彻馔而埽即位而哭如冠者未至则废【馔士恋反埽悉报反内防同门也不醴不醴子也其废者防成服因防而冠　疏曰内防谓同大门内之防加冠在庙庙在大门之内吉凶不可同处故闻防则废外防谓大门外之防防在它处可以加冠也但平常吉时三加之后设醴以礼冠者之身今既有防故直三加而已醴及馔具未闻防之先既已陈设今皆彻去又埽除冠之旧位使清洁更新乃即位而哭如賔及賛者未至则废而不冠也】如将冠子而未及期日而有齐衰大功小功之防则因防服而冠【废吉礼而因防冠俱成人之服及至也　疏曰吉冠是吉时成人之服防冠是防时成人之服今既有凶废吉礼而因防冠故云俱成人之服也】除防不改冠乎【疏曰曽子疑除防之后更改易而行吉冠之礼】孔子曰天子赐诸侯大夫冕弁服于太庙归设奠服赐服于斯乎有冠醮无冠醴【酒为醮冠礼醴重而醮轻此服赐服酌用酒尊赐也不醴明不为改冠改冠当醴之　疏曰诸侯大夫幼弱未冠总角从事至当冠之年因朝天子天子赐之或弁或冕之服于太庙之中归设奠祭于己宗庙但服所赐之服更不改冠但使人酌酒以饮已而无酬酢皆以荣君之赐更不用醴以礼受服者之身言因防而冠不可除丧更改为吉冠也又曰醴是古之酒故为重醮用酒是后代之法故为轻　曽子问】　父没而冠则己冠埽地而祭于祢己祭而见伯父叔父而后飨冠者【飨谓礼之曽子问】　以防冠者虽三年之防可也既冠于次入哭踊三者三乃出【冠古乱反三者之三息暂反　疏曰每哭一节而三踊如此者三凡为九踊知非其冠月待变除卒哭而冠者二月绥多士女是冠用二月假令正月遭防则二月不得因防而冠必待变除受服之节乃可冠矣】大功之末可以冠子可以嫁子父小功之末可以冠子可以嫁子可以取妇己虽小功既卒哭可以冠取妻下殇之小功则不可【取七住反又如字此皆谓可用吉礼之时父大功卒哭而可以冠子嫁子小功卒哭而可以取妇己大功卒哭而可以冠子小功卒哭而可以取妻必偕祭乃行也下殇小功齐衰之亲除防而后可为昏礼凡冠者其时当冠则因防而冠之　杂记】　鲁襄公九年十二月晋悼公以诸侯之师伐郑而还公送晋侯晋侯以公宴于河上问公年季武子对曰防于沙随之岁寡君以生【沙随在成十六年】晋侯曰十二年矣是谓一终一星终也【嵗星十二嵗而一周天】国君十五而生子冠而生子礼也【冠成人之服故必冠而后生子】君可以冠矣大夫盍为冠具武子对曰君冠必以祼享之礼行之【祼谓灌鬯酒也享祭先君行将也】以金石之乐节之【以钟磬为举动之节】以先君之祧处之【诸侯以始祖之庙为祧】今寡君在行未可具也请及兄弟之国而假备焉晋侯曰诺公还及卫冠于成公之庙【成公今卫献公之曽祖从卫所处】假钟磬焉礼也【春秋左氏传】　晋赵文子冠【韦昭注文子赵盾之孙赵朔之子赵武也冠谓以士礼始冠】见栾武子武子曰美哉【武子栾书也礼既冠奠贽于君遂以贽见于卿大夫先生美哉美成人也】昔吾逮事庄主【庄庄子赵朔之諡大夫称主赵朔尝将下军栾书佐之】华则荣矣实之不知请务实乎【荣者有色貌实之不知华而不实也】见范文子【文子范变】文子曰而今可以戒矣夫贤者宠至而益戒不足者为宠骄【智不足者得宠而骄】故兴王赏谏臣逸王罚之先王疾是骄也见韩献子【献子晋卿韩厥】献子曰戒之此谓成人成人在始与善始与善善进善不善蔑由至矣【蔑无也】始与不善不善进不善善亦蔑由至矣如草木之产也各以其物【物类也】人之有冠犹宫室之有墙屋也粪除而已又何加焉【粪除喻自脩洁】见智武子武子曰吾子勉之【武子晋卿荀首之子荀防】成子之文宣子之忠其可忘乎吾子勉之有宣子之忠而纳之以成子之文事君必济【济成也】见张老而语之【张老晋大夫张孟】张老曰善矣从栾伯之言可以滋【滋益也】范叔之教可以大韩子之戒可以成物备矣志在子【物事也人事已备能行与否在子之志】智子之道善矣【道训也】是先主覆露子也【先主谓成宣露润也　国语】
仪礼经传通解卷一

[book_title]卷二
<经部,礼类,通礼之属,仪礼经传通解>
钦定四库全书
仪礼经传通解卷二
宋　朱子　撰
家礼二之上
士昬礼
昬礼　下达纳采用鴈【采七在反　达通达也将欲与彼合昬姻必先使媒氏下通其言女氏许之乃后使人纳其采择之礼诗云取妻如之何匪媒不得昬必由媒交接设绍介皆所以养防耻纳采而用鴈为挚者取其顺隂阳往来　疏曰下达者男为上女为下取阳唱隂和之义谓以言辞下通于女氏也纳采言始相采择也周礼六挚大夫执鴈士执雉此昬礼无问尊卑皆用鴈者取其木落南翔氷泮北徂能顺隂阳往来以明妇人从夫之义也　陆佃曰若逆女之类自天子达是也大夫有昬礼而无冠礼则冠礼不下达矣　今按下达之説注疏迂滞不通陆氏説为近是葢大夫执鴈士执雉而士昬下达纳采用鴈如大夫乗墨车士乘栈车而士昬亲迎乗墨车也注疏知乗墨车为摄盛而不知下达二字本为用鴈一事而发言自士以下至于庶人皆得用鴈亦摄盛之意也葢既许摄盛则虽庶人不得用匹又昬礼挚不用死故不得不越雉而用鴈尔今注疏既失其指陆于下达之义虽近得之然不知其与用鴈通为一义则亦未为尽善也】主人筵于户西西上右几【主人女父也筵为神布席也户西者尊处将以先祖之遗体许人故受其礼于祢庙也席西上右设几神不统于人席有首尾　为于伪反处昌虑反　疏曰户西是賔客之位故为尊处记云凡行事受诸祢庙乡射燕礼之等设席皆东上神尊不统于人取地道尊右之义故席西上而几在右也公食记蒲筵萑席皆卷自末是席有首尾也】使者?端至【使所吏反注使者同　使者夫家之属若羣吏使往来者?端士莫夕之服又服以事其庙有司缁裳　莫音暮　疏曰案士冠賛者于中下士差次为之此云夫家之属亦当然如主人是上士则属是中士主人是中士则属是下士主人是下士则属亦当是下士礼穷即同也士冠礼?端士莫夕于朝之服又以?端祭庙今使者亦于主人庙中行事故云又服以事其庙也上士?裳中士黄裳下士杂裳此缁裳即?裳乃据主人是上士而言葢士冠云有司如主人服则三等士之有司亦如主人服也】摈者出请事入告【摈者有司佐礼者请犹问也礼不必事虽知犹问之重慎也　疏曰案士冠礼有司并是主人之属及羣吏故知此摈者亦有司也在主人曰摈】主人如宾服迎于门外再拜宾不荅拜揖入【门外大门外不荅拜者奉使不敢当其盛礼　疏曰大夫唯有寝门大门庙在寝门外之东此下有至于庙门明此是大门外可知也又士卑无君臣之礼故宾虽属吏直言不答拜若于诸侯则言辟以君尊故也】至于庙门揖入三揖至于阶三让【入三揖者至内霤将曲揖既曲北面揖当碑揖　疏曰入门賔主将欲相背故须揖賔主各至堂涂北面相见故亦须揖碑在堂下三分庭之一在北是庭中之节故亦须揖三者礼之大节尊卑同故乡饮乡射聘食皆有此三揖之法】主人以宾升西面宾升西阶当阿东面致命主人阼阶上北面再拜【阿楝也入堂深示亲亲今文阿为庪　庪居委反　疏曰宾使者也礼之通例宾主敌者宾主俱升若士冠与此文是也若乡饮酒乡射皆主尊宾卑故初至之时主人升一等宾乃升至卒洗之后亦俱升唯聘礼则公升二等宾始升也凡士之庙五架为之楝北一楣下有室户中脊为楝栋南一架为前楣楣前接檐为庪楝在室外故賔得深入当之也】授于楹间南面【授于楹间明为合好其节同也南面并授也　疏曰楹间谓两楹之间賔以鴈授主人于楹间者明和合亲好令其宾主逺近节同也凡宾主敌者授于楹间不敌者不于楹间是以聘礼宾觌大夫云受币于楹间敌也公受玉于中堂与东楹之间至礼賔及賔私觌皆云当东楹是尊卑不敌故不于楹间也今使者不敌而于楹间故云明合好也】賔降出主人降授老鴈【老羣吏之尊者　疏曰大夫家臣称老防服公食大夫以贵臣为室老】
右纳采　记【疏曰凡言记者皆是记经不备兼记经外逺古之言郑注燕礼云后世衰微幽厉尤甚礼乐之书稍稍废弃葢自尔之后有记乎未知定谁所録也　今按记文本附全经之后今依辞例分以附于本章之左】士昬礼凡行事必用昬昕受诸祢庙【用昕使者用昬壻也　壻悉计反从士从胥俗作聓女之夫　疏曰用昕使者谓男氏使向女家纳采问名纳吉纳征请期五者皆用昕即诗所谓旭日始旦也昬亲迎时也经但言户西故记复指言其处也】宗子无父母命之亲皆没己躬命之【宗子者适长子也命之命使者母命之在春秋纪裂繻来逆女是也躬犹亲也亲命之则宋公使公孙夀来纳币是也言宗子无父是有有父者礼七十老而传八十齐防之事不及若是者子代其父为宗子其取也父命之　适丁狄反长丁丈反繻音须齐侧皆反　疏曰防服小记云继别为宗继祢者为小宗大宗小宗皆是适妻所生长子也命使者谓纳采已下五者之使者也公羊传曰裂繻纪大夫昏礼不称主人何休云为养廉逺耻也传又云然则曷称称诸父兄师友宋公使公孙夀来纳币则其称主人何辞穷也辞穷者无母也休注云礼有母母当命诸父兄师友称诸父兄师友以行宋公无母莫使命之辞穷故自命之自命之则不得不称使又云然则纪有母乎曰有有则何以不称母母不通也休又云礼妇人无外事但得命诸父兄师友以行耳母命不得达故不得称母通使文所以逺别也此记之文似母亲命葢略言之其实但使子之诸父兄师友命之也　今按言宗子无父则是有有父之宗子如老而传齐防不及者其子虽代父主家至于遣使定昬则犹父命之无父然后母命之也】支子则称其宗【支子庶昆弟也称其宗子命使者疏曰称其宗者谓命使者当称宗子以命之以大小宗皆然也】弟则称其兄【弟宗子母弟疏曰以上文支子谓庶昆弟故知此弟宗子同母弟也】　辞无不腆无辱【腆善也宾不称币不善主人不谢来辱】挚不用死【挚鴈也　疏曰死谓雉今礼用鴈故云不用死也】昬辞曰吾子有惠贶室某也【昬辞摈者请事告之辞吾子谓女父也称有恵明下达贶赐也室犹妻也某壻名　贶音况妻七计反　疏曰摈者出门请事使者告之也】某有先人之礼使某也请纳采【某壻父名也某也使名也】对曰某之子惷愚又弗能教吾子命之某不敢辞【惷失容反　对曰者摈出纳宾之辞某女父名也吾子谓使者今文弗为不无能字】致命曰敢纳采【疏曰此使者升堂致命于主人之辞若然亦当有主人对辞如纳征不言之者文不具也问名宾在门外问名主人许无辞者纳采问名同使故略不言也此下纳吉纳征请期之等皆有门外賔与摈者传辞及升堂致命主人对辞而或不言者文不具耳】
摈者出请【不必宾之事有无　疏曰主人不知宾有事无事故使摈出请也】宾执鴈请问名主人许宾入授如初礼【问名者将归卜其吉凶古文礼为醴　疏曰此一使兼行纳采问名二事相因也入门升堂授鴈与纳采礼同故云如初礼也】
右问名　记问名主人受鴈还西面对宾受命乃降【受鴈于两楹间南面还于阼阶上对賔以女名　疏曰先阼阶上北面再拜进南面受鴈于两楹间还于阼阶上对宾以女名也】　辞问名曰某既受命将加诸卜敢请女为谁氏【某使者名也谁氏者谦也不必其主人之女　疏曰纳采则知女之姓矣今问为谁氏者谦不敢必其主人之女或是所收养外人之女也葢名有二种一者是名字之名三月之名是也一者是名号之名若以姓氏为名之类也故本云问名而云谁氏者妇人不以名行不问三月之名也】对曰吾子有命且以备数而择之某不敢辞【卒曰某氏不记之者明为主人之女　疏曰若他女主人终卒对客之辞当云某氏主人之女旧知之故不对也】
摈者出请宾告事毕入告出请醴宾【此醴亦当为礼礼賔者欲厚之　疏曰士冠礼賔醴已从礼故此云亦也】宾礼辞许【礼辞一辞　疏曰乡已行纳采问名之礼宾主之情已通故略行一辞而已】主人彻几改筵东上侧尊甒醴于房中【甒亡甫反　彻几改筵者乡为神今为人侧尊亦言无?酒侧尊于房中亦有篚有笾豆如冠礼之设　乡许亮反为于伪反　疏曰于礼神坐彻去其几改设其筵将以授宾东上者统于主人也下云酌醴加角柶明有篚盛之又云荐脯醢则有笾豆可知冠礼尊南上则此尊与篚等亦南上可知也】主人迎宾于庙门外揖让如初升主人北面再拜宾西阶上北面荅拜主人拂几授校拜送宾以几辟北面设于坐左之西阶上荅拜【拂音弗校胡饱反辟房益反注同　拂拭也拭几者尊宾新之也校几足辟逡遁古文校为枝拭音式逡七旬反遁音旬　疏曰如初升者如纳采时三揖三让也主人再拜者拜宾至此堂也乡射食燕】
【皆云拜至是也案有司彻主人西面左手执几缩之以右袂推拂几三二手横执几进授尸于筵前注云此外拂之也凡行礼敌者皆若此卑于尊者则内拂之郑云内拂几不欲尘坋尊者是也凡有几者宾重也其无几者宾轻也云以几辟者宾卑也不云者宾尊也聘礼云宰夫奉两端以进有司彻云尸进二手受于手闲故凡授几设几之法卑者以两手执几两端尊者则以两手于几闲执之或受其足皆横受之及其设之皆旋几纵执乃设之于坐南北面陈之位为神则右之为人则左之为异不坐设之者几轻故也】赞者酌醴加角柶面叶出于房【柶音四　赞佐也佐主人酌事也赞者亦洗酌加角柶覆之如冠礼矣出房南面待主人迎受古文叶作擖　疏曰冠礼云赞者洗于房中侧酌醴加柶覆之】主人受醴面枋筵前西北面宾拜受醴复位主人阼阶上拜送【枋彼命反　主人西北面疑立待賔即筵也宾复位于西阶上北面明相尊敬此筵不主为饮食起　疑鱼乙反为于伪反下巾为葢为同　疏曰此主人将授酒醴于筵前待宾至筵前乃授之与下宾即筵别也不主为饮食起者但此筵为行礼故拜及啐皆于西阶也】赞者荐脯醢【荐进】宾即筵坐左执觯祭脯醢以柶祭醴三西阶上北面坐啐醴建柶兴坐奠觯遂拜主人荅拜【觯之防反啐七内反　即就也左执觯则祭以右手也凡祭于脯醢之豆间必所为祭者谦敬示有所先也啐尝也尝之者成主人意建犹扱也兴起也奠停也　扱初洽反　疏曰因事曰遂因建柶兴坐奠觯不复兴遂因坐而拜祭以右手乡射篇文也冠礼等篇脯醢在笾豆之间此注不言笾者省文示有所先谓先世造此食者也】宾即筵奠于荐左降筵北面坐取脯主人辞【荐左笾豆之东降下也自取脯者尊主人之赐将归执以反命辞者辞其亲彻　疏曰下赞礼妇奠于荐东注云升席奠之明升席南面奠此亦然也必南面奠者取席之正也】宾降授人脯出主人送于门外再拜【人谓使者从者授于阶下西面然后出去　从才用反后从者皆同　疏曰郑以宾位在西授脯文在出上故知西阶下西面授之然后出也】
右醴宾　辞醴曰子为事故至于某之室某有先人之礼请醴从者【为于伪反　言从者谦不敢斥也今文于为于】对曰某旣得将事矣敢辞【将行】先人之礼敢固以请【主人辞固如故】某辞不得命敢不从也【宾辞也不得命者不得许己之命】　记祭醴始扱壹祭又扱再祭宾右取脯左奉之乃归执以反命【奉芳勇反反命谓使者问名纳吉纳徴请期还报于壻父疏曰礼成于三故祭醴之时始扱壹祭及又扱则分】
【为两祭是为三也又先用右手取得脯乃用左手兼奉之以降授从者于西阶下乃归执以反命纳采与问名同使亲迎又无使者故据此四者而言】　辞凡使者归反命曰某既得将事矣敢以礼告【告礼所执脯】主人曰闻命矣
纳吉用鴈如纳采礼【归卜于庙得吉兆复使使者往告防姻之事于是定　复扶又反疏曰不云如问名者问名宾不出大门故此云如纳采也又云凡卜筮皆于祢庙未卜时恐有不吉防姻不定故纳吉乃定也】
右纳吉　辞纳吉曰吾子有贶命某加诸卜占曰吉使某也敢告【贶赐也赐命谓许以女名也某壻父名】对曰某之子不教唯恐弗堪子有吉我与在某不敢辞【与音预注同与犹兼也古文与为豫　疏曰夫妇一体夫既得吉妇吉可知故云我兼在吉中也】
纳征?纁束帛俪皮如纳吉礼【纁许云反俪音丽　征成也使使者纳币以成昬礼用?纁者象阴阳备也束帛十端也周礼曰凡嫁子娶妻入币纯帛无过五两俪两也执束帛以致命两皮为庭实皮鹿皮今文纁皆作熏　纯侧其反　疏曰纳征不用鴈以其自有币帛可执故也周礼注云纳币用缁妇人隂也凡娶礼必用其类五两十端也必言两者葢取配合之义士大夫以?纁束帛天子加以谷圭诸侯加以大璋庶人用缁故云隂也此兼?纁束帛故云象阴阳备阳奇而隂偶三?而二纁也其大夫无冠礼而有昬礼若试为大夫及幼为大夫者依士礼若五十而爵改娶者大夫昬礼?纁及鹿皮则同于士余有异者无文以言也】
右纳征　记纳徴执皮摄之内文兼执足左首随入西上参分庭一在南【摄之涉反注及下同　摄犹辟也兼执足者左手执前两足右手执后两足左首象生曲礼曰执禽者左首随入为门中阨狭西上中庭位并　辟必亦反为于伪反阨于卖反狭音洽　疏曰案经直云纳征如授鴈之礼至于庭实之皮无可如者故此特记之又云执皮者二人相随而入至庭北面皆以西为左一手执两足毛在内故云内文执生禽者左其首此与之同故云象生亦取妇人生息之义也匠人云天子庙门容大扃七个注云扃长三尺七个二丈一尺此士庙门降杀甚小故云门中阨狭而执皮者又横执之故二人相随乃可以入不得并行也至中庭则稍寛故得俱北面西上也】宾致命释外足见文主人受币士受皮者自东出于后自左受遂坐摄皮逆退适东壁【见贤遍反下注妇见皆同　宾致命主人受币庭实所用为节士谓若中士下士不命者以主人为官长自由也　长丁丈反疏曰经云释外足者据人北面以足向上执之足逺身为外释之则文见也又云士受皮者取皮自东】
【方出于后自左受者谓自东方出于执皮者之后至于左北面受之也又云逆退者二人相随自东而西今以后者先向东行也注又言賔堂上致命时庭中执皮者北面释外足见文主人堂上受币时主人之士于堂下受取皮也　按此疏引经文皮者下有取皮二字今本无之未详孰是　疏又曰诸侯之士国皆二十七人按周礼典命侯伯之士一命子男之士不命国皆分为三等上九中九下九周礼官皆有官长其下皆有属官今言士谓若中士下士不命者据上壬为官长者言也若主久是中士则士是下士若主人是下壬则士是不命之士府史之属此不命与子男之士不命者亦异彼虽不得君简防之命仍得人君口命为士此则不得君命是官长自辟除者也案既夕宰举币是士之府史则庭实胥徒为之】皮帛必可制【皮帛俪皮束帛也　疏曰必可制者可制为衣物此亦是教妇以诚信之义也】纳币一束束五两两五寻【纳币谓昬礼纳征也十个为束贵成数谓之两】
【者合其卷也八尺曰寻每一两为五寻则每卷二丈也合之则四十尺今谓之匹犹匹偶之云与　卷音眷与音余　此一节系杂记补】　辞纳征曰吾子有嘉命贶室某也某有先人之礼俪皮束帛使某也请纳征致命曰某敢纳征对曰吾子顺先典贶某重礼某不敢辞敢不承命【典常也法也　疏曰吾子有命以下至请纳徴是门外向摈者辞也某敢纳征者是升堂致命辞也对曰者是堂上主人对辞也余见纳采】　女子许嫁笄而醴之称字【许嫁已受纳徴礼也笄女之礼犹冠男也使主妇女宾执其礼　疏曰女子许嫁谓年十五已上至十九已下案曲礼女子许嫁缨此文不具也杂记云女虽未许嫁年二十而笄礼之妇人执其礼以其礼轻故无主妇女賔使妇人而已又许嫁者用醴礼之不许嫁者当用酒醮之敬其早得礼也醴之称字与男子冠醴之称字同】祖庙未毁教于公宫三月若祖庙已毁则教于宗室【祖庙女高祖为君者之庙也以有缌麻之亲就尊者之宫教以妇德妇言妇容妇功宗室大宗之家　疏曰此谓诸侯同族之女将嫁之前教成之法经直云祖庙郑知女高祖为君者之庙也以有缌麻之亲者以其诸侯立五庙大祖之庙不毁亲庙四以次毁之经故云未毁与已毁皆是据高祖之庙而言故云祖庙女高祖为君者之庙也共承高祖是四世缌麻之亲若三世共曽祖是小功之亲若共祖是大功之亲若共祢庙是齐衰之亲则皆教于公宫今直言缌麻者举最疏而言亲者自然教于宫可知也妇德妇言妇容妇功説见昬义记云别子为祖继别为宗谓别子之世适长子族人来宗事之者谓之宗者收族者也高祖之庙既毁与君絶服者则皆于大宗之家敎之又小宗有四或继祢或继祖或继曽祖或继高祖此等至五代皆迁不就之教者小宗卑故也　张子曰祖庙未毁教于公宫则知诸侯于有服族人亦引而亲之如家人然】
请期用鴈主人辞宾许告期如纳征礼【请音情又七井反　主人辞者阳倡阴和期日宜由夫家来也夫家必先卜之得吉日乃使使者往辞即告之　和尸卧反　疏曰壻之父使使纳征讫乃卜防日得吉日使使往女家告男家执谦故遣使者请若云期由女氏女氏知阳倡阴和当由男家出故主人辞之使者既见主人辞遂告主人期日也】
右请期　辞请期曰吾子有赐命某既申受命矣惟是三族之不虞使某也请吉日【三族谓父昆弟已昆弟子昆弟虞度也不亿度谓卒有死防此三族者已及子皆为服期期服则逾年欲及今之吉也杂记曰大功之末可以冠子嫁子　度大各反亿于力反卒七忽反期音朞　疏曰大功之防服内不废成礼若期亲内则废故举合废者而言父昆弟则伯叔及伯叔母已昆弟则已之亲兄弟子昆弟则已之适子庶子皆已之齐衰期服之内亲也】对曰某既前受命矣唯命是听【前受命者申前事也】曰某命某听命于吾子【曰某壻父名也】对曰某固唯命是听使者曰某使某受命吾子不许某敢不告期曰某日【某吉日之甲乙】对曰某敢不敬须【须待也】
期初昬陈三鼎于寝门外东方北面北上其实特豚合升去蹄举肺脊二祭肺二鱼十有四腊一肫髀不升皆饪设扃鼏【去起吕反注同肫音纯又之春反髀步米反饪而甚反扃古营反鼏亡狄反　期取妻之日鼎三者升豚鱼腊也寝壻之室也北面乡内也特犹一也合升合左右胖升于鼎也去蹄蹄甲不用也举肺脊者食时所先举也肺者气之主也周人尚焉脊者体之正也食时则祭之饭必举之贵之也每皆二者夫妇各一耳凡鱼之正十五而鼎减一为十四者欲其敌偶也腊兎腊也肫或作纯纯全也凡腊用全髀不升者近窍贱也饪孰也扃所以扛鼎鼏覆之古文纯为钧髀为脾今文扃作?鼏皆作宻　乡许亮反胖音判饭扶晚反近附近之近窍苦吊反扛音江脾必尔反又毗支反?胡畎反　疏曰东方北面是礼之正此及少牢礼所云是也特牲陈鼎于门外当门而不在东方者辟大夫也此不辟者重昬礼摄盛也命士以上父子异宫故壻别有寝若不命之士父子同宫虽大院同居其中亦隔别各有门户故经摠云寝门外也合升以夫妇各一故左右胖俱升若祭则升右也去蹄甲者以其践地秽恶也云举肺脊祭肺者下文祭荐黍稷肺即祭肺也授肺脊皆食以湆酱皆祭举食举也即举肺脊也祭时二肺俱有生人唯有举肺皆祭今此得有祭肺者记论娶妇?冕齐戒鬼神隂阳也故与祭祀同二肺也又云脊体之正者一身之上体摠有二十一节前有肩臂臑后有肫胳脊在中央有三脊正脡横脊而取中央正脊故也特牲少牢鱼皆十五此欲其敌偶故减其一而夫妇各有七也又此鬼神隂阳故同祭礼若生人则公食大夫一命者七鱼再命者九鱼三命者十有一鱼天子诸侯无文或诸侯十三鱼天子十五鱼也腊少牢用麋则士用兎可知凡牲体用一胖腊则左右体胁相配共为一体故特牲少牢曰腊用全也】设洗于阼阶东南【洗所以承盥洗之器弃水者　盥音管】馔于房中醯酱二豆菹醢四豆兼巾之黍稷四敦皆葢【馔仕恋反醯呼西反敦音对　醯酱者以醯和酱生人尚防味兼巾之者六豆共巾也巾为御尘葢为尚温周礼曰食齐视春时　食音嗣齐才计反下同】大羮湆在爨【大羮并如字湆去急反爨七乱反大羮湆煑肉汁也大古之羮无盐菜爨火上周礼曰羮齐视夏时今文湆皆作汁　大音泰　疏曰湆与汁一也左传云大羮不致记云大羮不和谓不致五味不和盐菜也唐虞以上曰大羮三王以来更有铏羮则致以五味虽有铏羹犹存大羮不忘古也引周礼者证大羮须热故在爨临食乃取也】尊于室中北墉下有禁?酒在西绤幂加勺皆南枋【墉音容绤去逆反勺上灼反墉墙也禁所以庪甒者?酒不忘古也绤麤葛今文枋作柄　疏曰甒见士冠礼庪承之也名禁者因为酒戒也神农时虽有黍稷未有酒醴以水为?酒而已记又云后圣有作以为醴酪据黄帝以后而言也】尊于房户之东无?酒篚在南实四爵合卺【卺音谨　无?酒者略之也夫妇酌于内尊其余酌于外尊合卺破匏也四爵两卺凡六为夫妇各三釂一升曰爵　匏白交反酳以刃反疏曰上文夫妇之尊有?酒此尊酌賛賸御故无?酒略之也韩诗外传云一升曰爵二升曰觚三升曰觯四升曰角五升曰散】
右陈器馔　记脂必用鲜鱼用鲋必殽全【鲋音附殽全者不馁败不剥伤　馁奴罪反　疏曰鲜取夫妇日新之义鲋取夫妇相依附也全取夫妇全节无亏之理此并据同牢时也】　父醮子【醮子召反　子壻也　疏曰女父礼女用醴又在庙父醮子用酒又在寝不同者父礼女以先祖遗体许人以适他族妇人外成故重之男子直娶妇入室无不反之故轻之知醮子不在庙者若在庙则应筵于户西以布神位今不言则在寝可知也】命之辞曰往迎尔相承我宗事【相息亮反　相助也宗事宗庙之事】勗帅以敬先妣之嗣若则有常【勗许玉反　勗勉也若犹女也勉帅妇道以敬其为先妣之嗣女之行则当有常深戒之诗云大姒嗣徽音　女音汝下同大音泰　疏曰为先妣之嗣者谓妇入室使代姑祭也】子曰诺唯恐弗堪不敢忘命
主人爵弁纁裳缁袘从者毕?端乗墨车从车二乘执烛前马【袘以豉反乗绳证反　主人壻也壻为妇主爵弁而纁裳?冕之次大夫以上亲迎冕服冕服迎者鬼神之鬼神之者所以重之亲之纁裳者衣缁衣不言衣与带而言袘者空其文明其与袘俱用缁袘谓缘袘之言施以缁縁裳象阳气下施从者有司也乘贰车从行者也毕犹皆也墨车漆车士而乗墨车摄盛也执烛前马使从役持炬火居前炤道　上时掌反后以上放此迎鱼正反下同衣缁衣上于既反下如字縁以绢反下同炬音巨炤音照　疏曰亲迎向女家女父称主人男称壻未至女家仍据男家而言故云主人是壻为妇主下亲迎至男家壻还称主人也郑注周礼弁师云一命之大夫?冕无旒士变冕为爵弁是冕之次也云大夫以上自祭用朝服助祭用?冕士家自祭用?端助祭用爵弁今士亲迎用爵升是用助祭之服以为摄盛则卿大夫亲迎当用?冕摄盛也其助祭之服若上公有孤之国孤絺冕卿大夫同?冕侯伯子男无孤之国卿絺冕大夫?冕也孤卿大夫士为臣卑复摄盛故取助祭之服以亲迎若天子诸侯则尊矣不须摄盛宜用家祭之服以迎则天子当服衮冕而五等诸侯皆?冕是以记云?冕斋戒鬼神隂阳也将以为社稷主以社稷言之据诸侯而説也其于孤卿虽絺冕以助祭至于亲迎只用?冕臣不得过君也　今按贾疏云五冕通?故通称?冕恐其説为是　又云乗贰车者士虽无臣其仆皆曰有司今使乘贰车从壻然大夫以下乃有贰车今士有之者亦摄盛也案周礼巾车王之车有玉路金路象路革路木路诸侯则自金路以下有差孤乗夏篆卿乗夏缦大夫乗墨车士乗栈车庶人乗役车墨车以革鞔之革上又有漆饰栈车则不革鞔而但漆之者也今士乗大夫墨车为摄盛则庶人当乗栈车大夫当乗夏缦卿当乗夏篆已上有木路质而无饰不可使孤乗之礼穷则同还乗夏篆尊不摄盛也诸侯天子亦不假摄盛自乗本车然玉路祭祀不可以亲迎当乗金路矣以摄言之士之子冠与父同则昬亦同但尊适子皆与父同庶子宜降一等也】妇车亦如之有裧【裧昌占反　亦如之者车同等士妻之车夫家共之大夫以上嫁女则自以车送之裧车裳帏周礼谓之容车有容则固有葢　共音恭　疏曰妇车之法自士以上至孤卿皆与夫同有裧为异至于王后及三夫人诸侯三公夫人皆当乗翟车九嫔与孤妻同用夏篆世妇与卿大夫妻同用夏缦女御与士妻同用墨车也其诸侯夫人侄娣及二媵并侄娣依次下夫人以下一等为差也巾车云有容葢容葢相配之物此既有裧之容明有葢可知】至于门外【妇家大门之外　疏曰下揖入乃至庙庙在大门内故知此大门外也】主人筵于户西西上右几【主人女父也筵为神布席　为于伪反疏曰以先祖之遗体许人将告神故女父先于庙设神席乃迎壻也】女次纯衣纁袡立于房中南面【袡如占反　次首饰也今时髲也周礼追师掌为副编次纯衣丝衣女从者毕袗?则此衣亦?矣袡亦縁也袡之言任也以纁缘其衣象隂气上任也凡妇人不常施袡之衣盛昬礼为此服防大记曰复衣不以袡明非常　髲皮义反追丁囘反编必连反袗之忍反　疏曰不言裳者以妇人之服不殊裳也内司服注云妇人尚专一德无所兼连衣裳不异其色是也褖衣是士妻助祭之服寻常不用纁为袡今用之故云盛昬礼为此服王后已下初嫁皆有袡也】姆纚笄宵衣在其右【姆亡候反又音母纚山买反　姆妇人年五十无子出而不复嫁能以妇道教人者若今时乳母纚縚发笄今时簪也纚亦广充幅长六尺宵读为诗素衣朱绡之绡鲁诗以绡为绮属也姆亦?衣以绡为领因以为名且相别耳姆在女右当诏以妇礼　縚他刀反绡音消别彼列反　疏曰妇人有七出其六则无德行而不堪教人惟无子者不废妇道故使为姆教女因从女之夫家也防服古者大夫子有三母子师慈母保母其慈母阙乃令有乳者养子谓之为乳母死为之服缌麻师教之乳母直养之而已汉时乳母则选德行有乳者为之并使教子故引之以证也纚以缯为之以縚发而紒之女有纚有次姆有纚而无次也绡衣亦与纯衣同是縁衣用绡为领故因得名绡衣也诗云朱绡又云朱襮尔雅云黼领谓之襮襮既为领则绡亦领可知姆在女右者少仪云诏辞自右地道尊右之义也】女从者毕袗?纚笄被顈黼在其后【顈苦迥反黼音甫女从者谓侄娣也诗诸娣从之祁祁如云袗同也同?者上下皆?也顈襌也诗云素衣朱襮尔雅云黼领谓之襮周礼曰白与黒谓之黼天子诸侯后夫人狄衣卿大夫之妻刺黼以为领如今偃领矣士妻始嫁施襌黼于领上假盛饰耳言被明非常服　侄大结反又丈一反娣大计反襌音丹襮音博刺七亦反　疏曰侄娣者古者嫁女必侄娣从谓之媵也袗读从左氏均服振振一也故云上下皆?不殊裳也顈读如诗褧衣之褧故为襌黼谓刺之在领为黼文名谓之襮也黼乃白黒色为之于衣上则画之于领上则刺之男子冕服衣画而裳绣妇人领虽在衣亦刺之矣士妻于衣领上别刺黼文故谓之被大夫以上则刺之而不别被之矣　今按袗字説见冠礼】主人?端迎于门外西面再拜宾东面荅拜【賔壻疏曰门外大门外也】主人揖入賔执鴈从至于庿门揖入三揖
至于阶三让主人升西面賔升北面奠鴈再拜稽首降出妇从降自西阶主人不降送【賔升奠鴈拜主人不荅明主为授女耳主人不降送礼不参　为于伪反　疏曰奠鴈再拜当在房外当楣北面何休云夏后氏逆于庭殷人逆于堂周人逆于户后代渐女迎于房者亲亲之义也纳采问名纳吉纳征请期皆言主人拜独于此不言明壻拜为授女不为主人故主人不荅也礼賔主宜各一人今妇既从故主人不参也】壻御妇车授绥姆辞不受【壻御者亲而下之绥所以引升车者曲礼曰仆人之礼必授人绥　疏曰御车仆人礼姆辞不受谦也】妇乗以几姆加景乃驱御者代【乗如字下记同　乗以几者尚安舒也景之制葢如明衣加之以为行道御尘令衣鲜明也景亦明也驱行也行车轮三周御者乃代壻今文景作憬令力呈反憬音景　疏曰乗以几谓登车时也既夕礼明衣裳用布袂属幅长下滕景之制无正文故云葢如明衣此嫁时尚饰不用布葢以襌縠为之诗云衣锦褧衣裳锦褧裳衣裳用锦而上加襌縠焉为其女之大着也此不用锦不为文大着故云御风尘也】壻乘其车先俟于门外【壻车在大门外乗之先者道之也男率女女从男夫妇刚柔之义自此始也俟待也门外壻家大门外　道音导　疏曰命士已上父子异宫故云壻家大门外若不命之士父子同宫则大门父之大门外也】
右亲迎　辞賔至摈者请对曰吾子命某以兹初昏使某将请承命【賔壻也命某某壻父名兹此也将行也使某行昏礼来迎】对曰某固敬具以须　记父醴女而俟迎者母南面于房外【女既次纯衣父醴之于房中南面葢毋荐焉重昏礼也女奠爵于荐东立于位而俟壻壻至父出使摈者请事母出南面房外示亲授壻且当戒女也　疏曰舅姑共飨妇姑荐脯醢故知父母醴女亦母荐脯醢案士冠礼醴子与醮子及此篇礼賔礼妇皆奠爵于荐东明此亦奠荐东也】女出于母左父西面戒之必有正焉若衣若笄母戒诸西阶上不降【必有正焉者以托戒之使不忘　疏曰母初立房西女出房母行至西阶上乃戒之也托戒者谓托衣筓恒在身而不忘持戒亦然也】　辞父送女命之曰戒之敬之夙夜无违命【夙早也早起夜卧命舅姑之教命古文毋为无　疏曰父戒之使无违舅命母戒之使无违姑命注有姑字传写误也】母施衿结帨曰勉之敬之夙夜无违宫事【衿其鸩反帨舒鋭反　帨佩巾疏曰宫事谓姑命妇之事】庶母及门内施鞶申之以父母之命命之曰敬恭听宗尔父母之言夙夜无愆视诸衿鞶【鞶步干反愆去连反　庶母父之妾也鞶鞶嚢也男鞶革女鞶丝所以盛帨巾之属为谨敬申重也宗尊也愆过也诸之也示之以衿鞶者皆托戒使识之也不示之以衣笄者尊者之戒不嫌忘之视乃正字今文作示俗误行之　盛音成重直用反识申志反】　壻授绥姆辞曰未教不足与为礼也【姆教人者】　记妇乘以几从者二人坐持几相对【持几者重慎之　疏曰此几谓将上车而登若王后则履石诸侯夫人无文】
妇至主人揖妇以入及寝门揖入升自西阶媵布席于奥夫入于室即席妇尊西南面媵御沃盥交【媵以证反奥鸟报反御依注音讶下并同　升自西阶道妇入也媵送也谓女从者也御当为讶讶迎也谓壻从者也媵沃壻盥于南洗御沃妇盥于北洗夫妇始接情有防耻媵御交道其志　道音导　疏曰賔客常礼主人在东賔在西今主人与妻俱升西阶故云道妇入也女从者侄娣也壻从者以其与妇人为盥非男子之事谓夫家之贱者也沃盥交者南北有二洗夫妇与媵御南北交相沃盥也】赞者彻尊幂举者盥出除幂举鼎入陈于阼阶南西面北上匕俎从设【执匕者执俎者从鼎而入设之匕所以别出牲体也俎所以载也　别彼列反　疏曰执匕俎举鼎各别人者吉礼尚威仪故也防礼则举者兼执之凶礼略也特牲礼右人于鼎北南面匕肉出之左人于鼎西俎南北面承取肉载于俎遂执俎而立以待设此与之同也凡牲体有肩臂臑肫胳脊胁之等于鼎以次别匕出之载者依其体别以次载之于俎故云别出牲体也】北面载执而俟【执俎而立俟豆先设】匕者逆退复位于门东北面西上【执匕者事毕逆退由便至此乃着其位略贱也　疏曰士冠礼未行事即言兄弟及摈者之位此陈鼎时不见执匕者位至此乃着其位也】赞者设酱于席前菹醢在其北俎入设于豆东鱼次腊特于俎北【豆东菹醢之东　疏曰下文酱东有黍稷故知在菹醢东也】赞设黍于酱东稷在其东设湆于酱南【馔要方也　疏曰豆东两俎酱东黍稷是其要方也】设对酱于东【对酱妇酱也设之当特俎　疏曰壻东面设酱在南为右妇西面则酱在北为右皆以右手取之为便故知设之当特俎东也】菹醢在其南北上设黍于腊北其西稷设湆于酱北御布对席赞啓防郤于敦南对敦于北【防古外反郤去逆反啓发也今文啓作开古文郤为绤　疏曰菹在酱南其南有菹有醢若壻醢在菹北从南向北陈为南上此从北向南陈又醢在菹南为北上也湆即大羮湆上设壻湆于酱南在酱黍之南特俎出于馔北此设妇湆于酱北在特俎东馔内则不得要方上注云要方者据大判而言耳却仰也谓仰于地也壻东面以南为右妇西面以北为右取便也】赞告具揖妇即对筵皆坐皆祭祭荐黍稷肺【賛者西面告馔具也壻揖妇使即席荐菹醢　疏曰西面告者以主人东面凡单云荐者皆据笾豆而言也】賛尔黍授肺脊皆食以湆酱皆祭举食举也【尔移也移置席上便其食也皆食食黍也以用也用者谓用口啜湆用指酱古文黍作稷　啜昌悦反子阖反　疏曰尔训为近谓移之使近人也玉藻云食坐尽前谓临席前畔则不得移黍于席上此鬼神阴阳故从祭祀法也举谓举肺以其举以祭以食故名肺为举】三饭卒食【饭扶晚反注及下同　卒已也同牢示亲不主为食起三饭而成礼也为于伪反】賛洗爵酌酳主人主人拜受賛户内北面荅拜酳妇亦如之皆祭【酳漱也酳之言演也安也漱所以洁口且演安其所食酳酌内尊　漱所又反演以善反　疏曰特牲注云酳犹衍也欲頥衍养乐之此不言献皆云酳直取其洁故注云漱所以洁口演安其所食亦頥衍养乐之义以下文云賛酌于户外尊故知此夫妇酌内尊也】賛以肝从皆振祭哜肝皆实于菹豆【哜才计反　肝肝炙也饮酒宜有肴以安之　炙之夜反】卒爵皆拜【妇拜见上篇见母章此篇妇见奠菜一章及内则女拜尚右手下】賛荅拜受爵再酳如初无从三酳用巹亦如之【亦无从也　疏曰自賛洗爵至受爵皆同再酳也】賛洗爵酌于户外尊入户西北面奠爵拜皆荅拜坐祭卒爵拜皆荅拜兴【賛酌者自酢也　疏曰言皆者夫妇也三酳乃酌外尊自酢者略贱者也既合巹乃用爵不嫌相袭爵明更洗余爵也】主人出妇复位【复尊西南面之位　疏曰案下文云主人説服于房则此时亦向东房矣妇人不宜出复入故因旧位而立也】乃彻于房中如设于室尊否【彻室中之馔设于房中为媵御馂之彻尊不设有外尊也　为于伪反】主人説服于房媵受妇説服于室御受姆授巾【説吐活反巾所以自洁清今文説作税　税诗鋭反　疏曰媵受御受与沃盥同亦交接有渐之义】御衽于奥媵衽良席在东皆有枕北止【衽而甚反　衽卧席也妇人称夫曰良孟子曰将瞷良人之所之止足也古文止作趾　覸古遍反　疏曰衽于奥主于妇席使御布妇席使媵布夫席此亦示交接有渐之义曲礼云请衽何趾郑云卧问趾明衽卧席也布同牢席夫在西妇在东今乃易处者前者示隂阳交防有渐今取阳往就阴也】主人入亲説妇之缨【説吐活反　入者从房还入室也妇人十五许嫁笄而礼之因着缨明有系也葢以五采为之其制未闻　着丁略反　疏曰缨有二曲礼云女子许嫁缨注云繋缨有从人之端也即此説缨之缨也内则云男女未冠笄者緫角衿缨此幼时缨也皆与男子冠缨异故云其制未闻】烛出【昬礼毕将卧息】媵馂主人之余御馂妇余賛酌外尊酳之【外尊房户外之东尊　疏曰贱不敢与主人同酌内尊也】媵侍于户外呼则闻【为尊者有所征求今文侍作待　疏曰不使御侍于户外者以女为主也】
右妇至　记妇入寝门賛者彻尊幂酌?酒三属于尊弃余水于堂下阶闲加勺【属音烛注同　属注也?酒涚水贵新昬礼又贵新故事至乃取之三注于尊中　涚舒鋭反　疏曰于外器中酌取此涚水三注于?酒尊中三注礼成于三也】
夙兴妇沐浴纚笄宵衣以俟见【见贤遍反注及下皆同夙早也昬明日之晨兴起也俟待也待见于舅姑寝门之外古者命士以上年十五父子异宫　疏曰纚笄宵衣特牲主妇宵衣也不着纯衣纁袡者彼嫁时之盛服今已成昬故退从此服也命主以上十五以后乃异宫不命之士父子同宫虽俟见不得言舅姑寝门之外】质明赞见妇于舅姑席于阼舅即席席于房外南面姑即席【质平也房外房户外之西古文舅皆作咎　疏曰此郑知房外是房户外之西者以其舅在阼阼当房户之东若姑在房户之东即当舅之北南面向之不便又见下记云父醴女而俟迎者母南面于户外女出于母左以母在房户西故得女出于母左是以知此房外亦房户外之西也】妇执笲枣栗自门入升自西阶进拜奠于席【笲音烦笲竹器而衣者其形葢如今之筥?芦矣进拜者进东面乃拜奠之者舅尊不敢授也　衣于既反?芜居反芦音卢】舅坐抚之兴荅拜妇还又拜【还又拜者还于先拜处拜妇人与丈夫为礼则侠拜侠古洽反　疏曰先拜处者谓前东面拜处也妇人与丈夫为礼则侠拜者谓若士冠冠者见母母拜受子】
【拜送母又拜母于子尚侠拜则不徒此妇于舅而已故广言之】降阶受笲腶脩升进北面拜奠于席姑坐举以兴拜授人【腶丁乱反　人有司姑执笲以起荅妇拜授有司彻舅则宰彻之　疏曰必见舅用枣栗见姑以腶脩者案春秋夫人姜氏入大夫宗妇觌用币公羊传云见用币非礼也然则曷用枣栗云乎腶脩云乎枣栗取其早自谨敬腶脩取其断断自脩也】
右妇见　记笲缁被纁里加于桥舅荅拜宰彻笲【里音里　被衣也笄有衣者妇见舅姑以饰为敬桥所以屐笄其制未闻今文桥为镐　镐户老反】　妇见舅姑兄弟姑姊妹皆立于堂下西面北上是见已【见贤遍反注同　妇来为供养也其见主于尊者兄弟以下在位是为已见不得特见　供恭用反养羊尚反　疏曰堂下舅姑之堂下东笾西向以北为上近堂为尊也是见已者舅姑在堂上妇自南门而入入则从于夫之兄弟姑姊妹前度因以是即为相见不复更别诣其室见之也】见诸父各就其寝【旁尊也亦为见时不来　疏曰诸父谓夫之伯叔也既是旁尊则妇于明日乃各往其寝而见之不与舅姑同日也　杂记】
赞醴妇【醴当为礼賛礼妇者以其妇道新成亲厚之】席于户牖间【室户西牖东南面位疏曰礼子礼妇礼賔客皆于此尊之故也】侧尊甒醴于房中妇疑立于席
西【疑鱼乙反　疑正立自定之貌　疏曰以礼未至故疑然自定而立以待事也若行礼之间而立则云立不云疑立也】賛者酌醴加柶面枋出房席前北面妇东面拜受賛西阶上北面拜送妇又拜荐脯醢【妇东面拜賛北面答之变于丈夫始冠成人之礼　冠古乱反下犹冠冠子同　疏曰面枋出房者以其即席故面枋冠礼賛授賔则面叶賔授子乃面枋也冠礼礼子与此礼妇俱在賔位彼南面受醴者以向賔拜此东面者以舅姑在东亦面之拜也】妇升席左执觯右执脯醢以柶祭醴三降席东面坐啐醴建柶兴拜賛荅拜妇又拜奠于荐东北面坐取脯降出授人于门外【奠于荐东升席奠之取脯降出授人亲彻且荣得礼人谓妇氏人】右醴妇　记妇席荐馔于房【醴妇飨妇之席荐也疏曰醴妇时唯席与荐无俎其飨妇并有俎俎则不馔于房从鼎升于俎入设于席前今据醴妇时而言也】
舅姑入于室妇盥馈【馈其位反　馈者妇道既成成以孝养　养于亮反】特豚合升侧载无鱼腊无稷并南上其他如取女礼【取七住反侧载者右胖载之舅俎左胖载之姑俎异尊卑并南上者舅姑共席于奥其馔各以南为上其他谓酱湆菹醢女谓妇也如取妇礼同牢时今文并当作并　并步顶反　疏曰自侧载以下南上以上与取女异彼有鱼腊并稷此则无鱼腊与稷彼男东面女西面别席其酱醢菹夫则南上妇则北上今此舅姑共席东面俎及豆等皆南上是其异也周人尚右故知右胖载之舅俎左胖载之姑俎以异尊卑也】妇赞成祭卒食一酳无从【賛成祭者授处之今文无成字　疏曰授处谓授之又处置令知在于豆间也】席于北墉下【墉墙也室中北墙下　疏曰此席将为妇馂之位】妇彻设席前如初西上妇馂舅辞易酱【妇馂者即席将馂也辞易酱者嫌淬污淬七内反本或作染如琰反汚汚秽之汚　疏曰舅辞易酱者舅尊故也西上者亦以右为上也言将者事未至至下文妇馂姑之馔乃始馂耳又云嫌淬污者以其酱乃以指之淬污也】妇馂姑之馔御賛祭豆黍肺举肺脊乃食卒姑酳之妇拜受姑拜送坐祭卒爵姑受奠之【奠之奠于篚　疏曰不馂舅余者以舅尊嫌相防賛祭賛妇祭也取女有篚此亦如之也】妇彻于房中媵御馂姑酳之虽无娣媵先于是与始饭之错【古者嫁女必侄娣从谓之媵侄兄之子娣女弟也娣尊侄卑若或无娣犹先媵客之也始饭谓舅姑错者媵馂舅余御馂姑余也古文始为姑　从才用反　疏曰媵有二种若诸侯则二媵外别有侄娣公羊传曰媵者诸侯娶一国则二国往媵之诸侯夫人自有侄娣并二媵各有侄娣则九女是媵与侄娣别也若大夫士无二媵即以侄娣为媵今言虽无娣者言虽无娣而唯有侄亦先酳此侄之为媵者也舅姑始饭而媵馂舅余御馂姑余交错之义也】
右妇馈
舅姑共飨妇以一献之礼舅洗于南洗姑洗于北洗奠酬【以酒食劳人曰飨南洗在庭北洗在北堂设两洗者献酬酢以洁清为敬奠酬者明正礼成不复举凡酬酒皆奠于荐左不举其燕则更使人举爵　劳功报反疏曰此飨与上盥馈同日为之以昬义云厥明是容大夫以上或异日故知此士同日也此亦于舅姑寝堂之上与礼妇同在客位也云共飨妇者舅献而姑荐也姑无洗爵之事而设北洗为姑洗则是舅献姑酬共成一献仍无妨姑荐脯醢也以乡饮酒之礼约之席在室户外西舅酌酒于阼阶献妇妇西阶上受饮毕又酢舅乃先酌自饮毕更酌酒以酬姑姑受爵奠于荐左不举爵正礼毕也又云燕则更使人举爵者案燕礼献酬讫别有人举旅行酬也】舅姑先降自西阶妇降自阼阶【授之室使为主明代已　疏曰曲礼云子事父母升降不由阼阶阼阶是主人尊者升降之处今舅姑降自西阶妇降自阼阶是授妇以室之义也授之室昬义文】归妇俎于妇氏人【言俎则飨礼有牲矣妇氏人丈夫送妇者使有司归以妇俎当以反命于女之父母明得其礼　疏曰案杂记云大飨卷三牲之俎归于賔馆是賔所当得也飨时设几而不倚爵盈而不饮肴干而不食故归俎此飨妇妇亦不食故归之也经虽不言牲既言俎俎所以盛肉故知有牲此妇氏人即上妇所授脯者也】右飨妇记妇席荐馔于房【注疏已见醴妇】飨妇姑荐焉【舅姑共飨妇舅献爵姑荐脯醢】妇洗在北堂直室东隅篚在东北面盥【洗在北堂所谓北洗北堂房中半以北洗南北直室东隅东西直房户与隅间　疏曰房与室相连房无比壁故得北堂之名故云洗在北堂也云北堂房半以北者以其南堂是户外半以南得堂名则堂是户外之称则知房半以北谓之北堂也知房无北户者燕礼大射皆云羞膳者升自北阶立于房中不言入房是无北壁亦无户是以得设洗直室东隅也直室车隅者南北之节也直房户与隅间者东西之节也】妇酢舅更爵自荐【更爵男女不相因也　疏曰谓舅姑飨妇时舅献姑荐今妇酢舅妇自荐之也】不敢辞洗舅降则辟于房不敢拜洗【辟音避不敢与尊者为礼　疏曰此当在妇酢舅之上今在此者欲见酬酒洗时亦不辞故也】凡妇人相飨无降【姑飨妇人送者于房无降者以北洗篚在上疏曰妇人有事不下堂舅姑飨妇及姑飨妇人送者皆然】　庶妇则使人醮之妇不馈【醮子召反　庶妇庶子之妇也使人醮之不飨也酒不酬酢曰醮亦有脯醢适妇酌之以醴尊之庶妇酌之以酒卑之其仪则同不馈者共养统于适也　适丁狄反下同共九用反　疏曰其仪则同者适妇用醴于客位东面拜受醴賛者北面拜送今庶妇虽于房外之西亦东面拜受醮者亦北面拜送也庶妇但不馈耳不言不见明亦以枣栗腶脩见舅姑也】
舅飨送者以一献之礼酬以束锦【送者女家有司也爵至酬賔又从之以束锦所以相厚古文锦皆作帛　疏曰此一献依常飨賔客法尊无送卑之法大夫嫁女遣臣送之士无臣故有司送之也古文锦皆为帛此不从者礼有玉锦非独此文则礼有赠锦之事也】姑飨妇人送者酬以束锦【妇人送者子弟之妻妾凡飨速之　疏曰左氏传云士有子弟士卑无臣自以其子弟为仆尊无送卑故知妇人送者是子弟之妻妾也聘礼飨食速賔知此亦速之也凡速者皆就馆召下注云就賔馆是賔自有馆也妇人送者亦当有馆男子则主人亲速其妇送者则妇人迎客不出门当别遣人速之】若异邦则赠丈夫送者以束锦【赠送也就賔馆　疏曰公羊传云大夫越境逆女非礼也郑注防服亦云古者大夫不外娶今言异邦得外娶者以大夫尊外娶则外交故不许士卑不嫌容有外娶法故有异邦送客也赠贿之等皆就馆故知此亦就馆也】
右飨送者
妇入三月然后祭行【入夫之室三月之后于祭乃行谓助祭也　疏曰此据舅在无姑或舅没姑老者若舅在无姑三月不须庙见则助祭案内则云舅没则姑老者谓姑六十亦传家事任长妇妇入三月庙见祭菜之后亦得助祭也此亦谓适妇其庶妇无此事也】
右祭行【记补】
若舅姑既没则妇入三月乃奠菜【没终也奠菜者以篚祭菜也葢用堇　堇音谨　疏曰必三月者三月一时天气变妇道可成也此言舅姑俱没者若舅没姑存则当时见姑三月亦庙见舅若舅存姑没妇人无庙可见或更有继姑自然如常礼也案曽子问云三月而庙见择日而祭于祢郑云谓舅姑没者也妇有供养之礼犹舅姑存时盥馈特豚于室此言奠菜即彼祭于祢一也用堇者取谨敬亦因内则有堇荁芬榆供养故拟之也】席于庙奥东面右几席于北方南面【庿考妣之庿比方墉下　疏曰案周礼司几筵云毎孰一几郑注云周礼虽合葬及时同在殡皆异几体实不同祭于庙同几精气合又祭统云设同几同几即同席此即祭于庙中而别席者此既庿见若生时见舅姑舅姑别席异面是以今亦异席别面象生不与常祭同也】祝盥妇盥于门外妇执笲菜祝帅妇以入祝告称妇之姓曰某氏来妇敢奠嘉菜于皇舅某子【帅道也入入室也某氏者齐女则曰姜氏鲁女则曰姬氏来妇言来为妇嘉美也皇君也　疏曰洗在门外祝与妇就而盥之者此亦异于常祭象生见舅姑在外沐浴乃入舅姑之寝故洗在门外也祝帅妇以入者象特牲隂厌祝先主人入室也某子者言若张子李子也】妇拜扱地坐奠菜于几东席上还又拜如初【扱初洽反　扱地手至地也妇人扱地犹男子稽首疏曰以手至地谓之扱地妇人肃拜为正手不扱地今重其礼故扱地也葢稽首者拜头至地男子拜中之】
【重今之扱地则妇人之重拜故以相况也郑司农云稽首是臣拜君之拜肃拜但俯下手今时撎是也】妇降堂取笲菜入祝曰某氏来妇敢告于皇姑某氏奠菜于席如初礼【降堂阶上也室事交乎户今降堂者敬也于姑言敢告舅尊于姑　疏曰此为设于北堂之前以见姑也降堂者在阶上也室事交乎户堂事交乎阶礼器文今此是室事当交于户乃交于阶故言敬也】妇出祝阖牖户【凡庿无事则闭之　疏曰先牖后户者先阖牖后阖户也无事则闭之以鬼神尚幽闇也】老醴妇于房中南面如舅姑醴妇之礼【因于庙见礼之　疏曰舅姑生时见讫舅姑使賛醴妇于寝之户牖之间今舅姑没者使老醴妇于庿之房中其礼则同使老及处所则别也】壻飨妇送者丈夫妇人如舅姑飨礼【疏曰舅姑存舅姑自飨送者如上文今舅姑没故壻兼飨丈夫妇人如舅姑飨礼并有赠锦之等】
右奠菜【记补】
若不亲迎则妇入三月然后壻见曰某以得为外昏姻请觌【见贤遍反注下除相见并同觌音狄　女氏称昏壻氏称姻觌见也　疏曰必三月者亦如三月妇庙见一时天气变妇道成故见外舅姑自此至敢不从并是壻在妇家大门外与摈者请对之辞男曰昏女曰姻者义取壻昏时往娶女则因之而来及其亲则女氏称昏男氏称姻义取送女者昏时往男家因得见之故也】主人对曰某以得为外婚姻之故某之子未得濯溉于祭祀是以未敢见今吾子辱请吾子之就宫某将走见【濯丈角反既古代反　主人女父也以白造缁曰辱造七报反　疏曰濯溉者前祭之夕濯溉祭器以其自此以前未庙见未得祭祀故沬敢相见也就宫者使壻还就家也以洁白之物造置于缁色器中是污白色犹今賔至已门亦是屈辱也】对曰某以非它故不足以辱命请终赐见【非它故弥亲之辞命谓将走见之言今文无终赐】对曰某以得为昏姻之故不敢固辞敢不从【不言外亦弥亲之辞古文曰外昏姻】主人出门左西面壻入门东面奠挚再拜出【出门出内门入门入大门出内门不出大门者异于賔客也壻见于寝奠挚者壻有子道不敢授也挚雉也　疏曰壻见于寝者聘礼凡见賔客及亲迎皆于庿壻见外舅姑非賔非亲迎故知在适寝也凡执挚相见皆亲授受此独奠之象父子之道质故不亲授也】摈者以挚出请受【欲使以賔客礼相见　疏曰案聘礼賔执挚入门右从臣礼辞之乃出由门左西向北面从賔客礼此亦然也】壻礼辞许受挚入主人再拜受壻再拜送出【出己见女父　疏曰受挚入者亦如聘礼受挚乃更西入也又云出已见女父者以其相见讫拟出更与主妇相见也】见主妇主妇阖扉立于其内【扉音非　主妇主人之妇也见主妇者兄弟之道宜相亲也阖扉者妇人无外事扉左扉疏曰尔雅母与妻之党为兄弟故知主妇于壻者兄弟之道也士防礼云阖东扉主妇立于其内东扉即左扉也】壻立于门外东面主妇一拜壻荅再拜主妇又拜壻出【必先一拜者妇人于丈夫必侠拜】主人请醴及揖让入醴以一献之礼主妇荐奠酬无币【及与也无币异于賔客　疏曰主人与壻揖让而入寝门升堂醴壻也冠昏燕射礼酬賔皆有币故云异于賔客也】壻出主人送再拜
右壻见妇之父母【记补】
家礼二之下
昏义
天地合而后万物兴焉【疏曰天气下降地气上腾天地合配则万物生焉若夫妇合配则子?生焉】夫昬礼万世之始也取于异姓所以附逺厚别也【取音娶逺于万反别兵列反下注皆同　同姓或取多相防也　疏曰取异姓者所以依附相疏逺之道厚重分别之义不欲相防故不取同姓也】币必诚辞无不腆【诚信也腆犹善也　疏曰诚者谓勿令滥　恶使可裁制賔之传辞无自谦退不云币不善不诈饰也】告之以直信【直犹正也此二者所以教妇正直信也】信事人也信妇德也【事犹立也　疏曰人有是身非信不立妇人之德尤在贞信】壹与之齐终身不改故夫死不嫁【齐谓共牢而食同尊卑也齐或为醮】男子亲迎男先于女刚柔之义也天先乎地君先乎臣其义一也【迎鱼敬反下同先悉荐反下及注同先谓倡道也　倡昌亮反道音导下先道同】执挚以相见敬章别也【言不敢相防也挚所奠鴈也　疏曰章明也壻亲迎先奠鴈后乃与妇相见是先行敬以明夫妇礼有分别不妄交亲】男女有别然后父子亲父子亲然后义生义生然后礼作礼作然后万物安【言人伦有别则气性醇也】无别无义禽兽之道也【言聚麀之乱类也　麀音忧】壻亲御授绥亲之也亲之也者亲之也【言已亲之所以使之亲已】敬而亲之先王之所以得天下也【先王若大王文王　大音泰】出乎大门而先男帅女女从男夫妇之义由此始也【先如字　先者车居前也】妇人从人者也幼从父兄嫁从夫夫死从子【从谓顺其教令】夫也者夫也夫也者以知帅人者也【知音智　夫之言丈夫也夫或为傅】?冕齐戒鬼神阴阳也将以为社稷主为先祖后而可以不致敬乎【?冕祭服也隂阳谓夫妇也　疏曰?冕谓助祭服也着祭服而齐戒亲迎是敬此夫妇之道如事鬼神也妻为内主故有国者是为社稷内主也始此嗣广后世故云先祖后也士昬以爵弁是士服之上者则天子以下皆用上服】共牢而食同尊卑也故妇人无爵从夫之爵坐以夫之齿【爵谓夫命为大夫则妻为命妇】器用陶匏尚礼然也【此谓大古之礼器也　大音泰　疏曰共牢之时俎以外其器但用陶匏而已】三王作牢用陶匏【言大古无共牢之礼三王之世作之而用大古之器重夫妇之始也】厥明妇盥馈舅姑卒食妇馂余私之也【私之犹言恩也　疏曰其明谓共牢之明日也食余曰馂谓舅姑食竟以余食与之也】舅姑降自西阶妇降自阼阶授之室也【明当为家事之主也】昏礼不用乐幽隂之义也乐阳气也【幽深也欲使妇深思其义不以阳散之也　疏曰阳是动散用乐则令妇志意动散不能深思隂静之义以修妇道也】昏礼不贺人之序也【序犹代也　程氏曰昏礼不用乐幽隂之义此説非是昏礼岂是幽隂但古人重此大礼严肃其事不用乐也昏礼不贺人之序也此则得也　郊特牲】　昏礼者将合二姓之好上以事宗庙而下以继后世也故君子重之是以昏礼纳采问名纳吉纳征请期皆主人筵几于庙而拜迎于门外入揖让而升听命于庙所以敬慎重正昏礼也【好呼报反　听命谓主人听使者所传壻家之命疏曰问名者问其女之所生母之姓名故昏礼云为谁氏言女之母何姓氏也　今按此説与仪礼疏义不同未详孰是】父亲醮子而命之迎男先于女也子承命以迎主人筵几于庙而拜迎于门外壻执鴈入揖让升堂再拜奠鴈葢亲受之于父母也降出御妇车而壻授绥御轮三周先俟于门外妇至壻揖妇以入共牢而食合卺而酳所以合体同尊卑以亲之也【合音閤又如字　酌而无酬酢曰醮醮之礼如冠醮与其异者于寝耳壻御妇车轮三周御者代之壻自乗其车先道之归也共牢而食合卺而酳成妇之义　与音余　疏曰所以必命迎者欲使男往迎之女则从男而来是男子先迎女从后至也拜迎于门外者壻来亲迎而以敌礼待之也卺谓半瓢以一瓠分为两瓢谓之卺壻之与妇各执一片以酳故云合卺而酳同尊卑谓共牢也所以合体同尊卑者欲使壻之亲妇妇亦亲壻所以体同为一不使尊卑有殊也】敬慎重正而后亲之礼之大体而所以成男女之别而立夫妇之义也男女有别而后夫妇有义夫妇有义而后父子有亲父子有亲而后君臣有正故曰昬礼者礼之本也【言子受气性纯则孝孝则忠也　疏曰所以昏礼为礼本者昏姻得所则受气纯和生子必孝事君必忠孝则父子亲忠则朝廷正是昏礼为诸礼之本也　今按此义已见首章】夙兴妇沐浴以俟见质明赞见妇于舅姑执笲枣栗腶脩以见賛醴妇妇祭脯醢祭醴成妇礼也【成其为妇之礼也賛醴妇当作礼声之误也】舅姑入室妇以特豚馈明妇顺也【以馈明妇顺者供养之礼主于孝顺　疏曰士昏故以特豚馈于舅姑若大夫以上非唯特豚而已】厥明舅姑共飨妇以一献之礼奠酬舅姑先降自西阶妇降自阼阶以着代也【言既献之而授之以室事也降者各还其燕寝妇见及馈飨于适寝昏礼不言厥明此言之者容大夫以上礼多或异日　适丁歴反上时掌反　疏曰此以士为主亦兼明大夫故厥明飨妇若士妇见舅姑之日即舅姑飨妇不待厥明着代者谓阼阶是舅姑所升之处今妇由阼阶而降是着明代舅姑之事也适寝者谓舅姑之适寝也】成妇礼明妇顺又申之以着代所以重责妇顺焉也妇顺者顺于舅姑和于室人而后当于夫以成丝麻布帛之事以审守委积葢藏【当丁浪反下注同下注和当亦同委于伪反积子赐反藏才浪反　室人谓女妐女叔诸妇也当犹称也后言称夫者不顺舅姑不和室人虽有善者犹不为称夫也　称尺证反下同疏曰以审守委积葢藏者言以此详审保守家之所有委积掩葢藏聚之物也室人是在室之人非男子也女妐谓壻之姊女叔谓壻之妹诸妇谓娣姒之属】是故妇顺备而后内和理内和理而后家可长久也故圣王重之【顺备者行和当事成审也　行下孟反　疏曰行是顺于舅姑和谓和于室人当谓当于夫事成审者成丝麻布帛之事以审守委积葢藏也】是以古者妇人先嫁三月祖庙未毁教于公宫祖庙既毁教于宗室教以妇德妇言妇容妇功教成祭之牲用鱼芼之以苹藻所以成妇顺也【先悉荐反芼莫报反苹音频藻音早　谓天子诸侯同姓者也嫁女必就尊者教成之教成之者女师也祖庿女所出之祖也公君也宗室宗子之家也妇德贞顺也妇言辞令也妇容婉娩也妇功丝麻也祭之祭其所出之祖也鱼苹藻皆水物隂类也鱼为俎实苹藻为羮菜祭无牲牢告事耳其齐盛用黍云君使有司告之宗子之家若其祖庙已毁则为坛而告焉　婉纡免反娩音晚齐音咨　疏曰祖庙公宫宗室説见上篇敎之三月其教已成祭女所出祖庙而告之以为未嫁之前先教四德又祭而告欲使嫁而为妇奉遵此教而成和顺也天子当言王宫今经云公宫知兼天子者若天子公邑官家之宫耳非专谓诸侯公宫也谓公之宫也此昏义虽记士昏礼之事自此以下广明天子以下教女及妇之义故此经敎女举贵者而言之注言女所出之祖当谓高祖以下也天子虽七庿亲庿止自高祖以下与诸侯同也云公君也者天子诸侯皆称君云宗室宗子之家而不云大宗小宗则大宗小宗之家悉得教之与大宗近者于大宗教之与大宗逺者于小宗教之此记谓君之同姓若君之异姓亦有大宗小宗其族人嫁女各于其家也祭君之庙应用牲牢今俎唯鱼以其告祭故不用牲也不用正牲则无稻粱既以苹藻为羮则当有齐盛而士祭特牲黍稷故知此亦用黍也公族教于宗室者使有司告之若卿大夫以下则女主之而宗子掌其礼也为坛而告者谓与宗子或同曽祖假令宗子为士只有父祖庿曽祖高祖无庙则为坛于宗子之家而告焉此注或有作墠者误也葢祭法适士二庙一坛则曽祖为坛也大夫三庿二坛则高祖及高祖之父为坛唯宗子为中士下士但有一庿无坛则为墠而告之耳此以上系本文疏言教于小宗之家亦与前篇义异以下系补】　鲁哀公问于孔子
曰礼男必三十而有室女必二十而有夫也岂不晚哉孔子曰夫礼言其极也不是过也男子二十冠有为人父之端女子十五许嫁有适人之道于此而往
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:35:57-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>