<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,题辞,凡例十三条,卷一,卷二,卷三,卷四,卷五,卷六,卷七,卷八,卷九,卷九,卷十,卷十一,卷十二,卷十三,卷十四,卷十五,别录,四书蒙引全文在线阅读,四书蒙引全文在线下载,大玄古籍书库">
<meta name="description" content="明蔡清(字介夫)撰。十五卷。别录一卷。该书编撰过程颇曲折：。先有稿本失之，作者乃重新缀录，更阅三载，又得故录于家中。参会前后二稿，所录重复过半，又有前后异见者，欲删正而未暇，姑略会而次之，先涂去其最冗秽无谓者，其诸凡近似有理之言，皆且存之。名曰《蒙引》，以明其非定说。嘉靖三十五年(1556年)，武进庄煦参照二稿，刊削冗复，十去三四，又十九年而书始成。凡所抄录，先为考定次序，勒去芜冗，条析类从，辑成一书而刊行。书末《别录》一卷，则煦与其友王升(孚斋)商榷订定之语。往往书有：“煦谓如何，孚斋不以为然”，或“孚">
<title>四书蒙引_蔡清_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">四书蒙引</span> <br/>
          作者： <span class="inputVal" id="bkauthor">蔡清</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,哲学,完结</span> <br/>
          字数： <span class="inputVal" id="bknum">[book_length]442795</span> <br/>
          说明： <span class="inputVal" id="bkdec">明蔡清(字介夫)撰。十五卷。别录一卷。该书编撰过程颇曲折： 先有稿本失之，作者乃重新缀录，更阅三载，又得故录于家中。参会前后二稿，所录重复过半，又有前后异见者，欲删正而未暇，姑略会而次之，先涂去其最冗秽无谓者，其诸凡近似有理之言，皆且存之。名曰《蒙引》，以明其非定说。嘉靖三十五年(1556年)，武进庄煦参照二稿，刊削冗复，十去三四，又十九年而书始成。凡所抄录，先为考定次序，勒去芜冗，条析类从，辑成一书而刊行。书末《别录》一卷，则煦与其友王升(孚斋)商榷订定之语。往往书有：“煦谓如何，孚斋不以为然”，或“孚斋云，此段最警策，何可去也。诚然，诚然”等字样。其书虽为科举而作，然阐明义理，真切深至，犹有宋儒之遗意。如解《论语·颜渊》“君子以文会友章”，曰：“文者讲学之事知也，仁者进德之实行也。故曰讲学以会友则德日进。讲学固所以明道，讲学而以会友，则道益明矣。为善而得所资，则德日进矣!”又如解孟子“言近而指远者”，曰：“如岁寒然后知松柏之后凋也，则士穷见节义，世乱识忠臣之理，皆见于言外矣!”论者谓：“朱注为《四书》功臣，《蒙引》又朱注功臣。”甚至称“说《四书》者不少百种，未有过于此者”(《四库全书提要》引)。有《四库全书》本。</span> <br/>
          封面： <span class="inputVal" id="bkimg">Z_4660.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]四书蒙引
[book_author]蔡清
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,哲学,完结
[book_length]442795
[book_dec]明蔡清(字介夫)撰。十五卷。别录一卷。该书编撰过程颇曲折： 先有稿本失之，作者乃重新缀录，更阅三载，又得故录于家中。参会前后二稿，所录重复过半，又有前后异见者，欲删正而未暇，姑略会而次之，先涂去其最冗秽无谓者，其诸凡近似有理之言，皆且存之。名曰《蒙引》，以明其非定说。嘉靖三十五年(1556年)，武进庄煦参照二稿，刊削冗复，十去三四，又十九年而书始成。凡所抄录，先为考定次序，勒去芜冗，条析类从，辑成一书而刊行。书末《别录》一卷，则煦与其友王升(孚斋)商榷订定之语。往往书有：“煦谓如何，孚斋不以为然”，或“孚斋云，此段最警策，何可去也。诚然，诚然”等字样。其书虽为科举而作，然阐明义理，真切深至，犹有宋儒之遗意。如解《论语·颜渊》“君子以文会友章”，曰：“文者讲学之事知也，仁者进德之实行也。故曰讲学以会友则德日进。讲学固所以明道，讲学而以会友，则道益明矣。为善而得所资，则德日进矣!”又如解孟子“言近而指远者”，曰：“如岁寒然后知松柏之后凋也，则士穷见节义，世乱识忠臣之理，皆见于言外矣!”论者谓：“朱注为《四书》功臣，《蒙引》又朱注功臣。”甚至称“说《四书》者不少百种，未有过于此者”(《四库全书提要》引)。有《四库全书》本。
[book_img]Z_4660.jpg


[book_title]提要
钦定四库全书　　　　　经部八
四书蒙引　　　　　　　四书类
提要
【臣】等谨案四书蒙引十五卷别録一卷明蔡清撰清字介夫晋江人成化甲辰进士官至江西提学副使乞休归起国子监祭酒甫闻命而卒事迹具明史儒林传清为此书先有藁本失去乃更加缀录久而复得原藁叅防所録重复过半又有前后异见者欲删正而未暇乃题为蒙引初藁以明其非定説有所自作序见虚斋集中嘉靖间武进庄煦叅校二藁刋削冗复十去三四辑成一书而梓行之书末又别附一册则煦与学録王升啇防订定之语也清品行端粹学术极为醇正此书本意虽为时艺而作而体味真切阐发深至实足羽翼传注不徒为举业凖防刁包称朱注为四书功臣蒙引又朱注功臣陆之辅称説四书者不下百种未有过于此者其为学人推重如此与后来之剽掇儒先賸语以为讲章者相去固霄壤矣乾隆四十五年九月恭校上
总纂官【臣】纪昀【臣】陆锡熊【臣】孙士毅
总　校　官【臣】陆　费　墀

[book_title]原序
四书蒙引原序
国家以经术造士其法正矣第士之所以自求于经者浅也葢不务实造于理而徒务取给于文文虽工术不正而行与业随之矣举子业之闗于世道也如此清之始业是也承父师之教指自谓颇知所用心者故有三年不作课而无三日不看书间以其所窥见一二语诸同侪要亦未能脱时文气味也然或已讶为迂逺而厌聼之矣清乃多笔之以备切磋久之积成卷帙庚子赴京已收寘于行囊既而因冗翻自遗之逮至京检覔不得意其失之途中矣时方温故輙复有録更三阅嵗故録乃复得之家中叅防前后所録词意重复者过半又有前后异见至一句而二三其説者皆无暇删次也禄仕多年故纸宛然而比日后生辈求之颇切欲终弃置则一得之见或有资于童蒙欲俟删正则温故之功又非旬时可办姑畧会而次之先涂去其最冗秽无谓者其诸凡近似有理之言皆且存之以俟他日温故之余得加汰削乃就有道而正焉名曰蒙引初藁明非定説也四书及易经诸卷皆有之今已誊出大学中庸二部及乾坤二卦张国信辈借抄因为之道其故以引其端云蔡清介夫自题

[book_title]题辞
四书蒙引题辞
四书之有蒙引非但羽翼传注折衷语録为诸家讲説之宗而已防厥防义精深宏博发微阐幽实圣门抽闗启钥直窥堂奥之书也原夫初藁之作旧续相参词意重复又多前后异见至一句而二三其説有未暇删次焉者详具虚斋先生自序中阅者縁此未易领畧遂成遐弃纵有采择櫽括成书然皆贪为己业非复蔡氏之旧矣煦自弱冠知好此书寻绎十年稍有端绪嘉靖丙辰嵗乡先达吴寓庵公见延家塾得其旧所披阅防本参之去取畧定而纷遝浩繁难为贯穿屡辑屡辍又十九年而始成凡所钞録先为考定次序勒去芜冗条析类从标题书额之上别将坊本一部割截行欵摘取字句接续上下文义粘连片叚爰授誊写未尝擅改擅增一字全书具存可覆也大率参校二藁辑成一书其间十去三四先后既序脉络可循虽知妄意删次未必尽合作者庶或便于观览云尔

[book_title]凡例十三条
巻册一　凡举业以经义为重而义之精者莫过于蒙引他如浅説存疑间有发所未发终为青出于蓝是书之钞窃愿学焉而继其志故勿参以诸説或有相悖畧之而已至于厘卷分章一因其旧虽见嗤蔡氏书佣弗恤也
纲领二　凡系四书本文及章句集注序文元髙起一字用以统摄条贯是为提纲唯蒙引自立标题如大学序中仁义礼智及礼乐射御书数等项今皆平头揭起止加一圈
条贯三　凡纲领之后另起平头者为首条其次毎隔一圈为一条相连直下不复另起条中有用本文及大注为起句者句下细书一题字或注字若此条本有所指而无起句者即与补出仍细书一补字此为目中之纲条有补题者着于提纲之下曰补题几句
次序四　凡众条之次先本文次大注次语録或总意居前或覆説居后大率随文训义无复倒置而错出有移易先后者着于提纲之下曰更定次序
芟减五　凡词繁意复元有两説而存其一或指意稍违戾者全条削去通谓之芟逐条去几字或合众条而计之通谓之减有则着于提纲之下曰芟若干条减若干字　又初藁所收包罗贯串旁引曲喻全书可资博雅今所钞者姑以切要为务若遗文绪论有禆世教有闗学术者不在芟减之例或两説未定间亦存之
裁剪六　凡逐条之中去繁就简舍逆从顺不但减字而稍费调停俾词意明畅如亲亲之杀三条曰裁剪
凑合七　凡意义相闗互有去取合众条而聨属之如中庸燕毛孟子交隣之类曰凑合与裁剪之法相通
出入八　凡前后失次移易类从或自上题而属下或自下题而属上曰出入
摘换九　凡所去之条或一字一句可补所存之未备及借以周旋词意曰摘换
分揷十　凡一条元有二义文不相蒙者中断而为两或取他条之义窜入此条之中曰分揷
补遗十一　凡文义不可缺处或因上下字同而偶有遗失如大学序天子之元子条下少十三字直据序文增之曰补遗
正误十二　凡字句异同舛错未必初藁已然多因刋板之误如大学序河南程氏兄弟二字中庸辟如行逺章今人是作三句读了八字为改易之曰正误
归章十三　凡四书文义彼此互见如大学致知格物章论所当然所以然处归之论语四十不惑章中庸缵太王王季文王章诗云一条归之论语泰伯章若此类曰归章　以上凡例各着提纲之下倘有观者用备考覈
万厯甲戌季春望后三日晋陵庄煦启甫识

[book_title]卷一
钦定四库全书
四书蒙引卷一
明　蔡清　撰
大学章句序【芟四条减一百四十二字】
读此序见得教法始于伏羲神农黄帝尧舜备于三代废于周衰传于孔子曾子失其传于孟子之后而复得表章于程子发明透彻于朱子自三代而上其教行于天下自孔曾而下其法传于天下而已　大学二字有以道术言者如大学之道之类有以学术言者如入小学入大学之类有以其书言者如大学之书之类大抵三者亦相须而有也　此书原在礼记中即用篇首大学之道之大学二字为篇名如论语学而为政之类　大学二字兼经传言章句者经传之章句也本集注也不曰集注而曰章句者葢论孟二书言者非一事记者非一时皆更端之词其章句盖自定而大学与中庸其言虽累千百而意义相承血脉贯通元只是一篇文字朱子则为之区别其章句今之右经某章右第某章是也言章则句在其中矣　言章句亦谦辞也如近时陈选公注小学亦只题曰句读云　论孟注曰集注者亦谦辞也述而不作之意也或曰论孟多是集儒先之説而大学中庸则一出于朱子之自为説故不曰集注而曰章句然所引吕氏数説亦未甞不集诸儒先也况论孟亦未尝章章皆是集儒先者可见其説亦未通还是谦辞　或又曰章句似指经传言未见其为指注然中庸序分明以章句对或问言安得谓非指注邪盖注之【云　云】者即所以章之句之也不然则章句之防不白故名其注曰章句耳又朱子曰大学之书有正经有章句有或问则章句非注而何　大学章句序此五字当连串看不必依吴氏谓某叚序大学又某叚序章句也　按此序作于淳熈己酉二月甲子距所生绍兴庚戌是为六十嵗中庸亦序是年之三月戊申年谱注云二书之成久矣不辍修改至是以稳惬于心而始序之　又按朱子于癸酉年二十四嵗始受学于延平李先生之门其学始就平实乃知向日从事于释老之説皆非也盖是时方得大学而业之又至庚申年七十一嵗易箦之前三日尚修改大
学诚意章而其戊午年与廖徳明帖云大学又修得一畨简易平实次第可以絶笔以此观之信乎是书之成久矣　此序愚意作四大节看大学之书古之大学所以教人之法也为第一节盖此一句乃此一序之大防也自盖自天降生民至非后世之所能及也为第二节乃备言古者教人之法始末而兼小学在其中自及周之衰至作为传义以发其意为第三节乃言大学之书所由作也自及孟子没至篇末为第四节则言章句之所由述也愚此説与东阳及新安之説不同姑私记之于此览者其择焉
大学之书古之大学所以教人之法也【减一百十四字】大学所以教人之法即所谓大学之道也　上大学字指经传下大学字指学校古之一字疑只是指三代也或谓伏羲神农黄帝尧舜亦未必不以是教人岂必皆至三代然后有是教法邪曰固然矣但按此大学二字乃是对小学而言惟三代之世方有小学大学之别若羲农黄帝尧舜之世虽有此教法而或未有如此之备也
盖自天降生民
生民二字相连带如所谓下民烝民是也谓之生民者即孟子所谓天下之生久矣以其生生不絶也所谓生物亦然谓之降者天在上生民在下故取降义也此本之书所谓天降下民云
则既莫不与之以仁义礼智之性矣【芟四条】
天与之如何曰据人所得于天而言则为天与之矣得天之元以为仁得天之亨以为礼得天之利以为义得天之贞以为智吾之所有者皆得之于天不谓之天与而何然元亨利贞天之四徳一木火土金水之理也正所谓天以隂阳五行化生万物气以成形理亦赋焉不然人性何縁有是仁义礼智四徳悬空而来也陈北溪谓仁义礼智即木火金水之神也神字极是精妙　一説既尽也春秋曰日有食之既此説未当为碍莫不字看来既字只作已字解黄氏洵饶亦曰既者已然之词
○仁义礼智四字之义【减一百九字】
今之説者解仁字则述朱子曰心之徳爱之理解义字则曰心之制事之宜固亦然矣至于礼字则述朱子解礼之用章曰天理之节文人事之仪则此解似于性字上为未切也且朱子解孟子首章仁字则先心之徳而后爱之理解论语第二章仁字则先爱之理而后心之徳各有攸当不容毫发苟且混淆也而可以此礼字注遂为诸书礼字之通解乎如克己复礼之礼字则解义又别矣然以天理之节文人事之仪则二句解此一礼字犹未甚悖也以其于天理人事已该得尽且亦未尝混乎仁义与智也若夫智字云峯胡氏乃取朱子之意以补之曰智则心之神明所以妙众理而宰万物者也此则分明是明徳之义矣岂可用以解智字至于畨昜沈氏则曰涵天理动静之机具人事是非之鉴是亦用朱子解礼字之意而撰出此词其解义亦似过于濶大终不可以与仁义礼对看也盖此智字是偏言之智仁字亦是偏言者不应解得太重也　按孟子曰恻隐之心仁也羞恶之心义也恭敬之心礼也是非之心智也周子曰德爱曰仁宜曰义理曰礼通曰智守曰信此虽是因情以着性即用以明体然仁义礼智四字却排列看得可见圣贤之见自真非如后世一二儒者搜索于文字之末自附以胸臆之见者所能到也　按朱子自有説云仁者温和慈爱之理义者断制裁割之理礼者恭敬撙节之理智者分别是非之理四者人之性也此説载在大全中最为精当今当据之以为定论　四性不言信者仁义礼智之实处即信也
然其气质之禀【止】而全之也【芟十条】
新安陈氏谓气有清浊质有粹驳清者能知而浊者不能知粹者能全而驳者不能全然愚以为气之清者质亦多粹气之浊者质亦多驳故知之至者行亦至知且不能况于行乎此清浊粹驳之説又当贯而一之也故本序亦以知而全之为文而下文亦曰聪明睿智能尽其性【云　云】盖聪明睿智则自能尽其性矣中庸道其不行矣夫章句曰由不明故不行可见知行二者之元自相须也　凡单言气自该得质如云气禀清明无物欲之累是也单言质亦兼得气如云聪明睿智生知之质是也此云气质则兼举而并言之气阳而质隂也气载于质而理寓于气也
一有聪明睿智能尽其性者出于其间【芟二条】
气极其清质极其粹者也于天下之理无所不闻曰聪无所不见曰明无所不通曰睿无所不灼曰智通者入于微之谓也　聪明均主心言入乎耳而无不通于心是之谓聪入乎目而无不通于心是之谓明盖虽聼以耳而所以聼者心也视虽以目而所以视者心也朱子曰睿只训通对智而言智是体睿是深通处聪明属耳目睿智全以心言　许氏曰礼智之智性之名睿智之智质之称愚谓聪明睿智字与上文知其性相应能尽其性字与上文全之也相应则睿智之智与礼智之智似不同矣但朱子尝曰只是一个智通上下而言睿智是扩充得较大盖智者人之所同睿智者圣人之所独也
天必命之以为亿兆之君师【减廿七字】
天必命之者据其理势之必然而云也君师只是一人以其身都治教之责故兼称君师如云守令民之师帅也新安陈氏曰三代以前圣贤之君君师之责兼尽三代以后君道有畧得之者而师道则絶无矣
使之治而教之以复其性【芟一条减四十四字】
不曰使之教之而曰使之治而教之者君师之道一也然不曰教而治之而必先之以治者盖不先有以治之则教无由施也治教二字就在上者言复性二字就在下者言皆要字也
伏羲神农黄帝尧舜
号曰伏羲者以能驯伏牺牲教人肉食也曰神农者以能知五谷之可以飬人而教民树艺也曰黄帝者黄土色以其有土徳之瑞故称焉帝者主宰天下之称也以上三帝皆是号非諡也
【諡法翼善传圣曰尧仁圣盛明曰舜此不足凭据书四岳荐舜于尧云有鳏在下曰虞舜则舜乃其名也】　又书传曰尧唐帝名则少微鉴以为諡者非矣况諡法作于周而夏商之君犹皆以名号称或以甲子为号安得谓尧舜便是諡况舜方侧防无恙又如何便已称諡乎　今世所传谥法出于司马迁多不足信如论语所引锡民爵位曰文之説于理最逺与夫勤学好问为文者盖只是司马迁取诸论语二章之言而附会之决非周公之旧也使朱子若得再修改集注意此皆在所删矣　禹亦名也故书载舜曰来禹云　论语注曰履盖汤名则汤其号也伊尹曰惟尹躬暨汤咸有一徳殆非名其君也
继天立极
继天者后天而奉天时也天既与人以性而不能使之各复其性圣人则继而教之使复其性所谓赞天地之化育也所谓圣人成能也　立极者中庸所谓脩身则道立所谓经纶天下之大经孟子所谓圣人人伦之至也此且就圣人一身上説惟其能自尽其性故可以教人而使人人皆有以复其性所谓本之人君躬行心得之余者也此三代以上所以君师之道合而为一也
司徒之职典乐之官【芟五条减一百九十二字】
按司徒之职典乐之官乃尧舜时事而上文兼引伏羲神农黄帝者盖自伏羲以来便有君师之道如画八卦之文制婚娶之礼与夫垂衣裳立制度之类则教之来久矣故并言之　云峯胡氏曰司徒之职统教百姓典乐之官专教胄子　统教百姓教以五伦专教胄子加之以乐　古人所以教胄子以乐者盖以声律之和舞蹈之节有以荡涤邪秽流通精神飬其中和之徳而救其气质之偏者也礼士无故不去琴瑟可见古人重乐尧舜时唯胄子教以乐至三代时则小学之教皆用乐矣故曰三代之隆其法寖备司徒之职典乐之官曰职曰官互文也犹中庸云
郊社之礼禘尝之义　司徒之职典乐之官大抵皆兼小学大学道理新安陈氏谓此时教己立而教之法未备学之名未闻夫有教则有学何谓学之名未闻若谓小学大学之名未闻则或可也然按有虞氏飬国老于上庠飬庶老于下庠上下之别盖亦大小之意矣　司徒本掌邦教不曰司教不曰司士而曰司徒者周礼注云教官之职大而徳行则教之小而徒役则司之司至于徒则教官所司皆举矣故其中有云大役则帅民徒而至治其政令既役则受州里之役要　所由设也【题】由欲复民之性也此复字指在上之人言　伏羲神农黄帝尧舜继天立极者即上文所谓聪明睿智能尽其性者也司徒之职典乐之官所由设也即上文所谓治而教之以复其性者也前论其理此实以事
三代之隆【减四十五字】
此句与下文及周之衰相应　其法寖备【题】寖备者渐次而备也见得夏商时犹有未备者直至周监于二代郁郁乎文哉然后为备
王宫国都以及闾巷莫不有学【芟九条减百三十一字更定次序】王宫王朝之内也国都诸侯所都之地周礼五比为闾比二十五家也里门曰闾直曰街曲而小者曰巷王宫有学王都亦有学乎王都即王者之国都也
国都有学公宫亦有学乎曰王宫有学公宫可知矣大扺王宫国都皆有小学闾巷惟有小学无大学长乐陈氏曰夫诸侯之学小学在内大学在外故
王制小学在公宫南之左大学在郊以其选士由内以升于外然后达于京故也天下之学小学居外大学居内故文王世子言凡语于郊然后于成均取爵于上尊以其选士由外以升于内然后达于朝故也语于郊本注云论辨学士才能于郊学之中也
洒扫应对进退之节【减一百四十九字】
洒水于地曰洒以帚去尘土曰扫　番昜齐氏曰洒扫内则所谓鸡初鸣洒扫室堂及庭曲礼所谓为长者粪加帚箕上以袂拘而退以箕自向而扱之之类是也　应对者应唯敬对也应短而对长应如应曰诺对如孔子对曰【云　云】可见应短而对长有呼则应有问则对　应对内则所谓在父母之所有命之应唯敬对曲礼所谓长者负剑辟咡诏之则揜口而对之类　进退内则所谓在父母之所进退周旋慎齐曲礼所谓凡与客入者毎门让于客之类
○五礼吉凶军賔嘉
吉礼十有二所以事邦国之鬼神示　鬼者人鬼神者天神示音其与只同地神也【此下芟一题】
一禋祀祀昊天上帝义取精意以享之
二实柴祀日月星辰　实柴者实牲于柴而燔之也星谓五星辰谓日月所会十二次
三槱燎祀司中司命飌师雨师　槱燎谓燔柴而不实以牲也司中司命文昌第五第四星也风师箕也雨师毕也此三者所以祀天神飌古风字槱于宙切燎火以祭曰槱出玉篇木门
四血祭祭社稷五祀五岳　血祭者贵气臭也社土神也稷谷神也五祀门戸灶行中霤也五岳者东泰山南衡山西华山北恒山中嵩山
五貍沈祭山林川泽　祭山林曰貍谓藏诸地祭川泽曰沈谓置诸水也貍音埋
六疈辜祭四方百物　疈者肆而磔之辜者制而磔之四方百物即蜡祭也以上三者所以祭地祗疈孚逼反
七肆献祼享先王　肆者进所解牲体谓荐熟也献者献牲体谓荐腥也祼者灌以郁鬯谓献尸求神也肆音剔祼音灌
八馈食享先王　馈食者言有黍稷也祭先灌次献腥次献熟次馈食凡祭皆然互相备也
九祠春享先王　春物生未有以享故曰祠
十禴夏享先王　夏阳盛以乐为主故曰禴禴余若反
十一甞秋享先王　秋物成可以尝故曰甞
十二蒸冬享先王　冬庶物盛多故曰蒸此六者所以享人鬼蒸之承反
防礼五所以哀邦国之忧
一丧礼哀死亡　死以气言亡以形言丧礼则有赙之类
二荒礼哀防札　防谓嵗歉札谓民病荒礼则有散利之类
三吊礼哀祸灾　祸与福乖灾与祥违吊礼则有慰问之类
四禬礼哀围败　围谓国受围败谓兵败绩禬则防其财物以补之
五恤礼哀冦乱　兵作于外为冦冦作于内为乱恤礼则出其兵师以救之
賔礼八所以亲邦国
春见曰朝　朝犹朝也欲其来之早见音现
夏见曰宗　宗尊也欲其尊王
秋见曰觐　觐勤也欲其勤于王事
冬见曰遇　遇偶也欲其不期而皆至
时见曰防　时见者言其无常期王将有征讨为坛于国外会诸侯而命事
殷见曰同　殷众也王十二年不廵狩则六服尽朝王亦为坛而命以政焉
时聘曰问　时聘亦无常期天子有事乃聘之焉殷頫曰视　殷頫谓一服朝之嵗以朝者少诸侯乃使卿以大礼众聘焉頫音眺
军礼五所以同邦国
一大师之礼用众也以征伐为王所以用其命也坐作进退以鼓铎镯铙为之节而不可乱
二大均之礼恤众也以土地人民为主所以恤其事也因地以令赋因家以起役均之所以恤之也三大田之礼简众也以教战为主所以简其能也因田习兵阅其车役之数
四大役之礼任众也以筑作为主所以任其力也城郭道途之修宫室桥堑之役
五大封之礼合众也以建国为主所以合其民也以正封疆沟涂之固
嘉礼六所以亲万民　嘉与吉不同嘉礼饮宴用吉礼祭祀用
以饮食之礼亲宗族兄弟
以冠婚之礼亲成男女
以賔射之礼亲故旧朋友　射礼虽王亦立賔主王之故旧朋友也盖为世子时共学者
以飨燕之礼亲四方之賔客　飨有体荐燕有折爼賔客谓朝聘者诸侯来朝曰賔其臣曰客
以脤膰之礼亲兄弟之国　脤膰胙肉也分赐兄弟之国同福禄也脤音肾膰音烦
以嘉庆之礼亲异姓之国　因其喜而庆贺之也
○六乐
一云门　黄帝乐一云尧乐象云气出入故周人冬至舞之以祀天神周礼注门言其所出谓其徳如云之出也
二咸池　皆黄帝乐亦云尧乐象池水周徧故周人夏至舞之以祭地示周礼注言其徳无所不施也三大防　舜乐防绍也以其绍尧之业而能齐七政肇十有二州故周人舞之以祀四望司中司命风师雨师七政日月五星也十二州者青兖冀荆梁雍豫徐九州之外又有幽并营三州也四望之纪盖书所谓望于山川者
四大夏　禹乐夏大也以其能大尧舜之徳而平水土故周人舞之以祭大川周礼注言其徳能大中国也
五大濩　一名韶濩汤乐也濩防也汤寛仁而能救防生民故周人舞之以享姜嫄周礼注言能使天下得所也
六大武　武王乐传云武王以黄钟布牧野之阵归以太蔟无射周礼注言能成武功也
○五射之目
一白矢　言矢贯侯过见其镞白也
二参连　言前放一矢后三矢连续而去也
三剡注　谓羽头髙镞低而去剡剡然也
四襄尺　襄俗作防周礼释文音让谓臣与君射不与君并立让君一尺而退也
五井仪　谓四矢贯侯如井字之仪容
○五御之目
一鸣和鸾　和鸾皆铃也和金口木舌鸾金口金舌所以节车之行鸾在衡上近马和在式上衡是车前横木驾马者即軏式是车上横板手凭伏以致敬者升车则马动马动则鸾鸣鸾鸣则和应自然有个节奏若车速则不相应迟则不响又杂然都响皆不合节奏
二逐水曲　谓御车随逐水势之屈曲而不坠水也鸣和鸾者御之常逐水曲者御之变
三过君表　如辕门之类韵府载礼设车宫辕门注君止宿险阻之处次车以为藩仰车以其辕表门也四舞交衢　衢道也谓御车在交道车旋应于舞节如个十字街头模様若转过这一边则须要转得合舞底节奏
五逐禽左　谓御驱逆之车逆驱禽兽使就人君以射之也若禽在右边须要当得过左边以就主人之射
○六书之目
一象形　谓象其形也注以为如□□字是也然以今日月字观之则若不甚类何也盖古字用篆不似今之楷书楷书已多失古意矣以古篆言如日字日本是　员围也今作日则方围矣员围者浑沦一体竒也其中一防又中实之象亦竒也有是独尊无对之意长圆不亏之道皆阳一而实之义也非象形乎如月字月本是□侧而缺也以不得如日之独尊也故侧之以不得如日之长员也故缺之即隂半于阳之义偶象也其中用二短画子亦偶数也非象形乎又如山川艸【草】竹【竹】中正凸凹一二三四之类皆宛然其形也余可以类而推
二防意　注谓如人言为信止戈为武中心为忠如心为恕之类是切当矣但曰会如人意人字似无据也今以其类推之如日月为明至明莫如日月也丘山为岳丘山莫大乎岳也日出平地之上为旦日之未明为昧山之所宗为崇山之首领处为岭皆防意而成者也先儒程氏云力田为男盖所谓百畆之田匹夫耕之也女帚为妇盖吕公谓刘季曰臣有息女愿为箕帚妾是也亦会意类也
三转注　旧注谓文义相近但旁边改转如考即老之类此説盖以考为父故得谓与老义相近若稽考之考则其义逺矣董氏非之是也盖谓之转注当是以此一字既为此义用又转注为他义用也若考与老乃转文非转注也今取程氏之意而演绎之有一转者如中正之中转而为中的之中谓能得其中处也则义转而音亦随之如指挥之指转而为指趣之指谓其所指之意也则义转而音不转又有再转者如反正之反以其反应乎前也转而为反报之反亦去声又以其与前者异也转而为平反之反则平声如好恶之好以其人为好也转而为喜好之好则去声又以其两相好也转而为好会之好亦去声又有至三转者如行止之行以其行有实迹也转而为行实之行又以其行当有次也转而为行次之行又以其且行不顾也转而为行行之行如数目之数以其有数可纪也转而为悉数之数以其次数绳绳相继也转而为疎数之数又以其数加多愈宻也转而为数宻之数以上或转音或仍音又或别更其音于义皆为转注也
四处事　旧注谓人在一上为上人在一下为下各有其处事得其宜也玉篇作指事于味为长其注亦云指事为字上下之类是也董氏谓人目为见两戸相向为门两手合下为拜义至切矣抑不但见也不见为覔占而见之为觇不但门也门之有横木为闲门之常合为閤不但两手合下为拜也手之所包为抱手之所共为拱凡皆直指其事而为之字者也五假借　旧注谓令长之类一字两用也注意盖谓令本命令以其能令之借为令尹也长本长防以其实长之借为官长也然此义类于假借未见端的董氏更之云能本兽也以其最有才力而借为才能之能豪本山中豕属兽之最雄杰者也因借为豪杰之豪愚谓如流者水也以其不返而借为人之流荡木植物也以其朴钝而借为人之木鲁理本玉之理也而借以为道理之理妙本女之少好者而借以为精妙之妙凡此之类皆为假借而用者
六谐声　本一字以定其形而附他字以谐其声也旧注谓江河之类皆以水为形工可为声也又曰江河之类是上形下声盖先从水而后从工可也此上下盖只是先后之义又曰婆娑之类是上声下形愚谓霜霖之类是上形下声又曰围国之类是外形内声阛阓衡衘之类是外声内形愚按阛阓与围国同是外形内声此盖写者之误也甚矣字之不可苟也天下之字归于六书是文为三重之一古者天子常使行人正四方之字使同文焉学者最不可以己意增损防画易置上下也畧有增损易置即是别字或不成字如木之一字右上加一防则为术左上加一防则为米或下加一画则为本上加一画则为末上画稍短则为未其可少有苟哉又如水上加一防则为氷清少一防则为凊肓本膏肓也目其下则为盲辨本明辨也力其中则为办至如枝之与技果之与杲形差毫厘义隔千里可不慎哉故程子作字甚敬也
○九数之目
一方田以御田畴界画　即今方量田地畆角之法二粟布以御交贸变易　粟是米布是钱谓以多少钱籴得多少谷之类交是买卖贸是典约变易是撞换
三衰分以御贵贱廪税　此是理会官员俸禄多少之法如上士倍中士中士倍下士之类廪是廪禄税是采地所収之税
四少广以御积幂方员　积幂如今仓然积米其中外面遮蔽了方员以其器而知其多少今税务中用此法如看船中装载货物用锥探其浅深便知其多少员器作如何算方器作如何算各有法也
五商功以御功程积实　商其功程如打土论方子打算一方土便防计得合用许多人工如作屋亦可算几间几架合用几多人工之类
六均输以御逺近劳费　均其道里逺近之劳与费劳是力费是裹足如自某处到某处用力几何裹足几何之类
七盈朒以御隐杂互见　盈是多朒是少数之显者可见隐者不可见至于杂则尤不可见由其显者以推其隐如人有财物失去一半或大半或小半失物者道多无可考究隐杂互见是因其所存以验其所失之多少
八方程以御错揉正员　今作厯者用此法谓如算钱逐件除下零细的截长补短凑得齐整便好算如一年十二月有月大有月小日子不齐便将闰月来补凑每月作三十日又如日月星辰之行不同却要算个行之防都相合
九勾股以御髙深广逺　横为勾直为股斜为三者可互相求也以勾中所容方直之积求之则山之髙井之深城邑之广道里之逺可以测知此算术之极致也勾股之术如今木匠曲尺尺头为勾尺稍为股尺头与尺稍尽处相去为
洒扫应对进退曰即礼乐射御书数曰文文详于节也此二字似移易不得若曰洒扫应对进退之文礼乐射御书数之节于义当乎学者于此亦可以识用字之法矣
天子之元子【止】凡民之俊秀【芟一条减三十二字】天子之元子继世而有天下者也众子亦有君国之任者公卿大夫元士之适子与凡民之俊秀他日亦莫不各有民社之寄者故皆入大学　称元子适子而不称太子世子或未立故也　凡民之俊秀北史苏绰传万人之秀曰俊楚辞注千人之才为俊俊伟之意　汉书洛阳守吴公闻贾谊秀才召置门下秀才之名始此汉光武名秀改秀才为茂才于是有茂才异等之名秀言其才智之秀出乎等夷也　或问凡民俊秀既得入大学不知公卿大夫元士众子中之俊秀者亦得入大学否不然则是弃之矣曰非也公卿之众子不复得为公卿大夫之众子不复得为大夫元士之众子不复得为元士即便是凡民矣其俊秀者即便是凡民之俊秀者矣若使不得入大学宁非弃其才耶圣人无弃人如孟孙叔孙季孙皆鲁桓公之后未必皆适子也如公子荆亦为卫大夫郑子产亦公族也但适子之外非俊秀者不预耳
穷理正心修己治人之道【减廿七字】
不止曰修己治人而必先以穷理正心者大学以知为入门苟不先有以知之则已之当如何而修人之当如何而治皆无所措手之地矣心者万事之根本穷理而不正心则理为徒穷无所存贮之地失其发用之本矣故朱子于此二项尤提掇而不敢畧至下文则只言修己治人之方盖已详于此矣穷理二字该格物致知正心二字该诚意
夫以学校之设其广如此【止】其次第节目之详又如此自王宫国都以及闾巷莫不有学学校之设其广如此也八嵗则入小学十五则入大学教之次第也小学则教以洒扫应对等事大学则教以穷理正心等事所教之节目也此所谓教之之术其次第节目之详又如此也　广字详字应前备字　所以为教【题】所教之事也
本之人君躬行心得之余【止】彛伦之外【芟一条减三十七字】躬行心得兼小学大学言洒扫应对进退等事人君亦尝躬行过故天下之元子亦入小学　小学洒扫等事亦皆为人弟为人少者之行也故曰不待求之民生日用彛伦之外民生兼天子之元子以下　本之人君躬行心得之余就上之为教者言民生日用彛伦就在下之学者言　学校之设既广矣教之之术其次第节目既详矣向使徒法而已而不本于人君躬行心得之余或异端或小道而或求之民生日用彛伦之外则亦安能使人勤学而成至治之俗哉
是以当世之人无不学【止】而各俛焉以尽其力【芟一条】云峰曰前説上之所以为教此説下之所以为学新安陈氏曰性分固有即仁义礼智是理是体职分当为如子职分当孝臣职分当忠之类是事是用知性分职分是知之事俛焉尽力是行之事与前知性之所有而全之相照应
治隆于上【题】应前叚説上之所以为教所谓本之人君躬行心得之余【云　云】　俗美于下【题】应前叚説下之所以为学所谓当世之人无不学其学焉者【云　云】上有是教治所以隆于上下有是学俗所以美于下
及周之衰【题】与上文三代之隆及古昔盛时相应圣贤之君不作【题】有徳曰贤徳之极其盛曰圣是皆能知其性之所有而全之者也
学校之政不修【题】学国学也校乡学也政指学校之设之广及所教次第节目之详者言　圣贤之君不作与上文所谓聪明睿智能尽其性而本之躬行心得之余以为教者反矣　学校之政不修与上文所谓学校之设其广如此教之之术其次第节目之详又如此者反矣　教化陵夷【题】治不隆于上也　风俗頽败【题】俗不美于下也　教因其不能而教之也化则不能者皆能矣上行下效谓之风民志一定谓之俗因风成俗也陵谓下陵夷谓不振頽倾也败壊也不必依黄氏洵饶説
时则有若孔子之圣
孔子之圣亦所谓聪明睿智能尽其性者也
不得君师之位以行其政教【题】适丁气运之衰天不命之以为亿兆之君师使之治而教之也　三代以上君师之道合而为一故曰立极曰治而教之曰本之人君躬行心得之余是也衰周以后为君师者不能兼尽其职自孔子以及朱子只是以在下之人而代上之人任其责而已然以其不在上位故只能明其道而不能行其道所谓三代以下君师之道分而为二也此古今之所以判也
独取先王之法诵而传之以诏后世
东阳许氏曰兼小学大学言是也　诵而传之当时之人正以垂之来世不使其法之遂冺灭也看以字
曲礼少仪内则弟子职诸篇
曲礼对经礼言皆饮食起居细微曲折之事礼之小者也其目凡三千故曰曲礼　少仪或曰少者所习之仪非也亦曲礼之类以其非大节所系故注云非长少之少也所言者洒扫射御之属　内则者门内之仪则也所言者子事父母妇事舅姑之类故曰内则弟子职见管子所言者先生施教弟子是则之类是也
固小学之支流余裔【芟一条】
支流犹言末流也余裔言余绪也番昜齐氏曰支流水之旁出而非正流者余裔衣裾之末也此説可用东阳许氏拆为四字解者非也　谓之支流余裔见其不全也与下文外极规模之大内尽节目之详者相反　此谓古者小学之教虽未至尽失其传而已不能得其全为可憾也若大学则犹得其全
而此篇者则因小学之成功以着大学之明法【题上补五字首条减六字】
此指孔子所诵传大学之法以诏后世者言也当时所传诵虽兼小学大学而今日所存则小学仅得其余绪惟大学则规模节目尚皆备也　此篇二字専指圣经言下文实始尊信此篇则兼经传要之传只是经之注脚亦不害其为同也　因着二字所指为谁曰只谓此篇所载乃因小学之成功以着大学之明法即所谓古人小学已自是圣贤坯朴了但未有圣贤许多知见故长来入大学以长许多知见
外有以极其规模之大【止】之详【芟二条第三条内外二字旧有倒置】此谓大学之法于规模极其大于节目尽其详非谓孔子极之尽之也据大学之明法言明非支流余裔也　规模节目规所以为员者是一个大圈子模铸金之模空廓也皆以其大纲言节竹之节目纲之目皆以众而小者言也　据先儒説规模之大者明徳新民而止于至善也此皆以大纲言故曰外节目之详明徳里面便有格物致知诚意正心修身许多节目新民里面便有齐家治国平天下数端节目此皆大纲中之条件也故曰内此説恐未当依语録及或问则明白是以明明徳于天下为规模之大自格物致知以上节节做工夫至齐家治国处皆其节目之详也此乃朱子自下笔自立意自解説如此也盖若只是三纲领为规模则究其实便就是八条目矣又何为规模何为节目何为大何为详哉
三千之徒盖莫不闻其説【题】专承此篇字説来不兼小学下同
曾氏之传独得其宗【芟一条更定次序】
所谓曾氏者指曾子门人之得其传扵曾子者也故曰作为传义即所谓曾子之意而门人记之也　宗非训正然宗必其正者也
其书虽存而知者鲜矣【减三十字】
知谓知其书之有闗世教也后来二程子独始尊信此篇而表章之既又为之发其归趣可谓知其书者矣此知字亦且浅説言孟子没传其道者已絶而知是书者亦鲜也如董子正心正朝廷之説韩子引之自平天下至正心诚意是盖尚有知之者但絶无而仅有故曰鲜不曰无然序文本意是説孟子没后便无有知此书者未説到秦汉以后须看下文自是以来字
自是以来俗儒记诵词章之习【云　芟一条云】
记诵如郑康成马融刘原父之流词章如相如司焉迁栁宗元刘禹锡之軰或并以韩欧皆为词章者愚谓彼未全是俗儒如原道佛骨表本论五代史所着何处得此等俗儒耶
异端虚无寂灭之教【芟二条】
新安陈氏曰老氏虚无佛氏寂灭　云峰胡氏曰此之虚虚而有彼之虚虚而无此之寂寂而感彼之寂寂而灭　俗儒无用异端无实皆言其不可以修己治人也
权谋术数
权谋者鞅仪之俦不必兼言管子为管子是孟子前人也术数焦京袁李之属此皆系在自是以来之下权谋术数一切以就功名之説説字何谓曰鬼谷孙吴軰皆尝有一家言以传于世
百家众拔【题】如九流等是也【芟末条】
九流者儒家之外一曰道家清虚之教老氏之流也二曰隂阳家时日克择之学也三曰法家专任赏罚申韩是也四曰名家专任名位礼数此为近正但不能随在致隆随时处中也故亦为偏曲之学五曰墨家爱无差等者六曰杂家盖工匠之类七曰纵横家仪秦之学八曰农家农本国之本但亦有挟其术以为可以治天下者如许行之徒是也九曰小説家街谈时语零碎收拾以为有闗世道也　医卜之属亦众技也终非大道以其学泥于此也　汉武帝时聚防占家问之某日可娶妇乎五行家曰可堪舆家曰不可建除家曰大吉丛厄家曰大防厯家曰小防天人家曰小吉太一家曰大吉辨讼不决以状闻制曰避诸死忌以五行为主人取于五行者也就此一端推之则惑世诬民之徒疑真有百家矣今世诸家之学所以少见者正以孔曾思孟周程张朱之道盛行于世耳所谓大明中空爝火自熄使防数圣贤者出恐其蝉噪蛙鸣或不止于百家也
惑世诬民充塞仁义
言诸家竞起而世为之迷民为之欺而仁义为之充塞也相连説不必依胡氏谓惑世诬民使斯民昏而不能知充塞仁义使斯道壅而不能行　所以惑世诬民充塞仁义者此句该权谋术数及百家众技不专带百家众技一族也何也之説之流二字相对而惑世诬民充塞仁义字与上无用无实字相对也杂出乎其间谓众民之间也上文出于其间间字亦同
使其君子不幸而不得闻【云　云】至治之泽【芟末条】使者孰使之指上文俗儒异端之徒　云峰曰大道之要是大学书中所载者至治之泽是自大学中流出者上之人无能知此大学故君子不得闻大学之要上之人无能行此大学故小人不得蒙至治之泽
晦盲否塞反覆沈痼【减七十二字】
晦盲不明也盲深于晦否塞不行也塞深于否反覆展转愈深也沈不可起也痼不可救也此东阳许氏之説
天运循环【芟一条】
环圆物也以其周而复始旋转不停故曰循环夫三代之隆天运之泰也周末及五季之衰天运之否也否极则泰来矣无徃不复也
宋徳隆盛【题】隆髙起也与盛义则差别
治教休明【题】休美也治教之治去声死字也治而教之之治平声活字也
于是河南程氏两夫子出【止】孟氏之传【芟末一条兄弟二字旧误】应运而出也　此句按张达善防本出字连下作一句为是　谓之宋徳隆盛治教休明便见庶几于圣贤之君作学校之政修者矣谓之于是河南程氏两夫子出而有以【云　云】便见得君子幸而得闻大道之要矣　按近代道学之盛者称周程张朱四家就四家论之则张子宜少让焉程子所谓非明睿所照有廹切气象者也若周子之博学力行闻道甚早太极一图发天人之秘通书数章明义理之归盖有盖世之徳有万世之功而二程之学实其所抽闗而启钥也而朱子亦尝赞之曰道防千载圣逺言湮不有先觉孰开我人矣今乃于大学序及中庸序及孟子末篇所引伊川之言则皆独以程氏接孟子之统而全不及周子何邪间尝以意度之或者大学体用全备之书中庸圣道极致之言二书所载同一理也所以为天地立心为生民立命为徃圣继絶学为万世开太平者至矣尽矣再无余法矣论孟六经所载概皆不外乎此故孟子于大学中庸之述作虽未尝预其力而朱子序二书必及之者则以孟子平日所得于己所推于人所注意于来世者皆二书之蕴也若周子图书所着其有功于来学固无容议但于大学中庸体用极致之理有未极于发越梯航来学之功有未极于详备二程虽渊源于周子而其所自得者实多所发明者尤盛也故伊川在当时便以为明道先生生乎千四百年之后得不传之学于遗经以兴起斯文为己任孟子之后一人而已又其祭刘质夫文曰吾生百世之后志将明斯道兴斯学于既絶此类非止一二见岂顾忍没其师之功哉又伊川先生既没之后胡文定公建言于朝曰孔孟之道不传久矣自頥兄弟始发明之则以道学正统独归之二程者盖天下后世自有究极之公论而非程子所忍自擅朱子所能致抑扬去取于其间也若朱子所作周子祠堂记所谓上接洙泗千载之绪下开河洛百世之传者盖就周子所就之极功言之固不害于其言之并行也若张氏师曾所谓周子之书莫非明易朱子序文之意盖主于书而言之故不及周子此其言之得失犹为相半至谓因读祠堂记然后释然知周子之道继乎孔顔之统而程子之学则接乎孟氏之传以道统之传分为两家者又全不可晓也姑记所疑阁老李贤序二程全书昌周子虽曰黙契道体而二程受学之后扩充广大发明亲切又有过于周子者张子虽云妙契疾书而及二程讲论之后尽弃其学而学焉实有述乎二程者至于朱子集羣贤之大成又自神防心得乎二程之言而兴起焉者也观其于羣书之中摘庸学论孟四书为标指而发明其理以示后学于无穷然则续孔孟千载不传之绪非二程而谁朱子尝曰文章到欧苏道理到二程方是畅愚意周子自是中兴吾道之第一人二程则得其要防而昌大之者也安得以二程昌大之功而遂废周子开创之功乎如有周大统虽集于武王然周家宗庙必以文王为太祖万世无容议也虽以夫子集羣圣之大成子思推本其祖述尧舜不以夫子之大而揜尧舜之圣也今伊川序明道先生墓表独以明道继孟氏后来如胡文定朱晦庵诸先生遂皆惟二程是推而不敢有所叅评焉是固愚生之所未安也若谓周子于道学发越有未尽则伏羲神农黄帝为万世道学之祖自画卦之外他所发越以贻来世者有几固未尝见少于后世也又如顔子初未甞著书垂训其言行见于鲁论者亦有几然朱子固已谓顔氏之传得其宗矣如周子之立徳何所不至周子之立言何所不尽而二程后来发越其要又岂有出于图书范围之外者哉夫学而至于一贯之地不容不以道统归之矣况吾道中兴之祖乎姑私记之
实始尊信此篇而表章之
自孟子没而其传冺焉则其书虽存而知者鲜至是始得程子知其为非常之书而防之于戴记之中也
次其简编　编简之成帙者也此谓正其错简处发其归趣　东阳谓趣言其始归言其终吴氏程谓趣指趣也吴氏较自然归要归也此谓发明其道理处
大学教人之法　指其事目而言
圣经贤传之防　指其书中所云者二句意自不重灿然复明于世　于是向者俗儒之无用异端之无实与夫权谋术数及众技之流皆在所黜而不得以惑世诬民矣
亦幸私淑【芟一条】
谓得程子之道于其三传之延平李氏也盖程子传之杨中立中立传之罗仲素仲素传之李延平及刘胡诸公朱子所从受其学者也
与有闻焉　谓闻古者大学教人之法圣经贤传之防也
犹颇放失　放散而不序也失阙文也　放如自康诰克明徳以下至民之不能也三章旧本误在没世不之下释止至善一章内自引淇澳诗以下误在诚意章下【云　云】失谓如物格致知无传
忘其固陋　忘不自知也固不通也陋狭隘寡闻也采而辑之　采取也辑便得次序也指章句应上句放字
间亦窃附己意　张氏师曾曰间中间之间与补传间尝或问间独不类
补其阙略　阙不完也略不详也指补传应上句失字以俟后之君子【减十八字】
言待后世君子之是正也如曰以俟知者之义本冉有所谓如其礼乐以俟君子云
极知僣逾【止】未必无小补云【减十九字】
虽僣逾无所逃罪然实有补于国家亦孔子知我者其惟春秋乎罪我者其惟春秋乎之意　国家化民成俗之意学者修己治人之方此两句亦不可草草看过盖自伏羲神农黄帝尧舜三王以至孔曾思孟所以为世道着力者要不过只是国家化民成俗之意学者修己治人之方而已今既于此有补则朱子之功近接程氏之传而逺绍伏羲神农黄帝以至孔子及孟氏之正统明矣所谓其辞虽谦而其自任之重实有不得而辞者
未必无小补云【芟一条】
谓国家之化民成俗学者之修己治人必有取于吾所定之章句也兼补传在其中　朱子谓某一生只看得这文字透见得前贤所未到处温公作通鉴言平生精力尽于此书某于大学亦然然则学者其可不尽心乎　愚谓看大学序不但可以知大学一书之兴废始末凡人才之所以盛衰风俗之所以隆汚家国天下之所以安危理乱古之所以为古而后之所以不如古者大要皆可得而知矣孔子曰其人存则其政举其人亡则其政息是书岂不传于世而世自莫用其书耳
大学孔氏之遗书【芟一条】
此书乃孔子诵而传之以诏后世者也故曰孔氏之遗书凡言道者皆其人既徃而其物犹存之谓也此孔氏当兼孔子曾子说如云老氏释氏亦非専指老释迦也凡为其学者皆是也
初学入徳之门【减二字】
能格物致知以至治国平天下者徳也而此书则开示人以其途辙次第故为入徳之门而下却继之曰于今可见古人为学次第者独頼此篇之存则所以明其所以为初学入徳之门也味此一句见学者当先读大学书矣
论孟次之【芟三条】
谓大学最可见古人为学次第其次则论孟亦可见古人为学次第耳如论语志于道章兴于诗章孟子尽心知性章人有恒言章亦皆有次第但不如大学之规模全备而节目详明故云次之也
学者必由是而学焉则庶乎其不差矣【芟一条】
是者指大学按或问末云务讲学者固不可不急于四书而读四书又不可不先于大学今之教者乃或弃此不务而反以他説先焉其不溺于空虚流于功利而得罪于圣门者几希矣愚谓所谓弃此不务而反以他説先焉则是不由是而学也溺于空虚流于功利而得罪于圣门则是差矣或问之言正与程子之意相发明也【此后旧有或问十四题题下又三十二条俱不録】
大学之道【前三条旧在或问十四题之上】
大学者大人之学也【注】大人成人也或问曰此对小子之学言之　大人之学谓大人所学者非指学宫也不可以大人之大字当大学之大字看以其为大人之学而非小子之学故谓之大学也大学小学以学之大小言大人小子以人之大小言故不同章句着一者字是朱子解书用字眼分法例处　问年十五始谓之成童今十五所学者乃谓之大人之学何也曰十五始入大学非止十五而已也自十五以上则皆成人境界矣古人四十曰强始仕是四十已前皆是从事大学之日也　道者事物当然之理也如在大学则明徳新民止至善即其理之当然者也故章句亦有三个当字　道字前軰训作方法一説道以理言非方法也此盖但知其所异而不知其所同盖方法即道也孟子君子行法以俟命条集注曰法者天理之当然也天理之当然独非道乎又大学序文云古之大学所以教人之法也大学所以教人之法非即大学之道乎
在明明徳【芟二条减十五字中有或问二十九条俱不録】下明字连着徳字上明字是用工字然上明字因下明字而生盖徳本自明而或为物欲所蔽今则从而明之使不蔽于物欲而已所以谓之复其初也　在字或以章句内当字贴説大谬也此只云大学之道何在一在明明徳一在新民又在各止于至善　明徳者人之所得乎天而虚灵不昧以具众理而应万事者也【注】徳者得也此个明徳实得之天之明命所谓天命之谓性故曰人之所得乎天【云　云】也　虚灵不昧【注】虚灵二字有动静体用之分玉溪云虚犹鉴之空灵犹鉴之照不昧申言其明也　心惟虚则灵故心有所忿懥不虚也则忿懥不得其正而视不见聼不闻食而不知其味矣何灵之有　人之所得乎天一条小注详矣又当知此是以心言而理在其中心所以能涵万理者以其虚也虚则有以具众理灵则有以应万事能具众理而应万事此所以为明徳也　朱子曰有得于天而光明正大者谓之明徳又曰心与性自有分别灵的是心实的是性性便是那理心便是盛贮该载敷施发用的此皆切要语也大学之明徳即中庸天命之性也但中庸性字兼人物而明徳则専指人非物所得而同矣　章句气禀所拘物欲所蔽虽云气禀拘于有生之初物欲蔽于有生之后是两平説但凡为气禀所拘者则必有物欲所蔽凡物欲得而蔽之者皆坐于气禀之拘也二者理实相须故序文云气质之禀或不能齐是以不能皆有以知其性之所有而全之也不及物欲一边者气禀不齐则必有蔽于物欲者矣若孟子待文王而后典章注云惟上智之资无物欲之蔽盖以上智之资气禀清明则物欲自不得而蔽之也又或问汤之盘铭章只言利欲昏之而不及气禀盖以其为利欲之昏则其由于气禀之拘亦不待言矣故或兼言气禀物欲或单言气禀自可以该夫物欲又或单言物欲亦自可以该气禀经传中如此类者尚多读者可以类推而意防也　因其所发而遂明之【注】遂明之者格物致知以启其明之之端诚意正心修身以致其明之之实也
在新民【芟八条减四十八字】
新民之事只是劳之来之匡之直之辅之翼之使自得之又从而振徳之而新民之止至善亦不外是矣新民二字固是就教化上説然非制田里教树畜
立法制以安其生则亦无以为施教化之地也故使民乐其乐利其利者正为新民之事而理财用人皆明明徳于天下者之大节目也孟子论王道亦必先之以五畆之宅百畆之田鸡豚狗彘之畜然后及庠序孝弟之教可见圣贤元不迂濶也时文中无用及此论理则然也　至善则事理当然之极也【注】此解字义其实只是明徳新民之所极凡事不属明徳则属新民只入在这两个圈子里　新民止至善此主在上新民者而言非谓民徳之新亦皆必止于至善也其势安得尽如人意观夫没世不忘一节亦可见其主在上人言矣但新民者本心固未尝不欲民徳之各止于至善也　止者未至其地则求其必至既至其地则止而不迁不然是当止而不止矣　止至善若就八条目言须兼横説直説方是以明德言如能格物致知矣而或未能诚意正心能诚意正心矣犹或未能修其身则是明明徳未能止于至善也然知之致也意之诚也心之正也身之修也一或少有苟且而未能各造其极使无一毫之遗憾焉是亦未能止于至善也新民之止至善亦然此説似可然犹未为精当　必须兼格致诚正修之功然后为明明徳又必物极其格知极其至意极其诚心极其正身极其修然后为明明徳之止至善否则虽亦格物亦致知亦诚意亦正心亦修身然安于小成未至其极也新民止至善亦然若止是数者兼备谓之止至善则大学于明徳新民之外亦不必更立个止至善之名目矣　问十有五年以上安可便责以明明徳而遂止于至善哉况庶民俊秀四十始仕在大学中又安得遽有新民之责哉曰明明德而止于至善此固非旬时嵗年工夫所能就者故自十五便教之以此元不以有位无位而有所作止也且明明徳于天下条或问云使天下之人皆有以明其明徳则各诚其意各正其心各修其身各亲其亲各长其长又不必有天下国家之责者乃然也虽终身为庶民亦当有以明其明徳也惟新民则是大学中所素教而豫飬之事故曰夫人防而学之壮而欲行之范文正公自为秀才时于天下事便都一一理防也　此三者大学之纲领也【注】谓之纲领者以其统乎条目也谓之条目者正以其于纲领也如网之有纲纲举则目张如裘之有领领挈而裘顺
知止而后有定【止】虑而后能得【芟四条减三百五十六字更定次序】止于之止以工夫言知止之止以实理言不曰至善而曰止者正以见至善在所当止也如中庸言道而加之云君子之道以其为君子之所当知当行故也古人立字命名之精有如此　或曰章句云志有定向而或问曰皆有定理又曰理既有定改志为理不同何也曰一也或问虽以理言而上文则曰方寸之间事事物物皆有定理方寸之间非志而何　定而后能静【题】大抵外物所以能动其心者只是见理不真而胸中无定力耳定则惟理是主是非他不得故静而不妄动　定以理言故曰有静以心言故曰能　静而后能安【题】人之一身以心为主心苟静而不妄动则此身随其所在而无不得其所安矣　或谓静与安皆以心言非也安谓所处而安处居也非处事也处事则能虑时矣论语曰懐土谓溺其所处之安此可证也或问分明谓无所择于地而能安小注分明谓安以身言或曰小注又何以谓但有深浅曰不但其心静又连其一身皆安非有浅深而何大抵身以心为王也　安而后能虑【题】全在日用之间从容闲暇上朱子曰今人心中摇漾不定叠还能处得事否人处事于蕞冗急遽之际而不错乱非安不能也　虑只是以平日所知者再审一审　饶氏曰定静安在事未至之前虑是事方至之际　虑而后能得者不虑则率意任情亦无由得其理矣　朱子曰定静安三字虽分节次其实知止后皆容易进安而后能虑虑而后能得此最是难进处盖有能安而或不能虑能虑而或不能得者未有知止而不能有定定而不能静静而不能安者　此节承上言明徳新民固皆欲止于至善而其所以止于至善必自知止始知止则定静安虑而得矣看或问推本二字见得全重在知止上盖深欲人端的所知于其始也或问中鹄之喻尤明　或问曰然既真知所止则其必得所止固已不甚相逺其间四节【云　云】朱子曰定静安虑得五字是功效次第不是工夫节目才知止自然相因而见　知止物格知至也能得意诚以下之事也　或问云格物致知所以求知夫至善之所在自诚意以下以至于平天下所以求得乎至善而止之也
或有以知止有定一条为释格物致知之义　方正学先生题大学篆书正文后云大学出于孔氏至程子而其道始明至朱子而其义始备然致知格物传之阙朱子虽尝补之而读者犹以不见古全书为憾董文靖公槐叶丞相梦鼎王文宪公柏皆谓传未尝缺特编简错乱而考定者失其序遂归经文知止以下至则近道矣以上四十二字于聼讼吾犹人也之右为传第四章以释致知格物由是大学复为全书车先生清臣尝为书以辨其説之可信太史金华宋公欲取朱子之意补第四章章句以授学者而未果浦阳郑君济仲辨受学太史公预闻其説而雅善篆书某因请以更定次序书之将刻以示后世盖圣贤之经传非一家之书则其説亦非一人之所能尽也千五百年之间讲训言道者迭起不絶至于近代而始定而朱子亦曷尝断然以为至当哉故亦以待后世之君子耳世之譊譊然党所闻而不顾理之是非者皆非朱子之意也旧説以聼讼释本末律以前后之例为下类合为一章而观之与孟子尧舜之智不徧物之言正相发明其为致知格物之传何惑焉古人之説经略举大义而意趣自备非若后世説者之固也由国家而推之天下大学之所宜为则欲致知者舍聼讼而何以哉是语虽异于朱子然异于朱子而不乖乎道固朱子之所取也欤郑君多学而不杂执中而不滞观其所好其传所谓近道者乎
前軰更定大学经传如左
大学之道在明明徳在新民在止于至善古之欲明明徳于天下者先治其国欲治其国者先齐其家欲齐其家者先修其身欲修其身者【云　云】未之有也
右经一章
知止而后有定定而后能静静而后能安安而后能虑虑而后能得物有本末事有终始知所先后则近道矣子曰聼讼吾犹人也必也使无讼乎无情者不得尽其辞大畏民志此谓知本此谓知之至也【尧舜之智而不徧物急先务也】
右传之四章释格物致知
清窃谓诸先所定亦有未安者看来当先以物有本末一条【云　云】然后续以知止而后有定【云　云】而终以子曰聼讼吾犹人也【云　云】如此则由粗以及精先自治而后治人亦古人为学次第也今以知止居前知所先后居后则次序颠倒文理俱碍矣故清亦未敢全以为然窃复更定于此以俟后之君子
所谓致知在格物者物有本末事有终始知所先后则近道矣知止而后有定定而后能静静而后能安安而后能虑虑而后能得子曰聼讼吾犹人也必也使无讼乎无情者不得尽其辞大畏民志此谓知本此谓知之至也
右传之四章释格物致知
今本以物有本末之物为明徳新民其实亦有所未安故愚窃取方公之论而私録之于此且其言曰异于朱子而不乖乎道亦朱子之所取也最见得到或曰如子所定云所谓致知在格物者物有本末事有终始只用物字承之足矣事字又从何而来曰有是物则有是物之事实用工于格物者自知之　或曰格物致知之义何用説到能虑能得之境曰必知止而后能定静安虑以至于能得此所以必贵于知止也不然终无得于道矣夫知行岂可判然为二哉但始求知时便是要为践行之地矣故如此立言朱子所定是诚可疑盖既云知止而后有定定而后能静静而后能安安而后能虑虑而后能得其先后之序已自説出尽了其谁不能知而又曰知所先后则近道矣不为重复而有滞乎况知止内则能知明徳新民知止能得之先后矣三纲领八条目之外又不该别立释本末一章且又缺了释终始之义是诚有可疑者
物有本末事有终始
按第二节不过推本第一节止至善之意非与首节对言也而于此第三节乃并举而对言之何邪盖物与事自不侔事即是物中之事特以其皆有先后之序故对举而言耳　物有本末先自治而后治人也事有终始行以知为先也故曰知所先后则近道矣只下个本末始终字而其先后之序自昭昭矣　明明徳在己者新民在人者一内一外之相对也故曰物事则一贯
知所先后则近道矣【芟一条更定次序】
知止知字深知所先后知字浅此知字又在知止之前　近道虽就知上説而所以近道者正以其于用工处知所先后也故或问既曰进为有序而小注又云不知先后便倒了可见先后自重不是全未下着工夫只泛泛然仅知其序即便为近道耳　此近道与忠恕违道不逺一般故不必指为近大学之道盖非为大学之道道字不足以该天下之道也只是于词气之间欠寛平不类古人言语气象耳所谓平地铺着看何伤中庸忠恕违道不逺亦不必説是近中庸之道道是天下古今公共物事　知所先后则近道矣可见三纲领之有序古之欲明明德于天下者【云　云】又见八条目之有序
古之欲明明徳于天下者【条芟三条减一百八十字】此举古人为学次第以着纲领之条目也此古字孔子指三代之隆时言也　不曰古之欲平天下而必曰古之欲明明徳于天下者正以见人己一理其治人者不过推吾所以自治者以及之耳　问此处明徳二字毕竟是在己之明徳耶抑天下之明徳耶曰毕竟是己之明徳也明徳二字岂可属人但云明之于天下则是使天下之人皆有以明其明徳矣犹云行道于天下章句与或问皆云使天下之人皆有以明其明徳其文与本文不类所以发其意耳读者反泥以为明徳字属天下盖误也先儒谓明徳新民止至善三者为一书之纲领而明明徳一言又其大纲领盖以其于治己治人者皆説得明明徳也如尽其性与尽人物之性并举之则为三若统而言之则尽人物之性要亦尽其性之分内事也此説未知是否但以明徳属之天下之人愚意有未安耳章句及或问之言则在人所体防　东阳许氏曰不曰欲平天下先治其国而曰明明徳者是要见新民是明徳中事又见新民不过使人之明其明徳而已　首之以明明德于天下至国家则只曰治曰齐不复以明明徳贯之者举一以包其余也至于下条又只曰天下平又可见此条首举明明徳之不为无意　平天下者必使天下之公卿大夫各举其职使天下之士农工商各得其分自东自西自南自北无一人之不遂其生全之天无一人之不归于皇极之内以至四夷八蛮之归心鸟兽鱼鳖之咸若所谓东渐西被朔南暨彼此如一均齐方正乃所谓平也　先治其国则内而朝廷外而四境人人皆欲有以明其明徳也齐治平皆新民之事家曰齐国曰治天下曰平字各有当宜细玩也　齐家之道必笃恩义使父子兄弟夫妇皆欢然有恩以相爱必正伦理使父子兄弟夫妇皆灿然有文以相接男正位乎外女正位乎内是之谓齐
先修其身
身只对人而言观传之八章释修身齐家之义亦可见
先正其心【芟三条减二十九字】
正心者静亦静动亦静所谓宻察此心之存否也心统性情如何不兼动静　朱子小注谓心兼动静或谓动即意也以意对心似专指静然考之后注曰敬以直之然后此心常存又曰心有不存则无以检其身或问又引孟子曰操则存曰求其放心可见只是指所存主处言非専指静时也
欲正其心者先诚其意【芟一条减一百四十四字】人心之所以不正者大概皆妄念有以挠之也去妄然后可以存其真故曰欲正其心者先诚其意　意者心之萌也心该动静意只是动之端心之时分多意之时分少　意者心之所发也【注】未发之前心固在乎曰然既发之后犹有心在乎曰然然则心兼动静或静而未应物或动而应物皆当敬以存之矣夫心对意而言则为本体不必谓正心之心全是体而以意为用也如彼説则将以心意分动静相对工夫矣　正心只是主静之法静亦静动亦静也故曰敬以直内诚意者致谨于动之端也盖一念善恶分路之始也别是一闗头也故另为一目　意既诚则善恶闗已透了其或心不正身不修者只是不免有所偏滞而已却非恶也正所谓正路上差了脚故曰意诚则真无恶而实有善矣　问按传之七章忿懥四者皆心之用也若意则心之发同乎异乎本体只是心心初发时有善恶两路是意若心之用则全行出外来却又在意之后矣但诚意之后已无恶只有偏耳　意与情不同意者心之发情者性之动情出于性随感而应无意者也意则吾心之所欲也视情为着力矣心之所之谓之志心之所念谓之懐心之所思谓之虑心之所欲谓之欲此类在学者随所在而辨别之然亦有通用者
先致其知【芟三条减十四字】
诚意者实于为善去恶也然不能致知则何者为善何者为恶盖有不辨而错认者矣　致知者推极吾之知识欲其所知无不尽也【注】吾之所知是原有底所谓人心之灵莫不有知乃良知也然良知只是赤子之心未能扩而充之以至于无所不知故必推而极之使其表里洞然无所不尽然后为能尽乎此心之量也
致知在格物【芟十条减四百四字更定次序】
上文不曰在治其国在齐其家【云　云】而必曰先云者可见后面节节有工夫在不是国治了而天下自平家齐了而国自治故下条章句下可得字惟致知则在格物而已格得一分物则致得一分知格得十分物则致得十分知无复先后之可言矣然既如此则只言致知或格物足矣又必兼言之者盖格物是积渐工夫致知是求到那一旦豁然贯通处　格至也【注】谓必到之也章句曰欲其极处无不到也明白切当而痛快无以加矣此格字最难解非朱子不能定凡物理皆有所当然而不容己与其所以然而不
可易者要得此二意俱到方是　物犹事也【注】如为君是事为君而仁事之理也格之者自表而至里自粗而至精于仁之理穷之无所不尽也举其大畧如为君者必使天下之贤人君子各得其职必使天下之羣黎百姓各得其所必纪纲文章谨权审量读法平价无不备举又必有闗雎麟趾之意以行周官之法度又如必敬事而信节用而爱人使民以时必不侮鳏寡不虐无告必有五畆之宅百畆之田鸡豚狗彘之畜庠序孝弟之教又如凡为天下国家有九经之类凡此皆其所当然之则也中间有表焉有里焉有精焉有粗焉如所谓纪纲文章百畆田五畆宅之类是自其行于外者言之表也如所谓闗雎麟趾之意敬事而信之类是自其存诸心本诸身者言之所谓里也精则是其本根大本所在所谓大徳不逾闲者也粗则是其末节细故所在所谓小徳出入可者也行于外者有精有粗存于内者亦有精有粗其谓之所当然而不容己者何也曰但是当然便是不容以不然故谓之所当然而不容己如必使天下贤人君子各得其职者不如是则天下之事不可得而理其可已乎必使羣黎百姓各得其所者如此然后可以为民父母而无负也其可已乎必纲纪文章谨权审量读法平价皆不可缺者徒善不足以为政也其可已乎必有闗雎麟趾之意者徒法不能以自行也其可已乎必敬事而信者上不敬则下慢不信则下疑也必节用而爱人者侈用则伤财伤财必至于害民也必使民以时者不以时则力本者不获自尽也必不侮鳏寡不虐无告者哿矣富人哀此防独也必有百畆之田然后数口之家可以无饥必有五畆之宅然后五十者可以衣帛必有鸡豚狗彘之畜然后七十者可以食肉必有庠序孝弟之教然后老者不负戴于道路如此之类又岂容己乎是谓之所当然而不容己　所以然而不可易朱子曰君之所以仁盖君是个主脑人民百姓皆属他管他自是用仁爱非是説为君了不得已以仁爱行之此则所谓天命之意即为君者所以当仁之故也是统言之者也事事都要説到不可易处方是上不敬则下慢不信则下疑则敬事而信之理决在所不可易矣既不可易则是天实使为之也欲数口之无饥老者之衣帛食肉则五畆宅百畆田鸡豚狗彘之制决不可易亦是天实使为之也然防其所谓天实使为之者即天命之性之仁所为也只此便可见天体物而不遗昊天曰明及尔出王昊天曰旦及尔防衍又所谓天之明命其全体大用无时而不发见流行于日用之间者也他如臣之敬父之慈子之孝以至事事物物皆当以此类求之只是一个所当然一个所以然所当然者有表里精粗所以然者亦如之不可谓所当然者为表为粗所以然者为里为精盖在表在里各有精有粗验之事物则然小注之説不足尽凭也　或曰大学格物是所当然与所以然者一时齐格而论语四十而不惑集注以为知其所当然五十知天命集注以为知其所以然何以不同曰论语之言本夫子因其近似以自名之词固不必太泥　不可因论语四十而不惑五十而知天命而分格物专为知所当然知至专为知其所以然也盖格物时便当兼求其所以然然必至于知至时乃为能尽得其所以然也此有用功与成功之分逐事与全体之别　以用功而言则格物时不但求其所当然便并求其所以然乃格物以致其知者也以成功而言则知至时方为尽得其所以然而凡所当然者不假言矣乃物格而知至者也　凡言事理所以然之故盖有自统体而言者亦有以逐事言者如云今日格一物明日格一物之类则逐事之所以然者在所格矣如云众物之表里精粗无不到则吾心之全体大用无不明则体统之所以然者无不格矣盖众物之表里精粗无不到非始格物时事乃后来物格时事也物格则与知至同时矣知至则知天矣故知天命当以全体言此论语所谓知天命者也是二书所注初看若有不同终则实无不同也　格物之理致吾之知是者必极其所真是非者必极其所真非善必极其本之所由来恶必极其几之所由起此之谓物格由是而徃则意可诚而无一念之或欺心可正而无一息之不存身可修而无一动之或偏矣故谓致知为梦觉闗也虽曰人心之灵莫不有知然不格物以致其知则其所知者或得于此而遗于彼或得于粗而遗其精或失之过或失之不及甚者孝或防父而慈或败子信或为尾生之信义或为杨朱之义所谓理有未穷知必有蔽此所以贵于格物以致其知而陆氏之学所以深见非于朱子者也　大学不説穷理只説格物者形而上之道与形而下之器元不相离此所谓道亦器器亦道也致知在格物此所以异于异端之外物以为知也　此条大概只是循八者之序而各反其本使人知所先务之为要耳非固谓必先了此而后可及彼也如必待格物一件既透然后进于诚意则格物致知工夫亦须费许多年然则人生百年之内当何时方得了此八事也　中庸之学问思辨者格物致知也所谓笃行者诚意正心修身也或曰笃行兼齐治平非也中庸【云　云】止言诚身之事也八条目以明徳新民分配説到格致诚正修为一节齐治平为一节若循其次序而概约之则格致为一节诚正修为一节齐治平为一节故朱子又有要做三节看之説　格物致知是穷此理诚意正心修身是体其所穷之理也齐家治国平天下则推此理于人也可见明徳新民一理也　圣贤极致只是天徳王道而天徳王道必自圣学始就此书言之格物致知圣学也诚意正心修身天徳也以之齐家治国平天下王道也有天徳方可语王道有圣学方可语天徳此自足以见三纲领八条目之序矣
物格而后知至【条芟三条减一百六十五字】
物既格则知便至知既至则意可诚意既诚则心可正心既正则身可修以至齐家治国平天下逐节皆用一可字其意方完若曰意诚心便正心正身便修云云则只用一个格物而诸事都完了而又何用八条目又何用曰诚意曰正心曰修身云云哉　上条云明明徳于天下而下条云天下平便须知必是天下之人皆有以明其明徳然后为天下平也　或以明明徳于天下一条为明徳新民之条目物格而后知至一条为知止能得之条目而以朱子后叚总注为据是错认矣盖朱子上叚既曰大学之条目则止至善之条目已在其中矣或问于后叚又曰此覆説上文之意则非补止至善之条目明矣其所以不曰格物致知则知所止诚意以下则皆得所止之序而必曰物格知至曰意诚以下者顺知止能得之义而云非因以贴后条意也
自天子以至于庻人壹是皆以修身为本【芟七条】壹是一切也【注】一切一齐也刀之切物至齐者也此一切之义所由取也　或曰自天子至于庻人是皆有天下国家之责者庶人是庻人中俊秀乃飬之于大学之中者故亦责之以修身以为齐治平之本也曰然则天子亦当只是天子之元子而未即位者邪是不然大学説话都是虚设个规模如齐治平一皆是后来事未必在大学中便令家齐国治天下平了圣经所言只是论其道理以教人也　天子有天下与国家者也士庻人有家者也诸侯卿大夫兼有国家之责者也是皆当以修身为本也　正心以上为修身而设也齐家以下自修身而推也此是圣人于八条目之中举其最要者言之然本字还须与下文同对末字言也见得是以身对天下国家不可谓格致诚正亦以修身为本但欲修身则格致诚正四者皆不容缺矣　其本乱【题】不能格致诚正以修其身者也
四书蒙引卷一

[book_title]卷二
<经部,四书类,四书蒙引
钦定四库全书
四书蒙引卷二
明　蔡清　撰
康诰曰克明徳【芟一条减五十七字】
克明徳明字连上所谓明之者也徳自是明徳吴季子云明则众人之所同克则文王之所独此语有病盖以明之之明为明徳之明矣人多喜而用之误也克止是能也语録或问皆説得克字太重而与章
句有不同盖章句是后来所修改其説又较平实按朱子戊午嵗与廖徳明帖云大学又修得一番简易平实次第可以絶笔至庚申嵗则朱子卒矣可见章句是后来改定朱子易箦之前三日尚改大学诚意章
太甲曰顾諟天之明命【芟六条更定次序】
顾字有惟恐失之之意　命本明顾之者欲其常明而不昏也　常目在之【注】此目字当带着在字读莫以带常字读乃是个活字也不然当曰目常在之矣此防人多不察　明命有何形状如何常目在他得只是此心常存耳如立则见其参于前在舆则见其倚于衡其实何甞有个物参前倚衡来其实目中何甞有所见也只是此心常存想着他若见其参前倚衡耳圣贤之言有不约而同者如此
克明峻徳【芟一条减七十五字】
峻徳亦非帝尧之所独万物皆偹于我尧舜与人同耳　或以峻徳为光被四表格于上下者非也盖明峻徳只就帝尧一身言乃至诚无息处光四表格上下则是征则悠逺以后事所谓圣人之徳着于四方者也故帝典于明峻徳之下方説亲睦九族平章百姓协和万邦今之言明峻徳者只可説其徳之明有以尽夫天理之极而无一毫人欲之私却是正意若説出外便是新民境界矣　以上歴引三书皆不用过文深浅始终之意只可于言外意会
皆自明也【芟三条】
着此一句以别新民小注以为仁由己释之本文无此意观章句己徳二字尤可见
汤之盘铭【减六十八字】
盘沐浴之盘也【注】邵氏以为只是盥颒之盘似有理颒荒佩切洗面也　铭名其器以自警之词也【注】谓以此词名之也名犹表也墓志铭之铭义亦如此非名字之名也汤以人之洗濯其心以去恶如沐浴其身以去垢故铭其盘此二句见下面【云　云】之有取于沐浴之盘也　苟诚也【注】诚字最重此与上论语苟志于仁苟字一般苟日新者一日之新也日日新者不止一日之新须是续续新去也又日新者言其日新之功自此更无一日之或息又深于日日新也苟日新或多以格致诚正安在此似未为不是然实则未当大抵説书俱要随文生义眼前道理説出便切不必执泥前后且如此处只要得自新意出便了若拘于自新是明徳必兼格致诚正言则所谓苟日新者只谓一日之问耳一日之内安能便把物都格了知都致了又把意诚心正身修了盖此只是有能一日用其力于仁矣乎之意　涤其旧染之汚【注】只是物欲不必又兼言气质
康诰曰作新民【芟三条减一百七十三字末条凑合】鼔之舞之之谓作【注】鼔之即所以舞之也新字连民言自新之民也盖商之民染纣之汚俗已深至武王布以维新之化民亦皆有自新之机矣但在上者未有振作而成就之则亦未便能濯然一新耳故武王于康叔之卫告之【云　云】　按或问及书传皆以为作新乎民惟章句以为作其自新之民盖或问是旧説章句是后来所删定当以章句为正
其命维新【芟二条减一百六十五字补一题】
何处见得只是徳化大行而归附日众耳　文王之诗章句是就新命上推出一新民又就新民上推出一自新其理元是如此自新而有以新民可见其自新之极新民而至于新天命又可见其新民之徳故曰文王之诗自新新民之极也下文即继之云君子无所不用其极盖自新而不用其极则无以为新民之本新民而不用其极则无以尽新民之道此贯上三节而结之非只结文王之诗也大抵论汤文之徳则皆是自新新民而各用其极者固无浅深但据所引之词则畧有浅深盖是大学传文之体所谓深浅始终至为精宻者云尔　君子无所不用其极【补】用其极与止至善何别盖用者求以止之也谓必欲至其极也此君子泛言或以为指汤武文王者非也此章正释新民而必兼言自新新民皆当止于至善者新民之不离乎自新犹影之于形也故经曰自天子以至于庻人壹是皆以修身为本而此章必首之以盘铭言自新终之以君子无所不用其极至于释齐家治国章只言国之本在家可矣而必曰孝者所以事君弟者所以事长慈者所以使众曰一人定国曰尧舜帅天下以仁而民从之桀纣帅天下以暴而民从之曰有诸己而后求诸人无诸己而后非诸人是治国亦不能离乎修身也其释治国平天下章只言天下之本在国可矣而又必曰上老老而民兴孝上长长而民兴弟上恤孤而民不倍是以君子有絜矩之道也曰君子先慎乎徳有徳此有人有人此有土有土此有财有财此有用曰善则得之不善则失之矣曰必忠信以得之骄泰以失之是平天下不离乎修身也信乎自天子至于庶人壹是皆以修身为本君子无所不用其极也
诗云邦畿千里【止】止于信
首节言物各有所当止二节言人当知夫物之所止者而止之三节举圣人能止其所当止之实以示人所当止之则也章句物字所该者广自君臣父子以至于动静语黙之类皆有所当止之至善语其纲则曰明徳新民耳　惟民所止之止止居之止也物各有所当止之止止至善也借彼之词寓此之意　缗蛮二字义无所取只是以此二字状黄鸟之声如鸡鸣喈喈鵞曰鶃鶃之类　丘隅言山之一角峻处岑蔚谓山峭髙而木森蔚也此地罗网之所不及弓矢之所不至黄鸟而止于此止之得其所也止字亦粗説言人当知所当止之处此知字兼能得意胡氏以
对能得言恐太泥如在黄鸟只云于止知其所止便是能得所止了不成黄鸟此时只是知所止而犹未能得所止也虽曰经文知止与能得相应然或问尝曰既真知所止则其必得所止固已不甚相逺矣
诗曰穆穆文王【芟三条减八十五字移三条入下题】缉熈只是常意故诗传云缉继熈明亦不已之意又云不己其敬也此可见四字连为一意但止字则不依诗断章取义也　缉熈敬止四字依或问云圣人之心表里洞然无有一毫之蔽故连续光明自无不敬而所止者莫非至善不待知所止而后得所止也据此则朱子小注所谓缉熈是工夫敬止是功效者不必从矣盖此四字都是以成徳时言也　继续光明言其心常明也故于敬曰无不敬于止曰安所止皆是圣人地位言也　敬止之敬专言之敬也为人臣止于敬偏言之敬也　文王视民如伤仕者世禄之类可见其为君止仁三分有二以服事殷可见其为臣止敬一日三朝鸡鸣问寝可见其为子止孝如教育武王周公皆至于徳为圣人而称天下之达孝可见其为父止慈如治岐之时耕者九一闗市讥而不征之类信以守之终始不移斯又可见其与国人交止于信也　此一节须以文王事言所以实敬止之义也故不曰与朋友交近时不主文王説者殊无谓
与国人交止于信【芟三条第二条以下出上题】
上之使下下之事上有交道焉易曰上下交而其志同也其义亦可见信即论语敬事而信也　物各有所当止云者谓其理各有极致所在也如为人君必十分仁为人臣必十分敬之类但人所造有得一二分者有得三四五六分者有得七八分者此等固亦可谓之仁可谓之敬但未可谓之止于仁止于敬耳必止于仁止于敬其仁敬方为至善之仁敬不然仅可谓之善未可谓之至善也此本非奥义为见今之説者有曰仁者君之至善也敬者臣之至善也觉得于义未精耳　此节章句所谓五者乃其目之大者也学者于此防其精微之蕴而又推类以尽其余则于天下之事皆有以知其所止而无疑矣此意最重时文中亦要用此意　天下之事无不各有所止不特此五者如夫制妇听兄友弟恭之类以至居处恭执事敬与人忠视思明聼思聪色思温貌思恭进以礼退以义之类皆是此特举其目之大者以例其余耳
诗云瞻彼淇澳【芟七条减二百四十字】
道学自修言其所以得之之由【注】此道字与本文亦同姑举成文以凑句耳　淇澳之诗诗经注有与此不同处曰猗猗始生柔弱而美盛也切以刀锯作刀斧瑟矜庄貌僴威严貌喧宣着貌　章句曰赫喧宣着盛大之貌饶氏分解赫宣着貌喧盛大貌而诗传却解喧为宣着可见饶氏之穿凿按赫赫师尹赫赫于盛大义尤近不必分者为是　恂栗威仪言其徳容表里之盛【注】恂栗徳也里也威仪容也表也先有是严敬存于中后方有是辉光着于外此二句虽均是得之之验然自有先后表里之别　章句于恂栗则合解曰战惧也于威仪则分解曰威可畏也仪可象也则恂栗二字便当合看如敬谨之意断不可分贴　或问以恂栗威仪为得之之验看来亦不必把作效验看何也严敬存于中若以为是盛徳至善之效验则君子盛徳至善之实事又果何在盖但以对求之之方言则为得之之验耳读者以意逆志可也况章句云恂栗威仪言其徳容表里之盛以在内者为徳之盛在外者为容之盛也在内者既为徳之盛如何又以为盛徳之效验　民之不能忘也【题】不必谓圣人之徳被于人而不能忘只当云徳者人之所同得也今圣人既先得之而其光辉充盛又如此故民皆仰望之而不能忘也明徳与盛徳又有不同明徳是就合下禀赋时説盛徳是明明徳之止至善者乃用工之所充在学力上得来
于戏前王不忘【芟一条】
此所谓贤其贤与论语之贤贤不同此所谓亲其亲与中庸九经之亲亲不同盖彼下一贤字指人言而此下一贤字指徳言彼下一亲字亦指人言谓诸父昆弟之属也而此下一亲字则指先王之遗恩言所指异也　贤其贤者先王有是徳业之盛是其贤也吾则从而贤之所谓率由旧章者也　亲其亲者先王有是覆育之恩在我之身是其亲之所在也吾则从而亲之所谓子子孙孙勿替引之者也　乐其乐者先王于民所欲与聚所恶勿施而各为之乐地也利其利者先王制田里教树畜而皆预有以利之
也　或曰新民主徳今言乐其乐利其利者特厚其生之事耳曰乐利虽皆飬民事然使不得乐利奚暇治礼义此释平天下章所以开端言兴孝兴弟而终归之理财用人【云　云】也况乐其乐利其利则老少各得其所彼此各得其分教亦行乎其中矣所谓黎民不饥不寒老者衣帛食肉而不负戴于道路矣乐利为新民事似无所疑　其贤其亲其乐其利者先王盛徳至善之余者也贤其贤亲其亲乐其乐利其利者后人之享其余泽也向使先王当时所以新民者未能止于至善则何以能使后之人各得所承借如此哉书曰丕显哉文王谟丕承哉武王烈佑启我后人咸以正无缺此之谓也
聼讼吾犹人也【芟三条减一百五十四字】
无情者不得尽其辞无讼也大畏民志所以使民无讼者也使字当玩味是孔子自説他要如此故章句或问皆以圣人言之　此谓知本【题】此指孔子所言也章句曰观于此言正谓此也谓孔子言不以聼讼为难而必以使民无讼为贵于此便见得明徳为本新民为末故可以知本末之先后或谓指孔子知本此于本文似不费力于章句则不合矣以为孔子知本则孔子岂止近道者哉章句所以不如此解者正自有説也　不可以聼讼为末无讼为本须把聼讼一句置了只就无讼句内讨出本末之意盖民之无讼者民徳之新也末也所以使民无讼者己徳之明也本也必己之徳明然后民徳始新而自无讼本末先后了然矣
所谓致知在格物者【芟二条减二百二十字】
盖人心之灵莫不有知【传】如孩提之童无不知爱其亲及其长也无不知敬其兄也渴焉而知饮饥焉而知食水火皆知不可蹈乌喙皆知不可食凡善者皆知其为美不善者皆知其为恶是人心元自有知也天下之物莫不有理【传】或问云今且以其至切而
近者言之则心之为物实主于身其体则有仁义礼智之性其用则有恻隐羞恶辞让是非之情云　人心之灵莫不有知而天下之物莫不有理二句虽平説然实以见乎人心所知者即物之理而物之理元无不具于人之一心也故下文遂继之曰惟于理有未穷故其知有不尽　是以大学始教【传】须看始教二字大学梦觉闗在此　补注云即凡天下之物莫不因其已知之理而益穷之以求至乎其极者格物以致知也下云至于用力之久而一旦豁然贯通焉则众物之表里精粗无不到而吾心之全体大用无不明矣物格而知至也　众物之表里精粗或以理之表与粗者为所当然里与精者为所以然看来不是盖凡所当然之则其中自具有表里精粗而表里精粗则各各自有个所以然者只在推原而已　心之全体大用此当以心统性情一句来断破盖全体指性言即所谓喜怒哀乐之未发谓之中天下之大本也大用指情言即所谓发而皆中节谓之和天下之达道也　体曰全体以其妙众理而无一之不具也用曰大用以其宰万事而无一之不周也　朱子补传不肯学古传之文只要得致知在格物之义明白使学者晓得明明了了耳文之古与不古类与不类所不计也若他人如韩欧軰则岂肯如此补传岂肯云言欲致吾之知在即物而穷其理也又岂肯云是以大学始教【云　云】此见朱子之所以为朱子
所谓诚其意者【芟二条减四字第三条出下题】
自欺伪也自慊实也惟愼独则自归于实而不流于伪矣故章句以审其几言之盖意即独也即几也诚意之功只慎独二字足以蔽之而无余矣　两个自字要体贴得明白盖欺自欺也慊自慊也所以必愼其独也知自之为自则知独之为独矣　愼其独便是毋自欺毋自欺便是必自慊必自慊便是诚其意朱子曰欲动未动之间便有善恶便须就这处理
防若到发出处便怎生奈何以此见愼独之外再无诚意之功毋自欺而必自慊须就这处理防也
毋自欺也【芟三条减一百二字】
此处工夫极细如有九分义理一分私意便是自欺不必以下文小人事来比下文所云又其甚者故传者特举以为戒　自修之首也【注】按修身必自格物致知始而此以诚意为自修之首何欤盖此自修专以力行言本上章如琢如磨者自修也自修对道学包诚意正心修身故此为之首彼格物致知特以启其自修之端耳自修之实却正在此　毋自欺者禁止之辞非戒令之词禁止以自已禁止不为而言如毋不敬非礼勿视之类是也戒令之词以我戒他人而言如毋忘賔旅毋专杀大夫之类是也　不曰知为善去恶而必曰知为善以去其恶者见得非为善自为善去恶自去恶其实一事也　章句皆务决去而求必得之朱子所以下个皆字者盖以学者既知为善去恶之后其于恶者固在所决去矣而亦或时有苟且为之而未能决去者其于善者固在所必得矣而亦或时有苟且安之而未能必得者故章句不但言务决去而必得之而又必更着个皆字也孟子曰人皆有所不忍达之于其所忍仁也人皆有所不为达之于其所为义也正谓此也其曰决曰必则皆诚字之目也若有不决不必则不诚矣　小人闲居为不善【补】章句幽独之中及闲居独处也此二独字以地言与愼独之独以心言者不同愼独之独人所不知者也幽独之独人得而知之者也愼独之独几方动幽独之独迹已形若中庸章句所谓幽暗之中之幽字却又与本文愼独之独字相符
此谓诚于中形于外故君子必愼其独也
诚中形外之理本兼善恶但此所引之意则主恶者言下条章句虽兼言善恶之不可掩然其意亦主恶言　所谓诚于中形于外亦由一念之不谨故至于此耳故君子重以为戒而必谨其独焉不可不谨其一念之发也
十目所视十手所指其严乎【芟一条减廿七字】
即曾子此言观之尤见恶之实中形外而君子之所以不可不谨其独也　引此以明上文之意【注】上文只指小人闲居一条
徳润身【芟一条减廿九字】
能愼独以诚意则徳有诸己矣　或曰诚意以上犹有正心修身工夫如何意诚便为有徳而至于心广体胖曰诚意是善恶闗也为好人无疑矣故就许之以此其所谓正路上差了脚者毕竟是希　心广体胖内焉心广外焉体胖二句平説皆润身之实也章句轻重解者以心为主也其曰心无愧怍则广大寛平者犹孟子仰不愧于天一条注云人能克己则仰不愧俯不怍者皆推本之辞也　章句所谓心无愧怍者即意诚而自慊之谓也　盖善之实于中而形于外者如此【注】盖至此则是能自慊而无自欺而意已诚矣故继之云故又言此以结之通此一条三句皆为结语也不可专指故君子必诚其意一句
所谓修身在正其心者【芟六条减一百八十九字】心有所忿懥则不得其正本文只是心字而章句必曰心之用云者诚以心之所以为心者以其有是四者之用也心之不正正在用上盖未见于用时虽常人亦未有不正之可言　天下无有无用之心故曰合性与知觉有心之名亦无有不正其用而可谓之正心者故此章之注人或疑其多了用之所行四字而不知其本自不多本无可疑也　心之所以为心者只是有这用其静时特未发耳故心之不正全是用上累了而正心工夫全在必察乎此而敬以直之也　或者专以正心为静存工夫于章句或问俱不合朱子元有正心兼动静之説　按或问曰人之一心湛然虚明如鉴之空如衡之平以为一身之主者固其真体之本然而喜怒忧惧随感而应妍媸俯仰因物赋形者亦其用之所不能无者也此一叚言本然道理是乃人之性情然也又曰故其未感之时至虚至静所谓鉴空衡平之体虽鬼神有不得窥其际者固无得失之可议此愚所谓未见于用时虽常人亦未见有不得其正者又曰及其感物之际而所应者又皆中节则鉴空衡平之用流行不滞正大光明是乃所以为天下之达道亦何不得其正之有哉此所谓性本善故顺之而无不善者也上文固无得失之可议一条除却不论则此一叚话正与本文心有所忿懥则不得其正者相反应是心得其正者也又曰惟其事物之来有所不察应之既或不能无失又且不能不与俱徃则其喜怒忧惧必有动乎中者而此心之用始有不得其正者耳此愚所谓心之不得其正皆是用上累了者也今即或问分为小叚而疏之益见向来有以正心只为静存工夫而不得其正不指心之用言者全非矣　看此章者要见五个正字俱一般与经文元同方是喜怒忧惧各中其节则不失其本然之正是为正心盖用得其正则体即在是所谓动亦静者也　有所二字传者之所以晓悟人者在是矣欲正其心者不可有所心若有所便不得正盖心以虚为体心之应物未来不可预期既来不可偏主既徃不可留滞有一于此皆为心不正也然一有之而不能察则欲动情胜【注】察即是省察
工夫孰谓正心只是静存工夫乎忿懥等心既是有所则非天理之正而为人欲矣欲之动情之胜也
心不在焉【芟三条畧更次序】
夫心有所忿懥而不得其正则心夺于忿懥而不为吾有矣是心不在也　夫心者一身之主也故视虽以目所以视而见者心也聼虽以耳所以聼而闻者心也食虽以口所以食而知味者心也心既不存则【云　云】　敬以直内故有以正心宻察此心之存否故有以直内心不存则无以检其身既无以检其身则身不可得而修矣检字当不得修字　宻察此心之存否又在敬以直内前故章句曰然或但知诚意【云云】
所谓齐其家在修其身者
之其所亲爱而辟焉之犹于也或者多以向字释之又大着力了章句正是恐人认得之字太着力故训作于字也是谓人之接物徃徃不能无偏或于所亲爱而偏或于所贱恶而偏【云　云】倒文而言则是或偏于亲爱或偏于贱恶也章句只是推言其所以偏者以其随其所向而不加察且以教人加察则不至于偏耳
之其所亲爱而辟焉【芟一条减六字】
此叚不是就家言吴氏谓亲爱等五者皆是施于家者非也只是泛言身与物接而家人自在其中
故谚有之曰【减八十五字】
故字承上文可见此节只是申明上文之意不可谓上条言好恶之偏而身不修下条言偏之为害而家不齐盖两节通是身不修之事而末乃结之曰此谓身不修不可以齐其家又不可因章句上节有身不修字下节有家不齐字而遂分上节为言身不修下节为言家不齐也章句至下节方露出家之所以不齐犹圣经序八条目亦至下节方云修身以上明明徳之事也齐家以下新民之事也【云　云】盖皆必于其语势终竟处乃会其意而发之此解经之法也
人莫知其子之恶莫知其苖之硕【芟一百七字】
谓人之偏一至于此将何以齐其家而使一家之长防内外各得其序而无不均之患哉故曰此则偏之为害而家之所以不齐也看所以二字只是説他偏偏之为害便在身不修上去而家之所以不齐者正以身之不修也家不齐意在言外
所谓治国必先齐其家者【芟八条减一百三十二字】其家不可教者身不修故也不出家而成教于国者身修故也　其家不可教而能教人者无之故君子不出家而成教于国此二句且慢説出家国一理下文孝者所以事君三句方説出盖君子之所以不出家而成教于国者正以孝者所以事君弟者所以事长慈者所以使众故也孝者所以事君三句只做一人説孝弟慈此人也事君事长使众亦此人也孝弟慈以家中之事言事君事长使众以国中之事言孝修于家而国之所以事君者在此矣弟修于家而国之所以事长者在此矣慈修于家而国之所以使众者在此矣本文三个所以字最可味然则非能孝于家则其于国也何以事君非能弟于家则其于国也何以事长非能慈于家则其于国也何以使众分明是其家不可教而能教人者无之君子不出家而成教于国矣成教于国不是教国人事君事长使众也凡吾所以事君事长使众处自有以教国人也此节非是正言齐家以教国处乃是防言治国之所以本于齐家也盖国家无二理齐治无二机故或问不曰事君之忠而曰事君之孝不曰事长之顺而曰事长之弟防哉　不是推孝弟慈以事君事长使众只是我能孝弟慈则事君事长使众道理便已在此不待外求也　传者若云孝则国人皆孝弟则国人皆弟慈则国人皆慈如此説于成教于国之意不为尤切乎而乃以事君事长使众为言者盖君长与众在国者也此于教人之意为显耳然其理则一也　不出家而成教于国谓身不出乎家而其化自尔风行于其国也　或谓治国者国君也今若言孝即所以事君之道弟即所以事长之道则是人臣之事矣恐非本传之意曰此正为传者之意也盖古人文字主于理胜不如后人文字之拘拘于字目之间而反畧于义理之趣也且诸侯固是治国者若齐之管仲郑之子产鲁之季桓子独不亦甞治国乎故古之大学虽庶民之俊秀亦以其皆将有天下国家之责而预教以治国平天下之道则孝者所以事君三句只就人臣言之亦何害如第十章所谓絜矩之道实平天下之要道也然其中所谓若有一个臣断断兮无他技其心休休焉其如有容焉【云　云】固絜矩之道也是大臣亦有预于天下事矣又如孟献子曰畜马乘不察于鸡豚【云　云】亦絜矩之道也孟献子只是侯国之大夫耳而其所言者固平天下之要道也传者释治国平天下岂以其为百乘之家无预于平天下之道而废其言乎且周公亦甞治天下矣史中言相臣当国者非一况此章下文亦言及尧舜帅天下以仁而民从之初不泥于齐家治国之义也故尝谓今之学者要以古人心胸读古人文字乃见得古人意思也
康诰曰如保赤子【芟五条减四十九字第二条凑合】本文如字意轻　此节本文只是立教之本不假强为其所谓在识其端而推广之者即本文言外之意也盖传者所以説立教之本不假强为者正为欲人识其端而推广之然后孝成个孝弟成个弟慈成个慈而立教之本自我立矣　立教之本兼孝弟慈言所以谓之立教之本者能孝弟慈然后能不出家而成教于国是成教于国其本在此也
一家仁一国兴仁一家让一国兴让【减五十九字】上言齐家之道即治国之道此言既有以齐其家则自有以治其国矣此上下文相应之意也章句云此言教成于国之效盖上言其理此言其实事也　一家仁一国兴仁谓能修身以仁而使一家皆仁矣则一国化之而皆仁兴谓有所感发而兴起也即化之谓也
一人贪戾一国作乱【芟一条减九十六字】
贪戾以在上人言作乱以在下人言谓只消一个人贪戾而不仁让则一国之内皆作乱矣作乱者不仁不让之甚也　或问曰仁让言家贪戾言人何也曰善必积而后成恶虽小而可惧古人之深戒也书所谓尔惟徳罔小万邦惟庆尔惟不徳罔大坠厥宗亦此意耳
此谓一言偾事一人定国【芟二条减一字首二句出上题】一言偾事犹一言防邦也　上言仁让贪戾一善一恶也下引偾事定国亦一善一恶也意亦相贴新安之説不失　上文所言者教成于国之理此节所言者教成于国之效效实迹也教成于国即是效不可于成教之外更讨个效也　论语如有王者必世而后仁章集注曰周自文武至于成王而后礼乐兴即其效也此效字正谓实迹也
尧舜帅天下以仁【苐二条减十五字】
此承上文一人定国而言尧舜帅天下以一身之仁而天下皆从而仁岂非一人定国哉　桀纣帅天下以暴而民从之不能使之仁矣是何也其所令反其所好而民不从也此下一句不要兼尧舜説尧舜桀纣皆有天下者也故皆言帅天下而不必拘治国矣
是故君子有诸己而后求诸人【芟一条减廿六字】是故二字承上尧舜帅天下以仁【云　云】也尧舜帅天下以仁恕也　孝弟慈三者有诸己然后可以责人之孝弟慈不孝不弟不慈三者俱无诸己然后可以正人之不孝不弟不慈如此则是其所令者一如其所好所谓恕也庻乎能喻诸人矣如使在我者不能恕如何能喻诸人哉此数人字皆指国言不兼家人盖上文孝弟慈是以身言而曰所以修身而教于家者也就含家了下文便以国之所以事君事长使众相对説一家仁让句内亦带修身下句便以国对説又一人贪戾与一家仁让相对而国字尽同此章是释治国在齐家不应説有善于己然后可以责家国人之善【云　云】也家只跟着身国字与之对　所藏乎身不恕谓其所存于吾身者未有可推以及人则是所令反所好矣　恕之正意是推道理之尽于我者而使人之必尽也后世之所谓恕者谓因道理之不能自尽亦不计人之必尽也其得失如此　恕之义见于经传者多矣大扺有指以治己之心治人者言此章之类是也有指以爱己之心爱人者言己所不欲勿施于人之类是也或问亦分此两端然则中庸以人治人改而止及所求乎子以事父未能也亦非忠恕外事矣
桃之夭夭其叶蓁蓁
或以夭夭少好貌为指桃花非也诗上章有云桃之夭夭灼灼其华则知桃只是桃身也　诗传文王之化自家而国男女以正婚姻以时故诗人因所见以起兴而叹女子之贤知其必有以宜其室家也
宜其家人而后可以教国人
此宜家人不复指女子言就治国者言也　小雅蓼萧篇云蓼彼萧斯零露泥泥既见君子孔燕岂弟宜兄宜弟令徳寿岂　传云诸侯朝于天子天子与之燕以示慈惠故歌此诗盖诸侯继世而立多疑忌其兄弟如晋诅无畜羣公子秦鍼惧选之类故以宜兄宜弟美之亦所以警戒之也　晋诅无畜羣公子者初晋骊姬之乱诅无畜羣公子自是晋无公族诅盟誓也无公子故废公族之官【见左宣二年】　秦鍼惧选者秦后子有宠于桓如二君于景其母曰弗去惧选鍼遂适晋【注】后子秦桓公子景公母弟鍼也选数也恐景公数其罪而加戮也【见左昭元年】
其仪不忒
其为父子兄弟足法不是一家之为父子兄弟者皆足为人之法是我之为父为子为兄为弟皆足以法于人此所谓其仪不忒也仪者吾身实为民之表也曹风鸤鸠篇【注】诗人美君子如此不知其何所指
也
此谓治国在齐其家
此谓承上所引三诗【云　云】也治国在齐其家道理尽于上数叚【云　云】矣此引三诗而结之皆以咏叹上文之事耳或问【云　云】最宜玩味
所谓平天下章
所谓平天下在治其国者何也但即国之治本于家之齐者观之便见天下之平本于国之治矣故曰上老老而民兴孝【云云】
上恤孤而民不倍【芟一条】
孤者防而无父之称【注】凡防皆在所恤独言孤何也曰哀此防独此尤在所宜恤者耳所谓举重以见轻
是以君子有絜矩之道也【芟八条减十一字】
絜矩谓絜之以矩也矩能使物方故借絜矩二字来用矩字自有使天下平意也　君子之所以为矩者无他心而已矣一人之心千万人之心也故推之而无不凖便能使天下平若不是心如何説得所操者约而所及者广　制物者度之以矩则物方制天下者度之以吾心之矩则天下平　君子必当因其所同推以度物【注】因其所同因天下人心之所同也推以度物一句连下句使彼我之间各得分愿读度物之物指天下之人也度之便是思所以处之故继之以使彼我之间【云　云】　上云君子必当因其所同推以度物使彼我之间各得分愿此数句全是説絜矩字至下云则上下四旁均齐方正而天下平矣又是以挈矩贴出天下之所以平也故中间下个则字上下四旁均齐方正是形容字面是形容彼我之间各得分愿也　则上下四旁均齐方正而天下平矣此数字还是本文君子有絜矩之道也句内意其下条彼同有是心而兴起焉者亦然此正类论语首章所谓其进自不能已矣者犹悦字内意也　问絜矩之道曰使人兴起者圣人之心也能遂其人之兴起者圣人之政事也出朱子语略　本文上老老而民兴孝上长长而民兴弟上恤孤而民不倍三民字指国人言故章句截定曰言此三者上行下效防于影响所谓家齐而国治也下即承之云亦可以见人心之所同而不可使有一夫之不获矣其人心二字则通指天下人心也　或问云前章专以己推而人化为言此章又申言之以见人心之所同而不能已者如此是以君子不惟有以化之而又有以处之二之字皆指天下之人言也盖自兴孝兴弟而可以见人心之所同时便已有化天下之意在了或者泥或问不惟有以化之之字为指国而又有以处之之字为指天下以为二之字不同谬也且如其説则是上章所云者只是化而尚未有以处之也若尚未有以处之如何可谓之国治故或问要看得活也　语録谓絜矩即恕然有二义此所谓恕以爱己之心爱人之恕也上章所谓恕以治己之心治人之恕也治人之恕谓必自尽其孝弟慈而后责人以孝弟慈也爱人之恕谓我既得遂其孝弟慈亦将使之皆得遂其孝弟慈也其防一也
所恶于上一条【芟六条减六十二字更定次序】
节节皆有个絜矩意合而言之方见是上下四旁均齐方正处于矩之意方尽　所恶于上者固即是矩毋以使下者固即是絜矩但未足以尽矩字之义矩所以为方之器也终是要四畔周匝意思出故章句一则曰上下四旁均齐方正二则曰上下四旁长短广狭彼此如一　或问曰使吾之身一处乎此则上下四旁物我之际各得其分不相侵越此以己身统对上下四方言其平也又曰而各就其中校其所占之地则其长短广狭又皆均平齐一截然方正而无有余不足之处此又是以己身与上下四方逐一度之而见其平也如以己身度之于上者分数如此以己身度之于下者分数亦如此无或有余或不足也以己身度之于左者分数如此以己身度之于右者分数亦如此无或有余或不足也前后亦然盖上节是统言之下节是析言之要之只用上一节意亦自该得下节矣所以必兼两意者意盖谓若得上下均而前后不均或上下前后皆均而犹有左右不均或上下前后及左己均而犹有右一边不均则亦未可谓之平也故或只统言之而意已该又或兼析言之以备其意也　自古圣贤析理未有如朱子之茧丝牛毛者且如长短广狭彼此如一此数字下得自不苟盖广狭如一而长短不如一非方也长短如一而广狭不如一亦非方也其意义固周匝也若周程张邵诸先生之解经则或未得如此之缜宻　先后从前之义谓何曰彼既为后我当其前便为先后彼既为前我承其后便为从前从先二字初无不好但看所以从之先之者如何下句交于左交于右亦何不好处　所恶于上一条亦不过形容絜矩之意义如此非实就有天下者分上事説也上下四旁长短广狭彼此如一若以意言则自天子以至于天下庶人各得随其分以尽其孝弟慈之道不我有而尔无不此厚而彼薄便是下文所谓彼同有是心而兴起焉者又岂有一夫之不获哉是也　既云彼此如一而无不方矣下却又云彼同有是心而兴起焉者【云云】似前意已完而复提掇且不相贯如何曰上文所云者是解挈矩正义就上下左右前后説未説到平天下意故继之以彼同有是心而兴起者【云　云】彼同有是心之上似当承上文添助一句云夫为天下国家而所以处心制事者一出于此则彼之同有是心者【云　云】尤见明白耳　絜矩之道一贯之理也何也矩即吾心也毋以事上者此心也毋以使下者此心也毋以先后毋以从前者此心也毋以交于左毋以交于右者亦此心也故君子推之东海而准者此心也推之西海而凖者此心也推之南海北海而凖者亦此心也此盖曾子所传于夫子一贯之学可以见之事功之实者也曾子甞曰夫子之道忠恕而已矣絜矩即恕也无忠做恕不出也　所操者约而所及者广【注】只是我一人之心耳然推之东海而凖推之西海而凖又推之南海北海而凖所谓守约而施博者也愚尝谓一孝弟慈而天下无异心一絜矩而天下无余事　章内之意皆自此而推之【注】言皆自以己度人而推之也故章下总注云皆推广絜矩之意也
诗云乐只君子民之父母【减九十六字】
此引南山有台之诗而释之以明能絜矩者之得也诗之【云　云】者以其知民心之好恶不异乎已而推己之好恶以及于人也夫君子能絜矩而以民心为己心如此是不以民视民而以子视民矣民独不爱之如父母乎盖上下施报必然之理也故曰此之谓民之父母　以传文味之则似不以民之父母为效此之谓三字可见也以章句味之亦然则是二字可见也既曰爱民如子又曰民爱之如父母者愚所谓理之必然也盖主爱民如子四字而以民爱之如父母数字足其意耳　若不足以民爱之如父母一意则亦非下文得众则得国之意且又不见其为能絜矩者之得也足此一句为尽之　诗人本意民之父母与上下文邦家之基邦家之光等同元不以为效也
民之所好好之民之所恶恶之【芟一条减一百字】此好恶字所该自广或专就用人一端言者谓下文好人所恶条章句云自秦誓至此又皆以申言好恶公私之极以明上文所引南山有台节南山之意遂以为此两节皆是言公私好恶之意抑不知此章大防止是絜矩絜矩止是与人同好恶好恶二字自是无所不该如上文所恶于上一条正解絜矩二字之义所包固尽矣故或上节槩言好恶下节专就用人言好恶其言用人虽若与上不同其就用人言好恶则归于同也此便是申言好恶矣安得因章句申言好恶数字而逆以下文反证上文谓其亦专就用人一端言耶
节彼南山【减十五字】
此诗家父所作刺王用尹氏以致乱也尹氏为太师盖吉甫之后春秋书尹氏卒讥世卿也
赫赫师尹民具尔瞻【芟一条】
望重则责深也故曰有国者不可以不愼有国者不必专指师尹此特引之以起下文云　有国者不可以不愼正谓其好恶不可偏也故继之曰辟则为天下僇矣其防不既彰彰哉　正韵戮刑也杀也病也辱也亦作僇又僇注曰庄子为世大僇田单传僇及先人按此僇字正当作辱字看
殷之未防师【第二三条出下题】
只看一未字则今日之已防师可见矣此诗是殷亡后周公戒成王而作　诗传曰殷未失天下之时其徳足以配乎上帝矣今其子孙乃如此宜以为鉴而自省焉则知天命之难保矣　其曰克配上帝元只主徳言大学则主位言矣然意亦相通　仪监于殷仪诗作宜今从之仪义无取
道得众则得国【减三十四字移二条入上题】
二句指殷説为当如道善则得之道学也之类既着个道字便是释文之辞或问所谓言能絜矩则民父母之而得众得国矣不能絜矩则为天下僇而失众失国矣此乃以上二条贴入此条之意正意还是释诗本文　章句云引诗而言此何不云引诗而释之曰大抵只是要得失二字意出故周旋其辞其实未必不是释也分明有个道字　有天下者能存此心而不失则所以絜矩而与民同欲者自不能已矣【注】此正传者引诗而言此之意后人所宜念也
是故君子先愼乎徳【减三十五字畧更次序】
能慎徳则必能絜矩而有徳矣看来能公好恶就是徳　有徳即是能絜矩若好恶不公岂所谓意诚心正身修哉　有徳此有人此斯也即是能絜矩而民父母之
徳者本也财者末也【减二十字】
不可説徳为财之本财为徳之末此一节起下本末字承上意故曰本上文非结上文也　争民施夺财用在天地间只有此数在上人既一事聚敛则财归于上民穷无所出自然相侵相盗而刼夺起矣争民便是施夺谓之施夺见其起于上之外本内末也外本内末故财聚争民施夺故民散看两故字就是本文是故二字盖外本内末财始聚争民施夺民始散又畧有先后　财散不必言散财于民只不聚财于上便是也民聚亦只是不离散耳亦不必説近悦逺来如周之成康继世有天下又安得更有逺来者
言悖而出者亦悖而入【芟三条减三十一字补题一句】悖出悖入一句本以起下句故章句云此以言之出入明货之出入也　自先慎乎徳至亦悖而出五条只是一意反覆　惟命不于常【补】善则得不善则失命何常之有　章句云因上文引文王诗之意而申言之盖文王诗实结上文两节之意则此之申言者亦皆结自先愼乎徳以下【云　云】亦有能絜矩与不能絜矩之得失两边意也故或问曰善则得之者有徳而有人之谓也不善则失之者悖入而悖出之谓也大扺此章虽或就理财言或就用人言其实只要
得能絜矩与不能絜矩之得失意现耳用人也有絜矩之能否理财也有絜矩之能否　其丁寜反覆之意益深切矣【注】丁宁者正是所谓有天下者能存此心而不失【云　云】之意
舅犯曰【减五十二字】
母之兄弟曰舅妻之父亦曰舅此是母舅　左传僖二十四年公子曰所不与舅同心者有如白水注曰文公狐偃之甥盖文公乃狐姬所生也
秦誓曰若有一个臣【减三十六字】
一个亦不必説是挺然独立而无朋党之谓只用平平底説非是説他未能无朋党但未及説到此意耳断断兮无他技作一句读不可谓有徳无才　味
断断兮无他技之辞穆公盖亦苦于大臣之不能容才故其所取者如此
其心休休焉其如有容焉【芟三条减一百五字】
即是休休庭有容也不可分二意其曰其如有容者心之容物无形此盖以物之有容者状之之词两句文意颇类恂恂如也似不能言者又如鞠躬如也如不容足蹜蹜如有循之类　人之有技有才者也人之彦圣有徳者也彦圣犹云俊杰连类字也彦美士也美是懿美指纯徳君子言圣通明也不曰通也又不曰无不通而曰通明可见是指一节言与智仁圣义中和之圣同也　不啻若自其口出尤重于若已有之违之俾不通尤重于媢嫉以恶之盖以其贤之大小而异其待之之心也彼妬忌之人见小贤则小恶之见大贤则大恶之其待之亦有浅深　孔頴达注疏曰爱彼美圣口必称而荐达之其心爱之又甚于口言其爱之至也　以能保我子孙以字人皆以人君用此人为言殊未是盖以用也古今文字所谓能用者甚多岂皆以用人言秦誓之言重在大臣曾子引之亦取好恶公私之意以明絜矩岂必主于人君用之哉　以能保我子孙为句黎民字带下读大扺春秋战国之君多知有子孙而不知有黎民如孝公用商鞅屠戮其民不啻若犬豕然其为子孙则亦宻也穆公固亦知有黎民者故云黎民尚有利哉然语意自轻于子孙也　按唐朝尚书注疏古本所圈防读至黎民字为句而今蔡氏书传无明训　又按黎民尚亦有利哉章句云尚庶几也只此一义亦足以证黎民二字之属于下盖若平説以能保子孙黎民则其利无以加矣而乃曰亦庶几有利何哉如有技者彦圣者皆民心所好也而我亦好之是好民之所好也则絜矩不在我乎下文反看讲此一节须有此意方是更有得失之意
唯仁人放流之【芟四条减五十四字更定次序】
依本文则上云唯仁人放流之【云　云】此处已是説他至公无私了下文只引孔子所言以证之能字好看必能于媢嫉者放流之而其放流之也又直至迸
诸四夷方为仁人之恶人方为能恶人也以下条见不善而不能退退而不能逺照看便见得　媢嫉之人虽未到至公无私者亦或知恶之但必放流之至迸诸四夷方为至公无私之人方为能恶人也　玉溪卢氏曰媢嫉之人待之宜如此谓之能恶人可也而谓之能爱人何也盖小人不去则君子不进去小人不能絶之则虽进君子而不能安之去小人固所以进君子絶小人乃所以安君子吾之威在媢嫉之人吾之恩在天下后世矣此説尽有理但恐非传者本意传者只是引孔子成语不容去了能爱人三字也呉季子之説独不兼好恶亦是见得正
见贤而不能举举而不能先【减四字】
终落在恶人之所好一边
见不善而不能退退而不能逺过也【芟四条】
过谓失了此等人正当放流而迸逺之却乃将就处之是错了如云失刑也　申言好恶公私之极【注】秦誓为好恶之公私放流之为公之极好人所恶为私之极　按朱子小注断断者是能絜矩媢嫉者是不能絜矩仁人放流之是大能絜矩好人所恶是大不能絜矩
是故君子有大道【芟十六条减二百五十三字】
承上文而结之意盖谓好恶有出于公者有出于私者而其所以有公私之不同者以存心有不同也故曰【云　云】　君子以位言之【注】此章上两个君子皆不释独于此释曰以位言之下文又曰道谓居其位而修己治人之术凡两举位字何故曰此言君子有大道要畧以生财有大道例求其语意盖君子者有天下国家者也传者之意以为有个天下国家便有个所以处这天下国家的法则在是君子有个君子的大道也总是上文君子但语意畧不同其释大道必兼修已言者君子是治人者也治人终离不得修已以此章絜矩二字求之矩便是修已者絜之则所以治人矣　大道正指絜矩之道此个道乃天下之所以平者也故谓之大道所谓所操者约而所及者广不谓之大道而何　忠信二字分言之则曰发已自尽为忠循物无违谓信合言之则曰尽己之心而不违于物然总之则皆为修己之事也若大道则絜矩之谓以己治人之事也大道恕也无忠做恕不出故大道必以忠信而得也　忠信谓尽己之心而不违于物也尽己之心而不违于物夫然后能以一己之心度天下之心而知天下之心无异于一己之心即推一己之心以及乎天下使天下各有以遂其心矣忠信得大道之防盖如此若骄矜侈肆则惟知有已而不知有人虽至亲父兄子弟间已莫之省顾固无能推以及天下之理矣天下何由而平哉　此忠信是单言忠信与论语三省章分説不同　忠信者循天理也骄泰者狥人欲也循理者自能推已狥欲者惟知有已此大道之所以得失也固是就心上説所谓天理存亡之几　章内三言得失【注】首所言得失指国次指天命末指大道此所谓加切者盖以善不善切于得众失众而忠信骄泰又切于善不善也前云深切故此云益加切　天理存亡之几决矣【注】能絜矩与不能絜矩天理之存亡也忠信骄泰天理存亡之几也　朱子小注云忠信乃天理之所以存骄泰乃天理之所以亡此可以证天理之为大道
生财有大道【芟二条减六十三字】
言有国家者欲得财用则生之自有个大道而无事于聚敛也孟子曰无政事则财用不足政事是大道生之者众四之字皆以财言　此因有土有财而
言【注】何不从有徳有人説来曰有土此有财但在生之有其道耳此义为切故截自有土有财言或问亦曰此所谓有土而有财者也　务本节用便是不厚敛于民便是好恶之公便是絜矩　国无游民朝无幸位都从别人説故吕氏云生者众食者寡不违农时量入为出则从自已説故只曰为之疾用之舒本文虽一般用之者字而先儒求理之宻乃有如此之别　有国有家者俱要勤俭生之者众为之者疾勤也务本也丰财之源也食之者寡用之者舒俭也节用也止财之流也
仁者以财发身
此仁者与不仁者都从心上言及以财发身以身发财方见絜矩之能否并其得失也　仁者散财以得民民归而身尊矣故曰以财发身不仁者忘身以殖货货聚则怨敛而身危矣故曰以身发财
生财有大道【至】仁者以财发身
不可以上节为生财下句为散财盖生财有大道便不是外本内末以聚财者矣不外本内末以聚财便是散财而可以得民矣故曰自此以至终篇皆一意也
未有上好仁一条【减三十六字】
承上文言仁者以财发身之必然也或问曰此以财发身之效也　上下以君民言好仁内既有絜矩则亦兼有事在矣好义内亦然民既好义吾见为台为沼则不日成之凿池筑城则效死守之以战则胜以攻则取举无不如吾愿矣是为事必有终也　其事上之事也与下文非其财者也之其字皆指在上者言看章句意亦然
孟献子曰畜马乘【芟二条减一百五字】
孟献子既是孟氏而又曰仲孙蔑者此与论语孟懿子鲁大夫仲孙氏正同盖本是仲孙而今却为孟氏以别于本支不敢与本支序也　畜马乘只言察鸡豚者士初试为大夫未必能畜牛羊且未有实封百乘也伐氷言牛羊者卿大夫以上其谋利又不止是小小鸡豚间矣独于百乘言聚敛之臣者此因采地言采地所出已足以给矣乃又用家臣于采地所出之外多方裒取之也若惟正之供则不谓之聚敛此三事皆是当时之弊献子有激而云也三叚皆有絜矩之义　百乘之家有采地者也【注】按天子之公卿亦有采地者也今泛言有采地者盖以采地就承百乘言正韵因官食地故曰采地采官也　大夫百乘陈文子有马十乗则以为富家何哉且文子大夫也如何只有马十乗或以为百乗者据采地所出兵车之数言十乗者据其家现在所畜者言自有理也古者问国君之富数马以对据现在所畜者言若据采地所出则大夫便有百乗不待问不待数矣见在有畜马十乘可不谓富乎　与其有聚敛之臣宁有盗臣章句所谓宁亡己之财而不忍伤民之力或问云聚敛之臣剥民之膏血以奉上而民被其殃盗臣窃君之府库以自私而祸不及下仁者之心至诚恻怛【云　云】固章句意也
此谓国不以利为利【芟一条减二百三十一字】
如以利则畜牛羊察鸡豚与畜聚敛之臣亦可为矣惟以义则非其所安而不可为也故曰不以利为利以义为利也
长国家而务财用者
此承上文言以利为利之害益可以见国不以利为利以义为利也　凡长其国家而务财用者其始也必有小人以导之盖财利人所同好自非上智之主鲜有不溺于此故小人之媚其君多借此以为媒进之阶今人之欲中其人者亦未有不投之以其所好也而小人之情状可得矣
彼为善之小人之使为国家【芟三条减十七字】
言小人岂可用哉一用之为国家剥民之膏血以诳其上用致天菑人害相仍并至虽有贤徳之君子起而救之然怨己结于民心则非一朝一夕之可解故君子亦莫如之何矣向使不用小人而与民絜矩则财散民聚而身尊亦何至有今日之患哉此谓国不以利为利以义为利也　前条国不以利为利以义为利也只是义之所安即为利未是以为利之害处而照见为义之利也何也畜马乗之不察鸡豚伐氷之不畜牛羊与百乗之不畜聚敛之臣君子之心只是以义之不可而不为非是计到为利之害而不爲也故章句云君子宁亡己之财而不忍伤民之力或问曰仁者之心至诚恻怛【云　云】也至下节必自小人一条乃是深明以利为利之害而重言以结之正犹诚意章上叚言君子必愼其独也是自君子言之至下叚极言小人不能愼独之欲其重以为戒而又言君子必慎其独也以结之二处义例正相类也此章所引所説或人君事或人臣事又或槩説盖传者于此都不管只要説个絜矩意在耳　此章之义务在与民同好恶而不专其利【注】与民同好恶用人也不专其利理财也还是二项故或问曰其实不过好恶义利之两端而已两端言好恶一端义利一端也　民之所好好之以下三叚好恶统言者也自先慎乎徳以下并楚书舅犯之言皆因财货以明能絜矩与不能者之得失理财也自秦誓以下又皆以申言好恶公私之极用人也自生财有大道以下又言理财之能絜矩与不能絜矩者也故总之曰务在与民同好恶而不专其利又曰皆推广絜矩之意也则理财用人总是絜矩中事目而传者之意只重絜矩不重理财与用人也　第五章乃明善之要【注】格物致知通是明善要字何安曰明善是致知其要在格物　第六章乃诚身之本【注】所谓诚其意者自修之首也又是一个闗头也不曰修身而曰诚身者此明善诚身皆用中庸二十章之言欲以明曾子子思相传之一道也
四书蒙引巻二

[book_title]卷三
<经部,四书类,四书蒙引
钦定四库全书
四书蒙引卷三
明　蔡清　撰
中庸章句序
中庸序説得一个道统之传意思甚分明读者不必别分节段可也今提出序中眼目便见首之曰子思子忧道学之失其传而作也下句便説盖自上古圣神继天立极而道统之传有自来矣曰尧之所以授舜舜之所以授禹授即传之也曰自是以来圣圣相承既皆以此而接夫道统之传曰若吾夫子继往圣开来学曰继曰开亦传也曰唯顔氏曽氏之传得其宗曰及曽氏之再传曰自是而又再传以得孟氏曰程氏得有所考以续夫千载不传之绪至于自叙则曰虽于道统之传不敢妄议云云然乃所以自见其有不得而辞者矣但自文武周召而上则任是道统之传者皆得以行之于上自孔子而下则任是道统之传者仅得以明之于下孔子之后子思继其微至孟子而遂泯孟子之后程子继其絶至朱子而益明然是道也虽曰至孟子而遂泯而此书则不泯也虽曰至朱子而益明非此书则不明也子思之功于是为大　道学之有成者始得以与夫道统道学以讲道言道统以传道言
人心道心【芟末二条】
有是人则有是耳目鼻口四肢之类故以耳目鼻口四肢之欲为人心道心指仁义礼智之性则纯是一个天理非形气所得而杂者张子所谓天地之性也故曰道心　天与人以人心必与之以道心以主宰之道心不杂乎形气而亦不离乎形气也人品髙下则以二者分数之多寡胜负而别　不必专以人心之得其正者为道心如此则人心之外更无道心可言矣且如恻隠羞恶辞让是非之心随其所发无非天理岂必皆从耳目鼻口之欲上发来邪但不可谓人心全与道心相反盖人心之得其正者亦即是道心尔　人心与人欲不同圣人絶人欲不絶人心故只曰危者安　目之欲色耳之欲声之类心之知觉也见孺子入井而恻隠遇嘑蹴之食而羞恶者亦心之知觉也皆就心之动处言故上兼言心之虚灵知觉下只言所以为知觉者不同　人心所以危者人心发于气若无理以御之则流而莫制矣道心所以微者正以理在气中易为气所汨没故也如此看颇见明白
若成汤文武之为君臯陶伊傅周召之为臣既皆以此而接夫道统之传【芟九条减十八字凑合一条】
大全所载张氏师曽之説颇详多是举其言之见于经者要之当兼行事论又按臯陶谟谓天叙天秩和民之衷伊尹曰善无常主协于克一传説曰虑善以动动惟厥时周公曰率自中召公曰志以道宁言以道接此数语似于中义尤切其行事则有不尽传于经者
惟顔氏曽氏之传得其宗
流派所出为宗故有大宗小宗之説此谓所传得其渊源也　先儒谓顔子博文精也约礼一也曽子格致精也诚正一也其説固善但于顔曽之所以独得其宗者似有未尽盖博文约礼格致诚正此乃夫子之所以设教而三千之徒盖莫不闻其説七十子亦尝用其力者要必言顔氏由博约之诲而至于见所立之卓尔曽子极格致诚正之功而至于唯吾道之一贯方见得顔曽之传独得其宗而非他人所得与处
异端之説日新月盛【芟末一条】
承上文孟子没而遂失其传是指孟子没后之异端也许氏兼言杨墨恐非是杨墨在孟子时已辟之矣故韩子曰古者杨墨塞路孟子辞而辟之廓如也盖不复昌炽于后矣惟若荀性恶善恶混之説庄生列御冦虚诞之説申不害韩非刑名之説鬼谷孙吴权谋之説秦汉间迂怪之士神仙黄白之説凡一切惑世诬民非圣人之道而别为一端者皆是也岂必皆杨墨佛老而后始谓之异端哉　佛老之徒非指老子释迦是谓学老子释迦之学者也盖老子是孔子前人与孔子同时不待孟子没而后起释迦西畨人生于周敬王时亦孔子前人也至汉明帝时佛法始流入中国耳
弥近理而大乱真【芟末一条】
吾儒之道不外乎致知力行二者而已致知者尽心知性也力行者存心养性也佛氏曰明心见性甚有似吾儒之所谓尽心知性老氏曰脩心炼性甚有似吾儒之所谓存心养性此可谓弥近理矣然而吾儒之尽心知性者所以择善以明乎道即尧舜以来所谓惟精者也彼之明心见性则以觉为妙其归至于絶圣弃智空诸所有所谓语小则梦幻人世语大则尘芥六合者也其于吾道果同乎吾之存心养性者所以固执以守夫道即尧舜所谓惟一之防也彼之防心炼性则以退为长筭其归在于贪生罔利独立物表所谓将欲取之必固与之弱其志强其骨使人无知无欲者也其于吾道又果可同乎此其大乱真可见　吾儒格物以致知佛氏外物以为知吾儒成己以经世老氏利己而遗世　佛老之弥近理而大乱真者不止一二件且如中庸之道一平常不易之理也佛氏云世间万事不如常又不惊人又乆长何其近也又如云有物先天地无形本寂寥能为万象主不逐四时雕又何其类吾儒之所谓太极也吾儒曰动静无端隂阳无始老氏曰虚而不屈动而愈出迎之不见其首随之不见其后又何其类也吾儒曰不言而信无为而成老氏曰圣人处无为之地行不言之教又何其类也然究其归则皆不免于外物以为智利己而遗世佛老之病一也盖吾儒之虚虚而实老氏之虚虚而虚吾儒之寂寂而感佛氏之寂寂而寂
子思之功于是为大
程子惟得有所考以续夫千载不传之绪则子思忧失其传者今得其传矣得有所据以斥夫二家似是之非则子思惧失其真者今不失其真矣亦所谓独赖此篇之存者
倍其师説而淫于老佛者亦有之
如氏论中引庄周出怒无怒出为无为之言朱子以为氏之言多杂于佛老者是也正为其涉于虚寂也　如游氏云其斯以为舜则絶学无为矣氏曰循天下同然之理而行其所无事焉夫何能之有朱子以为皆老佛之余绪非儒者之言也侯氏曰中庸岂可择择则二矣朱子谓其务为过髙而不顾义理之实此类皆杂老佛诚有所谓循其説而体验之若有以使人神识飞瞀迷惑而无所底止之意
支分节解【减一百二十七字】
支是人之四肢手两肢足两肢也节亦是支中之节皆是借用字也下句脉络字亦借用者脉是人身中之气脉络是人身中经络也　自首章至第十一章为第一支而拆之为十一节自第十二章至二十章为第二支而拆之为九节自第二十一章至第三十二章为第三支亦拆为十一节第三十三章则独为一支不必拘于节解之有无盖末章再叙成徳入徳之事所谓举一篇之要而约言之又所谓一部小中庸者无复用节解为矣
脉络贯通
以支分之脉络贯通者言之如第二支九章要皆以申明第一支中道不可离之意第三支十一章则皆承第二支之天道人道而言也第四支则本一篇之要而约言之又通承上三支之意而言也　以节解之脉络贯通者言之如章句所谓第一章子思述所传之意以立言其下十章引夫子之言以终此章之义文虽不属而意实相承也如云此章承上章举其不行之端以起下章之意又如云承上章大智而言又举不明之端以起下章也此类今不尽举通一书皆然也　支分节解同而异也脉络贯通异而同也分解二字意与贯通相对相因又与毕举相对盖纵説横説要得义理周匝也　大抵非支分节解则浑而无别而义不明非脉络贯通则散而无统而意不贯此二句一离一合言之也
详略相因【芟一条】
自支节言如首章性道教是举体要言畧也则于其下十章详之第十二章言费隠略也则于其下九章详之第二十一章言天道人道略也则于其下十一章详之篇末则是复举一篇之体要也
巨细毕举【芟一条减一字】
谓支节中所言义理皆大小不遗也如性道教之防兼説人物存养省察之功则自由教而入之始推而至于天地位万物育自仲尼曰以下所论有君子之事有小人之事有智愚贤不肖之事又有大舜之智顔渊之仁子路所闻于夫子之勇何者而不备举推此类可见又如第二支中有言费之大有言费之小或兼费隠小大之类亦是但不可如王鲁斋之説专以费隠小大实之也第三支中所言天道皆大者也言人道皆小者也致曲为小能化为大诚之为小时措之宜为大又如尊徳性以极道体之大者为大道问学以尽道体之细者为小故章句谓大小相资是也仲尼祖述章兼内外该本末亦大小意也天道章如小徳川流大徳敦化亦可分巨细但不可拘于此耳末章则自下学立心之始推而言之以驯致乎其极巨细毕举又明矣
初学之士或有【止】云尔
虽于道统之传不敢妄议而可以助后学之行逺升髙使其所立甚卑近乌能梯航入于高逺之域哉盖亦所谓其辞虽谦而其所以自任之重实有不得而辞者矣
中庸【芟二条减九十六字】
郑氏谓此二字盖是编书者所立非子思当时自取此二字为名也愚以为子思忧道学之失其传而着此书将以垂之万世宜不容无个名以举之且中庸二字发于孔子而述于此书其义最为广大而悉备尤为精实而切至名篇之义无以易此者疑非子思不足以与此
中者不偏不倚无过不及之名
偏是我这里向去倚便是靠着那个东西了如七情之发其初或偏向在喜边去其后也结裹成个偏喜了偏倚之相承亦犹意必固我之相为次第云　子路问强章章句云倚偏着也加一着字便自有辨矣按自有道统之传以来所谓中者大抵多就用处
言之自用处言则只着得无过不及之説见于经典者如虞书之允执厥中与论语所引允执其中及中庸之为徳也其至矣乎以至中庸所载中庸其至矣乎朱子皆只释为无过不及之义者盖尧之授舜舜之授禹与孔子之教诏门人者大抵都就应用处言之于无过不及之义为切也若子思之着是书独取中庸二字以为名则举道体之全而言该动静体用而无遗者也故朱子兼不偏不倚无过不及之义而释之　道理但至于中则不容有改易矣故尧舜以来只説个中至孔门而复加之以庸其义益精且备矣非中自中庸自庸也惟中故可庸庸字特以申賛中字耳
中者天下之正道庸者天下之定理
道理二字对举之亦互文耳若细分二字之义则道以统体之全言理以其中条理言如仁道也自父子之亲以至于仁民爱物之类皆其理也义道也自君臣之敬以至于敬长尊贤之类皆其理也此处则不必泥以此义
此篇乃孔门传授心法
心法二字郑氏谓心即中也乃禹谟道心之心字心法谓此书所言者无非此心之体用也其説似未安盖法字属人以学言也故谓之传授心法若心之体用只是据心而言未着得一个法字愚意喜怒哀乐之未发心之体也存养此心之体者心法也喜怒哀乐之既发心之用也省察此心之用者心法也且其发也或为三达德或为五达道或为九经或为三重无往而非中庸之道心法之所在也
其书始言一理
指天命之谓性言即所谓中也者天下之大本也
中散为万事
如戒惧谨独致中和三达徳五达道九经三重与凡大孝达孝天道人道之属皆是要非性外物也
末复合为一理【减一百七字】
上天之载无声无臭是即大本大原所在又万事之所自出者也　或谓始言一理通指第一章末复合为一理亦通指第三十三章不宜专指天命之性及上天之载二句此説似是而实非盖程子时中庸一书只是笼统一篇初无三十三章之别自天命之性至上天之载是始之以一理复终之一理也　由一理而散为万事放之则弥六合也由万事而合为一理卷之则退藏于密也　放之则弥六合卷之则退藏于密亦姑以形容其极于至大而无外入于至小而无内耳此只据书而言不必谓卷舒在我也　六合谓上下四方也书曰光被四表格于上下总六合而言也
其味无穷皆实学也
两句相唤应如管商之权数似乎有实用者然理味无取焉如老佛之清虚似乎有理味者然而无其实焉其味无穷皆实学也此所以为中庸也
善读者玩索而有得焉【芟一条减二十四字】
玩索二字须要自家体贴得盖必虚心涵泳切己体察然后为玩索而有得然后终身用之不能尽先儒有云以我观书随处有得以书博我则释巻而茫然防哉言也
天命之谓性率性之谓道脩道之谓教【芟一条】
子思子首释性道教之名义者盖于名义之辨有所未真则于趋向之路或有不得其正此其所关系最不细而为道学计者最宜先有以别白之也　盖当时异端之説乱真将性道教防名字大槩皆错解了故子思于此推本其义而正言之曰如此而谓之性如此而谓之道如此而谓之教此乃尧舜禹汤文武至孔子所谓性道教者然也外此则皆异端之説矣教脩乎道道出于性性命于天天一而已则性道
教岂容有二哉
天命之谓性【芟一条减一百三十字】
独言天则地在其中矣盖天包乎地地之下皆天也阳全而隂半也形亦是如此理亦是如此凡地之所生无非是得于天之所施所以谓地对天不过也所以独言天命也　天包地则太极之全体亦在其中矣故曰夫天专言之则道也　气以成形【注】气谓隂阳五行之气气本一也分而为二则曰隂阳析而五之则曰五行天之所以化生万物者惟此而已矣故曰气以成形如木以为肝火以为心金以为肺水以为肾土以为脾此五藏之出于五行者然也又以外体言之火为目水为口左耳居东方属木右耳居西方属金而鼻则属土也又通一身而论其得于五行者如吴文正公诗云气火血脉水骨金毛发木五行皆有土四物载于肉是也皆气以成形者也有气斯有理木之理为仁火之理为礼金之理为义水之理为智亦各有所属也此所谓理亦赋焉者也　健顺五常之徳【注】兼人物言自动物言之如或问所谓虎狼之父子仁也蜂蚁之君臣义也豺獭之报本礼也雎鸠之有别智也至于信则其性之出于实然者是也又如燕鸿之去来有期亦信也盖仁礼亦属徤义智亦属顺也若植物之五性似当就其五味求之盖酸者得仁之理辛者得义之理苦以炎上为得礼之理咸以润下为得智之理就四味中求其中实者则为是得信之理矣五者亦分于徤顺也此可见禽兽草木之各有性也但不得一一与人道相类盖气有偏正而理亦随之此自其分之殊耳　章句云天以隂阳五行化生万物气以成形理亦赋焉此即理气之际乃程邵二先生之学之所以微有不同者也盖邵子之学固未尝不尚理但不免多从隂阳五行气数上着工夫以此于数学甚精而于修为之功经世之务或略若程子则以所赋之理为主其学便用在下文所谓戒惧谨独以至于致中和天地位万物育务以全其所赋之理而成其参賛之功虽亦知有数也然所主在理此则自古圣人所以自家做人与所以教人做人者之正术所谓为天地立心为生民立极者也而邵子于此略焉故一闻杜鹃啼而遂无意于当世
率性之谓道【芟五条】
章句云人物各循其性之自然则其日用事物之间莫不各有当行之路是则所谓道也或者于此多错认道属事物不知道自属我也盖道由性而出惟我有是性则临事物时只据吾性所发便一一有个当然不易之理在若天素所安排者矣故曰率性之谓道只是触事物而见道道初不属事物也　或问曰程子之论率性正就私意人欲未萌之处指其自然发见各有条理者而言以见道之所以得名非指修为而言也此説于率字义解得分晓精矣哉盖率循也犹言依也不是持循遵循之谓　性道教三者一中庸也何则天命之性不偏不倚之中也率性之道无过不及之中也脩道之教又只是裁其过不及者而使之无过不及以中天下之不中也而庸不外是矣　性出于天故曰天命之谓性道者性之动处也故曰率性之谓道教者道之准则也准则必出于圣人故曰脩道之谓教也天命之性率性之道皆不涉人为至教方是圣人所立然亦非以己之私意为之也故曰原其所自无一不本于天而备于我也
不可须臾离也【芟一条减一百四十字】
今人多説做须臾离道不得以不得二字当不可二字愚以为只当用不可二字还他观或问有曰循之则治失之则乱若是离他不得又何以能失之章句又曰不使离于须臾之顷又曰以至于离道之逺若是离他不得又何消説不使离又何以能至于离道之逺　须臾非专指不覩不闻时也惟是道不可离于须臾故虽不睹不闻之时亦须戒慎恐惧也云峯就以不闻不睹为须臾则泥矣　不睹不闻即是未睹未闻以其未与物接故无所睹闻也人一应事则耳目便有所属而有所睹有所闻矣　章句道也者日用事物当行之理此处不可读断了须连下面皆性之徳而具于心无物不有无时不然总做一大句读方于道之不可须臾离之意为尽或者乃谓日用事物当然之理数字为释道字之义则误也　既曰日用事物当行之理矣而又曰皆性之徳而具于心自表而言及里也既曰皆性之徳而具于心矣而又曰无物不有无时不然者又自里而言及表也夫何故盖心虽主乎一身而其体之虚灵足以管乎天下之理理虽散于万事而其用之微妙实不外吾之一心理与心本是相为表里者故朱子于训义间亦一表一里言之以见道之不可须臾离者如此　或问云循之则治失之则乱此治乱非就天下国家言治理也事得其绪之谓理乱则不理也
莫见乎隐莫显乎微【减一百五十字】
隐暗处也指心曲中言微细事也指一念之动言方一念之动极是细事事字不可深泥也解字法如此耳暗处之处字亦然隐微二字其究一也　既谓之隐而又曰莫见既谓之微而又曰莫显者此意全在独知上见得故或问云人所不知而已独知之则其事之纎悉无不显著又有甚于他人之知者信乎天下之事无有着见明显而过于此者矣　以至杂道之逺也【注】上只云不使离于须臾之顷此却云离道之逺者盖隐微之际乃一念方萌之初若未有相逺者然理欲从此一分则或日进于髙明或日究于汚下而圣狂遂异域矣所谓差之毫厘缪以千里故曰以至离道之逺也以至二字是语其势之必至者
喜怒哀乐之未发谓之中【芟一条去一图】
本是有七情今只言喜怒哀乐四者何也乐兼爱哀兼惧怒兼恶欲属土而无不在也又约而言之只是喜怒二者而已喜属阳怒属隂故大学言之其所亲爱而辟焉者凡五事而下面只以好恶二字该之喜怒哀乐与恻隠羞恶辞让是非究竟只是一个情其未发也浑然在中则皆谓之性也
发而皆中节谓之和【芟二条减四十八字】
即是率性者也和者无过不及也周子曰中也者和也中节也天下之达道也词虽异而防则同　曰情之正也便见那不和者非其正矣故上文只曰其未发则性也而此即发个正字以其自有不正者　情之正者是从本性发出随感而通者也其不正者是感于物而动所谓欲动情胜者也故须有戒惧工夫方存得未发之中须有谨独工夫方得有已发之和或曰天命之性只有仁义礼智及其发则为恻隠
羞恶辞让是非之情今置此不用而用喜怒哀乐何也曰子思孟子立言虽殊然要之亦只是一理盖仁义礼智之性发而为恻隠羞恶辞让是非之情见于日用应事接物之间究其目亦不过只喜怒哀乐而已如恻隠于孺子之将入井便是哀之中节者羞己之不善恶人之不善便是怒之中节者辞让之中有因喜而辞让者亦有因怒而辞让者至于是非必喜是而怒非以此观之喜怒哀乐之情与恻隠羞恶等情初非判然二物矣但谓之中和则与不中不和者相对尤见得不容不加戒惧谨独之工夫耳　天下之达道与率性之谓道二道字大同小异彼道字对性教言则为义理之名目此达道字对大本言则为和字之名状　若只言喜怒哀乐之未发谓之中发而皆中节谓之和而不曰中也者天下之大本也和也者天下之达道也则亦未见得未发之当存养既发之当省察也盖未发而无以存养之则大本不立既发而无以省察之则达道不行也
致中和天地位焉万物育焉【芟十一条减四十五字】自戒惧而约之【注】约是愈细意与精字同类乃约而不放之意不是简约要约之约新安陈氏曰收敛近里贵乎约审几微处贵乎精二字下得尤不苟　章句以至于至静之中以至于应物之处此处不可读断了盖不用至静之中字无以起下文之无少偏倚而其守不失不用应物之处字无以起下文之无少差缪而无适不然安可泥此而以为上面之静犹未是至静之中上面之动犹未是应物之处邪　须要知中和之相为体用方知天地位万物育之相因也于此益可以见中为天下之大本使大本不立达道其能自行乎使天地不位万物其能自育乎故曰必其体立而后用有以行也　章句谓天地万物本吾一体静言思之理固然也盖天地之所以为天地者不过隂阳五行而已而其隂阳五行之理则悉己交付在我之身矣是天地乃吾种也至于万物亦同是出于天地之隂阳五行所生者真个是干吾父也坤吾母也民吾同胞物吾与也如何不是一体初间天地以此理全付于我我却自戒惧谨独而充之以至于天地位万物育则能全尽其所付之理而又有以参賛乎
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:36:31-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>