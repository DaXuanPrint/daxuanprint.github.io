<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,凡例,目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,御定内则衍义全文在线阅读,御定内则衍义全文在线下载,大玄古籍书库">
<meta name="description" content="十六卷。清爱新觉罗·福临亲定。是书冠以御制序文及恭进皇太后表。内容以《礼记·内则》篇为本，论述妇道，并援引经史诸书以佐证推阐之。分八纲三十二子目：一曰孝之道，分事舅姑、事父母；二曰敬之道，分事夫、劝学、佐忠、赞廉、重贤；三曰教之道，分教子、勉学、训忠；四曰礼之道，分敬祭祀、肃家政、定变、守贞、殉节、端好尚、崇俭约、谨言、慎仪；五曰让之道，分崇谦退、和妯娌、睦宗族、待外戚；六曰慈之道，分逮下、慈幼、敦仁、爱民、宥过；七曰勤之道，分女工、饮食；八曰学之道，分好学、着书。是书旨在疏通经史，修明阃教，以端人伦、正">
<title>御定内则衍义_顺治_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">御定内则衍义</span> <br/>
          作者： <span class="inputVal" id="bkauthor">顺治</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]140784</span> <br/>
          说明： <span class="inputVal" id="bkdec">十六卷。清爱新觉罗·福临亲定。是书冠以御制序文及恭进皇太后表。内容以《礼记·内则》篇为本，论述妇道，并援引经史诸书以佐证推阐之。分八纲三十二子目：一曰孝之道，分事舅姑、事父母；二曰敬之道，分事夫、劝学、佐忠、赞廉、重贤；三曰教之道，分教子、勉学、训忠；四曰礼之道，分敬祭祀、肃家政、定变、守贞、殉节、端好尚、崇俭约、谨言、慎仪；五曰让之道，分崇谦退、和妯娌、睦宗族、待外戚；六曰慈之道，分逮下、慈幼、敦仁、爱民、宥过；七曰勤之道，分女工、饮食；八曰学之道，分好学、着书。是书旨在疏通经史，修明阃教，以端人伦、正风俗，推行封建礼教。是书有《四库全书》本。</span> <br/>
          封面： <span class="inputVal" id="bkimg">Z_4880.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]御定内则衍义
[book_author]顺治
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]140784
[book_dec]十六卷。清爱新觉罗·福临亲定。是书冠以御制序文及恭进皇太后表。内容以《礼记·内则》篇为本，论述妇道，并援引经史诸书以佐证推阐之。分八纲三十二子目：一曰孝之道，分事舅姑、事父母；二曰敬之道，分事夫、劝学、佐忠、赞廉、重贤；三曰教之道，分教子、勉学、训忠；四曰礼之道，分敬祭祀、肃家政、定变、守贞、殉节、端好尚、崇俭约、谨言、慎仪；五曰让之道，分崇谦退、和妯娌、睦宗族、待外戚；六曰慈之道，分逮下、慈幼、敦仁、爱民、宥过；七曰勤之道，分女工、饮食；八曰学之道，分好学、着书。是书旨在疏通经史，修明阃教，以端人伦、正风俗，推行封建礼教。是书有《四库全书》本。
[book_img]Z_4880.jpg


[book_title]序
顺治十三年八月壬寅
上仰承
皇太后慈训制为内则衍义成书并为序文恭呈圣览序曰【臣】闻致治之道有大经大法以仪型乎邦国必有内治内教以模楷乎宫闱故闗雎为王化之端乾坤居大易之首圣人垂训未有不以门内为兢兢者也三代以前圣后贤妃肇修内治以致化行俗美具载典册自非天佑至德孰能集贞淑之大成振古今之懿化哉恭惟
圣母皇太后佐我
皇考兴道致治
徽音雍穆
慈诲周详有典有则兴仁兴让允为万世壸教之轨范【臣】敬遵
慈防搜辑古来嘉言美行统成一编上备
披阅下示来兹谨按内则所载皆闺门之内起敬起孝兴仁兴让之事而首曰后王命冢宰降德于众兆民谓此乃王后世子所躬行心得而可为民法者故不言布教而言降德也夫圣人言欲治其国者先齐其家又言家正而天下定齐之正之其惟内则乎世传后妃纪列女传家范内训诸书著作不少然未尝原本内则而发明之夫岂所以尊经立教与今是书一本经防而推衍之微而声气容色显而言动仪文精而乐心养志粗而中馈女工所以操其心而检其身者施诸一家无不宜放乎四海无不准究其指归有八要焉孝者顺亲之要其类有二事舅姑事父母是也敬者内助之要其类有五事夫劝学佐忠赞防重贤是也教者昌后之要其类有三教子勉学训忠是也礼者恃己之要其类有九敬祭祀肃家政定变守贞殉节端好尚崇俭约谨言慎仪是也让者睦戚之要其类有四崇谦退和妯娌睦宗族待外戚是也慈者推恩之要其类有五逮下慈幼敦仁爱民宥过是也勤者修业之要其类有二女工饮食是也学者取法之要其类有二好学著书是也每举一类必证以圣贤经传之言实以古今淑顺之行所采事迹贵贱不同而其道则同所引文辞深浅不一而其理则一阐明大指诠释微文名曰内则衍义自禁壸达乎闾巷咸于斯取则焉必皆感发其性情渐摩乎理义广教化而美风俗宫闱之嘉言懿行直与邦国之大经大法并垂不朽
圣母皇太后休声盛德炳若日星永作则于万世矣

[book_title]凡例
一著书求其可法故博采正史加以断论若流虹绕电等事虽称祥瑞恐近荒唐皆不敢録
一道莫先于孝而女以夫为家故事舅姑列事父母之前刲股割肝等事虽曰至情不可为例槩删之
一内则为圣贤相传之正经故每项俱用内则冠首正经无可采始引他书以证之然嘉言善行俱出十三经二十一史及通鉴通考等书稗官野史近代杂刻者不録
一同为此类中间情节不同俱分疏详解以便参观一守贞殉节二类其事甚繁其人至多故更加分晰守贞约二十项殉节约四十余项
一贤后事多可学不惮详引如汉之马邓宋之曹高向孟本传所载分布各类庻文不重复而美无挂漏

[book_title]目录
钦定四库全书　　　　子部一
御定内则衍义目録　　　　儒家类
卷一
孝之道
事舅
卷二
孝之道
事父母
卷三
敬之道
事夫
劝学
佐忠
赞防
重贤
卷四
教之道
教子
卷五
教之道
勉学
训忠
礼之道
敬祭祀
卷六
礼之道
肃家政
定变
卷七
礼之道
守贞一
卷八
礼之道
守贞二
卷九
礼之道
殉节一
卷十
礼之道
殉节二
卷十一
礼之道
殉节三
卷十二
礼之道
端好尚
崇俭约
谨言
慎仪
卷十三
让之道
崇谦退
和妯娌
睦宗族
卷十四
让之道
待外戚
慈之道
逮下
慈防
卷十五
慈之道
敦仁
爱民
宥过
勤之道
女工
饮食
卷十六
学之道
好学
著书
【臣】等谨案内则衍义十六卷顺治十三年大学士傅以渐恭纂仰邀
钦定冠以
御制序文以礼记内则篇为本援引经史诸书以佐证推阐之分八纲三十二子目一曰孝之道分事舅姑事父母二子目二曰敬之道分事夫劝学佐忠赞防重贤五子目三曰教之道分教子勉学训忠三子目四曰礼之道分敬祭祀肃家政定变守贞殉节端好尚崇俭约谨言慎仪九子目五曰让之道分崇谦退和妯娌睦宗族待外戚四子目六曰慈之道分逮下慈幼敦仁爱民宥过五子目七曰勤之道分女工饮食二子目八曰学之道分好学著书二子目考古西周盛运化起宫闱周南始闗雎而桃夭汉广丕变乎民风召南始鹊巢而采苹采蘩具娴乎礼教葢正其家而天下正天下各正其家而风俗淳美民物泰平故先王治世必以内政为本也此编出自
圣裁并经
慈鉴端人伦之始以握风化之源疏通经义使知所遵循引证史文使有所法戒用以修明阃教永着典型以视丰镐开基之治有过之无不及矣班昭女诫以下区区爝火之明又何足仰拟日月欤乾隆四十五年六月恭校上
总纂官【臣】纪昀【臣】陆锡熊【臣】孙士毅
总　校　官【臣】陆　费　墀

[book_title]卷一
钦定四库全书
御定内则衍义卷一
大学士傅以渐恭纂
孝之道
事舅姑
内则曰妇事舅姑如事父母鸡初鸣咸盥潄栉縰笄总衣绅左佩纷帨刀砺小觿金燧右佩箴管线纩施縏大觽木燧衿缨綦屦以适舅姑之所及所下气怡声问衣燠寒疾痛疴痒而敬抑搔之出入则或先或后而敬扶持之进盥少者奉槃长者奉水请沃盥盥卒受巾问所欲而敬进之柔色以温之
谨按此言事舅姑之道也女子在室所受者父母之恩所奉者父母之教既嫁所受者舅姑之恩所奉者舅姑之教故尽孝之道无异鸡鸣而起涤手濯口梳髪韬以黑帛而加簮又用帛束髪之根而垂其余被衣加带凡施于己之身者无不肃矣左佩拭器拭手
之二巾小刀及砺刀之石解小结之觽向日取火之金燧右佩针与藏针之管并丝线绒线而藏于縏袠二囊以及钻火之木燧凡适于舅姑之用者无不备矣然后结香囊系履而徃葢未至舅姑之所而其敬已如此及至舅姑之所问衣之寒燠而加减之体之痛痒而按摩之出入则先后扶持沃盥则少长侍奉且必请所欲而进焉其敬又如此夫妇事舅姑而无所不敬可谓孝矣然其要则在下气怡声柔色此皆发乎中形乎外而不自知者茍非孝舅姑之心素笃于平日岂能矫饰于一时哉
内则曰子妇孝者敬者舅姑之命勿逆勿怠又曰在舅姑之所有命之应唯敬对进退周旋慎齐升降出入揖逰不敢哕噫咳欠伸跛倚睇视不敢唾洟寒不敢袭痒不敢搔又曰舅姑之衣衾簟席枕几不杖屦只敬之勿敢近敦牟巵匜非馂莫敢用与恒食饮非馂莫之敢饮食谨按凡妇之事舅姑也莫不欲孝而或至于逆莫不欲敬而或至于怠皆起于适己之便而遂弛其孝敬之心今观圣人所训如应对进退周旋出入升降皆人所谓小节也而必不敢忽口之哕噫咳唾身之欠伸跛倚目之睇视鼻之垂洟寒而袭痒而搔人所谓常情也而必不敢恣以至舅姑所服之衣履所用之几杖所卧之衾枕簟席盛黍稷之敦牟盛酒之巵盛水浆之匜皆不敢慢即寻常之饮食茍非舅姑所余亦不敢饮食岂复有适己之便而弛其孝敬之心者乎乃知妇道莫不善于敢莫善于不敢充其敢之心则凡犯上乱家之事无所不为矣充其不敢之心则凡敬上冝家之事亦无所不尽矣是故妇道贵柔而恶刚也
礼记昏义曰成妇礼明妇顺又申之以着代所以重责妇顺焉也妇顺备而后内和理内和理而后家可长久也故圣王重之
谨按古礼娶妇之明日妇沐浴执贽以见舅姑所以成为妇之礼盛豚肉于爼以馈舅姑所以明妇之当顺又明日舅姑共行飨妇之礼所以着代内治之意其重之者至正其责之者深葢内治之道顺则和不顺则悖顺则理不顺则乱自上及下未有和理而不昌悖乱而不败者且深思传代之意今日为人妇者异日即为人姑我以和理创而后之为妇者皆师其和理焉其家虽百世不替可也我以悖乱创而后之为妇者皆师其悖乱焉其家虽一而覆可也奈何狃目前而不讣长久乎
诗思齐之首章曰思齐太任文王之母思媚周姜京室之妇
谨按周太王之妃曰太姜生子王季娶挚国任姓仲女生文王是为太任太任能尽妇道以事其姑太姜故诗人美之既称其敬又称其爱凡妇之事姑不本之于敬则虽爱其姑而易至于狎不将之以爱则虽敬其姑而易至于疎惟太任敬而且爱则必能深得乎太姜之心矣事太姜如此事王季可知夫以诸侯之女嫁为诸侯之妃处富贵而克尽妇道其育圣子开丕基不亦宜乎
汉曺大家女诫曲从章曰舅姑之心岂当可失哉物有以恩自离者亦有以义自破者也夫虽云爱舅姑云非此所谓以义自破者也然则欲得舅姑之心奈何固莫尚于曲从矣姑云尔而是固宜从令姑云尔而非犹冝顺命勿得违戾是非争分曲直此则所谓曲从矣故女宪曰妇如影响焉则可赏
谨按汉班彪女名昭嫁曺寿贤而有学和帝尝召入宫后妃皆以师礼事之宫中尊称为曺大家作女诫七章此章则训以曲从舅姑也大家谓为妇者固当得夫之心尤当得舅姑之心凡物有恩深而不得不离者亦有义重而不得不破者夫虽爱其妻而舅姑恶之则必至于恩离义破矣故必曲从舅姑以得其心无论姑言是非有顺从而无争抗若女宪之书所云妇之顺姑如影之随形响之应声则受其赏爱必矣此葢曺大家恐妇人任己见而抗舅姑故以曲从为诫其所谓姑言之非者不过偏执任性之类非诚大悖于理也若果大悖于理则礼有諌亲之法岂可顺从非道以误舅姑哉
汉明帝为太子时伏波将军马援女年十四选入太子宫承光烈隂太后礼敬饬备明帝即位有司请立后帝未有所言皇太后曰马贵人德冠后宫其人也遂立为后
谨按后妃自周而后惟汉明德马皇后为备美乃史所首称则在承事隂后礼敬饬备岂非为妇之道以孝姑为重哉孝之发乎外者为礼孝之存乎中者为敬礼与敬咸饬备焉则仪文之间既无一节之或缺心志之内又无一念之不诚葢得诸学问者深而不独生质之美矣隂后之择妇以德马后之承姑以孝诚皆宫闱盛事可为后世法者也
唐高祖太穆窦皇后父周上柱国毅母周武帝姊襄阳长公主后为女子时隋受周禅后哭自投牀下曰恨我生不为男不能救舅家祸毅遽掩其口曰毋妄言然甚奇之画二孔雀屏间曰射中者许婚中者以十数而毅私念必中目乃许高祖最后入请抽两矢射两目皆中乃归高祖时元贞太后老矣素羸有疾而性严诸娣姒皆畏惮莫敢前侍后怡谨尽孝养至淹月不释衣履太后安之
谨按一代之兴必有贤后佐之观唐高祖射中画雀两目而婚窦后岂非天与后为女子时深痛隋之取周葢英毅有大志者乃事元贞太后又何其婉顺也志不大不足以赞开国之谟心不小不足以尽承亲之道唐高宗而下后宫颇有才慧而反以致乱益信妇道以孝谨为本寜德胜于才可也
唐太宗文德皇后长孙氏隋左卫将军晟女也太宗初为秦王时太子建成齐王元吉内结高祖诸妃日夜谮愬后事高祖尽孝谨承诸妃嫔深自逊抑以消释嫌猜谨按唐太宗为建成元吉搆害长孙后不赞剪除而圗消释上则孝谨以事高祖下则谦抑以承诸妃处人父子兄弟之间可谓曲尽其道矣
宋英宗宣仁高皇后亳州蒙城人太尉琼曽孙女也后仁明有至德动循礼法事光献曺太后忠敬竭妇道帝疾病两官有违言后益祗敬谐合卒以调和
神宗宪肃向皇后河内人宰相文简公敏中曽孙女也哲宗即位尊为皇太后太皇太后命葺故庆寿宫以居辞谢曰安有姑居西内而妇处宫东者乃即庆寿后殿为隆祐宫居之
哲宗孟皇后太尉都虞候元孙女也年十六选入宫婉顺敦慤太皇太后及向太后皆爱之教之女仪太后手诏言孟氏女能执妇道冝正位中宫既册立为皇后太后谓哲宗曰天子得贤内助于国家庆非细也高宗时尊为隆祐太后诞辰帝张宴宫中前上寿欢甚太后忽泣数行下帝请故后慨然曰宣仁太后之贤古今母后未有其比为奸臣所诋诬虽诏下明辩而国史未有定后世何知焉吾意在天之灵不无望于上帝闻之悚然明日命范冲更修神宗哲宗实録诸奸诋诬状毕露本太后发之也
谨按宋世贤后曺高向孟皆以母仪着然考其妇道率孝谨恭淑曺后之立不及事真宗三后高后祗敬谐合调和英宗母子之间向后以太后处西内为妇者不敢处宫东孟后以婉顺敦慤得高向两太后心又为高太后辩诋诬定信史皆孝姑之大者由是观之安有不能尽妇道而能隆母仪者哉宫壸之内得贤甚难宋独四世继美姑作之妇述之内治如此宜其国运之升平而风俗之醇茂也
隋兰陵公主高祖女也性婉顺好读书高祖爱之年十八适河东栁述谦顺修妇道事舅姑甚谨有疾奉汤药必亲
唐襄城公主太宗女也适萧瑀子鋭性孝睦动遵礼法帝勅诸公主师焉有司请为营别第树阙如制主辞曰父事舅姑如事父母异宫则定省阙焉敢即安乎帝悦命即瑀第门列双防表焉
和政公主肃宗女也适栁潭安禄山防京师姑寜国公主方嫠居出走主弃三子以马载姑与潭徒走从行日百里潭躬薪水主躬爨以养
岐阳公主宪宗女也有美质为帝所钟爱谓宰相曰我嫡女及笄矣贤愿得佳壻必不与豪贵人宰相李吉甫进曰先司徒杜佑有嫡孙名悰始冠端而文臣尝为司徒吏习服其家法可配也帝立召见悰与语悦之授殿中少监以主适悰杜氏故礼法名家主婉顺奉上屏息拜起同家人子礼二十余年后姑疾主旦夕侍奉衣不解带汤药非亲尝不进比防塟哀毁特至
东光县主名楚媛纪王慎女也适太子司议裴仲将事姑如母
楚王灵龟妃上官氏下邽人灵龟出为哀王后而所生父母在妃朝夕奉养甚谨凡珍美非献不先尝
谨按隋唐家法皆不足称乃兰陵襄成和政岐阳诸公主及东光县主楚王妃并以孝谨着于史册夫世俗仕宦之女或自恃门第不能致敬舅姑乃生自帝室而修礼惟谨诚贤矣哉若宪宗爱女不欲与豪贵人而与礼法之家此亦帝王择壻之法也
宋荆国大长公主太宗女也真宗时下嫁附马都尉李遵朂旧制选尚者降其父为兄弟行遵朂父继昌生日主以舅姑礼修谒帝闻宻以兼衣寳带器币助其为寿信国长公主神宗女也崇寜三年下嫁郑王潘美之曽孙意事姑修妇道潘故大族夫党数十百人宾接皆尽礼
谨按凡妇之于舅姑尊卑一定惟公主下嫁往往待妇之礼失于崇事舅姑之礼失于降相沿成习久矣乃荆国公主之事舅信国公主之事姑修妇道惟谨葢其时中宫淑顺相接所以化诲之者有素而二主则率教之尤著者也
周女宗者宋国鲍苏妻也苏仕卫三年而娶外妻女宗养姑甚谨因徃来者请问其夫赂遗外妻甚厚姒谓之曰夫子有外好矣何以不去女宗曰吾闻妇以专一为贞以善从为顺礼有七去妬为之首吾姒不匡我以礼而使吾为见弃之行非所闻也养姑愈敬宋公闻之表其闾曰女宗
汉陈孝妇者淮阳人年十六而嫁未有子其夫当行戍属孝妇曰我生死未可知幸有老母无他兄弟备养吾不还汝肯养吾母乎妇应曰诺夫果死不还妇敬爱愈固纺绩织絍以养姑父母哀其少将嫁之孝妇曰妾闻之信者人之榦也义者行之节也妾受严命而事夫夫行时属妾以其老母既诺之矣养人老母而不能卒许人以诺而不能信将何以立于世且夫不幸先死不得尽为人子之礼今又使妾去之莫养老母是明夫之不肖而着妾之不孝不孝不信且无义何以生哉因欲自杀其父母惧而止养其姑二十八年姑年八十余终尽卖其田宅而塟之终奉祭祀淮阳太守以闻文帝赐黄金四十斤复之终身号曰孝妇
谨按子养其母妇养其姑同心合力以致孝犹惧其缺焉今女宗之夫为官守所覊孝妇之夫因戍役而出以妇人而独任孝养斯已难矣乃女宗不以夫之他娶而改其心孝妇不以夫之既殁而负其诺不尤难乎观其所言一则曰贞曰顺是坤道也一则曰信曰义是常德也皆圣贤大道而二妇有合焉宋君汉帝表扬而优异之其知风化之要哉
汉姜诗妻厐氏广汉人诗事母孝妻事姑尤谨姑好饮江水江去舍六七里妻常泝流汲以共值风不时还母渇甚而恚诗责妻遣之妻止旁隣舍昼夜纺绩市珍羞使隣母自以其意遗姑如是者久之姑怪问隣母具以告姑慙感聴还恩养愈谨生一子因逺汲溺江死妻恐姑哀伤不敢言托以行学寛之姑嗜鱼鲙又不能独食呼隣母共食夫妇常力作供鲙后舎侧忽涌甘泉味如江水每旦輙出双鲤以供乡族称孝赤眉经诗里弛兵而过之曰惊大孝必触神时嵗饥盗遗诗米肉受而埋之后察孝亷拜郎中除江阳令卒官人祠祀之唐唐氏山南节度使崔琯之祖母也姑长孙夫人年高无齿唐事之孝谨每旦盥栉拜阶下毕即登堂乳姑以为常姑不粒食者数年康寜如一日后属疾宣言无以报新妇恩愿新妇有子有孙皆得如新妇孝敬闻者感动后琯昆弟子孙果殷盛人颂以为唐夫人之遗云宋徐氏静海人天章阁待制施昌言妻也七嵗丧母哀甚欲自投水火为父兄抱持而止事继母以孝闻归施氏事姑谨纫缝烹餁必饬早暮寒暑饮食必时姑亾哀毁得疾逾年而后能起
宋周氏进士戚如圭母也州金华人生七嵗丧父属睦防乱母提匿林薮间以全乱定丧其母时祖母老家人惧伤其意撤几筵而周与伯娣食必祭见者为涕下已而归于戚姑高夫人临诸妇甚严无当意者周始盥馈则説之行止召与俱时不乐小大侧足傍睨不敢前周羞甘鲜伺顔色时共之高夫人輙为之举箸已高患风痹周与俱卧起扶侍终其身
明李大妻甄氏奉姑甚孝夫与其弟异居一日姑徃视其次子家甄氏随行不忍去姑侧姑力遣之还甫三日甄氏心惊举身流汗意姑疾也亟徃省之果有以疾来告者甄氏沿道拜祷至姑侧侍汤药数日而愈后姑年九十一终既塟甄氏庐墓三年旦暮悲号不已里人称为孝妇诏旌表其门
谨按百行莫大于孝然考之史妇之殉节者不胜书而致孝养者述甚少岂非以为闺闱之常事与夫捐躯者一旦之激烈固为甚难奉养者终身之敬谨亦何容易即如此数妇者家之丰约遇之贵贱境之逆顺未尝齐而孝思之醇笃则一也之言孝曰视于无形聴于无声又曰左右就养无方服勤至死承亲之心如是其防尽孝之道如是其久非具至性其孰能之数妇洵可风已
宋徐元妻许氏年二十而寡子甄甫三嵗父怜其少改嫁之载以适同县张负婚之夕自经救而苏送归养舅姑尽孝年八十余乃卒元嘉中表门
隋覃孝妇上郡钟氏妇也年十六而嫁无何夫死事姑以孝闻数年姑及伯叔相继死贫无以塟覃纺绩佣贸十年塟八丧诏表闾
宋司马公沂妻李氏陜夏县人也年二十八而寡遗二男一女防一子及女寻夭父母欲夺其志誓不可恶衣蔬食勤苦自守姑李老病卧一榻扶然后起哺然后食李左右奉养无小失其志比殁终不懈
宋进士朱甲妻郎氏湖州安吉人朱官浙东卒郎防送还至玉山世乱道梗留居之豪栁强委禽不许夜弃奉柩去栁邀之道中以死拒得免抵家养姑谨姑病祷天刲股肉进啖而愈姑卒以毁闻元大德中表门元俞新之妻闻人氏夫没断髪誓不二事姑孝姑病风失明闻人手涤溷秽时时舐其目目为复明姑卒与子亲负土塟之朝夕悲号闻者惨恻乡人为之语曰欲学孝妇当问俞母
元白孝妇太原人夫慕释弃家去为僧白年二十留养姑不去服勤织絍以供姑九十余卒竭力营塟画姑舅像祀之终其身
元赵孝妇早寡事姑孝家贫佣织于人得美食必持归奉姑自啖麤粝尝念姑老一旦有不讳无由得棺乃以次子鬻富家得钱百緍买杉木治之棺成置于家南邻失火风烈甚火势及孝妇家孝妇急扶姑出避而棺重不可移乃抚膺大哭曰吾为姑卖儿得棺无能为我救之者苦莫大焉言毕风转孝妇家得不焚人以为孝感所致
明韩太初妻刘氏事姑氏甚谨太初故元时为知印洪武七年例迁和州挈家以行姑在道遇疾刘氏刺臂血和汤以进姑疾愈至州复病亦如之此至和州太初卒刘氏种蔬以给食养姑尤谨又二年姑患风疾不能起时盛暑刘氏昼夜侍姑侧驱蚊蝇姑体腐蛆生席又为齧蛆蛆不复生及姑病笃齧刘氏指与之诀刘氏号呼神明刲股肉和粥以进姑复蘓越月而卒刘氏殡舍侧园中欲还合塟于舅墓哀号不能归事闻太祖遣中使赐刘氏衣一袭钞二十锭官为送其姑防归塟旌其门复其家徭役
谨按妇以夫为天失其所天形影相吊而矢氷霜之操秉金石之志斯已罹人生之极艰矣乃更上奉衰亲下竭孝养岂易胜任哉今观诸节妇皆处贫困遘险难而孝养未尝少懈为之姑者或享高寿或愈危疾或明瞽目孰非其孝心所致与夫寿算之修短在天疾病之安危有命乃妇人女子之精诚能感格而转移之甚至反风却火然则天也命也一心而已矣
唐郑义宗妻卢氏范阳人略渉书史事舅姑甚得妇道遭夜有盗数十人持伏鼔噪而入家人悉奔窜唯姑老独在堂卢冐白刃拥抱姑不去为贼捶击几死姑以得全贼既去家人问曰羣贼凶横何独不惧答曰人之所以异于鸟兽者以其有仁义也比隣有急尚相赴救况姑在而委弃若万一危祸岂宜独生
宋谭妇赵氏吉州永新人元兵破永新赵抱婴儿随其舅姑逃匿文庙中为悍卒所获杀其舅姑执赵欲汚之不可以刄赵骂曰吾舅死于汝吾姑又死于汝吾从吾舅吾姑死耳岂愿生哉遂遇害血渍文庙两楹间入甎为妇抱婴儿状久而宛然如新或讶之磨以砂石不灭鍜以炽炭其状益显
元汤煇妻张氏处州兵乱其家财先已移入山砦夫与姑共守之舅以疾未行张归任药膳且以舆自随既而贼至即命以舆载其舅去而已遇贼贼以刃胁之曰从我则生否则死张掠髪整衣请受刃贼未忍杀张惧污即夺其刄自刺死年二十七
谨按此皆妇为舅姑死者也子于父母以天合妇于舅姑以人合居安防顺尽孝致养亦足称贤况乎遇患难罹兵刃而以舅姑之故舍生取义岂可多得哉卢氏赵氏张氏损身以救舅姑而舅姑获全卢氏之不死天幸耳赵氏从舅姑俱死血留庙甎久而不灭为千古奇迹其舅姑亦可无憾于地下矣
宋丽水林侑妻周氏侑子江妻徐氏周知书奉道法夫卒奉姑谨主馈非手所治弗以进徐养周亦如之宋季乱徐生子定老甫六月元兵至江负之窜泽中防追射江弃儿走死周与徐避地东山闻变间行徃迹之又遇盗时周既老矣盗麾之去而廹徐东行姑妇相持哭曰愿同归九泉不相离苟生也周黙祷神防忽若见有负装槖行者急持防趋夺之妇得脱行失道过泽畔则先所弃儿在焉兵退求江尸得之而家毁僦舍宇以居困甚或説徐再适徐指儿泣曰林氏数十世惟姑及儿何忍弃之儿幸成立异日持酒酹先冢姑之庆也吾之愿也儿稍长好学娶潘氏故冨家女荆钗布裳提瓮出汲奉祖及姑尽孝徐晩撄疾不能行潘昼夜扶掖后定老举元延祐进士为秘书丞得赠父母如其官子孙多举进士至大官徐寿六十三卒后一年周乃卒年八十一
元尹氏杨氏皆霍妇也至元间尹氏夫耀卿没姑命其更嫁尹氏曰妇之行一节而已再嫁而失节妾不忍为姑曰世之妇皆然人未尝以为非汝何独耻之有尹氏曰人之志不同妾知守妾志尔姑不能强杨氏夫显卿继殁虑姑欲其嫁即先白姑曰妾闻娣姒犹兄弟也冝相好焉今姒既留妾可独去乎愿与共修妇道以终事吾姑姑曰汝果能若是吾何言防于是同处养姑二十余年以节孝闻
谨按节孝之妇得一人焉已足为家之光世之法乃林氏则姑妇三世霍氏则姒娣两人诚羙行聚于一门矣昔孟子称人性皆善即妇人女子未有不禀贞淑之性者特无所观感遂为习俗所移耳今观两姓孝养之道姑作于前而妇继于后姒倡其美而娣踵其芳然则处闺房之中有表率之任者何可不尽孝以立训哉
御定内则衍义卷一

[book_title]卷二
钦定四库全书
御定内则衍义卷二
大学士傅以渐恭纂
孝之道
事父母
内则曰父母将坐奉席请何乡将袵长者奉席请何趾少者执牀与坐御者举几敛席与簟悬衾箧枕敛簟而襡之又曰父母唾洟不见冠带垢和灰请潄衣裳垢和灰请澣衣裳绽裂纫箴请补缀
谨按女子在家从父故当以父母之敎遵而守之为先当鸡初鸣而盥潄栉縰笄总衣绅与夫所佩之无所不备问父母之寒燠痛痒与子之事父母者无以异其抑搔之必敬也扶持之必敬也问所欲而进之必敬也载于事舅姑者甚详未嫁之际莫之敢忽即一奉席亦必请所乡将更卧处又必请趾之何从韬衾枕之必以亲身其详而不自专如此唾洟所闗甚
微必令之不见于人洗灈补缀其工甚下且在在加防其勤而不自逸又如此事亲之道岂不备哉
又曰是故父母之所爱亦爱之父母之所敬亦敬之至于犬马尽然而况于人乎
又曰将为善思贻父母令名必果将为不善思贻父母羞辱必不果
诗小雅曰无非无仪唯酒食是议无父母贻罹
谨按女子之道爱敬本诸父母不特非不当有即善之可仪而象者亦不可自以为有惟于中馈之酒食详悉周至如内则所著者慎而修之以无遗父母羞纵至父母既殁仍持此无父母诒罹之心为善则父母有令名为不善则父母有羞辱终其身惓惓翼翼不敢稍忘乎父母者即女子事父母之极则也
诗周南葛覃三章曰言告师氏言告言归薄污我私薄澣我衣害澣害否归宁父母
春秋庄公二十有七年冬杞伯姬来
谨按凡诸侯之女父母在则有归宁之礼所以展孝也文王之妃已嫁而孝不衰于父母婉转以致其词朴素以将其意尤德之厚而人所难者周家八百年雍穆之化始于闺门故闗雎以羙其始又葛覃以赋其事修身齐家岂无所本而致此哉降及春秋杞之伯姬独以贤德为圣人所予特书曰来所以问父母之安是礼得其正而心全乎孝者
诗邶风曰毖彼泉水亦流于淇有懐于卫靡日不思娈彼诸姬聊与之谋
谨按卫女嫁于诸侯父母终思归寕而不得故作是诗夫礼縁人情而为之者也縁人情而为之则父母其本根兄弟其同气何以有归寕父母之礼而无归寕兄弟之礼乎葢人情有出于天理之公者有出于人欲之私者圣人制礼将以全天理之正而节其人欲之私故凡女子已嫁而返兄弟不与同席而坐不与同噐而食所以厚别也闺门之内所可与同坐而共食者惟母姑姊妹耳使父母殁而归寕则谁与同坐谁与共食而谁为之王寕以义断恩不以恩揜义此卫女之思归而究不能归所谓发乎情止乎礼义者也
东汉和熹邓皇后太傅禹女孙年五嵗太傅夫人爱之为剪髪年高目防误伤额血出后忍痛不言侍者怪之问何得无痛后曰非不痛言之伤大人心故忍之诸兄每读经传辄下意问难母常非之曰汝寕当应博士举耶后重违母言昼修妇业暮诵经典父卒哀毁三年不食盐菜
宋陈国大长公主仁宗长女也幼警慧性纯孝帝尝不豫主侍左右徒跣吁天乞以身代帝隆爱之
魏国大长公主英宗第二女宣仁圣烈皇后所生神宗时虽下嫁左卫将军王诜每以不得日侍宣仁于宫居常悒然间遇旱暵帝降损以祷主亦如之曰我奉赐俱出公上固应同其休戚帝居慈圣光献皇后防毁甚主曰吾与上同体视此亦复何聊立散遣歌舞三十軰徐国长公主神宗防女也钦成皇后所生始封庆国公主及笄犹处圣瑞宫侍母疾昼夜不蹔去药饵非经手弗以进逮疾革号痛屡絶左右不忍视崇寕三年下嫁潘羙之曽孙意事姑修妇道潘故大族夫党数千百人賔接皆尽礼后追封贤静长帝姬
谨按人之所不学而能者其良能也所不虑而知者其良知也我身生自父母昊天罔极男女奚辨而所重在从夫家庭之事遂有不得自由者然竟借此弛其孝顺岂不愚哉邓皇后羙行多端而自防所志便卓然超人意表祖母剪髪伤痛而不言母非其问难即勤勤妇业而不忍再拂其训是真以父母之心为心者至于仁宗长女乞以身代英宗二女恋亲尤切神宗防女侍奉独周抑岂有所矫强而然乎处丰厚而不移惇养之心当下嫁而愈厪膝前之恋岂非千古所可奉行者哉
齐女者伤槐衍之女也景公爱槐悬木其下曰伤者死衍醉而伤槐女造晏子之门请曰妾闻之明君之莅国也不损禄而加刑不以私恚害公法不为六畜伤人民不为野草伤禾苖今妾父以社膰故不胜麯蘖之味而伤槐君以槐故欲杀之妾恐伤执政之法害明君之义敢自投代死晏子惕然言于公而赦之罢守槐之令谨按一女子之微能救父命且言词温柔有体可禆风化晏子言于其君而赦之亦可谓能体下民之隠者矣
西汉缇萦临淄人太仓令淳于意之少女父有罪当刑怒骂其五女曰生女不生男缓无可恃于是萦随父至长安上书言妾父为吏齐中称亷平今坐法当刑妾伤死者不可复生断者不可复续虽欲改过自新其道无繇愿没身为官婢以赎父刑文帝怜之为免父死因除肉刑
谨按上书虽非女子所当为然感于其父当刑之痛心随至京师能以奏疏感动文帝是百姓之所难而女子更难文帝不特免其父之死而并除肉刑下以诚诉上以诚求刑措之风比于成康其仁爱又有出人意想之表者若后世叩阍上诉而托言讼寃岂得援此例哉
隋刘昶女河南人适长孙氏之子昶与文帝有旧以其子居士恣横破其家产昶奉养甚薄女时寡居哀昶如此每归寕躬耕纺绩以致其肥鲜后居士坐告不逊诛昶亦下狱女每亲调饮食诣大理饷父见狱卒跪而进之歔欷呜咽见者酸鼻及昶赐死于家诏百寮临视时女絶而复苏者数矣公卿慰谕之女言父无罪坐子以及祸情词哀切人皆不忍闻见遂布衣蔬食以终其身帝闻叹曰吾闻衰宗之女兴门之男固不虚也
唐赵氏女山阳人父盗盐当论死女诣官诉曰迫饥而盗救死耳情有可原能原之耶否则请与俱死有司义之许减父死女曰身今为官所赐愿毁服依浮图以报即截耳自誓侍父病卒不肯嫁
谨按刘昶之女能以孝动文帝之叹息赵氏之女能以孝免罪父之性命总之情极其至则法有不可以常例拘者甚矣孝不可不重也
呉荀崧小女名灌防有奇节崧任襄城太守为杜曽所围力弱食尽欲求救于故吏平南将军石览计无从出灌时年十三乃率勇士数千人逾城突围夜出贼追甚急灌督厉将士且战且前自诣览乞师又为崧书与南中郎将周访请援仍结为兄弟访即遣子抚率兵三千防石览俱救崧贼闻兵至散走灌之力也
北魏王广女广仕刘聪为西扬州刺史蛮帅梅芳攻陷扬州而广被害女时年十五芳纳之俄于闇室击芳不中芳惊起曰何故反耶女骂曰蛮畜我欲诛反贼何谓反乎汝反逆无状害人父母而复以无礼陵人吾所不即死者欲诛汝耳今死自吾分但恨不得枭汝首于通逵以塞大耻乃自杀
谨按武勇本丈夫之事而妇女从柔故不出闺门者女子之行也然义愤所激则徃徃舍生而不顾至于越城求兵且战且走欲诛反贼以塞大耻虽志之得遂与否不同其英烈有不可磨灭者矣
唐夏侯孝女者滑州胙城人父为盐城丞归防明贫无以自存女归邑人刘寂者数年生二女矣念父甚请大归侍其父疾寂听之既归事父母劬甚事后母以孝闻居五年父没毁不胜防被髪徒跣身负土作塜庐其左寒不绵纩日一食者三年诏赐粟帛表门后孝女卒其女居母防如母葢其感也诏表世孝门
宋李女者建寕蒲城人父无子母病恸欲絶不茹荤三年治女工供祭祀奉父母甘防毕具父尝以许邑人郑全未嫁邵武豪陈良委禽焉女断髪数求死良不能夺卒归全事舅姑有道
谨按女子之于父母本属天性虽终其身以事夫为正而念及家贫亲老奉养无资则情有不能不徘徊者刘寂之妻以既嫁而辞归郑全之妻以未嫁而尽孝一则拮据坟墓而女同其孝一则断髪求死强者不能夺岂不凛凛乎百世之宪哉
明康孝女济源人父友贤年老无子赘王珏为壻康劝母纳妾生子而乏乳康亦生女遂舍之乳其弟曰吾父老矣女可得弟不可再得也母尝病康尝粪夫早没誓不再适时人称之
谨按女道事夫而此独事父母女性多依母而多忌此独劝母纳妾人未有不爱己之女者乃舍其女以乳弟亦人情之所难也
东汉梁夫人嬺梁竦女樊调之妻孝和帝之姨防怀后之同产姊也防怀生和帝梁氏相庆窦后怒乃诬梁氏杀竦家属移九真及和帝立窦后崩诸窦以罪诛放嬺从民间上书自讼天子感悟引见称梁夫人擢樊调为郎中改塟防怀于西陵追封竦为侯徴还家属
酒泉厐淯母赵氏之女也字娥父为同县人所杀而娥兄弟三人俱物故讐喜而自贺以为莫已报也娥乃潜备刀兵常帷车以讐家十余年不能得后遇于都亭刺杀之因诣县自首福禄长尹嘉义之解印绶欲与俱亡娥不肯去后遇赦得免州郡表其闾太常张奂嘉叹以束帛礼之
谨按女子从夫固天下之通义而终身不忘父母则其本怀也梁夫人之鸣寃赵氏女之复讐皆烈烈足嘉者
唐谢小娥者洪州人为歴阳叚居贞妻居嵗余居贞与谢父同行贾江东并为盗所贼死小娥痛欲赴江自沉救而免乃行丐食至上元夣父及夫告以杀己者名离析为十二字曰车中猴门东草禾中走一日夫持问内外姻莫能晓陇西李公佐善占得其意曰杀若父者申兰杀若夫者申春徧访莫得也至江州得焉则有名盗亡命者也于是小娥诡服为男子与佣保杂作因托佣兰家日谨信自效隣保咸爱之虽兰亦倚信诸葢藏委焉小娥见夫与父服用物具在乃益信所夣出入者二期伺便发一日兰出剽还尽集羣偷来分赃共酾酒为乐醉卧不知人小娥闭户防佩刀斩首因大呼邻保来捕贼遂禽春言之官得赃千万得其党数十皆抵死刺史张锡嘉其烈欲以闻观察使不为请还豫章豫章人高其义争聘之不许祝髪事浮屠垢衣粝饭终其身谨按以女子而报父与夫之讐已为古今所少谢小娥乃能苦心访问卑已代佣能使申兰倚信而不疑呼邻里而同擒众盗有才有智岂复当以女子目之乎刺史嘉其烈而观察使不为之请于朝非推诿不任其心必有可疑夫柔贞之道持之乆则武略出焉孟子曰志壹则动气独奈何为丈夫反出女子下也
宋张女者罗江人也母杨寡居有操亲党有婚防母赴之与女偕典库雍乙从乙先归罢防杨氏还则乙死库中莫知杀者主名言之官提刑张文饶忍人也亿杨与乙乱惧人知杀之以灭口下吏苛劾之杨言与女同榻实无他逮女讯词不更乃掘地为坎缚母子其内旁列炽火间以水沃之垂絶者屡矣终不承一日女谓狱吏曰我不胜痛将死矣愿一见母而死既见谓母曰母清洁表天日奈何受此污辱必母自汚吾今死将诉寃于天言讫絶于是石泉地大震者三日声如雷天雨雪屋瓦皆震勘官李志寕乃震恐夕具衣冠祷于天俄假寐若有猿坠其前惊寤呼吏卒索之无有也黙自念岂有杀人者袁姓乎忽门卒报张氏馈食人袁大进执之曰杀人者汝也袁色动曰吾怜之乆矣愿就死问之云适盗库金防雍归杀之杨乃免时女死才数日郡榜所居曰孝感坊
谨按严刑之下何求而不得以如此清白之母与女而遭此酷吏深为可痛然推其所以酷暴之故必羡心典库之资是以大贪大酷原相终始迨至地震雨雪勘官始知猛省而罪人斯获天道昭昭可不畏哉而在张女贞烈之性则止知有母而罔恤其他也
隋王孝女名舜赵人父子春被从兄长忻夫妻所害无子时女甫七嵗与二妹寄食亲戚家及笄不肯适人与二妹中夜持刀入长忻家杀其夫妇以告父墓门诣县请罪姊妹争为谋首州县不能决文帝闻之特原其罪唐卫孝女字无忌绛州夏人父为乡人卫长则所杀无忌甫六嵗无兄弟母改嫁逮长志复仇防从父大延客长则在坐无忌抵以甓杀之诣吏称父寃已报请就刑廵察使禇遂良以闻太宗免其罪给驿徙雍州赐田宅州县以礼嫁之
贾孝女濮州鄄城人年十五父为族人元基所杀弟疆仁尚防孝女不肯嫁抚之能自立教伺元基杀之取其心告父墓疆仁诣有司言状论死女请代弟高宗悯叹并免之徙洛阳
程氏女德兴人肃宗时女之父兄为盗所杀因掠女去隠忍十余年后以计脱告于刺史顔真卿捕磔于市女刳其肝心以祭其父兄宋程迥取春秋复仇之义表之曰程英孝烈女
谨按贞义所激能复其仇而且求为先死卒至明君贤士感叹而赦之表之如王孝女杀长忻夫妇以告父墓姊妹争为谋首卫孝女抵甓而杀卫长则唐太宗免其罪贾孝女敎其弟伺元基而杀之而请代弟死高宗徙之洛阳至程氏则隠忍于盗者十余年卒以计脱程迥取其合春秋复仇之义若此等者名虽与日月争光可也
西汉郝圣姑字女君其父年四十无子惟生女君及笄欲嫁之女君曰无昆季偹养一旦适人反贻其忧坚辞不许事父母多有孝行
东汉张雨夀张人张明之女早丧父年五十不嫁有弟二人雨教之读书为之娶妇县令谢夷吾请于上复其家呉浣纱女永嘉人居蜃川莫知姓名家贫逾笄不嫁事母孝常纺续为养人每见其夜浣纱而旦成布易以供母及母卒遂抱石自沉里人为立祠并建浣纱坊以表之
齐陈氏三女防稽人也陈无男祖父母年八十九父笃癃病母不安其室遇嵗饥三女相率于西湖采菱莼更日至市货卖未尝亏怠乡里称为义门多欲娶为妇长女自伤防独誓不肯行祖父母防相继卒三女自营殡葬为庵舍居墓侧
唐李氏女汴人年八嵗父亡殡于堂十年朝夕哀临及笄母欲嫁之断髪丐终养居母防哀号过人自营葬具州里送葬千余人庐于墓蓬头跣足而负土以完园茔莳松数百武后时旌其门闾
郑孝女兖州瑕邱人早防母父神祚为官兵死于庆州终鲜兄弟女年二十四即剪髪毁服防防还乡与母合葬庐墓下初许嫁李元庆至是谢不嫁大中时诏旌其门
萧氏女父歴为抚州长史父母俱卒萧年十六与女弟毁貎载二防归贫不能给舟佣次宣州战马山舟人委柩去萧结庐水濵与婢穿圹而葬朝夕哀临人高其行或请婚女曰有能为我致柩葬故里请事之高安尉杨含为载二防归萧乃释服而嫁杨氏
元马英河内人父与二兄继没英独事母及二寡嫂甚谨母没负土为四坟手植松栢庐墓终身
葛妙真宣城民家女年九嵗闻术者言母年五十当死即啼泣请祷誓不复嫁终身茹素祈延母寿母后年八十一卒诏褒异之
金良女鄞县人名汝安父母多疾汝安侍养惟谨及笄大家争求聘汝安自谓父母老且病虽有兄弟驰驱门户朝夕之养奈何自是絶荤茹素夜焚香吁天祈亲寿后父母俱八十余而没汝安居防六年遂不复嫁乡人以孝称前太史危素为之赞
谨按此皆以不嫁而养其亲者萧氏因扬载其父母之防而归始释服而嫁之犹然不嫁之心也
齐屠氏女诸暨东洿里人也父失明母痼疾亲戚相弃隣里不容女移父母逺住纻舍昼采樵夜纺绩以供养父母俱卒亲营殡葬负土成坟忽空中有声云汝至性可重山神欲相驱使汝可为人疗病必得大富女谓是魅弗敢从遂得病积时隣舍人有溪蜮毒者女试疗之自觉病便差遂以巫道为人疗疾无不愈家产日益乡里多欲娶之女以无兄弟誓死守坟不嫁
梁羊氏名淑祎兰陵人萧矫妻性至孝父防哭輙吐血母尝有病淑祎终夜祈祷忽见一人在树下自称枯桑君曰若母无患今泄气在亥南求白石镇之言讫不见明日如言而疾愈
宋焦花女定陶人母病思食鲜麦时隆冬女哭于郊其麦即穗取以奉母而疾愈
谨按屠女为人疗疾淑祎得方疗母焦花哭于郊而麦以冬穗诚孝所召神为之通葢如此
齐永兴概中里有王女年五嵗失明而孝年三十父死伏尸哭涕尽以血其少妹娥防其血而左目遂明人以为孝感
元张氏女庐州人嫁为高垕妻母目防明女归省抱母泣以舌防之目忽能视州县以状闻褒异之
谨按此皆亲目乆盲忽焉以孝女而愈者
梁宛陵有女夜与母共寝母为虎所攫女啼号执虎尾行数里不舍虎毛尽落乃置其母而去诏旌表其门唐张氏二女歙人与母程氏登山采桑母为虎所攫二女号呼搏虎虎舍去母获免刺史刘瓒为复其家表其乡曰孝女
南唐聂氏当涂贫家也年十三随母采薪母为虎攫去女持刃跳登虎背抱虎颈极力剸之虎奋掷咆哮而毙女走报家收母尸葬之
宋彭氏女年十九从父入山采樵父为虎所攫女挺身乱斫虎父得不死事闻诏赐粟帛仍命有司嵗时存问卢氏女永嘉人一日与母同行遇虎将噬母女即以身当之虎得女母乃免后有人见其跨虎而行里人为建祠于永寕乡至理宗朝封曰孝祐
元王氏女建德人至大间其父出芸舍傍遇豹为所噬曵之升山父大呼女识父声惊趋救以父所弃锄击豹脑杀之父乃得生
姚氏余杭人居山谷间父出刈麦姚居家执防母何氏徃汲涧水乆而不返俄闻覆水声亟出视之则虎其母姚仓卒徃逐即以手殴虎脇隣人因执器械以从虎乃置之去姚负母归求药疗之得不死
谨按此皆亲为虎豹所噬而能舍身以救之者
东汉叔先雄者犍为人也父泥和永建初为县功曹乘船堕湍水物故尸防不归雄感念悲痛号哭昼夜常有自沉之计所生男女二人并数嵗雄乃各作囊盛珠环以系儿数为诀别之辞家人每防闲之经百余日稍懈雄因乘小船于父堕处恸哭遂自投水死其夕弟贤夣雄告之曰后六日当共父同出至期伺之果与父相持浮于水上郡县表上为立碑图像其形焉
曹娥上虞曹盱女也盱以五月五日防潮而死娥年十四哭于江邉即投江死越数日负父尸同浮水面上虞令度尚上其事于朝为立庙祀之
唐饶娥乐平人字琼真生小家父勣渔于江溺死娥年十四哭水上不食三日死俄雷电父尸浮出乡人具礼葬之县令魏仲光碣其墓建中初黜陟使郑叔则表旌其闾河东桞宗元为立碑
谨按此四事皆痛父之水溺而舍生者数日之间共父尸而同浮水面其孝感神之灵验如此则生前之孝养可知矣
北魏卢元礼妻李氏赵郡太守李叔允之女性至孝父卒号恸几絶迨母卒号踊而卒有司以状闻诏曰孔子称毁不防性葢为其废养絶类也李非嫡子而孝不胜哀虽乖俯就而志厉义逺若不加旌异则无以劝励浇浮可追号曰贞孝女易其里为孝德里标李卢二门以惇风俗
齐佩任羊缉女也乌程人随母还舅氏母亡昼夜号哭不饮食三日而亡乡里号曰女表
唐杨绍宗妻王氏在褓而母亡继母鞠爱之父征辽没继母又卒王年十二乃举二母柩而立父象招魂以庐墓左永徽中诏杨氏妇在隋时父没辽西能招防克葬至祖父母茔隧亲服版筑哀感行路因赐物百叚并粟以旌表门谨按正天下以敦风俗为本敦风俗以谨门内为先亲死而至防性岂不过甚然妇姑勃谿箕帚且有德色索奁治装比比皆是固女则之不嫺实父母训廸之未当故取此为养女者知所鉴云
宋朱娥上虞人朱回女也母早亡养于祖媪里中恶少朱顔与媪竞持刀欲杀媪娥年十嵗号呼突前曰寕杀我母杀媪也媪得脱女被数十刃以死事闻赐其家粟帛防稽令董楷为娥立像于曹娥庙嵗时配享焉唐卢甫妻李氏秦州成纪人父澜永防初为蕲令谕降剧贼数千人刺史曹升袭贼败之贼疑澜卖已执澜及弟渤兄弟争相代死李见父被执亦请代父遂皆遇害赠李孝昌县君澜渤皆赠官
高愍女名姝姝父彦昭事李正己及纳拒命质其妻子使守濮阳建中二年挈城归河南都统刘元佐纳屠其家时女七嵗母李怜其防请免死为婢许之女不肯曰母兄皆不免何頼而生母兄将被刑徧拜四方女问故答曰神可祈也女曰我家以忠义诛神尚何知而拜之问父所在西向哭再拜就死德宗骇叹诏諡曰愍宋氏绍兴初淮冦破芜湖女年十七嵗贼至欲杀父兄女趋前曰妾虽寠陋愿事将军以赎父兄命贼从之释父兄缚女随行数里过市东桥跃水死之
谨按此皆其亲遇贼而能舍身全节者夫女子生而愿为之有家固父母必至之情然自能食能言即约其德于寛裕慈惠温良防敬先嫁三月敎于公宫敎于宗室虽既嫁而敬不弛于师傅其蒸诸理义者深父母之恩何可忘哉今详録事父母之道或上书于其君或请见于其相辩寃抑救危城延宗枝庐邱陇复仇讐于数年之后矢贞亮于羣难之中甚至不嫁终身且弃其身于水于虎于贼可不谓天衷之独挚欤凡以见圣人之教天下始闺门而逹邦国曲成若是其不遗也若夫刳股刲肝其行过甚岂可训哉先贤有言曰贞烈自具正理孝养亦其本怀今后有毁肢体而求全亲者匹妇无知不在旌表之例呜呼此言尽之矣
御定内则衍义卷二

[book_title]卷三
钦定四库全书
御定内则衍义卷三
大学士傅以渐恭纂
敬之道
事夫
内则曰礼始于谨夫妇
又曰十有五年而笄二十而嫁有故二十三年而嫁聘则为妻奔则为妾
孟子曰女子之嫁也母命之往送之门曰往之女家必敬必戒无违夫子
内则又曰男女不同椸枷不敢县于夫之楎椸不敢藏于夫之箧笥不敢共湢浴夫不在敛枕箧簟席襡器而藏之谨按五伦之道何处不当致谨而乃始于谨夫妇者何夫妇以人合者也结两姓之欢而衍百世之绪嗜好既动始进以谨尚恐有流于非礼者况始进不以谨者乎语曰教子婴孩教妇初来故十五则笄所以
学为人妇也二十而嫁妇德妇容妇工妇言习之无所不备也母仍训之以必敬必戒则凡上恭祭祀仰事舅姑所以备体夫子之心者无所敢弛即楎椸箧笥各有分具枕簟犹必襡而藏之翼翼乎弗之敢专也是女子事夫之正道也
书尧典曰女于时观厥刑于二女厘降二女于妫汭嫔于虞帝曰钦哉
谨按以天子之女下嫁于耕厯山之有鳏据师锡之言曰克谐以孝烝烝乂不格奸尧曰我其试哉则闺门之内真攷证品行之大枢机即孝弟如舜恐犹有不可知者二女之所以承事瞽瞍当于此益勤舜之所以使二女各得其宜者于此益尽圣人所为人伦之至也
诗大明二章曰挚仲氏任自彼殷商来嫁于周曰嫔于京
又五章六章曰大邦有子伣天之妹文定厥祥亲迎于渭造舟为梁不显其光有命自天命此文王于周于京缵女维莘长子维行笃生武王保右命尔燮伐大商谨按此诗言周家世有贤圣之君德合乎天天与以贤圣之配生圣子而成伐商之功也始则太任由挚国而来配王季继则太姒由莘国而来配文王太姒之德可以配天卜而得吉则行聘礼以定之既聘矣则又亲迎以成之舟梁之制于是乎始其礼盛其光显有文王以兴周室有莘女以继太任天实命之非人所能为也笃生武王顺天命而克有天下天实佑之又岂人所能为哉原周之成大功以其有圣子原周之生圣子以其有圣后而圣后之生因王季文王德格天一代之兴岂偶然欤
诗周南曰关关雎鸠在河之洲窈窕淑女君子好逑参差荇菜左右流之窈窕淑女寤寐求之求之不得寤寐思服悠哉悠哉辗转反侧参差荇菜左右采之窈窕淑女琴瑟友之参差荇菜左右芼之窈窕淑女钟鼓乐之谨按文王化行南国而肃雝始于宫中当其得圣女姒氏以为之配宫人见其幽闲贞静故作是诗彼关关然之雎鸠则相与和鸣于河洲之上此窈窕之淑女岂非君子之善匹乎其相与和乐而恭敬亦若雎鸠之情挚而有别者此人此德世不常有求之不得则无以配君子而成内治之美故忧思极于辗转反侧幸而得之则有以配君子而开王道之端故欢豫达于琴瑟钟鼓孔子曰乐而不滛哀而不伤汉匡衡曰妃匹之际生民之始万物之原婚姻之礼正然后品物遂而天命全情欲之感无介于容仪宴私之意不移于动静乃可配至尊而为宗庙主此纲纪之首王道所以四达而不悖也
诗召南曰何彼秾矣唐棣之华曷不肃雝王姬之车谨按此王姬下嫁于诸侯车服之盛如此不敢挟贵以骄其夫家故见其车者知其能敬且和以执妇道而作诗以美之也
诗郑风曰女曰鸡鸣士曰昧旦子兴视夜明星有烂将翺将翔弋鳬与鴈弋言加之与子宜之宜言饮酒与子偕老琴瑟在御莫不静好
又齐风曰鸡既鸣矣朝既盈矣匪鸡则鸣苍蝇之声东方明矣朝既昌矣匪东方则明月出之光虫飞薨薨甘与子同梦会且归矣无庶予子憎
谨按妇人之事其夫也以持家为本以勤敏互相儆惕为先郑小国耳犹有贤夫妇之警戒弋鳬鴈而归来和滋味而调琴瑟其敬而且和可以槩见齐国贤妃当夙兴之时心恐其晩故闻其似者而以为真夫小民之妻尚能却逸欲况其上焉者乎诸侯之妃尚能儆朝会况有天下者乎
魏宣武灵皇后胡氏安定临泾人司徒国珍女也母皇甫氏产后之日赤光四熏京兆山北县有赵胡者善于卜相国珍问之胡曰贤女有大贵之表乃为天地母生天地主句过三人知也帝闻之召入掖庭为充华世妇而椒庭之中以国旧制相为祈祝皆愿生诸王公主不愿生太子惟后每谓夫人等言何缘畏一身之死而令皇家不育冡嫡也明帝在孕同列犹以故事相恐劝为诸计后固意确然幽夜独誓但使所怀是男次第当长子子生身死不辞既诞明帝进为充华嫔
谨按事夫莫大于生子生子莫要于建储故太子者家之冡国之本名分既尊谕教复早则天下咸有所托而心不二魏制生太子者其母赐死或一时政或宫掖讹皆不可知胡后独能毅然自主念冡储之为重虽身陨而不辞岂非专以国家之事为事者哉事夫莫大于此矣
汉司马迁曰夏之兴也以涂山而桀之放也以妹喜殷之兴也以有娀纣之杀也嬖妲己周之兴也以姜嫄及太任而幽王之擒也滛于褒姒故易基乾坤诗首关雎书美厘降春秋讥不亲迎夫妇之际人道之大伦也礼之用惟婚姻为兢兢
曹大家女诫曰夫妇之道参配阴阳通达神明信天地之宏义人伦之大节也是以礼贵男女之际诗着关雎之义由斯言之不可不重也夫不贤则无以御妇妇不贤则无以事夫今之君子徒知妻妇之不可不御威仪之不可不整故训其男检以书传殊不知夫主之不可不事义礼之不可不存也礼八嵗始教男读书十五而志于学矣女独不可依此为则哉又曰女有四行一曰妇德二曰妇言三曰妇容四曰妇功妇德不必才明絶异也妇言不必辩口利辞也妇容不必顔色美丽也妇功不必工巧过人也清闲贞静守节整齐行已有耻动静有法古人有言仁逺乎哉我欲仁而仁斯至矣此之谓也又曰夫有再娶之义妇无二适之文故曰夫者天也天固不可逃夫固不可离也行违神祗天则罚之礼义有愆夫则薄之故女宪曰得意一人是谓永毕失意一人是谓永讫由斯言之夫不可不求其心是故室人和则谤掩外内离则恶扬此必然之势也
谨按闺阃之内大之则天下治乱所关逺之则社稷兴亡所系司马迁所言何其凛冽而方严居室之伦惭辱生于防狎恩爱全于敬慎曹大家所言何其周祥而慎重彼有所恃而骄其夫与无所坊而纵其欲呜呼乱之所生也则妇人以为阶可不戒乎哉
隋兰陵公主字阿五高祖第五女也美姿仪性婉顺好读书高祖于诸女中特所钟爱适河东栁述述渐见宠遇初晋王广欲以主配其妃弟萧防高祖既许之后乃适述晋王因不悦及述用事弥恶之高祖既崩晋王称帝即位述徙岭表且欲主与述离絶主以死自誓不复朝谒上表请免主号与述同徙帝大怒曰天下岂无男子欲与之同徙耶王曰先帝以妾适于栁家今其有罪妾当从坐不愿陛下屈法伸恩帝不从主忧愤而卒年三十二临终上表曰昔共姜自誓着美前诗鄎妫不言传芳往喆妾虽负罪窃慕古人生既不得从夫死乞葬于栁氏帝览之愈怒竟不哭乃葬主于洪渎川资送甚薄朝野伤之
谨按古人制礼独婚姻号之曰嘉美德相成势分皆所不论故臣民淑女作配君王帝女王姬不辞下嫁兰陵公主为文帝之女焬帝之妹生长富贵乃能天性专笃固不恃势分以骄其夫家且矢志终身甘同患难从岭表而不移乞葬骨于栁塜情切义挚实人所难而生死各天竟从薄葬是不幸而不得尽事夫之愿者夫至不得事而事夫之心愈明诚哉以美德相成者矣
东汉梁鸿妻孟光择配不嫁年三十父母问其故曰欲得贤如梁伯鸾者鸿闻而聘之光市作布衣麻缕诸汲作织绩之具以行始嫁以装赍入七日而鸿不答光乃跪床下请曰窃闻夫子高义简斥数妇今而见择敢请鸿曰吾欲葛裘之人与俱隠今衣绣缟傅粉墨岂鸿所求哉光曰以观夫子之志耳乃更为椎髻着布裙操作而前鸿喜曰真吾配也共入霸陵山中以耕织为业咏诗书弹琴以自娱每食妻必举案齐眉
谨按家人利女贞若孟光之布裙操作举案齐眉飘然富贵功名之外可谓贞防自好矣奢则不逊约则鲜失即居室细防之间皆无之敢忽是事夫者所当法也
劝学
内则曰有虞氏养国老于上庠养庶老于下庠夏后氏养国老于东序养庶老于西序殷人养国老于右学养庶老于左学周人养国老于东胶养庶老于虞庠虞庠在国之西郊
谨按此明系王制之文何以重见内则圣王在上天下无不学之人即无不劝丈夫学之妇故取为妇人劝学法
汉乐羊子妻亡其氏羊子从师受学一嵗矣来归妻跽问故羊子曰久行懐思无他也妻引刀趋机而言曰此丝出于蚕茧成于机杼累丝而寸累寸不已丈疋乃成今而断斯织也捐成功而稽日月将焉用之夫子绩学当日知所亡以就于懿德若中道而归何异断斯织乎羊子感其言还终业七年不返
许升妻吕氏字曰荣吴人也升博徒不操行吕时勤养姑数流涕劝升修学升不改吕父忿疾之呼荣归欲改嫁荣叹曰命之所遭义无可离终不肯升感而自厉遂以学成名
宋苏洵妻程氏眉山人好读书识大义洵少豪不悦学中嵗发愤思自力念无以为生程曰君茍务学我不以治生累君也罄服御鬻之治饘饴而洵得笃意于学谨按家道以妇人为内助而内助莫大于学乐羊之妻激之以断机许升之妻感之以不忍离苏洵之妻且渠渠焉为之治生以资之也是皆深思逺见力却燕私之好者可不谓之贤乎
佐忠
书益稷篇禹曰予创若时娶于涂山辛壬癸甲启哌哌而泣予弗子惟荒度土功
谨按禹承帝命而平水土胼手胝足劳瘁极矣娶涂山氏之女方四日即出治水三过其门而不入闻其子之泣亦莫之遑子之也可谓臣道尽忠之大者然后世皆称涂山氏之贤佐助之功岂可冺哉
诗秦风小戎三章曰言念君子载寝载兴厌厌良人秩秩德音
谨按此襄公上承天子之命往征西戎从役之家人先夸其车甲之盛而后及其私情葢以义兴师虽妇人亦知当勇于赴敌而无所怨者
周邱子妻葢人有伐葢而灭之者令于葢之羣臣曰敢有自杀者妻子尽诛邱子自杀人救之不死既归其妻谓之曰吾闻战而无勇非孝也君亡不死非忠也今军败君死子独何生忠孝亡于身何忍以归邱子曰吾固自杀也以救故不得死妻曰曩日有救今又何也邱子曰吾非爱身自杀者诛及妻子是以不死死又无益于君妻曰主辱臣死君死而子不死可谓义乎多杀士民不能存国而自活可谓仁乎忧妻子而忘仁义背故君而事强暴可谓忠乎人无忠臣之道仁义之行又可谓贤乎周书曰先君而后臣先父母而后兄弟先兄弟而后交游先交游而后妻子妻子私爱也事君公义也子以妻子之故失人臣节无事君之礼偷生茍活妾等耻之吾不能与子防耻而生遂自杀伐者贤之祠以太牢葬以将礼赐其弟金百镒以为卿而使别治葢君子谓葢将之妻洁而好义
北魏梓潼太守茍金龙妻刘氏平原人宣武时金龙为郡带关城戍主梁人攻围会金龙病不堪部分刘遂率励守城人修理战具夜悉登城备战百有余日兵士死伤过半戍副高景隂图叛逆刘与守城人斩之及其党数十人自余将士分衣减食劳逸必同莫不畏而懐之防益州刺史傅竖眼率救兵至梁人乃退竖眼叹异之具状奏闻
武功县孙道温妻赵氏者安平人也万俟丑奴之反围岐周久之无援赵乃谓城中妇女曰今州城方陷务在同忧遂相率负土昼夜培城城竟免贼文皇帝大统六年赠道温岐州刺史赵安平县君
唐高献妻秦氏献为赵州刺史黙啜攻州城陷献仰药不死黙啜欲降之献视秦氏秦氏曰君受天子恩当以死报贼官安足荣自是皆瞑目不语黙啜知不可屈乃杀之
杨烈妇者李侃妻也建中末李希烈陷汴谋袭陈州侃为项城令希烈分兵略定诸县侃以城小贼鋭欲逃去妇曰防至当守力不足则死焉且县不守则地贼地也仓廪府库皆其积也百姓皆其战士也于国家何赖谓宜重赏募死士尚可济侃如其言而守中流矢还家妇责曰君不在人谁肯固守死于外犹胜死于牀也侃遂登城卒退贼诏迁太平令
宋马氏者下邽李好义妻也好义为兴州正将吴曦反将攻之拜决于家庙嘱马氏曰日出无耗当自为计生死从此决矣马氏叱之曰汝为朝廷诛贼何以家为我决不辱李氏门户马氏之母亦曰行矣勉之汝兄弟生为壮夫死为英好义喜曰妇人女子尚念朝廷不爱性命我軰当如何
雍氏昌州人宋池州通判赵卯发之妻元兵渡江卯发摄州事知不可守与雍氏诀令先出走雍曰君为忠臣我独不能为忠臣妇乎遂同缢从容堂事闻朝廷赠卯发官待诏諡文节雍赠顺义夫人立庙有司嵗以三月望日致祭
金金玉妻宁晋人玉署元帅府监军时武仙叛遣人赍诰命诱玉妻妻拒曰妾岂可使夫懐二心于国家耶仙怒围之数匝杀其子宁寿
谨按朝廷以高爵厚禄养天下士固欲得忠义之报至妇人女子生自闺门则未之有责焉然真性所激每至死生之际较之丈夫更为凛凛岂非从一而终其矢诸幽独者久耶乃守贞殉节另彚成帙此专以佐忠为准者佐忠尤妇人女子之所难也羽书旁牛孤城斗絶呼援兵而不应饷士卒而无资或其夫幸而脱归或其夫出而告诀或心变于偏裨或身伤于流矢或与其夫同辱于缧絏或诱其身疑贰于诰命忠贞稍转未必即婴国法而大义所激昻严责之以偷生勤督之以操作究之城全城破皆不可知之死之生并置不问而夫妻芳名耿耿百世内助而有功于国家孰有过于此者乎
谯国夫人洗氏者高凉人也世为南越首领跨据山洞部落十余万家夫人幼贤明多筹略在父母家抚循部众能行军用师压服诸越每劝宗族为善由是信义结于本乡海南儋耳归附者千余洞梁大同初罗州刺史冯融闻夫人有志行为其子高凉太守寳聘以为妻融本北燕苗裔初冯宏之投高丽也遣融大父业以三百人浮海归宋因留于新会自业及融三世为守牧他乡羇旅号令不行至是夫人诫约本宗使从民礼每与夫寳参决辞讼首领有犯法者虽亲族无所纵舍自此政令有序人莫敢违遇侯景反广州都督萧勃征兵援台高州刺史李迁仕据大皋口遣召寳寳欲往夫人止之曰刺史无故不合召太守必欲诈君共为反耳寳曰何以知之夫人曰刺史被召援台乃称有疾铸兵聚众而后唤君今者若徃必留质追君兵众此意可见愿且无行以观其势数日迁仕果反遣主帅杜平鲁率兵入灨石寳知之遽告夫人夫人曰平鲁骁将也领兵入灨石即与官兵相拒势未得还迁仕在州无能为也若君自徃必有战鬭宜遣使诈之卑辞厚币云身未敢出欲遣妇往参彼闻之喜必无防虑我将千余人步担杂物唱言输赕得至栅下贼必可图寳从之迁仕果大喜不设备夫人击之大防迁仕遂走保于宁都夫人总兵与长城侯陈覇先会于灨石还谓寳曰陈都督大可畏极得众心此人必能平贼君宜厚资之及寳卒岭表大乱夫人懐集百越数州宴然后累建奇功至隋追赠寳为广州总管谯国公册夫人为谯国夫人
金图吉氏平章政事齐嘉努女防卫尼楚赫妹也自幼动有礼法及适内族萨哈连闺门肃如萨哈连为中京留守元兵围之萨哈连疽发惫不能军图吉氏度城必破谓萨哈连曰公本无功能徒以宗室故尝在禁近提防近侍局同判睦亲府今又为留守外路第一等官受国恩最厚大兵临城公不幸病不能战御设若城破公当率精鋭夺门而出携一子走京师不能则独赴京师又不能战而死犹可报国幸无以我为虑萨哈连出巡城图吉氏乃取平日衣服妆具玩好布之卧榻资货悉散之家人艳妆盛服过于平日且戒女使曰我死则扶置榻上以衾覆面四围举火焚之无使兵见吾面言讫闭门自经而死家人如其言卧尸榻上以衾覆之萨哈连从外至家人告以夫人之死萨哈连拊榻曰夫人不辱我我肯辱朝廷乎因命焚之年三十六少顷城破萨哈连率死士欲夺门而出不果投壕水死
谨按忠烈所至可以转祸为福亦可以激弱为刚惟精诚之既至斯智勇之兼生洗氏驰驱戎马厯年多建功绩图吉氏劝夫以义令其速于所徃持危定倾可谓佐忠矣
赞亷
内则曰子妇无私货无私畜无私器不敢私假不敢私与
谨按家事当统于尊故资财牲养器用皆不可私即以物借人以物遗人必禀命而后行每见官吏之受财纳贿皆起于私妻子之一念妻子之失孝失敬皆起于丰殖一己之心故闺阃俭约之家必无越礼犯分之举丈夫之亷非妇人有以賛襄之不可
叔姬者晋羊舌子之妻叔向叔鱼之母也羊舌子好直不容于晋去而之三家之邑三家之邑人攘羊遗之肉羊舌子不受叔姬曰夫子居晋不容去而之三家之邑又不容是终无所容也姑受之无逆其善意羊舌子受之曰以食肸若鲋矣叔姬曰不可南方有鸟其名曰干雀食其子不择肉子常不遂今肸与鲋童子也随大人而化不可食以不义之肉不如瘗之无何攘羊之事作都吏至羊舌子曰以吾求容于此不敢无受也受之然受而不敢食瘗之矣发视之肉存焉而免
东汉乐羊子尝于路得遗金以归妻曰妾闻之志士不饮盗泉之水亷者不受嗟来之食奈何拾遗金汚行乎羊子捐于野而还
宋徐氏者龙游人亷靖先生刘愚妻也未笄有志操姑子富母欲以字之徐泣曰愿得有志行者事之独为富人妻不愿也时愚通经学隠居教授请聘之乃许既归愚结庐城南以居頺垣败壁蓬蒿萧然时著书以自适徐机抒佐之裕如也一日愚懐白金数铢以归徐怒曰妾以君为贤愿奉君今安所得金乎愚出书则诸生所具束脩也乃受之后愚为安乡令卒士友私諡曰亷靖君妻之助也
谨按周官有亷善亷能亷敬亷正亷法亷辨之法至精且严固男子之贤妇人亦与有助焉然史多不着持家勤俭妇人恒事耳若羊舌子之妻则匪特能亷遂已者涉世之道备患之方教子之义至平公命叔向因子灵之妻且凛然惧尤物之足以移人而羊舌氏竟以豺狼之声灭其识力有大过人者乐羊刘愚则安贫贱而裕如却富贵其若凂故其妻并垂不朽
后汉太原王霸妻不知何氏之女也霸少立高节光武时连徴不仕妻亦美志行初霸与同郡令狐子伯为友后子伯为楚相而其子为郡功曹子伯乃令子奉书于霸车马服从雍雍如也覇子时方耕于野闻宾至投耒而归见令狐子沮怍不能仰也霸目之有媿容客去而久卧不起妻怪问其故始不肯告妻请罪而后言曰吾与子伯素不相若向见其子容服甚光举措有适而我儿曹蓬髪厯齿未知礼则见客而有慙色父子恩深不觉自失耳妻曰君少修清节不顾荣禄今子伯之贵孰与君之高奈何忘夙志而慙儿女子乎霸屈起而笑曰有是哉遂至终身隠遯
南宋宗炳妻罗氏南阳人也炳与鴈门周续之同志幽居高祖辟召以礼皆不起元嘉初又徴通直郎徴为太子中舎人庶子并不应妻性高蹈与炳恊趋
谨按亷之为道大之则有天下而不与小之则去富贵其若凂王霸独立清节操心久定而偶见子之末嫺礼度辄生羞赧不有其妻之劝告何以全成其高乎宗炳之妻能与偕隠辟召屡次而不出即以东宫庻子官之而终不应又岂以纷华靡丽动其心哉老子曰不见可欲使心不乱二氏有焉
重贤
诗郑风女曰鸡鸣之三章曰知子之来之杂佩以赠之知子之顺之杂佩以问之知子之好之杂佩以报之谨按此贤夫妇相警戒之言不惟治其门内之职又欲其君子亲贤友善结其驩心而无所爱于服饰之玩也天下有五伦朋友居其终臣固当同寅协恭以报其主子固当亲师取友以孝其父妻则専乎门内若以不言阃外为当然者不知成就夫德乃称贤哲此事夫之道必以重贤为要欤
宋卫国大长公主幼不好弄真宗时下嫁驸马都尉李遵勗遵勗宾客皆一时贤士燕集主必亲视饔饎辽太祖淳钦皇后舒噜氏讳平小字伊埒多其先回鹘人也行兵御众尝与谋议名震诸邦幽州刘守光遣韩延徽求援不拜太祖怒留之使牧马后曰守节不屈贤者也宜礼用之太祖乃召延徽与语大悦以为谋主景宗睿知皇后萧氏讳绰小字燕燕宰相逊之女蚤慧逊尝观诸女扫地惟后洁除喜曰此女必能成家帝即位选为贵妃寻册为皇后生圣宗景宗崩尊为皇太后摄国政后泣曰母寡子弱族属雄强边防未靖奈何耶律色珍韩德让进曰信任臣等何虑之有于是后与色珍德让参决大政委裕悦休格以南边事统和元年上尊号曰承天皇太后又加上尊号睿德神略应运启化承天皇太后
谨按贤之所际不同重贤之道亦与之为不同贵戚所交皆一时贤士其根器之淑慎可知矣韩延徽奉命求援而挺身不拜乃怒而驱之下役不太甚乎舒噜后独能识其贤而劝太祖以礼用其智略有足多者至睿智皇后以大政共之色珍德让以边事委之裕悦休格巍巍乎定天下之规模也重贤之所保全不亦大哉
汉班偼妤平陵人越骑校尉况女也成帝游后庭欲与偼妤同辇辞曰观古图画圣贤之君皆有名臣在侧三代末主乃有嬖妾今欲同辇得无近之乎帝善其言而止
唐文德长孙后公主出降太宗勅有司资送倍永嘉魏徴谏曰昔汉明帝封皇子曰我子岂可与先帝子等裁令半楚淮阳今奈何送公主赍资顾倍于长公主乎帝黙然入以谓后后太息曰妾数闻陛下称魏徴正直窃不知其由今观其引礼义抑人主之私真社稷臣也妾与陛下结髪为夫妇曲承恩礼每言必先候顔色不敢轻犯威严况以人臣之疎逺乃抗言如是陛下不可不从也因请遣中使赍绢以赐征且曰闻公正直乃今见之故以相赏公且尝秉此心勿转移也上尝罢朝怒曰防须杀此田舍翁后问为谁上曰魏征每廷辱我后退具朝服立于庭上惊问其故后曰妾闻主明臣直今魏征直由陛下之明故也妾敢不贺上乃悦
宋真宗刘皇后仁宗时有漕使刘绰自京西还以羡余献后曰卿识王曾张知白吕夷简鲁宗道否此数人者曷尝因羡余进也
仁宗曹皇后神宗称为太皇太后时苏轼以诗谤讪下御史狱太皇太后闻之谓帝曰尝忆仁宗时以制科得轼兄弟喜甚曰吾为子孙得两宰相今闻轼以作诗系狱其无乃讐嫉者中伤之耶捃摭至于诗过防矣吾疾已笃不可以寃滥伤中和帝大感流涕轼由此获免英宗高皇后太尉琼曾孙女也神宗尊为皇太后召司马光吕公着于洛属以政又起文彦博于洛为太师三人至皆遣使迎劳访政焉诸大臣忠邪贞佞辨如苍素委任耆旧终始不疑放逐奸邪屏斥政顷刻立断也又顾范纯仁曰卿父仲淹可谓忠臣在明肃垂时劝明肃尽母道明肃上宾劝仁宗尽子道卿必法之谨按天下之治在用贤一身之修亦在用贤有贤而不用则必有不肖者起而摇惑于其间即古礼皇后不出深宫亦未尝不知天下之贤长孙氏创起艰难久闻魏徴房龄之可信固道之至正者刘之引王曾等以却献曹之申救苏轼高之召司马光等语范纯仁等皆深知贤人之可用而用之至于班偼妤一嫔属耳且惓惓进规曰名臣在侧况卿大夫士庶之家可不重贤为兢兢哉
齐命妇者晏平仲御士之妻也晏子出士为御妻阚观见之归请去夫问何也妻曰晏子长不满六尺身相齐国名显诸侯吾从门间窥之其志恂恂然自下也思念深矣今子以八尺之躯身为之御然且拥葢策马意洋洋其自足也其何后之有妾请行其夫慙谢深自责如不容晏子怪而问之以实对晏子以为能服义也升诸公以为大夫
晋大夫伯宗妻晋女也伯宗退朝而色喜问之曰诸大夫皆以我为知于阳子也妻曰实谷不华至言不饰阳子华而不实既祸及之矣子又何喜焉已伯宗饮诸大夫酒而语无能难者毕饮妻泣曰信矣诸大夫之莫子若也然盗憎主人民恶其上必戒之且国家多难危可立待盍自结于贤大夫托州犂焉伯宗乃厚毕羊而结之已而有郤氏之祸毕羊以州犂免
元大名王德政妻郭氏少孤事母张孝豪家纳聘张不许而德政年四十余貎古陋以学行教授里中张贫不能教二子欲纳德政为赘壻使教之宗党交谏郭氏顺母志许焉既婚与德政相敬如宾教二弟有成立德政卒郭方二十余矢无再醮以终
谨按此官与民之妻能知重贤者一则激其夫贱而能贵其得力在谦一则全其子祸而能免其得力在诚一则教其弟贫而能学其得力在顺深思逺虑能佐夫而不居其功必如是斯可完事夫之道耳
御定内则衍义卷三

[book_title]卷四
钦定四库全书
御定内则衍义卷四
大学士傅以渐恭纂
教之道
教子
内则曰妻将生子及月辰居侧室夫使人日再问之作而自问之妻不敢见使姆衣服而对至于子生夫复使人日再问之夫齐则不入侧室之门三日始负子男射女否大夫之子有食母士之妻自养其子
谨按古人教子之道甚豫当其将生妻则避夫之正寝而不敢居夫则日使人再问而无或慢及乎动作之际对夫者甚恭既生之时问妻者仍再且齐必致其严室必谨其入负见必定其期射否必辨其名以至大夫士妻食子又有辨无往非礼岂非教之始乎
又曰国君世子生告于君接以太牢宰掌具三日卜士负之吉者宿齐朝服寝门外诗负之射人以桑矢蓬矢
六射天地四方保受乃负之宰礼负子赐之束帛卜士之妻大夫之妾使食子食子者三年而出见于公宫则劬凡接子择日庶人特豚士特豕大夫少牢国君世子太牢其非冢子则皆降一等
谨按此国君世子生之礼也夫人使人以生世子告君君用太牢以接之而宰则掌其具遂于三日之内择日之良者以行礼复卜士之吉者使豫齐至日朝服于寝门之外承世子而抱之又以男子上事天下事地旁御四方之难故射人以弧矢行射礼而用桑与蓬以取质素之意射毕保母受世子而抱之宰乃加礼于抱子之士而赐以束帛于是卜士之妻大夫妾之有乳者吉则使乳世子三年至公宫告辞而出君必劳赐之然礼莫重于辨嫡庶故又言非冡子则递降一等自国君达乎大夫士庶无不然者凡牛羊豕全为太牢羊豕为少牢特则一牲观古礼于举子之初其繁重详辨如此教诲之意已寓于其中矣
又曰异为孺子室于宫中择诸母与可者必求其寛裕慈惠温良恭敬慎而寡言者使为子师
谨按此教子之始也为别室以居孺子择于众妾及傅御之可用者为子师以教其德性寛裕慈恵温良皆仁之德恭慎寡言皆敬之德仁且敬为天子诸侯之道备矣为卿大夫之道亦备矣故书曰若生子罔不在初乃世之爱幼子者徒抚以慈而不导以正始而忍于小既而忍于大始而肆于小既而肆于大卒至纵恶而莫救伤恩而无益乃悔其始之失教又何及乎
又曰三月之末择日剪发为鬌男角女羁否则男左女右是日也妻以子见于父贵人则为衣服由命士以下皆潄澣男女夙兴沐浴衣服具视朔食夫入门升自阼阶立于阼西乡妻抱子出自房当楣立东面姆先相曰母某敢用时日祗见孺子夫对曰钦有帅执子之右手咳而名之妻对曰记有成遂左还授师子师辩告诸妇诸母名遂适寝夫入食如养礼
又曰夫告宰名宰辩告诸男名书曰某年某月某日某生而藏之宰告闾史闾史书为二其一藏诸闾府其一献诸州史州史献诸州伯州伯命藏诸州府
又曰父在孙见于祖祖亦名之礼如子见父无辞谨按此卿大夫见子名子之礼也子生三月之末择吉日翦发所留不翦者谓之鬌男留于顶之两角女于顶上留横直各一道或男留于顶之左女留于顶之右是曰妻以子见父大夫以上则为衣服士以下则潄澣而服之凡家之男女皆夙兴沐浴衣服具食如每朔日所用之食夫入侧室之门升自东阶西面而立妻抱子出房当楣东面而立姆助妻先言曰母某敢用是日敬以孺子见夫对曰当教之以敬使有所率乃以一手执子之右手以一手承子之颏而命之名妻对曰记所命之言使之有成对讫妻遂转身西南向以子授师子师以子名徧告于分卑之诸妇分尊之诸母妻于是离侧室而徃夫之寝室夫入与共食如初婚馈养之礼夫乃以子名告于家之宰宰以子名徧告同族之男遂用竹防书曰某年某月某日某生而藏于家之书府宰又告二十五家之闾史闾史书二策一藏闾府一献二千五百家之州史州史献之州伯州伯命藏于州府若子生而祖在则家统于尊祖命以名其礼以子见父但无命之之辞此又以明尊卑之分也夫三月之子亦甚幼矣而见之名之其礼之多如此是亦寓教之意耳
又曰世子生则君沐浴朝服夫人亦如之皆立于阼阶西乡世妇抱子升自西阶君名之乃降适子见于外寝抚其首咳而名之礼帅初无辞公庶子生三月之末其母沐浴朝服见于君摈者以其子见于君所有赐君名之众子则使有司名之
又曰冢子未食而见必执其右手适子庶子已食而见必循其首
又曰凡名子不以日月不以国不以隠疾大夫士之子不敢与世子同名
谨按此国君见子名子之礼也三月翦发留鬌皆同而夫人所生之世子则见于正寝是日君与夫人皆沐浴朝服立于东阶西向世妇抱子升自西阶君名之有命辞礼毕降阶而退夫人所生之次子则见于外寝君名之其礼如前而无命辞若庶子生三月其母沐浴朝服见君赞礼者以子见于君之外寝君有赐母之贵者其子则君名之母之贱者其子则君使有司名之皆无命辞凡世子君与夫人未礼食而见次子庶子君与夫人礼食毕而见或执其右手或抚其首虽皆亲爱之意而亦有别焉至于国君之名子则不用日月及国名之难讳者不用隠疾之不祥者大夫士之名子则不敢与君世子同要而论之世子与次子异夫人之子与妾之子异贵妾之子与贱妾之子异其辨名分者甚严而命名之法又如是其慎葢不待他日齿让于学而所以教之道已见其端矣
又曰六年教之数与方名八年始教之让九年教之数日十年出就外傅居宿于外学书计衣不帛袴礼帅初朝夕学幼仪请肄简谅十有三年学乐诵诗舞勺成童舞象学射御二十而冠始学礼可以衣裘帛舞大夏惇行孝弟博学不教内而不出三十而有室始理男事博学无方孙友视志四十始仕方物出谋发虑道合则服从不可则去五十命为大夫服官政七十致仕谨按人之少时皆赖父母之力以成立即至壮而老必守父母之教以终身故礼着教子之道甚备为父者固当以是为训而为母者亦必究心于此焉如数之一至十百方之南北东西皆日用之切而易暁者故六嵗以此教之至渐有知觉教之以男女之别长幼之序及朔望六甲之日至十嵗则有事于学矣故教之书字筭数朝夕学幼事长之仪请于长者以习乎简易信实若衣则不以帛为袴恐体幼而衣太温伤隂气也至十三嵗则学乐与诗及文舞之勺至十五嵗成童则学射与御及武舞之象至二十嵗则学文武俱备之大夏孝弟以敦其本广博以充其学厚自勉于己而不敢为师蓄其德于内而不敢轻出至三十嵗娶妻始理男子当为之职业于学无所不博不拘于方然又当逊顺于友而观其所志以自考至四十嵗始仕行其常事出其谋计发其思虑以为国家而行止一准于道至五十嵗则君命之为大夫而统一官之政至七十嵗则致其事于君而告老要而论之父母之所以教子与子之所以自勉者莫非崇礼让惇孝弟忠君交友之道而终始于学凡为母者父在则佐父以教其子父没则躬自教其子子虽少教之勿过于慈子既壮教之必合于道古之圣帝明王贤公卿大夫士多有得诸母仪者诗曰教诲尔子式谷似之可不慎欤
帝王世纪曰禹娶涂山氏名曰攸女生启
谨按尧舜皆官天下而禹则家天下非圣人之私其子也惟禹之子启贤能敬承继禹之道载禹治水三过其门而不入涂山氏独明教训及启长化其德而从其教卒致令名嗣为天子持禹之功而不陨则启之贤葢成于圣母者居多向使禹既为国忘家不能时诲其子涂山氏又姑息而不教何以绵有夏四百年之统哉
诗大明之二章曰大任有身生此文王
诗思齐之首章曰大姒嗣徽音则百斯男
谨按周文武二王道法治法虽皆父作子述然亦本母教焉太任之性诚一端庄维德是行及其有身目不视恶色耳不聴淫声口不出傲言生文王而明圣大任教之以一而识百君子谓太任为能胎教太姒之性贞静慈恵备尽妇道能嗣太任之美德生十男太姒教之自少及长未尝见邪僻之事卒成武王周公之德夫子未生而教己行子克肖而教弥谨宜乎圣王相继国祚独长矣
诗元鸟章曰天命元鸟降而生商宅殷土芒芒
閟宫之首章曰赫赫姜嫄其德不囘上帝是依无灾无害弥月不迟是生后稷降之百福
谨按古之大圣人多生于圣母而其生亦有异乎常人者如商之始祖契诗有元鸟降之文周之始祖后稷诗有履帝武之文考诸传注言简狄之性敦仁励翼好人事之治上知天文乐于施恵及契长教之理顺之序契率其教为司徒始封于殷姜嫄之性清静専一好稼穑及弃长教之种植为后稷始封于邰夫二妃各有至德又皆能教其子商家六百年之祚周家八百年之厯葢已兆于此矣眷德者天修德者人岂徒始生之祯祥而已乎
汉文帝母薄太后呉人文帝孝事太后甚谨太后疾日夜侍不交睫不解衣带寝上汤药必亲绛侯周勃以变告下吏急门后闻大怒文帝朝以冒絮提帝曰绛侯绾皇帝玺将北军不以此时反今居一小县顾反耶何愦愦也帝免冠跽谢曰吏事方验而出之绛侯得赦复爵邑
唐宪宗郭皇后汾阳王子仪孙女也后为皇太后至武宗颇喜畋游角武力尝入侍请于太后曰敢问如何而可以为盛天子矣太后曰諌臣章疏当审览度可用用之即拂意召宰相平之毋拒直言毋纳诐言以忠良为腹心则盛天子矣帝再拜受教还宫索谏书读往往谏游猎自是游畋遂稀
宋太祖母昭宪杜太后定州安喜人太祖即位尊为皇太后拜太后于堂下众皆贺太后愀然不乐左右进曰臣闻母以子贵今子为天子胡为不乐太后曰吾闻为君难天子置身兆庶之上若治得其道则此位可尊茍为失驭求为匹夫不可得是吾所以忧也太祖再拜曰谨受教
谨按汉唐之书载母仪颇略宋史则贤哲彬彬矣今观薄太后之教保全功臣郭太后之教容谏诤亲忠良杜太后之教不以居尊为乐而以失驭为忧皆治道之要者汉文帝率诲而致盛理宋太祖受教而开大业唐武宗因太后之训读谏书而省游猎母教之嘉赖不亦大乎
辽景宗睿知皇后萧氏讳绰北府宰相逊之女也圣宗嗣位尊为皇太后明达治道闻善必从故羣臣咸竭其忠习知军政澶渊之役亲御戎车指麾三军赏罸明信将士用命圣宗称辽盛主太后教训为多
金睿宗贞懿皇后李氏世宗母辽阳人父雏乌格仕辽官至桂州观察使天辅间选入睿宗邸七年世宗生天防十三年睿宗殁世宗时年十三后教之有义方金显宗孝懿皇后图克坦氏广平郡王贞之女也初为太子妃生章宗世宗临视宴甚欢又赐御服佩刀等物谓显宗曰祖宗积庆且皇后隠德至厚而有今日社稷之洪福也又谓李石赫舍哩志宁曰朕诸子虽多皇后止有太子一人而已今幸得嫡孙观其骨相不凡又生玛达格山山势衍气清朕甚嘉之因以山名为章宗小字章宗即位尊为皇太后纯淡清懿造次必于礼章宗时问安见事有未当者必加严诫
元世祖昭睿顺圣皇后名察伯鸿吉哩氏济宁忠武王阿陈之女也生裕宗中统初立为皇后至元十三年平宋幼主朝于上都大宴众皆欢甚唯后不乐帝曰我今平江南自此不用兵甲众人皆喜尔独不乐何耶后跪奏曰妾闻自古无千嵗之国毋使吾子孙及此则幸矣帝以宋府库故物各聚置殿庭上召后视之后偏视即去帝遣宦者追问后欲何所取后曰宋人贮蓄以遗其子孙子孙不能守而归于我我何忍取一物耶
谨按辽之圣宗金之二宗并称圣主然皆有母训焉史称萧太后通达治道李后明敏刚正图克坦后清懿好礼葢其识有过人者若元始祖皇后鉴宋之亡而谆谆为子孙虑岂非旷古卓识耶推其意不以混一为喜不以蓄贮为念则所以遗子孙者必皆积功累仁贱货贵德之事虽不言教而教之道莫深于此矣
汉棠邑侯陈婴之母始婴为东阳令素称长者后去官秦二世皇帝时东阳少年杀县令相聚数千人欲立长帅未有所用乃请陈婴婴谢不能遂强立之县中从者二万人欲立婴为王母曰我为子家妇闻先故不甚贵今日暴得大名不祥不如以兵有所属事成犹得封侯败则易以亡可无为人所指名也婴从其言以兵属项梁梁以为上柱国后项氏败婴归汉以功封棠邑侯晋凉武昭王李元盛后尹氏天水冀人也幼好学清辨有志节为元盛继室抚前妻子逾于己生元盛之创业也谋略多所毗赞及元盛薨子士业嗣位尊为太后士业将攻沮渠防逊尹氏曰汝新造之国地狭人稀静以守之犹惧其失云何轻举窥觊非望防逊骁武善用兵汝非其敌吾观其数年以来有兼并之志且天时人事似欲归之今国虽小足以为政知足不辱道家明诫也且先王临薨遗令殷勤令汝曹深慎兵战俟时而动言犹在耳奈何忘之不如勉修德政蓄力以观之彼若滛暴人将归汝汝德业不建事之无日矣汝此行也非唯师败国亦将亡士业不从果为防逊所灭尹氏至姑臧防逊见劳之对甚不逊或谏之曰母子命悬人手奈何倨傲且国败子孙屠灭何独无悲尹氏曰死生理之大一何为同凡人之事起儿女之悲吾一妇人不能遄死岂惮斧钺之祸求为臣妾乎若杀我者吾之愿矣防逊嘉之为子茂防聘其女为妻及魏氏以武威公主妻茂防尹氏及女迁居酒泉既而女卒抚之不哭曰汝死晩矣沮渠无讳时镇酒泉每谓尹氏曰后诸孙在伊吾后能去否尹氏未测其言答曰子孙流漂托身异域老年余命当死于此俄而潜奔伊吾无讳遣骑追及之尹氏谓使者曰沮渠许我归北何故来追汝可斩吾首归终不回矣使者不敢逼而还年七十五卒于伊吾
谨按羣雄纷争之际豫审成败虽智士犹或难之乃陈婴之母知其子之不可为王李士业之母知其子之不能敌隣国何明哲也婴从母训卒享封侯之荣士业不从母训竟取亡国之祸一成一败可为鉴戒若士业之母不屈于强邻坚意归北其志节尤为卓特始而不敢杀终而不能追即强邻亦为之屈矣使子孙能如其母何至覆灭流离乎
鲁臧孙母者鲁大夫臧文仲之母也文仲将为鲁使齐其母送之曰汝刻而无恩好尽人力穷人以为威鲁国不容子矣而使子之齐凡奸将作必于变动害子者其于斯发事乎鲁之宠臣多怨汝者又皆通于齐高子国子是必使齐图鲁而拘汝留之难乎其免也汝必施恩布恵而后出以求助焉于是文仲托于三家厚士大夫而后之齐齐果拘之而兴兵欲袭鲁文仲隂使人遗公书恐得其书乃谬其辞曰敛小器投诸台食猎犬组羊裘琴之合甚思之臧我羊羊有母食我以同鱼冠缨不足带有余公及大夫相与议之莫能知之人有言臧孙母者世家子也君何不试召而问焉于是召而语之曰吾使尔子之齐今特书来云尔何也臧孙母泣下襟曰吾子拘有木治矣公曰何以知之对曰敛小器投诸台者言取郭外萌内之于城中也食猎犬组羊裘者言趣飨战鬬之士而缮甲兵也琴之合甚思之者言思妻也臧我羊羊有母是善告妻善养母也食我以同鱼同鱼者其文错错者所以治锯锯者所以治木也是有木治保于狱矣冠缨不足带有余者头乱不得梳饥不得食也故知吾子拘而有木治矣于是以臧孙母之言军于境上齐方遣兵将以袭鲁闻兵在境上乃还文仲而不伐鲁
晋范氏母者范献子之妻也其三子逰于赵氏赵简子乘马园中园中多株问三子曰奈何长者曰明君不问不为乱君不问而为中者曰爱马足则无爱民力爱民力则无爱马足少者曰可以三德使民设令伐株于山将有马为也已而开囿示之株夫山逺而囿近是民一悦矣失险阻之山而伐平地之株民二悦矣既毕而贱卖民三悦矣简子从之民果三悦少子伐其谋归以告母母喟然叹曰终灭范氏者必是子也夫伐功施劳鲜能布仁乘伪行诈莫能久长其后智伯灭范氏
楚子发母者楚将子发之母也子发攻秦絶粮使人请于王因归问其母母问使者曰士卒得无恙乎对曰士卒并分菽粒而食之又问将军得无恙乎对曰将军朝夕刍豢黍梁子发破秦而归其母闭门而不纳使人数之曰子不闻越王勾践之伐呉客有献醇酒一器王使人注江之上流使人卒饮其下流味不及加美而士卒战自五也异日有献一囊糗糒者王又以赐军士分而食之甘不逾嗌而战自十也今子为将士卒并分菽粒而食之子独朝夕刍豢黍梁何也诗不云乎好乐无荒良士休休言不失和也夫使人入于死地而自康乐于其上虽有以得胜非其术也子非吾子也无入吾门子发于是谢其母然后纳之
楚孙母者令尹孙叔敖之母也叔敖为婴儿时出逰见两头蛇杀而埋之归见其母泣母问其故对曰吾闻见两头蛇死今者出逰见之其母曰蛇今安在对曰吾恐他人复见之杀而埋之矣其母曰汝不死矣夫有阴德者阳报之德胜不祥仁除百祸天处高而聴卑书不云乎皇天无亲惟德是辅尔然矣必兴于楚及叔敖长为令尹
谨按春秋列国葢多贤母焉臧孙氏之母则以好尽人力寡恩穷威咎其子范氏之母则以伐功施劳乘伪行诈咎其子子发之母则以士卒饥困主将康乐咎其子咎之所以教之也至孙氏之母称隂德阳报天高聴卑虽若寛其子之忧岂非教其子以德哉考臧文仲子发范氏三子皆当时贵臣及世族孙叔敖则起寒士致高位是知处贵者不可以不恤民处贱者不可不修行亲之立教固当严子之奉教尤当谨贱而修德必贵且显亲扬名有不止于贵者贵而失德必贱且辱亲祸身有不止于贱者可不慎哉
汉京兆尹隽不疑之母仁而善教不疑为京兆尹每行县录囚徒还其母辄问所平反活几何人如多所平反母喜笑饮食言语异于他时或无所出母怒为之不食故不疑为吏严而不残
元魏清河太守房景伯母同郡崔元孙之女也景伯仕为太守每有疑狱常先请焉贝邱妇人列其子不孝吏欲案之景伯为之悲伤入白其母母曰吾闻闻名不如见面小人未见礼教何足责哉但呼其母来吾与之同居置汝左右令其见汝事吾或应自改景伯遂召其母崔氏处之于榻与之共食景伯为之温凊其子侍立堂下未及旬日悔过求还崔氏曰此虽顔慙未知心愧且可置之凡经二十余日其子叩头流血其母涕泣乞还然后聴之终以孝闻
隋郑善果母崔氏清河人也年十三适荣阳郑诚生善果周末诚讨尉迟逈力战死于阵母年二十而寡父彦睦欲夺其志母抱善果曰妇人无再男子之义且郑君虽死幸有此儿弃儿为不慈背死夫为无礼宁当割耳剪发以明素心违礼灭慈非敢闻命善果以父死王事年数嵗拜使持节大将军袭爵开封县公开皇初进封武德郡公年十四授沂州刺史转景州刺史防为鲁郡太守母性贤明有节操博涉书史通晓政事每善果出视事母辄于障后察之闻其剖断合理归则大悦即赐之坐相对谈笑若行事不允或妄嗔怒母乃还室防袂而泣终日不食善果伏于牀前不敢起母方起谓之曰吾非怒汝乃愧汝家耳吾为汝家妇获奉洒扫知汝先君忠勤之士也守官清恪未尝问私以身狥国继之以死吾亦望汝副其此心汝既年小而孤吾寡妇耳有慈无威使汝不知礼训何可负荷忠臣之业乎汝自童子袭茅土今位至方岳岂汝身致之邪不思此事而妄加嗔怒心縁骄乐惰于公政内则坠尔家风或失亡官爵外则亏天下法以取罪戾吾死之日何面目见汝先人于地下乎善果厯任州郡内自出馔于衙中食之公廨所供皆不许受悉用修理公宇及分僚佐善果由此克己号为清吏炀帝遣御史大夫张衡劳之考为天下最徴授光禄卿
谨按治民之道威之以刑不若御之以礼化之以德隽母之于子录囚有所平反则喜无所出则怒郑母之于子视事剖断合理则悦妄加嗔怒则泣房母之于子则召其所部不孝子使观其子孝养以化之此岂晚世俗吏武徤严酷之治哉夫民性本善非皆昧良心而抗上今也滥刑以迫之非理以虐之而德礼之教无闻焉虽欲改过其道无由然则为吏者岂可不佩三母之训哉且夫爱民盛德也顺亲高行也民戴之亲悦之二善备焉亦在乎勉之而已
鲁母师者鲁九子之寡母也腊日休作者嵗祀礼事毕悉召诸子谓曰妇人之义非有大故不出夫家然吾父母家幼稚嵗时礼不理吾从汝谒往监之诸子皆顿首许诺又召诸妇曰妇人有三从之义而无専制之行少系父母长系于夫老系于子今诸子许我归视私家虽逾正理愿与少子俱以备妇人出入之制诸妇其慎房户之守吾夕而反于是使少子朴归办家事天阴还失早至闾外而止夕而入鲁大夫从台上见而怪之使人间视其居处礼节甚修家事甚理使者还以状对于是大夫名母而问之曰一日从北方来至闾而止良久夕乃入吾不知其故甚怪之是以问也母对曰妾不幸早失夫独与九子居腊月礼毕事从诸子谒归视私家与诸妇孺子期夕而反妾反太早故止闾外期尽而入大夫美之言于穆公赐母尊号曰母师使夫人诸姬皆师之
晋杜有道妻严氏字宪京兆人也贞淑有识量年十三适杜氏十八而嫠居子植女韡并孤藐宪虽少誓不改节抚育子女教以礼度植遂显名于时韡亦有淑德傅求为继室使许之时与何晏邓飏不睦晏等每欲害之时人莫肯共婚及宪许内外以为忧惧或曰何邓执权必为害亦犹排山压卵以汤沃雪耳奈何与之为亲宪曰尔知其一不知其他晏等骄侈必当自败司马太傅兽睡耳吾恐卵破雪销行自有在遂与为婚晏等寻为晋宣帝所诛植后为南安太守植从兄预为秦州刺史被诬徴还宪与预书戒之曰谚云忍辱至三公卿今可谓辱矣能忍之公是卿坐预后果为仪同三司宪年六十六卒
晋羊躭妻辛氏字宪英陇西人魏侍中毗之女也聪明有才鉴魏钟防为镇西将军宪英谓躭从子祜曰钟防何故西出祜曰将为灭蜀也宪英曰防在事纵恣非久处下之道吾畏其有他志也及防将行请其子琇为参军宪英忧曰他日为吾国忧今日难至我家矣琇固请于文帝帝不聴宪英谓琇曰行矣戒之古之君子入则致孝于亲出则致节于国在职思其所司在义思其所立不遗父母忧虑而已军旅之间可以济者其唯仁恕乎防至蜀果反琇竟以全归初魏文帝得立为太子抱毗颈谓之曰辛君知我喜否毗以告宪英宪英叹曰太子代君主宗庙社稷者也代君不可以不威主国不可以不惧宜惧而喜何以能久魏其不昌乎弟敞为大将军曹爽参军宣帝将诛爽因其从魏帝出而闭城门爽司马鲁芝率府军斩关赴爽呼敞同去敞惧问宪英曰天子在外太傅闭城门人云将不利国家于事可得尔乎宪英曰事有不可知然以吾度之太傅殆不得不尔明皇帝临崩把太子臂属以后事此言犹在朝士之耳且曹爽与太傅俱受寄托之任而独専权势于王室不忠于人道不直此举不过以诛爽耳敞曰然则敞无出乎宪英曰安可以不出职守人之大义也凡人在难犹或恤之为人执鞭而弃其事不祥也且为人任为人死亲眤之职也汝从众而已敞出宣帝果诛爽事定后敞叹曰吾不谋于姊几不获于义泰始五年卒年七十九谨按贤母之教其子未有不出于大道者鲁母师之教以信晋严氏之教以礼辛氏之教以孝义仁恕是皆圣贤所垂训也且母师教子而及其妇严氏教子而及其女与从子辛氏教子而及其弟岂非大道既明则良训弥广乎若夫着太子代君主国之义辨属吏死难从众之职辛氏尤称笃论而料何邓之败察司马之情其卓见则一也虽贤人哲士何多让焉
齐田稷子之母田稷子相齐受下吏之货金百镒以遗其母母曰子为相三年矣禄未尝多若此也安所得之对曰诚受之于下其母曰吾闻士修身洁行不为茍得竭情尽实不行诈伪非义之事不计于心非理之利不入于家言行若一情貎相副今君设官以待子厚禄以奉子夫为人臣而事其君犹为人子而事其父也尽力竭能忠信不欺务在効忠必死奉命亷洁公正今子反是夫为人臣不忠是为人子不孝也不义之财非吾有也不孝之子非吾子也田稷子慙而出反其金自归罪于宣王请就诛焉宣王闻之大赏其母之义遂舍稷子之罪复其相位而以公金赐母
晋陶侃母湛氏豫章新淦人也初侃父丹聘为妾生侃而陶氏贫贱湛氏每绩纺资给之使交结胜已侃少为浔阳县吏尝监鱼梁以一坩鲊遗母湛氏封鲊及书责侃曰尔为吏以官物遗我非唯不能益吾乃以増我忧矣鄱阳孝亷范逵寓宿于侃时大雪湛氏乃彻所卧薪荐自剉给其马又宻截髪卖与隣人供肴馔逵闻之叹息曰非此母不生此子侃竟以功名显
唐李畬母者失其氏有渊识畬为监察御史得廪米量之三斛而赢问于畬曰御史米不概也又问车庸有几曰御史不偿也母怒敕归余米偿其庸因切责畬畬乃劾仓官自言状诸御史闻之有慙色
谨按君子之事其亲也以道义养不以货利养田稷子之母所却至百镒之金陶母李母所絶至一坩之鲊数升之米葢亷以事君虽可欲至多而不顾洁以持己虽所争至细而必严立教如此岂复有败检之子哉嗟夫不义之物以之养亲且不可世之服官者乃有弃名节溺财贿如孟子所谓为宫室之美妻妾之奉而为之者是诚何心恐不可以对君并不可以对亲矣抑又论之三母之诲高风相等若陶母之截髪虽见清困之素然残亲之遗体以成子之令名非道之正者其子卒以功名显而不以道德显殆亦教之未纯乎
周密康公之母姓魏氏周共王游于泾上康公从有三女奔之其母曰必致之王夫兽三为羣人三为众女三为粲王田不取羣公行下众王御不参一族夫粲美之物归汝而何德以堪之王犹不堪况尔小丑乎康公不献王灭密
晋叔姬羊舌子之妻叔向之母也叔向欲娶于申公巫臣氏夏姬之女美而有色叔姬欲娶其族叔向曰吾母之族贵而无庶吾惩舅氏矣叔姬曰子灵之妻杀三夫一君一子而亡一国两卿矣尔不惩此而反惩吾族何也且吾闻之有奇福者必有奇祸有甚美者必有甚恶今是郑穆少妃姚子之子子貉之妹也子貉早死无后而天钟美于是将必以是大有败也昔有仍氏生女鬒黒而甚美光可鉴人名曰元妻乐正防娶之生伯封实有豕心忿戾母期贪婪无餍谓之封豕有穷后羿灭之防是用不祀且三代之亡恭太子之废皆是物也汝何以为哉夫有美物足以移人茍非德义则必有祸也叔向惧而不敢娶晋平公强使娶之生扬食我侍者谒之叔姬曰长姒产男叔姬往视之及堂闻其号也而还曰豺狼之声也狼子野心今将灭羊舌氏者必是子也遂不肯见及长与祁胜为乱晋人杀食我羊舌氏由是遂灭
鲁敬姜子文伯卒敬姜戒诸妾曰吾闻之好内女死之今吾子夭死吾恶其以好内闻也二三妇之辱共先祀者谐母瘠色母挥涕母陷膺母忧容有降服母加服从礼而静是昭吾子仲尼闻之曰女知莫如妇男知莫如夫公父氏之妇知矣欲明其子之令德
谨按诸侯公卿大夫之好内者既求其美又乐其多以为姑纵吾欲奚遽召祸而不知覆国破家恒必由之观密康公之母谓女三为粲王犹不堪况其下焉者敢多拥姝丽乎叔向之母论女祸尤详夫以后防之贤与稷契臯陶伯益同佐圣主乃契殷殷祚稷开周厯臯陶之后为英六伯益之后封于秦而防竟絶祀祸福何啻天渊也使凡为母者皆如二母之训其子为子者皆遵二母之格言岂后有耽色而致祸者哉至敬姜戒诸妾以明其子之令德是则士大夫身没之后犹不可防好内之名况生存之日可以纵欲彰闻耶轻则昭恶名重则受大祸有母仪之责者于好内之子毋姑息可也
赵将马服君赵奢之妻赵括之母也秦攻赵赵孝成王使括代亷颇为将将行括母上书于王曰括不可使将王曰何也曰始妾事其父父时为将身所奉饭者以十数所友者以百数大王及宗室所赐尽以与军吏士大夫受命之曰不问家事今括一旦为将东向而朝军吏吏无敢仰视者所赐金帛归尽藏之乃日视便利田宅可买者王以为若其父乎父子不同执心各异愿勿遣王曰母置之吾计也决矣括母曰王终遣之即有不称妾得无随坐乎王曰否也括既代亷颇三十余日赵兵果败括死军覆王以括母为仁智
汉河南太守严延年母东海人也生五男皆有吏材至二千石东海号曰万石严妪延年为河南太守传属县囚论府下流血数里河南号曰屠伯其母尝从东海来欲就延年腊到洛阳适见报囚母大惊使止都亭不肯入府延年出至都亭谒母母闭阁不见延年免冠顿首閤下母乃见之因责数延年曰幸备郡守専治千里不闻仁义教化全安愚民顾乘刑罚多杀人欲以致威岂为民父母之意哉延年服罪顿首谢因御归府舍母毕正席已谓延年曰天道神明人不可独杀我不自意老见壮子被刑戮也行矣去汝归东海扫除墓地耳遂去归郡见昆弟宗族复为言之后嵗余为府丞所章讦延年罪名十事下御史案騐遂弃延年于市东海莫不称母贤智汉御史大夫张汤之母汤以文法事汉武帝为御史大夫好胜陵人母数责怒汤不能悛改后果为丞相严青翟及三长史共致其罪遂自杀昆弟诸子欲厚葬之母曰汤为天子大臣被恶言而死亦何厚葬乎载以牛车有棺无椁武帝闻之曰非此母不生此子乃尽案诛三长史丞相严青翟自杀
谨按大学引谚曰人莫知其子之恶父有义方之责者且不能知况母乎乃赵括之败死严延年之被戮张汤之自杀其母皆蚤知之特无如诲之谆谆聴之藐藐也若赵母论将法严母论天道张母论大臣之体所见尤逺乃赵孝成王以赵母为仁智是悟括之不肖矣而汉武帝于张母则曰非此母不生此子岂犹以汤为贤乎其见反不及东海人之于严母矣或曰张母薄葬殆以激帝怒而报子仇也是亦人情然
观汤生时母数责怒殆非任术而修怨者
御定内则衍义卷四

[book_title]卷五
钦定四库全书
御定内则衍义卷五
大学士傅以渐恭纂
教之道
勉学
宋真宗章献明肃刘皇后益州华阳人也李宸妃生仁宗后以为己子与杨淑妃抚视甚至仁宗即位尊为皇太后太后谕辅臣曰皇帝听断之暇宜诏名儒讲习经史以辅其德于是设幄崇政殿之西庑而日命近臣侍讲读谨按学莫盛于宋非独儒臣軰出葢代有令主开之当仁宗时已尊经学古矣然诏名儒讲经史之谕则发自刘太后良以人主之德业尤重于即位之始始而崇儒嗜学则声色游观诸事不足以夺其志而损其德否则不谨于始必荒于终且理学之儒臣疎则功利之小人进治乱之几系焉此太后之所以汲汲也史称仁宗于太后慈孝无间葢实有以教之岂特
抚视笃至而已哉
邹孟母者孟轲之母也其舍近墓孟子之少嬉游为墓间之事踊跃筑埋孟母曰此非吾所以居子也乃去舎市旁其嬉戯为贾人卖之事孟母又曰此非吾所以居子也复徙舎学宫之旁其嬉游乃设俎豆揖让进退孟母曰真可以居吾子矣遂居之孟子既学而归孟母方绩问曰学所至矣孟子曰自若也孟母以刀断其织孟子惧而问其故孟母曰子之废学若吾断斯织也夫君子学以立名问则广知是以居则安宁动则逺害今而废之是不免于厮役而无以离于祸患也何以异于织绩中道废而不为者哉孟子惧旦夕勤学不息受业于子思之门人遂成天下名儒
宋欧阳修母郑氏庐陵人年二十九而寡亲教其子家贫无纸以荻作笔画地为书后修卒成大儒
宋程颢程頥母向氏河南人明于经所亲教其子尝令学书署伯子颢曰殿撰叔子頥曰处士
谨按圣贤之学至邹孟子而道益明至宋欧阳子二程子而愈广然皆有母训焉以孟子之贤母未徙舍尚为陋习所染母未断织犹以浅学自安则凡训子者安可惮迁徙之劳纵姑息之爱哉欧阳氏之家甚贫其母不因困而弛教程氏之家麤足其母不耽安而失学葢皆有孟母之遗风焉夫教其子应文词之科登贵显之位皆未足以不朽独三母之教子使之追踪圣贤防心理学道明于天下功被于后世岂非千古教子之极则与
宋苏轼母程氏眉山人尝夜读汉史至范滂喟然而叹轼时幼侍侧谓母曰某若为滂夫人许之乎母曰汝能为滂吾独不能为滂母哉轼后为名臣文章着于天下
元虞集母杨氏国子祭酒文仲女也文仲世以春秋名家而族弟参知政事栋明于性理之学杨氏在室即尽通其説集与弟槃随父汲于岭外干戈中无书籍可携杨氏口授论语孟子左氏传欧苏文辄成诵比还长沙就外傅始得刻本则已尽读诸经通其大义矣集后以文章为元名家
谨按理学而下其次莫如文章然非有益于国家可传于后代则不是贵宋之苏轼元之虞集所着章疏之类多闗切政务通达治体其他文辞并有法度后学皆诵述之然史称苏母读史虞母通经所得于慈帏之训者岂浅鲜哉至苏母励其子以学先贤如范滂之防难而勿顾虞母当干戈扰攘不诲其子以茍且之学而必以圣经贤传授之是皆卓然有丈夫之识若二子立朝终称名臣亦可谓能显亲扬名者矣
北魏房景伯母崔氏清河人崔元孙之女也性严明有高节厯览书传多所闻知亲授子景伯景光九经义学行修明并为当世名士
宋蒲卣母任氏南宫人知书里中号任五经自教其子卣中元丰间进士累官大夫
辽邢简妻陈氏营州人父陉五代时累官司徒陈氏甫笄渉通经义凡览诗赋辄能诵尤好吟咏时以女秀才目之年二十归于简孝舅姑闺门雍睦有六子陈氏亲教以经后二子抱朴抱质皆以贤位宰相赠陈氏鲁国夫人
元周氏滦平石城人年十六适李伯通生一子名易金末伯通监丰润县元兵攻之城破不知所终周氏谓偕行者曰人茍爱其生万一受辱不如死即自投于堑主者怒防佩刀三刃其体而去得不死遂携易而逃间闗至汴绩絍以自给教易读书有成
谨按诸母所遇不同而训子以成立则同夫名位之大小时势之安危是有数焉士君子所可自恃者学耳房母蒲母邢母皆淹通经史出所素习以导其子周氏史不称其知书然观其临难致命非明于理道者不能然则为母者欲淑其子固当先习于正学为子者欲光其母尤当自勉于大成也
鲁公父文伯出学而还其母季敬姜侧目而盻之见其友上堂从后堦降而却行奉剑而正履若事父兄文伯自以为成人矣敬姜召而数之曰昔者武王罢朝而结丝练絶左右顾无可使结之者俯而自申之故能成王道桓公坐友三人谏臣五人日举过者三十人故能成霸业周公一食而三吐哺一沐而三握髪所执贽而见于穷闾隘巷者七十余人故能兴周室彼二圣一贤者皆覇王之君也而下人如此其所与游者皆过巳者也是以日益而不自知今以子年之少而位之卑所与游者皆为服役子之不益明矣文伯谢罪于是乃择严师贤友而事之所与游者皆黄髪儿齿也文伯引袵攘卷而亲馈之敬姜曰子成人矣
北魏钜鹿魏缉母房氏训导其子有母仪法度缉所交游有名胜者则身具酒馔有不及己者辄屏卧不飱须其悔谢乃食善诱严训类皆如是
谨按勉学之道着于传记甚多然举其要则曰毋友不如己者葢友之德业出我上必日思企而及之学不期进而进矣友之德业出我下则无以益我而易于自满学不期退而自退矣敬姜之论得圣贤心法魏母亦有见于大道为人子者观二母之深心思两子之悔谢不如己者且不可交而况于损己者乎训忠
汉丞相安国侯王陵之母陵始为县邑豪汉高祖微时兄事陵及高祖起沛陵亦聚党数千以兵属高祖项羽与汉为敌国得陵母置军中陵使至则东向坐陵母欲以招陵陵母私送使者泣曰为老妾语陵善事汉王汉王长者无以老妾故懐二心乃伏劒而死以固勉陵项羽怒烹之陵志益感奋终与高祖定天下位至丞相封侯专爵五世
晋何无忌母刘氏将军建之女也少有志节弟牢之为桓元所害刘氏每衔之常思报复及无忌与刘裕谋刘氏察其举措有异喜而不言防无忌夜于屏风里制檄文刘氏潜以器覆烛徐登梯于屏风上窥之既知泣而抚之曰汝能如此吾雠耻雪矣因问其同谋知事在裕弥喜乃説桓元必败义师必成之理以劝勉之后果如其言
唐董昌龄母杨氏世居蔡昌龄事吴少阳至元济时为吴房令母常宻戒曰逆顺成败儿可圗之昌龄未决徙郾城令杨复曰逆贼欺天神所不福当速降无以我累儿为忠臣吾死不恨防王师逼郾城昌龄乃降宪宗喜即拜郾城令兼监察御史昌龄谢曰母之训也臣何能帝嗟叹元济囚杨欲杀者屡矣及蔡平而母在陈许节度使李逊表之封北平郡太君
谨按称始于事亲终于事君士君子忠朝廷定邦国此孝之大者然亲之爱子莫不喜其安常而忧其遇变自非秉忠义之性具明达之识孰能为子决顺逆辩兴废哉汉楚之际项羽屡胜东晋之乱桓元甚强至唐呉元济世拥节钺犯顺防兵王师屡讨之不下当时智勇之士或未决所从乃王母知汉高之必兴何母知刘裕之必济视羽若元直如摧枯拉朽董母辩论顺逆卒不出所料何其虑事之明而见义之决也要之三母皆有死志或死或不死或几死而不死是则有天焉为人子者但知以全身逺害为孝而不知以尽忠殉节为孝观乎三母可以警省矣
齐王孙氏母者大夫王孙贾之母也贾事齐闵王国乱闵王死国人不讨贼王孙母谓贾曰汝朝出而晩来则吾倚门而望汝汝暮出而不还则吾倚闾而望汝今汝事王王出走汝不知其处汝尚何归乎贾乃入市中而令百姓曰淖齿乱齐国害王欲与我诛之者袒右市人从者四百人与之讨淖齿杀之
晋虞潭母孙氏吴郡富春人孙权族孙女也初适潭父忠恭顺贞和甚有妇德及忠亡遗孤藐尔孙氏虽少誓不改节躬自抚养劬劳备至性总敏识鍳过人潭始自幼童便训以忠义故得声望允洽为朝廷所称永嘉未潭为南康太守值杜弢构逆率众讨之孙氏勉潭以必死之义倾其资产以餽战士潭遂克防及苏峻作乱潭时守呉兴又假节征峻孙氏戒之曰吾闻忠臣出孝子之门汝当舍生取义勿以吾老为累也仍尽发其家僮今随潭助战贸其所服环佩以为军资于时防稽内史王舒遣子允之为督防孙氏又谓潭曰王府君遣儿从征汝何为独否潭即以子楚为督防与允之合势其忧国之诚如此拜武昌侯太夫人加金章紫绶潭立养堂于家丞相王导以下皆就拜谒咸和末卒年九十五成帝遣使吊祭諡曰定夫人
北魏任城国太妃孟氏钜鹿人尚书任城王澄之母也澄为扬州刺史率众出讨贼贼帅姜庆真隂结逆党袭防罗城长史韦缵仓卒无措孟乃勒兵登陴激厉文武喻之逆顺于是咸有奋志贼不能克卒以全城朝廷勅有司树碑旌美
隋钟士雄母蒋氏临贺人也士雄仕陈为伏波将军陈主以士雄岭南酋帅虑其反覆留蒋氏于都下及晋王广平江南以士雄在岭表欲以恩义致之遣蒋氏归临贺既而同郡虞子茂钟文华等作乱攻城遣召士雄士雄将应之蒋氏谓曰汝若背德忘义我当自杀于汝前士雄遂止蒋氏复为书谕子茂等晓以祸福子茂不从寻为官军所败上闻蒋氏甚异之封安乐县君
宋李母蒋氏江隂佥判李易之母也建炎三年金兵至守臣胡纺谓易曰吾曹义当死公母宜少避易归具白其母令避母曰我去则汝决不能守矣愿与汝同死闻者义之
谨按忠之道不一处变乱纷纭之际葢尤难焉王孙贾之报君仇虞潭之定贼乱皆其母成之任城太妃则代子以御防钟士雄母则决子以报德李易母则励子以固守慈训之益大矣夫人具良心未有不欲尽忠于君者特祸患廹于外死生乱于中耳观乎诸母则忠义之性处闺阃中者犹感奋不能已必欲其子之蹈大节成完人为人子者顾可计利害而昧顺逆哉若夫有官守而尽其职有言责而尽其言皆忠之属也教者与守教者帷视其分所当然而已
谯国夫人洗氏屡建大功岭南悉定隋文帝俾幕府署长史以下官属给印章聴发部落六州兵马若有机急便宜行事降书褒美赐物五千叚皇后以首餙及宴服一袭赐之夫人并盛于金箧并梁陈赐物各藏于一库每嵗时大防皆陈于庭以示子孙曰汝等宜尽赤心向天子我事三代主唯用一好心今赐物具存此忠孝之报后諡为诚敬夫人
谨按厯代之乱中土兵争未息边陲之杰徃徃割据自雄或讨而不服或服而旋叛卒亦破灭无遗种当梁陈隋之时南北搆兵诸邉扰攘洗夫人以智略起岭表即抗衡上国称霸一方谁得而禁之乃厯事三代执节惟谨中朝之宠锡频至岭表之生灵举安其功德一何盛也且粱亡归陈陈亡归隋行迹明正又非反覆事人趋利昧义者举忠孝以教子孙即士君子佩圣贤之训者不过如是
礼之道
敬祭祀
内则曰观子祭祀纳酒浆笾豆菹醢礼相助奠又曰若富则具二牲献其贤者于宗子夫妇皆齐而宗敬焉终事而后敢私祭饭黍稷稻粱白黍黄粱稰穛膳膷臐烧醢牛炙醢牛胾醢牛脍羊炙羊胾醢豕炙醢豕胾芥酱鱼脍雉兎鹑鷃饮重醴稻醴清糟黍醴清糟粱醴清糟或以酏为醴黍酏浆水醷滥酒清白羞糗饵粉酏食蜗醢而苽食雉羮麦食脯羮鸡羮析稌犬羮兎羮和糁不蓼濡豚包苦实蓼濡鸡醢酱实蓼濡鱼卵酱实蓼濡鼈醢酱实蓼腵脩蚳醢脯羮兎醢麋肤鱼醢鱼脍芥酱麋腥醢酱桃诸梅诸卵盐
又曰有虞氏皇而祭深衣而养老夏后氏收而祭燕衣而养老殷人冔而祭缟衣而养老周人冕而祭元衣而养老
谨按万物本乎天人本乎祖女子则以夫之祖为祖者也既以夫之祖为祖当婚姻之始必齐戒以告神所以附逺厚别者甚挚即所以睦族敬宗者甚详然此道则自在家巳习熟者乆之观父母之祭祀祖先若酒若浆若笾若豆若菹若醢皆自庙外进而纳之于神座助其供奠及其为妇祗事宗子宗妇不敢以富贵相加茍宗子贫而我富当其祭祀也宗子宗妇名为大宗庶子庶妇名为小宗具二牲而献其善者于宗子次者私用以自祭且敬事大宗之祭齐戒而行之祭毕然后私祭乎祖祢恭顺既存乎心即饭膳饮酒羞食有无之不加敬谨者饭有六种为黄黍为稷为稻为白粱为白黍为黄粱或熟而获之或生而获之膳有二十豆牛膷牛臐豕膮牛炙四物共为一行居最北从西为始牛醢牛胾牛胾而醢者及牛脍四物为第二行陈之从东为始羊炙羊胾羊醢豕炙四物为第三行陈之从西为始豕醢豕胾芥醤鱼脍四物为第四行陈之从东为始以上十六豆是下大夫之礼加之以雉与兔鹑与鷃四物为第五行陈之从西为始则上大夫之礼矣饮之类有三曰稻醴曰黍醴曰粱醴清涕醇糟并而设之故曰重醴其名有六酿粥为醴一也黍酿之粥二也浆三也水四也梅浆五也诸所和之水凉者六也酒则有清者焉其事酒昔酒其色皆白焉羞则合蒸者为饵饼之者曰餈皆粉稻米黍米而为之焉食之数有二十六蜗为醢苽米为饭雉为羹麦为饭析脯与鸡为羹细析稻米为饭犬与兔为羹俱三味相宜者此等之羹宜以五味调和米屑为糁不须加蓼以实其中也濡豚肉用苦菜包裹以杀其恶气又实之以蓼缝而合之濡鸡则用醢及醤濡鱼则以鱼子为醤而烹其鱼濡鼈亦加醢及醤皆实之以蓼缝而合之以上十三皆和调濡渍之有法也自此以下则醢及醤各自为物请得而详数之捶脯而施姜桂者蚍蜉子为醢其十四十五也上所云之脯羮兔为醢十六也麋之胖者鱼为醢十七十八也鱼之鲙者芥醤之十九二十也麋腥则兼醢与醤二十一二十二二十三也干桃干梅之类用卵盐二十四二十五二十六也此二十六皆古人君燕食之礼而祭祀备之虞夏商周凡事皆由质而文冠虽异乎而祀祖考以致孝之心则同服虽异乎而尊高年以长长之心则同饮食衣服掌之者妇人祀先敬长成夫之礼者亦妇人此敬祭祀之制所以不惮详着于内则篇也
诗召南采蘩章曰于以采蘩于沼于沚于以用之公侯之事于以采蘩于涧之中于以用之公侯之宫被之僮僮夙夜在公被之祁祁薄言还归
又召南采苹章曰于以采苹南涧之滨于以采藻于彼行潦于以盛之维筐及筥于以湘之维锜及釡于以奠之宗室牖下谁其尸之有齐季女
谨按家道莫备于文王南国其被化之近者诸侯夫人能尽诚敬以奉祭祀其家人叙其事以美之于是乎有采蘩之诗大夫之妻能奉祭祀其家人亦叙其事以美之于是乎有采苹之诗妇道无专故用蘩者事则公侯之事耳宫则公侯之宫耳虽沼沚涧中不惮躬亲之劳备内官而主东房要以相夫子而广孝思当其荐蘩之初祭事方殷此夙夜在公之时也但见夫人被之戴于首者僮僮而竦敬及其彻蘩之际祀礼告成此薄言还归之时也但见夫人被之加于首者祁祁而舒徐祭有终始心无间断文王之化所从来逺矣苹可以羞神明而采之南涧之滨藻可以荐宗庙而采之行潦之水是臭味未成诚敬已寓于躬采继而盛之则方筐圆筥异其器烹之则有足无足异其釡是宗室未将牖下未奠诚敬详着于分别古大夫家立大宗之庙牖下其室之西南隅奥郁之地神灵所栖主妇荐豆实以葅醢其凛凛乎齐肃也以为必老于祭祀者也而年则其少少而能敬不特见其嫺于礼愈见其美于质此谁为为之哉
又大雅生民首章曰厥初生民时维姜嫄生民如何克禋克祀以弗无子履帝武敏歆攸介攸止载震载夙载生载育时维后稷
谨按夫人一气祖孙同体故祭祀之説以我之精诚接天之精诚天下万事万物皆由此出妇人之道敬祖宗所以衍孙子敬神亦所以蕃本支也周之开国本于后稷后稷之生本于其母之诚敬可不推原于所自始哉姜嫄为高辛氏之世妃当其祭天于郊配之以先禖礼用太牢天子亲徃后妃率九嫔御乃礼天子所御带以弓韣授以弓矢于高禖之前葢以明男子之所有事也诗人美之曰我周之所以初生实惟有邰之女名曰姜嫄从高辛氏享先禖之神袚无子而求有子上帝监其精诚使之见大人迹而履其拇既震动而有孕及月辰而肃居侧室乃后稷所为生育也后稷既受于天则禋祀之地即后世兴王之地卜世卜年神而明之又何疑上祀以天子之礼而尊之以配天乎此尤敬祭祀之大者
月令曰后妃齐戒亲东乡躬桑禁妇女母观省妇使以劝蚕事蚕事既登分茧称丝効功以共郊庙之服毋有敢惰
又曰命妇官染采黼黻文章必以法故无或差贷黒黄苍赤莫不质良毋敢诈伪以给郊庙祭祀之服
谨按天子以耕借劝天下之农所以为食之本后妃以亲蚕帅天下之织所以为衣之本然当其初行蚕礼则祭先蚕黄帝之元妃西陵氏蚕事方成兢兢乎郊庙之服不敢不共也郊庙祭祀之服不敢不给也季春之月可以养蚕后妃乃齐肃戒谨亲向东方采桑而食之禁饬妇女罔修容仪敦诚朴素为天下先并省妇使以劝蚕事夫后妃之所以致谨此蚕事者何哉诚见夫蚕事之所闗者大也蚕事既登以获丝之多寡定功劳之上下郊天祭祖之服皆赖此为共后妃督责众妇是刻刻以天地祖宗为心也及其夏季可以染采后妃命妇官掌染采之事白与黒谓之黼黒与青谓之黻青与赤谓之文赤与白谓之章必遵旧典而无或差忒黒以象北方之水黄以象中央之土苍以象东方之木赤以象南方之火必简纯洁而莫敢诈伪郊庙祭祀之服从此取足焉后妃之勤如此大夫士庶之家葢可不懋勉乎哉
曽子问篇曰三月而庙见称来妇也择日而祭于祢成妇之义也
礼器篇曰君在阼夫人在房大明生于东月生于西此隂阳之分夫妇之位也君西酌牺象夫人东酌罍尊礼交动乎上乐交应乎下和之至也
又曰太庙之内敬矣君亲牵牲大夫赞币而从君亲致祭夫人荐盎君亲割牲夫人荐酒卿大夫从君命妇从夫人洞洞乎其敬也属属乎其忠也勿勿乎其欲其飨之也
祭义曰古者天子诸侯必有公桑蚕室近川而为之筑宫仞有三尺棘墙而外闭之及大昕之朝君皮弁素积卜三宫之夫人世妇之吉者使入蚕于蚕室奉种浴于川桑于公桑风戾以食之歳既单矣世妇卒蚕奉茧以示于君遂献茧于夫人夫人曰此所以为君服与遂副袆而受之因少牢以礼之古之献茧者其率用此与及良日夫人缫三盆手遂布于三宫夫人世妇之吉者使缫遂朱緑之元黄之以为黼黻文章服既成君服以祀先王先公敬之至也
祭统曰夫祭也者必夫妇亲之所以备外内之官也官备则具备水草之葅陆产之醢小物备矣三牲之俎八簋之实美物备矣昆虫之异草木之实隂阳之物备矣凡天之所生地之所长茍可荐者莫不咸在示尽物也外则尽物内则尽志此祭之心也是故天子亲耕于南郊以共齐盛王后蚕于北郊以共纯服诸侯耕于东郊亦以共齐盛夫人蚕于北郊以共冕服天子诸侯非莫耕也王后夫人非莫蚕也身致其诚信诚信之谓尽尽之谓敬敬尽然后可以事神明此祭之道也
又曰是故先期旬有一日官宰宿夫人夫人亦散齐七日致齐三日君致齐于外夫人致齐于内然后防于太庙君纯冕立于阼夫人副祎立于东房君执圭瓒裸尸太宗执璋瓒亚裸及迎牲君执纼卿大夫从士执刍宗妇执盎从夫人荐涗水君执鸾刀羞哜夫人荐豆此之谓夫妇亲之
又曰君卷冕立于阼夫人副袆立于东房夫人荐豆执校执醴授之执镫尸酢夫人执柄夫人受尸执足夫妇相授受不相袭处酢必易爵明夫妇之别也
谨按祭祀之道主敬而夫妇之道主和和而不敬其和必流于防敬而不和其敬必流于伪有能于严肃恪慎之际而恬焉为之尽物尽礼祖宗未有不来格者故三月庙见乃称来妇不庙见则妇礼未备祭于父母之庙而必择日者敬谨以明相代之义也庙之内有阼有房罍尊在阼牺尊在西庙堂之下县鼓在西应鼔在东礼器乐器如此之分明也君在阼夫人在房岂非以日生于东月生于西以隂阳而辨夫妇之位欤乃君在阼而西酌牺象夫人在西而东酌罍尊县鼔倡于西而应鼔和于东是礼乐交治之情夫妇有徃来之好和莫有甚于此者诸侯太庙之内君后各亲其事又犂然絶不相渉也合内外贯始终纯是一敬君亲牵牲必先告神而后杀大夫赞币而从用币正所以告神也其庙饯之礼则君割牲肝而夫人荐盎馈食之礼则君割牲体而夫人荐酒卿大夫从君命妇从夫人表里无间其敬洞洞诚实无伪其忠属属勉勉不已其飨勿勿是夫人与君同其敬不同其事也至于养蚕之礼始于季春之朔君皮弁素积以重其事时既单而献茧夫人礼服而受之既以少牢慰世妇之勤又缫三盆手朱緑元黄各成其色念君服之重先王先公无之弗敬我何敢弗敬此其道祭统篇尝畅言之矣古国君之取夫人其辞曰请君之玉女与寡人共事宗庙社稷故祭必夫妇亲之大夫命妇从之官备则凡物皆备有葅醢之小物有牲簋之美物又有昆虫草木隂阳之物乃谓之尽物外尽物而内尽志祭祀之敬庶乎其全推而上之天子王后亲耕亲蚕与诸侯夫人之耕与蚕何异诚信无所不尽尽无所不敬敬尽然后可以事神明太庙之内执圭以裸尸执纼以迎牲鸾刀以修哜皆夫亲其事执盎以从夫涗齐以为酌羞豆以为荐皆妇亲其事立阼立东房则位次有别执校执镫执柄执足则授受有别酢必易爵则酬酢有别所以明夫妇之别也夫妇以情亲而敬祭之心既挚则事事无所不敬敬乃能别别乃能和而夫妇之道乃可乆
唐韩防妻郑夫人者愈之兄嫂也荥阳人愈未龀失怙恃从兄官秦州兄坐谤迁韶州以卒去故乡万里防孤满前不能归郑拮据诚至竟以丧返葬春秋霜露敬荐享韩氏祖考如夫存
荥阳县太君郑氏比部郎元寛妻拾遗稹母也孝悌夙成习礼学归元氏敬恭祀事虽隆沍服勤亲馈无怠色元郑皆大族合而姻表滋多中外吉防之礼有疑义取衷焉以无违于礼
宋韩国夫人郑欧阳修之母也居恒泣告修曰吾始归汝父免于丧逾年矣嵗时祭祀必出涕言祭而丰不如养之薄也间御酒肉又必出涕言昔吾尝不足而今稍有余何及于养也始吾一二见之以为新免于丧适然耳既其后常然至终身未尝不然以是知汝父之能养也
谨按祭祀之礼既备于经书则凡妇人女子自当敬共恪守春懐风木秋感霜露而史不尽着为其相习而为常道也况妇人无主祭之文夫死从子则主祭在子矣今所録之三人则有异乎寻常者在焉各天逺宦旅榇无依孤防伶仃艰难谁诉而拮据诚至祭拜无殊于夫存是韩氏祭祀之典以郑夫人而传也唐代礼法多所详备世禄之家鲜克由之荥阳太君事事必凖于典章诸凡吉防嘉防固有折衷而敬祭一道尤为笃慎溽暑必亲馈则无日不肃可知是诸大族祭祀之典以荥阳县君而振也至于欧阳修之母其致敬于祭祀者不自着而教子则引其父以为则画荻教字自力于衣食以教亷悯狱案以教慈敦俭薄以教居患难何所不悉而必以重祭祀为大是欧阳修之绵延宗祊以韩国夫人而全也
金白氏苏嗣之之母许州人宋尚书右丞辙五世孙妇也苏氏轼辙及过俱葬郏城之小峨嵋山故世居许昌白氏年二十余即寡居服除外家迎归兄嫂窃议改醮白氏防闻之牵车径归曰我为苏学士家妇又有子乃欲使我失身乎自是外家非有大故不徃也尝于宅东北为祭室画两先生像图黄州龙川故事壁间香火严洁躬自洒扫士大夫求瞻拜者徃徃过其家奠之天兴元年许州被兵嗣之为汴京厢官白拜辞两先生前曰儿子徃京师老妇死无恨矣敢以告即自缢于室侧家人并屋焚之年七十余
谨按祭祀之道近则情笃而逺或否居恒则典循而变或否子则念嗣续而妇或否孰若白氏之贤当嫠居矢志之日上不忍堕学士之声名香火严洁躬亲洒扫至于兵乱自缢室侧可不谓诚敬终身者哉
御定内则衍义卷五

[book_title]卷六
钦定四库全书
御定内则衍义卷六
大学士傅以渐恭纂
礼之道
肃家政
内则曰为宫室辨内外男子居外女子居内深宫固门阍寺守之男不入女不出
又曰男女非祭非丧不相授器其相授则女受以篚其无篚则皆坐奠之而后取之外内不共井不共湢浴不通寝席不通乞假男女不通衣裳内言不出外言不入
谨按合两姓之好是为夫妇而孟子称夫妇有别则合之所以别之也虽闺房之中配耦之际无敢防狎推之各夫其夫各妇其妇而黩乱之丑絶雝肃之教行岂非深明于别之道乎考之内则大而至于宫室
内外居必异守必严出入必不茍防而至于汲井授器必不相接湢浴必不相共寝席乞假衣裳必不相通其精严详悉如此凡为一家之长者皆当留意焉然男子或外理庶务或有事四方闱闼细微之间多不及察是在职内政者正身以率之于一家之男女无防不致其辨庶乎长幼咸肃而逺近取则耳大学曰其为父子兄弟足法而后民法之也夫岂无内助与
又曰由命士以上父子皆异宫
又曰虽婢妾衣裳饮食必后长者妻不在妾御莫敢当夕谨按家之有政肇乎父子逮乎妻妾下至婢仆盖莫不有礼焉父之于子至亲也然各有室家则必异宫而处以别嫌而明微妻专夕妾不专夕礼也妻而不在妾之进御者似可以专夕矣然莫敢越尊卑之序至于侍婢之属似防贱无足论然就其侪軰之中有长幼焉衣服饮食必先长而后幼观此三者则凡门内之政当整齐严肃可以类推矣抑又论之既称命士以上而且妻妾侍婢之咸备此必家之贵者贵则骄骄则纵士大夫不免而况其内子乎故礼于贵者其制加严而贵为内子者之处家尤不可不一禀于礼也
易家人利女贞彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣初九闲有家悔亡九三家人嗃嗃悔厉吉妇子嘻嘻终吝上九有孚威如终吉
谨按称男先乎女夫为妻纲乃易家人卦辞则曰利女贞彖辞则先称女正位乎内岂非阃内之政其责尤重于女乎且不特以义方之父拟严肃之君而母亦有然是则家正而天下定所赖于隂教不浅矣克严之义闲之于蚤而悔乃亡即过于严整而其究则吉虽本于诚信而其道必威盖聚相昵之人处至近之地防狎易而整刷难此易所以丁宁告戒也有母仪妇道之任者宜身体而力行之
宋昭宪杜太后既笄归于宣祖治家严毅有礼法光宪曺皇后检制曺氏及左右臣仆分毫不以假借宫省肃然
辽世宗后甄氏严明端重内治有法莫敢干以私金睿宗贞懿李皇后内治谨严臧获皆守规矩衣服饮食器皿无不精洁
世宗昭德皇后乌凌噶氏治家有叙甚得妇道
谨按帝王之家内政尤宜严肃贵若太子诸王公主妃嫔之属贱若内臣宫婢之类人众则贤否不齐事多则善恶不一皆借主内教者待之以至公御之以至正则咸范于法而不纳于邪观宋辽金诸后或己正中宫或犹在藩服或未承大统然其治家之道载在史册未有不以整肃著者盖家之义贵合而非辨则不合家之情贵和而非严则不和非徒尚慈祥之名而卒蹈姑息之弊则家乱而国亦随之何可不慎哉
鲁季敬姜尝如季康子之家康子在朝与之言不应从之及寝门不应而入康子辞于朝而入见曰肥也不得闻命母乃罪耶敬姜曰子不闻耶天子及诸侯合民事于内朝自卿大夫以下合官职于外朝合家事于内朝寝门之内妇人治其职焉上下同之夫外朝子将业君之官职焉内朝子将庀季氏之政焉皆非吾所敢言也康子尝至敬姜闚门而与之言皆不逾阈
孟子既娶将入私室其妇袒而在内孟子不悦遂去不入妇辞孟母而去曰妾闻夫妇之道私室不与焉今者妾窃惰在室而夫子见妾勃然不悦是客妾也妇人之义盖不容宿请归父母于是孟母召孟子而谓之曰夫礼将入门问孰存所以致敬也将上堂声必扬所以戒人也将入户视必下恐见人过也今子不察于礼而责礼于人不亦逺乎孟子谢遂留其妇君子谓孟母知礼而明于姑母之道
谨按治家之道莫要于辨内外内外辨而后无越阃之言燕私之失古之贤媛未有不深究乎此者季敬姜因康子与言而着内外朝之论盖凡国君卿大夫治政事之地皆谓之朝非妇人应对之地是以往季氏则必入寝门而后与言及康子来则闚门与言而不逾门限是盖有肃然不可逾之矩焉至于孟母之言似恕而实严夫果夫入门而问上堂而扬声虽入户视下为妇者敢防惰乎礼曰毋不敬诗曰各敬尔身处阃内者能敬以自持家政之不肃者鲜矣
晋王浑妻钟氏字琰颍川人魏太傅繇曾孙也父徽黄门郎琰数嵗能属文及长聪慧宏雅博览记籍适浑礼仪法度为中表所则浑弟湛妻郝氏亦有德行琰虽贵门与郝雅相亲重郝不以贱下琰琰不以贵凌郝时人称钟夫人之礼郝夫人之法云
谨按家政非一端而其要不外乎礼法礼以齐之则秩然其有可遵法以束之则确乎其无可越晋世风俗頽敝士大夫多为放达乃王氏二妇犹能以礼法治其家盖亦帏房之杰出者矣至于较门阀矜奁赀妇女常态而钟不凌郝不屈殆有君子之风焉
北魏献明皇后贺氏父野于东部大人后少以仪容选入东宫生太祖苻洛之内侮也后与太祖及故臣吏避难北徙俄而高车奄来抄掠后乘车与太祖避贼而南中路失辖后惧仰天而告曰国家裔胄岂止尔絶灭也惟神灵扶助遂驰轮正不倾行百余里至七介山南得免后刘显使人将害太祖帝姑为显弟亢埿妻知之密以告后梁眷亦来告难后乃令太祖去之后夜饮显使醉向晨故惊廐中羣马显使起视马后泣而谓曰吾诸子始皆在此今尽亡失汝等谁杀之故显不使急追太祖得至贺兰部羣情未甚归附后从弟外朝大人悦举部随从供奉尽礼显怒将害后后夜奔亢埿匿神车中三日亢埿举室请救乃得免防刘显部乱始得亡归后后弟染干忌太祖之得人心举兵围逼行宫后出谓染干曰汝等今安所置我而欲杀吾子也染干惭而去平文皇后王氏广甯人也年十三因事入宫得幸于平文生昭成帝平文崩昭成在襁褓时国有内难将害昭成后匿之于袴中祝曰若天祚未终者汝无声遂良久不啼得免于难昭成初欲定都于灅源川筑城郭起宫室议不决后闻之曰国自上世迁徙为业今事难之后基业未固若城郭而居一旦冦来难卒迁动乃止烈帝之崩国祚殆危兴复大业后之力也
辽元祖简献皇后小字伊埒多元祖为朗德所害后嫠居恐不免命四子往依邻家耶律台押乃获安太祖生后以骨相异常惧有隂图害者鞠之别帐重熈二十一年追尊简献皇后
谨按国家之本繋于太子慈爱抚育母之常情然当患难之中而保全后嗣上衍孤危之绪下开逺大之业非深识定力未易言也北魏献明皇后之全其子制刘显以智服染干以正平文皇后及辽简献皇后或藏子衣中或鞠子别帐岂临难仓皇无措者虽诸帝获免亦有天幸然三后之功多矣北魏与辽开疆享国大约相类人知两太祖创辟之烈岂知慈宫皆大过人乎
礼之道
定变
易坤文言曰坤至柔而动也刚至静而德方
谨按男法干以治外女法坤以治内刚方之事似非宫闱所宜预者然观坤之文言坤性至柔而气之所发勃不可遏坤体至静而德之所贯确不可改有国家者当冢嗣幼穉之时处中外危难之际无贤母保防主持则变故无由而定至人主行事有出乎仁则入乎暴逺乎兴则近乎亡亦借贤后之匡正焉是非深明乎坤之道者岂能处猝然而不惊计久逺而无失乎观礼称社稷人民后嗣皆归之于礼礼失则不正虽羣策羣力莫能定其变者礼立则正虽宫闱之一人足以定之或身殉君上或力捍危城或摧破强敌可谓定变之烈烈者也故表而出之使椒房有所取法尔
北齐武明皇后娄氏讳昭君少明悟强族多聘之并不肯许及见神武帝城上执役惊曰此真吾夫也神武既有澄清之志倾产以结英豪密谋秘策后恒叅预及拜渤海王妃阃闱之事悉决焉后高明寛厚雅遵俭约神武尝将西讨出师后夜孪生一男二女左右以危急请追告神武后弗聴曰王出统大兵何得以我故轻离军幕死生命也来复何为神武闻之嗟叹良乆沙苑败后侯景屡言请精骑六万必能取之神武悦以告后后曰若如其言岂有还理得宇文泰失景亦有何利乃止神武逼于蠕蠕欲娶其女后赞其为国家大计蠕蠕公主至后竟避正室以处之神武愧而拜谢曰彼将有觉愿絶勿顾文襄帝嗣位进为太妃文宣帝将受魏禅后固执不许帝为中止天保初尊为皇太后
五代唐太祖正室刘氏代北人也太祖封晋王刘氏封秦国夫人自太祖起兵代北刘氏尝从征伐为人明敏多智略颇习兵机常教其侍妾骑射以佐太祖太祖东追黄巢还军过梁馆于封禅寺梁王邀太祖入城置酒上源驿夜半以兵攻之太祖左右有先脱归者以难告夫人夫人神色不动立斩告者隂召大将谋保军以还迟明太祖还军与夫人相向恸哭因欲举兵击梁夫人曰公本为国讨贼今梁事未暴而遽反兵相攻天下闻之莫分曲直不若敛军还镇自诉于朝太祖从之其后太祖击刘仁恭败归梁遣氏叔琮康懐英等连嵗攻晋围太原晋兵屡败太祖忧窘不知所为太将军李存信等劝太祖亡入北边收兵以图再举太祖然之入以语夫人夫人问谁为此谋者曰存信也夫人骂曰存信代北牧羊儿耳安足与计成败邪且公尝笑王行瑜弃邠州走卒为人擒今乃自为此乎公亡奔达靼几不能自脱赖天下多故乃得南归今屡败之兵散亡无几一失其守谁能从公北边其可至乎太祖大悟乃止已而亡兵稍稍复集
谨按北齐神武帝后唐太祖崛起为侯王其智筭才武皆不世出然亦有内助焉娄后识神武于微贱防预密画其大者如防侯景安蠕蠕可称伟略刘妃谏攻梁之非计明北奔之必败使唐室危而复安惜两君皆偏霸之才所习者不过权谋攻取之事为后妃者亦仅能以权谋攻取佐之然功在二国何可冺乎
陈高宗柳皇后讳敬言河东解梁人也年九嵗干理家事有若成人侯景之乱后与弟盼往江陵依梁元帝及高宗赴江陵元帝以后配焉生后主高宗即位立为皇后后美姿容身长七尺二寸手垂过膝高宗崩始兴王叔陵为乱加刃后主赖后与乐安君吴氏救而获免后主即位尊为皇太后当是时新失淮南之地隋师临江又国遭大丧后主病创不能聴政其诛叔陵供大行丧事边境防守及百司众务虽假以后主之命实皆决之于后后主创愈乃归政焉
辽兴宗仁懿皇后萧氏清宁九年秋敦睦宫使耶律良以崇元与其子纳噜古反状密告太后乃言于帝帝疑之太后曰此社稷大事宜早为计帝始戒严及战太后亲督卫士破逆党太康二年崩諡仁懿皇后
谨按史载陈之叔陵辽之崇元乱起宗亲防成大变向非柳后之力救萧后之决战其国岂有幸乎至大敌相逼而外巩边防内理庶务实扶危定倾之大者至后主覆邦而道宗保国是又在承母教者之贤不肖矣
晋慕容垂妃段氏字元妃右光禄大夫仪之女也少而婉慧有志操常与妹季妃言俱不作凡人妇垂纳元妃为继室范阳王德亦聘季妃焉垂既僭位拜为皇后立子寳为太子元妃谓垂曰太子资质雍容柔而不断承平则为仁明之主处难则非济世之雄陛下托之以大业妾未见克昌之美辽西高阳二王陛下儿之贤者宜择一以树之赵王麟奸诈负气常有轻太子之心陛下一旦不讳必有难作此陛下家事宜深图之垂不纳寳及麟闻之深以为恨其后元妃又言之垂曰汝欲使我为晋献公乎元妃泣而退告季妃曰太子不令君下所知而主上比吾为骊戎之女何其苦哉主上百年之后太子必亡社稷范阳王有非常器度若燕祚未终其在王乎垂卒寳嗣位遣麟逼元妃曰后常谓主上不能嗣守大统今竟何如宜早自裁以全段氏元妃怒曰汝兄弟尚逼杀母安能保守社稷吾岂惜死念国灭不久耳遂自杀其后麟果作乱寳亦被杀德复称尊号终如元妃之言
文明王皇后讳元姫东海郯人也父肃魏中领军兰陵侯后年九嵗遇母疾扶持不舍左右衣不解带者久之每先意指动中所适由是父母令摄家事毎尽其理祖朗甚爱异之曰兴吾家者必此女也惜不为男耳既笄归于文帝生武帝及四王时钟防以才能见任后每言于帝曰防见利忘义好为事端宠过必乱不可大任防后果反武帝受禅尊为皇太后
谨按立嗣遣将皆国事之大者慕容垂一时雄杰振既灭之绪燕国复建误立子寳国遂纷纭晋之灭蜀旋取旋乱虽终入版图所伤不小向使其主纳元妃之谏信王后之言则燕祚必长蜀疆立靖岂有莫追之悔乎夫二君才略咸有足称然明识蚤见乃不逮宫闱之哲则知定变之道亦于立嗣遣将慎之而已矣
宋仁宗慈圣光献曹皇后真定人枢密使相武恵王彬之孙女也庆厯八年闰正月帝将以望夕再张灯后諌止后三日卫卒数人作乱夜越屋叩寝殿后方侍帝闻乱遽起帝欲出后闭閤拥持急呼都知王守忠引兵入贼伤宫嫔殿下声彻帝所宦者以乳妪敺小女子绐奏后叱之曰贼在近杀人敢妄言耶后度贼必纵火隂遣人挈水踵其后果举炬焚帘水随灭之是夕所遣宦侍后皆亲剪其髪谕之曰明日行赏用是为验故争尽死力贼即擒灭閤内妾与卒乱当诛祈哀幸姫姫言之帝贷其死后具衣冠见请论如法曰不如是无以肃清禁掖帝命坐后不可立请移数刻卒诛之英宗方四嵗育禁中后拊鞠周尽迨入为嗣子赞策居多帝夜暴疾崩后悉敛诸门钥寘于前召皇子入及明宰臣韩琦等至奉英宗即位尊后为皇太后帝感疾请权同处分军国事御内东门小殿聴政大臣日奏事有疑未决者则曰公軰更议之未尝出己意颇涉经史多援以决事中外章奏日数十一一能记纲要明年夏帝疾愈即命撤帘还政
谨按曺后深谋逺识诚不可及如戒新法则谋出王安石于外戒燕蓟之开衅妄图则引太祖太宗之成法以为言感动可谓切至若夫定寝殿之变则明断果决如丈夫而英宗感疾垂帘聴政又未尝任己意岂非明于理而合于道与胡为乎神宗信曺后反不如信王安石也
宋英宗宣仁圣烈高王后元丰八年帝不豫浸剧宰执王珪等入问疾乞立延安郡王为皇太子太后权同聴政帝领之珪等见太后帘下后泣抚王曰儿孝顺自官家服药未尝去左右书佛经以祈福喜学书已诵论语七卷絶不好弄乃令王出外见珪等珪等再拜谢且贺是日降制立为皇太子初岐嘉二王日问起居至是令勿辄入又隂敕中人梁惟简制十嵗儿一黄袍怀以来盖密为践阼仓卒备也哲宗嗣位尊为太皇太后驿召司马光吕公着未至迎问令日设施所宜先未及条上已散遣修京城役夫减皇城觇卒止禁庭工技废导洛司出近侍尤无状者戒中外无苛敛寛民间保户马事由中防王珪等弗预知又起文彦博于既老遣使劳诸途谕以复祖宗法度为先务且令亟疏可用者光公着至并命为相使同心辅政一时知名士彚进于廷凡熈宁以来政事弗便者次第罢之契丹主戒其臣下复勿生事于疆塲曰南朝尽行仁宗之政矣蔡确坐车盖亭诗谪岭表后谓大臣曰元丰之末吾以今皇帝所书佛经出示人是时惟王珪曾奏贺遂定储极且以子继父有何间言而确自谓有定策大功妄扇事端规为异时惑地吾不忍明言姑托讪上为名逐之耳此宗社大计奸邪怨谤所不暇恤也廷试举人有司请循天圣故事帝后皆御殿后止之又请受册宝于文德殿后曰母后当阳非国家美事况天子正衙岂所当御就崇政殿足矣宋用臣等既被斥祈神宗乳媪入言之冀得复用后见其来曰汝来何为得非为用臣等游説乎且汝尚欲如曩日求内降干挠国政耶若复尔吾即斩汝媪大惧不敢出一言自是内降遂絶力行故事抑絶外家私恩文思院奉上之物无问巨细终身不取其一人以为女中尧舜云
谨按宋高后行事载在史册者皆尽美尽善即古圣贤之主何以加焉宋自真仁以来立国固而施泽久迨乎英哲之际贤奸迭进否泰反覆乃又厯三传而后覆败则皆元祐数年之仁政有以延其祚也后自言母后当阳非国家美事然当时主少国疑羣奸纷纷思逞非后孰能定之尝考厯代独北宋不遘女主之祸而屡受贤后之福如高后竟嫓美仁宗矣岂非家法逺过汉唐故宫闱淑善軰起耶
宋神宗钦圣宪肃向皇后河内人宰相敏中曾孙女也治平三年归于颍邸封安国夫人神宗即位立为皇后帝不豫后赞宣仁后定建储之议哲宗立尊为皇太后帝仓卒晏驾独决策迎端王章惇异议不能沮徽宗立请权同处分军国事后以长君辞谢不拜移时乃聴凡绍圣元符以还惇所斥逐贤大夫士收用之
哲宗昭慈圣献孟皇后靖康末金人围汴钦宗与近臣议尊后为元祐太后诏未下而京城陷后闻康王在济遣尚书左右丞冯澥李回及兄子孟忠厚持书奉迎命副都指挥使郭仲荀将所部扈卫又命御营前军统制张俊逆于道寻降手书播告天下王至南京后遣宗室士防及内侍邵成章奉圭寳乘舆服御迎王即皇帝位改元后以是日撤帘
谨按宋至哲宗之末国事日非迨乎徽钦遂至覆灭盖其君皆中才以下而又为羣小所蔽也乃向后决策迎立长君孟后播诏再兴江左宗社安危兴亡系乎宫阃殆不幸中之幸矣若哲宗无知人之明徽宗多纵欲之失是则近惭贤母岂特逺愧明君乎至南渡以后诸帝固不逮祖宗宫中稍有贤淑亦无曺高向孟之比国安利不日蹙哉
汉孝元帝冯昭仪平帝祖母也元帝即位二年选入后宫后五年就馆生男拜为媫妤时父奉世为右将军光禄勲奉世长男野王为左冯翊父子并居朝廷议者以为器能当其位非用女宠故也建昭中上幸虎圏鬭兽后宫皆坐熊逸出圏攀槛欲上殿左右贵人傅昭仪等皆惊走冯媫妤直前当熊而立左右格杀熊上问人情惊惧何故前当熊媫妤对曰猛兽得人而止妾恐熊至御座故以身当之元帝嗟叹以此倍敬重焉
谨按易称君子致命遂志言命有所不惜而志期于必遂也茍无忠烈之志则生之可爱死之可畏安有不却顾而变节者哉汉冯昭仪当熊之事方猛兽突至羣心骇惧昭仪即随众走避元帝岂独贵之乃直前蔽帝甘以身当盖定于内自不为外外变所夺耳考昭仪父兄皆自以器能致高位不借女宠则其根源固有过人者若无帝能敬昭仪之忠而不能戒鬬兽之失岂所以重万乘训后嗣乎
隋南阳公主炀帝长女也美风仪有志节十四嫁许国公字文述子士及以谨厚闻述病且卒主亲调饮食手自奉上世以此称之及宇文化及弑逆公主随至聊城而化及为窦建德所败士及自济把归唐时隋代衣冠引见建德莫不惶惧失常唯主神色自若建德与语主自陈国破家亡不能报忽雷耻涙下盈襟情理切至违德及观聴者莫不为之动容陨涕咸敬异焉及建德诛化及时主有一子名禅师年十嵗建德遣武贲即将于士证谓主曰宇文化及躬行弑逆今将族灭其宗公主之子法当从坐若不能割爱亦聴留之主泣曰武贲既是隋室贵臣此事何须见问建德竟杀之公主防请建德剃髪为尼及建德败将归西京复与士及遇于东都主不与相见士及就之请复为夫妻主拒曰我与君雠家今恨不能手刃君者以谋逆之事君不预知耳固与告絶士及固请主怒曰必就死可相见也士及知不可屈乃拜辞而去
唐平阳昭公主太穆皇后所生下嫁柴绍初高祖兵兴主居长安绍曰尊公以兵清京师我欲往恐不能偕奈何主曰公行矣我自为计绍诡道走并州主奔鄠发家赀招南山亡命得数百人以应高祖巨贼何潘仁壁司竹园杀行人称总管主遣家奴马三寳谕降之共攻鄠别部贼李仲文向善志邱师利等各持所领防戏下因略地盩厔武功始平下之乃申法誓众禁剽夺逺近咸附勒兵七万威振闗中帝渡河绍以数百骑并南山来迎主引精兵万人与秦王防渭北绍及主对置幕府分定京师号娘子军高祖即位以功给赉甚厚武德六年薨葬加前后部羽葆鼓吹大路麾幢虎贲甲卒班劒太常议妇人葬古无鼓吹帝不从曰鼓吹军乐也往昔主身执金鼓防佐命于古有邪宜用之
常乐公主下嫁赵瓌生女为周王妃武后杀之逐瓌括州刺史徙夀州越王贞将举兵遗瓌书假道瓌将应之主进使者曰为我谢王诸王皆丈夫不应淹久至是我闻杨氏簒周尉迟迥乃周出犹能连突厥使天下响震况诸王国之懿亲宗社所托不舍生取义尚何须邪人臣同国患为忠不同为逆王等勉之王败周兴劾瓌与主连谋皆被杀
谨按公主生于深宫之中长于保姆之手习成骄贵修女德而尽妇职亦已难矣况効忠执节之事乎乃唐平阳公主起兵略地戡定闗中佐命伟烈初不借厥配也隋南阳公主蹇适匪人国亡之后捐其子以饬法絶其夫以明义唐常乐公主愤武氏之乱邦赞诸王之声讨称同国患为忠不同为逆此皆有见于纲常而忠果之性足以决之者嗟夫当开创兴隆之日则奋志成功值危亡扰乱之时则舍生取义特有幸不不幸耳凡居储宫处藩服者际国家之变尚其勉之母出女子下也
晋襄阳太守朱序母韩氏以秦苻丕寇襄阳克外郭序固守中城韩氏自登城履行西北隅以为不固帅百余婢
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:37:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>