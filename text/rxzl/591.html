<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,春秋明志录全文在线阅读,春秋明志录全文在线下载,大玄古籍书库">
<meta name="description" content="十二卷。明熊过撰。此书辨驳《公羊》、《穀梁》及胡安国《春秋传》之失，尤其攻击《左传》一书。如隐公八年“三月，郑伯使宛来归祊。庚寅，我入祊”。熊氏认为是“郑庄公欲离宋党，故以赂饵鲁”，且引吕大圭《春秋或问》云“《左氏》言以祊易许，经文未见其事，是时郑方结鲁，非鲁结郑”为其佐证，认为这是《左传》“见假田事误合为一”；又宣公十二年“楚子围郑”，熊氏认为，《经》书“围”而《左传》则云自皇门至逵道，乃诬。卓尔康《春秋辨义》云此书“颇出新裁”，然所谓“新裁”，则大抵臆说。如以邢迁于夷仪为邢自迁，非齐桓公迁之；以晋人执">
<title>春秋明志录_熊过_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">春秋明志录</span> <br/>
          作者： <span class="inputVal" id="bkauthor">熊过</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]171599</span> <br/>
          说明： <span class="inputVal" id="bkdec">十二卷。明熊过撰。此书辨驳《公羊》、《穀梁》及胡安国《春秋传》之失，尤其攻击《左传》一书。如隐公八年“三月，郑伯使宛来归祊。庚寅，我入祊”。熊氏认为是“郑庄公欲离宋党，故以赂饵鲁”，且引吕大圭《春秋或问》云“《左氏》言以祊易许，经文未见其事，是时郑方结鲁，非鲁结郑”为其佐证，认为这是《左传》“见假田事误合为一”；又宣公十二年“楚子围郑”，熊氏认为，《经》书“围”而《左传》则云自皇门至逵道，乃诬。卓尔康《春秋辨义》云此书“颇出新裁”，然所谓“新裁”，则大抵臆说。如以邢迁于夷仪为邢自迁，非齐桓公迁之；以晋人执虞公为存于其国，制之使不得他去，非制以归；以洮盟谋王室为诬说；以用鄫子为出自邾人，非宋襄公之命；以晋怀可为卓子之谥；以赵盾并未使先蔑逆公子雍于秦；以卫石恶为孙氏党，非宁氏党等等，大都属无稽之谈。《四库》系浙江吴玉墀家藏抄本收录。</span> <br/>
          封面： <span class="inputVal" id="bkimg">Z_4992.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]春秋明志录
[book_author]熊过
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]171599
[book_dec]十二卷。明熊过撰。此书辨驳《公羊》、《穀梁》及胡安国《春秋传》之失，尤其攻击《左传》一书。如隐公八年“三月，郑伯使宛来归祊。庚寅，我入祊”。熊氏认为是“郑庄公欲离宋党，故以赂饵鲁”，且引吕大圭《春秋或问》云“《左氏》言以祊易许，经文未见其事，是时郑方结鲁，非鲁结郑”为其佐证，认为这是《左传》“见假田事误合为一”；又宣公十二年“楚子围郑”，熊氏认为，《经》书“围”而《左传》则云自皇门至逵道，乃诬。卓尔康《春秋辨义》云此书“颇出新裁”，然所谓“新裁”，则大抵臆说。如以邢迁于夷仪为邢自迁，非齐桓公迁之；以晋人执虞公为存于其国，制之使不得他去，非制以归；以洮盟谋王室为诬说；以用鄫子为出自邾人，非宋襄公之命；以晋怀可为卓子之谥；以赵盾并未使先蔑逆公子雍于秦；以卫石恶为孙氏党，非宁氏党等等，大都属无稽之谈。《四库》系浙江吴玉墀家藏抄本收录。
[book_img]Z_4992.jpg


[book_title]提要
钦定四库全书　　　　　经部五
春秋明志録　　　　　春秋类
提要
【臣】等谨案春秋明志録十二卷明熊过撰过字叔仁富顺人嘉靖己丑进士官至礼部祠祭司郎中过尝注周易专以明象数为事论者与来知德并称盖不主先儒旧说者此书亦多采撮旧解各加辨驳大旨在於信经不信传自序谓道存乎志志明诸言故以明志为名其中於公谷及胡安国传俱有所纠正而左氏传为尤多如以邢迁於夷仪为邢自迁非桓公迁之以城楚丘为鲁备戎而城非桓公城以封卫以晋人执虞公为存於其国制之使不得他去而非执以归以甯母之会齐辞子华为不实以洮之盟谋王室为诬说以用鄫子为出自邾人非宋公之命以晋怀公为卓子之諡文公未尝杀子圉以赵盾并未使先蔑逆公子雍於秦以卫石恶为孙氏党非甯氏党以楚杀庆封非以罪讨无负斧钺狥军之事俱不免凿空立说屡见抵牾又如以郭公为鸟名谓纪异如螟蜮之类以梁亡为鲁大夫会盟所闻归而言之不由赴告故不着其亡之由亦多出於臆断有用思太过之失然其得解之处往往词旨平允大义炳然究非他家摭拾空谈者可比故卓尔康谓其颇出新裁时多微中亦春秋之警策者视所作易注近实多矣乾隆四十三年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
春秋明志録卷一　　　　　明　熊过　撰
隐公
鲁本侯国姬姓系见史世家今山东兖州府曲阜县奄宅之故地也隐公名姑息惠公妾声子子在位十一年諡法不尸其位曰隐周道衰诸侯莫之适从僭端见礼乐征伐自诸侯出矣孟子曰诗亡然後春秋作诗亡非特黍离之降也邪说交乱是非不足尽凭而诗之敎亡其所繇来寔在平王之世平逮隐而没治之故自隐公之简始学者观王伯升降之际圣人反正之几权得矣非天下之至神曷能与此乎
元年
王者而後改元诸侯改元非正也礼称诸侯三年丧毕以士服入见天子天子锡之圭璧黻冕然後归宁有踰年改元者哉书曰平王四十九年己未公即位者正也鲁自改年而绌周之年非也史迁自真公濞已上爲周王世表无诸侯年真公当夷王诸侯僭端始见改元矣赵子常言诸侯既殡嗣子柩前踰年正月朔乃先谒庙以明继祖还就阼阶之位以正君臣国史因书元年失之矣而元儒吴立夫顾谓史官志人君在位久近纪述之常体非以爲重事其说则曰秦惠文王立十四年称王秦史改元魏惠王三十七年称王而汲冢竹书改元太史公汉兴以来诸侯世表高祖功臣侯年表类书其侯王元年淮南鸿烈亦称淮南元年始先秦时本重改元如立夫以爲非重则秦魏称王何爲又改元年史官纪实宁有未改元遽称疑年者若太史淮南则缘春秋而误不可谓诸侯可改元而引以爲证也卫世家献公出公皆称後元则益悖矣不然则黜周王鲁疑春秋者亦何过哉
春王正月
书春而继以王王者所以奉天时也王谓周王也书王而系以正曰此周王建子之正而异乎夏商者也周正月可以爲春乎春蠢也阳气蠢然动也阳之始生亦可谓春也书曰惟十有三年春大会于孟津既戊午师逾孟津周历太初三统四分韦昭班固皆步得次日己未冬至冬至之月称春自武王革命之始已然故孔安国曰月改春自移然则非孔子加春於王月之上也?记孟献子曰正月日至可以有事於上帝日至冬至也正月而日至周改月矣周礼亦称子月爲春而寔非冠以夏时也按殷人锺铭唯正月王春吉日加王於春是时月称王三代一道以证王者改时月也然亦爲与春王书异遂谓春不可改亦过矣彛器史法偶不同非春不可改也三统之建恊於三易人统首艮艮寅位也地统首坤天统首乾乾子位也孔子曰其文则史故春王正月者非孔子欲行夏时辄敢更也白虎通引尚书大传曰月以仲冬月爲正伏生有所受矣　隐之不书即位者胡子曰内非承国上不禀命诸侯扳己以立而遂立焉春秋首绌隐公以明大法也若是乎圣人之权乎且圣人必以书不书爲褒贬则桓之弑隐宣之杀恶及视圣人何爲书其即位乎岂以桓宣视隐当末减乎抑春秋之所托始姑假隐以定法则圣人上下其手何异舞文而人之罹法者有幸不幸本不足据爲定乎庄闵僖之不书即位又将何说乎圣人之於春秋本不欲没其实而善恶自见公谷之说乃曰成公志是虽异绌隐之说而以爲削於圣人可乎礼先君始殁嗣者称子入春秋则虽有力者或先人以夺人心而定之位如齐顷未逾年而称公郑悼未逾年而称伯则皆不待改元而即位也或疑十二公非择而书即位也盖诸侯每用周正继立立於君薨之月不待踰年者孔子削而不书恐乱夏时亦诬矣柩前之位辞称哀子而主丧者即逾年临羣臣之人也曷爲不待改元而即位乎仲子者桓母也手有文焉爲鲁夫人而惠公再娶以夫人礼之非矣隐母声子实摄女君故当时以爲疑者遂私有翼戴使隐不俟逾年而即位一年不可二君故其元年不得更书即位耳故沙麓齐履谦谓其即位於岁前与桓庄僖元年不书即位者同也左氏不知而曰摄误矣季子甚信齐氏之言尝以为是但其以仲子为隐母则亦强解辞费不必然也
三月公及邾仪父盟于蔑
三月者周建寅之月近蜀汤氏爲建辰之月是不知历数不读汉志矣鲁元侯也而称公僭也自侯以下葬而称公耳诗泮水曰鲁侯戾止閟宫曰鲁侯燕喜如是而已仪礼公食大夫五等诸侯同称公周礼之末造而改窜以成其私者也春秋私盟于是始及者谷梁子曰内爲志焉尔不日史详略也邾曹姓出自颛帝陆终第五子曰安周武王封其後挟于邾子爵国在今邹县东南二十里当峄山之南北界于鲁而南连滕薛即今曲阜滕峄县之间纵广踰于五十余里矣西自邾瑕以至沂东即今济宁至沂州之境横长三百余里?不得爲鲁附庸意小邾尝附庸于鲁而误加于邾耳小邾亦邾所分地爲郳城近峄县仪氏与徐仪楚陈仪行父同父名与孔父同邾大夫也黎氏言当与邾子克别是一人吴立夫信之然又因庄王弟子克字子仪疑之非也故汤氏谓如家伯家父然以爲家臣之老则亦非也邾五年伐宋桓十五年来朝俱人之十七年书仪父庄十六年又书克则人非仪父仪殳非克矣即曰诸侯不生名附庸之君字也则卒称邾子而生何用去一子字耶古者天子会诸侯使聚盟方岳者必割牛耳盛以盘而以敦盛其血司盟之官北面读载书以告日月山川之神戎右传敦血以次授当?者含其血乃坎牲加书而埋之蔑之盟无天子之命也隐初即位而亟盟邻国之微者斯已无王矣
夏五月郑伯克段于鄢
郑国名伯爵宣王封弟友于今华州爲故郑後迁虢郐在济西洛东河南颍北四水间今开封府新郑是已伯谓寤生段其母弟也鄢今鄢?段以罪絶属籍不书国讨而专目郑伯左氏曰讥失敎也克者如二君之辞见段之有徒衆也赵氏企明所谓幸辞诗叔于田大叔于田皆刺段而误以爲刺庄公谓失敎成于杀可也以爲罪重于段非训也以君臣兄弟之伦治之君不君兄不兄而其臣若弟不可遽悖也
秋七月天王使宰咺来归惠公仲子之賵
临诸侯畛于鬼神曰天王宰氏咺名王朝上士中士例名非冢宰贬而人之也季氏谓元士摄冢宰亦非也惠公隐殳仲子惠公再娶之夫人而桓之母也谷梁谓孝妾惠母盖因桓公成风而误也不称及一施无别之辞车马曰賵所以助丧者隐新立不朝而天王反举恤典天王失所以爲天矣仲子再娶之夫人则何以单举姓字乎仲子生有手文曰鲁夫人于是元妃没有声子继室而又以夫人娶仲子故异时宗人衅夏曰孝惠娶于商此礼则有以妾爲夫人则固无其礼也此其实也而春秋以王制治之不与也古者诸侯不再娶于礼无二嫡春秋故正之不与惠以爲夫人也而一施之过矣然必以爲妾使若媵然而曰平王忘小弁之怨不念伯服之于周而反启桓公之于鲁则于事实亦少谬矣
九月及宋人盟于宿
宋鲁初合也内称及宋子姓公爵武王封纣叔父微子于今归德府是商墟人者列国大夫卑名氏不登于策非贬也宋绍兴中韩璜机人表邓名世及元佑中张子平撰人谱凡三十八国诸侯大夫千七百六十五人中称人者四百皆是也宿风姓国男爵今宿州经举国爲盟地国主与在焉是时齐郑合而鲁有内忧故使微者密其迹远结宋而盟于其附庸之国也
冬十有二月祭伯来
此王臣私交之始也祭本周公第七子所食采邑今郑州东北一十五里祭城实管城也祭伯畿内大夫祭公之族啖氏谓伯字非爵也祭鲁同出而私来鲁人以王臣礼之王臣无私交也伯何以知其非爵逮庄公而祭叔来伯叔皆字也若仪礼既冠而字伯仲叔季惟其所当则为行次檀弓五十乃称伯仲非也
公子益师卒
称公子贵戚爲卿者也益师孝公子惠公弟书之志戚也礼王于三公六卿诸侯大夫士皆有服君于卿大夫士小歛大歛皆亲临之将葬吊于宫比葬不食肉比卒哭不举乐以有服也故大夫卒史必书之不日者传谓公不与小歛盖恤典厚薄君臣始终之义在焉
二年春公会戎于潜
大行人时见曰会行人曰时会以发四方之禁是天子宗伯所司也以会礼会诸侯僭也会戎甚矣不朝王而会戎其爲倒施又其甚者也诗曰戎狄是膺戎昆吾之後已姓在今曹州南近宋是周公所膺也鲁公就国常与淮夷同征隐公不能绳祖武而辄行会礼斯已弱矣诸侯盟会爲坛基三尺堦三等公上侯次伯子男下升降揖让称先君相接戎来朝则坐之门不与诸侯齿也安得式序在位以爲会乎潜鲁南鄙近戎地
夏五月莒人入向
莒已姓子爵少昊之裔武王封兹舆期国于成阳今青州府莒州是己地与齐相近向姜姓炎帝後向城在莒州南七十三里即郑渔仲所谓沂州古向城寰宇记居河阳轵西北?道元指轵南者宋人定爲密之莒县南七十里非是杜元凯指爲谯国龙亢东南向城则益远非所利之国也莒子娶于向向姜不安莒而归夏莒人入向以姜氏还若是则破其国都俘其人民莒之罪也然入罪小于灭此实兵不再举奄而有之矣僖二十六年公会莒子卫甯速盟于向称莒地宣四年公及齐平莒及郯莒不肯公伐莒取向向系莒则向实灭而书入何也赴以入以入书之耳故曰其文则史胡康侯曰非王命而入人国邑见诸侯之不臣也擅兴而征讨不加见天王之不君也可谓得窃取之义矣
无骇帅师入极
无骇公子展之子未命大夫也从将尊师衆例书极杜氏曰附庸国或欲通极剧字曰今赣榆县纪障本纪故封剧县地纪迁其地遂爲鲁附庸莒入向无骇遂得入极也凡爵命出于天子大国卿三命次国再命小国一命一命受职再命受服三命受位命氏者公孙之子不可称公曾孙以王父字爲氏请于君而氏之也赵企明曰左氏谓无骇卒羽父爲无骇之子请族杜氏不逹以爲爲无骇请非也然曰公子公孙皆生姓之无骇非终身无姓者圣人恶其专兵去族以示贬愚谓氏族一也姓者百世不易公子公孙不可指爲姓也无骇与挟翬同皆隐未爵者也陈氏曰春秋之初鲁有无骇挟郑有宛詹纪有裂繻则犹有未命大夫也吕大圭曰内大夫帅师自无骇始内大夫与诸侯盟自柔始自无骇帅师而後有翬有公子庆父公子友公孙兹公孙敖公子遂公孙归父之帅师甚则季孙行父臧孙许叔孙侨如公孙婴齐四卿并帅师矣自柔会盟而後有公子结公孙敖季孙行父公子遂臧孙许仲孙蔑仲孙貜仲孙何忌之及诸侯盟甚则叔孙州仇仲孙何忌及邾子盟句绎矣
秋八月庚辰公及戎盟于唐
此戎请盟约期而往也唐鲁地今鱼台县故方与县有武唐亭戎来不拒足矣与之盟非也
九月纪履緰来逆女
纪姜姓侯爵炎帝之後舆地广记国今青州夀光纪城实古北海剧县郑樵云纪後迁剧所谓敂剧云纪剧声讹郑所言良是第不知迁剧之纪在庄公之简不当辄言于此耳缘夀光西南三十里爲纪城其又西爲东安平即纪季所入之酅又西北且百里爲东莞祭统国君取夫人之辞曰请君之玉女其遗币以先人之礼行之公羊谓辞不称主人非也夏后氏逆于庭殷于堂周于户然诸侯则于馆诗称文王亲迎于渭未始出疆越境而使卿未爲非也
冬十月伯姬归于纪
伯姬惠公之女也
纪子伯莒子盟于密
此外特相盟之始纪子帛者啖助程先生皆曰阙文纪本侯爵而称子则其称子阙文也或曰子帛或侯字之误按左氏子帛即子伯盖逆女履繻之字密今莱州高密近纪之邑闻之赵企明曰纪自入莒有窥鲁之心纪子伯往来莒鲁之间于是道与莒子谋于密爲鲁谋也周官有调人谐和万民有合方氏除其怨恶则谐和仇怨圣人之所与也故履繻字而不名褒之也其後八年而爲浮来之盟莒鲁以是交好盖纪新昏于鲁事必有然者然何待八年乃盟浮来其序于莒子之上者或曰比内大夫或又曰主盟此本阙文不假迂曲莒小于鲁虽能入向何敢遽至窥鲁鲁史书法有定繻虽可褒褒者在事何缘独以字进左氏亦岂可尽信其诬也
十有二月乙卯夫人子氏薨
谷梁传曰夫人薨不地夫人隐之妻也卒而不书葬夫人之义从君者也左氏以爲仲子说者曰以三年丧毕考宫祭告知之然安有元年先归賵至二年而後薨者耶郭定襄以爲左氏误仲子爲夫人是也
郑人伐卫
卫姬姓侯爵国今淇县负淇水面百泉古卫都河北朝歌之东康叔始封之地也其後成王伐殷以武庚余民封康叔君故殷墟朝歌始并入焉而尽有三监之地世家谓封指加地耳季氏谓武王伐武庚非事实也段之乱其子滑奔卫卫人爲之伐郑取廪延于是郑人伐卫郑伯克其弟又不字其子而擅相伐其恶着矣
三年春王二月巳巳日有食之
春秋书月者于春之下则必系王以大一统或事应系时而书则其下月与时文不相属不得复系之王矣何休谓二月殷正三月夏正存二王之後统其正朔非也书称统承先王修其礼乐者于其国所谓之?得夏时者耳王朝大一统何爲存之耶正朔亦岂在礼乐中耶日月俱东行而日迟月疾月追及日是爲一会然日月之行有冬有夏日之盈缩损益四序不同冬至後爲盈初春分爲盈末夏至後爲缩初秋分爲缩末盈初缩末俱八十八日九十一分而行一象缩初盈末俱九十三日七十一分而行一象盈缩极差皆二度四十分然不可正视由测晷景或以金水二星及月食之冲知之至月行古历平行日十三度十九分度之七皆谓近日而疾远日而迟今课月与天会爲一转入转疾初日行十四度六七六四从是渐渐杀历七日适及平行度其积度比平行余五度四十二分其疾日损入疾末限又历七日行十二度空四六二损其所益而无余乃复行迟初限又历七日适及平度其积度比平行不及五度四十二分其迟日损行度渐增入迟末限又历七日复行十四度六七六四益者亦损无余入转一周实二十七日五十五刻四十六分迟疾极差皆五度四十二分旧历日爲一限皆用二十八限不知转分进退时各不同至日月之蚀乃月道出入日道两相交值当朔则日爲月所掩当望则月爲日所冲故皆有食然月曰白道旧谓九道出入黄道一周爲交周其日道距赤道远二十四度月道出入日道不踰六度其距赤道也远不过三十度近不下十八度南向者恒内北而外南月道出黄道外爲阳入黄道内爲隂月当黄道爲正交在春正半交出黄道外六度在赤道内十八度正交在秋正半交出黄道外六度在赤道外三十度复当黄道爲中交在春正半交入黄道内六度在赤道内三十度中交在秋正半交入黄道内六度在赤道外十八度是爲四象二别七日各行九十一度周历一交得二十七日二十一刻二十二分二十四秒每一交退天一度二百分度之九十三凡二百四十九交退天一周有奇终而复始月道与赤道正交距春秋二正黄赤道正交宿度东西不及十四度三分度之二夏至在隂历内冬至在阳历外月道与赤道所差者多夏至在阳历外冬至在隂历内月道与赤道所差者少白道二交有斜直隂阳二历有内外直者密而狭斜者疎而濶故其差亦异差数多者不过三度五十分少者不下一度三十分经朔应二十九日五十三刻空五九三而会然月在疾度日在盈限则先经朔而食月在迟度日在缩限则後经朔而食阳历限六度隂历限八度以?离朓朒推演加时本距交远近考求食分又以入气盈缩入转迟疾参伍合朔之正则古法谓百七十三日有一食未尽也夫春秋及汉及元有连月食者将以何盈缩定度哉日行先在黄道里依限而食者多月行先在黄道表依限而食者少上古阳盛虽会而恒不食大戴礼诰志篇孔子曰古之治天下者必圣人圣人有国则日月不食星辰不悖杨敬仲谓尧舜禹之时历年多无日食至太康失邦始日食其言是已然曰历家尝以可推步者爲衰世之术岂逹于天者哉参同契曰水盛坎侵阳火衰离尽昏易通卦验冬至之日植八尺之表日中晷进尺二寸则月食退尺则日食晷进爲盛退爲缩以分隂阳壮弱也然则其食当于合朔而不称朔何也姜岌按春秋日食云是岁二月巳亥朔无巳巳似失一闰三月巳巳朔去交分入食限大衍同授时加时在昼去交分二十六日六千六百三十一入食限今予友刘敬仲先天推得交分五十四刻九空九二入食限耳然则杜氏长历推此月之朔爲庚午不但司历之失食耳辰之弗集瞽奏鼓啬夫驰庶人走左氏诸侯用币于社伐鼓于朝以自责岂徒修其文哉
三月庚戌天王崩
於是平王崩立太子泄父之遗子林爲桓王不奔丧诸侯不臣也不书葬鲁不会也诸侯爲天王服斩衰礼当以所闻先後奔丧而归含襚赙賵春秋历十三王桓王子庄王庄子僖王襄王子顷王皆不志崩谓王室不告者是季氏谓三王实不立以嗣王故追称而史误序于爲君之世考之经世历年庄以甲申嗣位巳亥崩僖以巳亥嗣位甲辰崩顷以壬寅嗣位戊申崩俱非疑年而季氏以爲误其不考甚矣经世之书即卦气以验人事非苟焉而已者
夏四月辛卯君氏卒
左氏云君氏盖声子隐公之母也不书姓爲公故曰君氏云礼所谓摄女君者是也　其不薨无赴?祔姑之礼不称夫人故不言葬然则定姒定公之母也何以不称君氏是昭于定无隐桓之已嫌也二氏者以爲尹氏虽王臣于鲁爲外大夫不卒其卒者必有故若刘子主召陵卒书刘卷矣谷梁子谓天子崩尹氏主鲁焉隐而卒之信则私情耳其谓以爲王子虎之类然而王子虎名春秋之法惟天子及鲁侯崩薨不名其他善者乎即其恶者乎无弗名矣其弗名史失之也今尹氏之卒也将爲一氏俱卒乎其大夫者实卒乎氏所同而名独也一人卒而举其同其于义盖未知其为善志也苟曰书氏以见世卿之强则後之强者多矣其遂以得国者亦多矣而不氏何必于尹也独立斯义乎春秋王卿士卒不日而尹氏何独日乎夫尹氏尊之不天子也亲之不鲁侯也何独不名而举氏而日卒乎然则世卿实可讥也其如君氏实非尹氏何哉金氏曰鲁有尹氏隐公所困之地所谓锺巫尹氏者夫尹氏爵位不着亦法所不得书也声子以君母而举其继室之号以卒之明隐之异于他庶子再娶非正则桓非适也
秋武氏子来求赙
武氏世卿也武氏子未命也不称天王桓在丧未有命告也其求赙志诸侯失供丧纪也胡氏曰邦有大事而鲁不赙虽问罪可也不足以讨而反求之以是爲失道也王贯道有言周凡三求求赙以平王崩求车以桓王将崩求金以襄王崩丧事有缺则臣职不供甚矣鲁安在其秉周礼也包茅不贡覇主至兴师而责之武氏子之求赙岂可责也此亦如寠人子矣窭人子故巨室也以其臣仆之不供而遂窭今将责窭人子之徵赋而不责其臣之无艺得乎杜氏曰不共王丧致令有求经直文以示不敬得其旨矣
八月庚辰宋公和卒
于礼天子曰崩诸侯曰薨大夫曰卒春秋曷爲卒外诸侯而内书薨内薨者臣子辞也外卒者从赴也赴而曰卒臣子辞不可一施之也史因赴而书孔子因赴而修故曰其文则史非黜而书卒也吊不备礼则不日赴不以时则不月或不告或告而不往则不卒着交邻之道孔子曰其义则丘窃取之矣
冬十有二月齐侯郑伯盟于石门
齐姜姓侯爵本四岳吕侯之裔尚佐武王封今青州府乐昌县古营丘也传六君至献公而徙临淄诗仲山甫徂齐城彼东方盖其事耶侯谓僖公禄父隐之世宋卫爲西党齐郑爲东党再春秋前于是东诸侯始尝会于虚有合矣齐东滨海郑近在畿内距千四百余里郑庄欲挟冯谋宋而宋鲁睦故亲至齐地而要盟焉周之宗盟异姓爲後忘宗盟而先齐盖石门古济北齐地今爲东平之平隂郑以齐地主又爵高而私尊之是齐伯始基而王伯消长之几在此陈君举谓有关于天下之故是也盟先主盟圣人约史之法与载书异卫子鱼道践土之盟先晋鲁郑而後齐宋莒载书之正法也其後叔向子产向戍皆诸侯之良号能献礼不能举隐公告薛侯之礼及子鱼称践土之书宋盟楚人遂执牛耳愤哉或曰圣人约史固异载书乎曰书公及之类是已书公及异载书则正事情以见实
癸未葬宋穆公
赵子常曰天子葬日不及礼不日诸侯葬月不及礼不月此葬日与夷感穆公立已而侈僭也胡康侯曰诸侯五月而葬同方岳之盟者至或葬或不葬而交邻国待诸侯之义见矣
四年春王二月莒人伐?取牟娄
?当作纪莒入春秋首帅师入向而天讨不加也于是再取人之邑焉春秋之初犹以取邑爲重子产言天子之地一圻诸侯一同今大国数圻侵小所致盖滔滔皆是故自桓十四年宋取郑牛首而後无书者矣季明德言牟娄纪邑在今青州府安丘县南界于莒?都雍丘距牟娄甚远于此无邑本纪?字近而误杜氏不察因谓?并淳于迁都焉淳于高密地在牟娄之东亦纪南界杜因此通误按女叔侯告晋平曰?夏余也而即东夷昭三年椒举曰啇纣爲黎之蒐东夷叛之黎今河内近卫则所指皆近地非青州东莱之夷也又释例土地名淳于雍丘虽郡别竟连则季说非但此时尚未迁淳于耳
戊申卫州吁弑其君完
州吁庄公之子也不称公子未爲卿非削其属籍也是故许止蔡般称世子商人之徒称公子称公子者公子而爲卿也公子而不称公子公子未爲卿也未爲卿而能弑其君则以其有?好兵而庄公不禁也学者习读而问义察所由来可知敎子之法矣
夏公及宋公遇于清
啖叔佐曰遇者诸侯仓卒相遇其礼简略但致?敬而退本无所谋是也宋殇忌冯在郑秘其踪迹约其与国私会于清以尝郑清郑地诗清人之地是已杜指爲卫地以东阿清亭当之不知东阿齐地即所谓齐王烹阿者不得爲卫邑季明德以水经定爲魏地在今淇县清水合淇水入卫河处南近牧野皆非也宋鲁之会卫方有弑完事在三月十七日戊申去遇期不远州吁亦必不敢释位远出传亦无明文其同伐郑乃後来求?之谋或窥二国相遇之意则未可知耳然今书卫人则州吁亦未敢出也况是遇乎不得豫指卫人之同会也王道衰伯者未作弑逆横行莫之讨而自谋其私也害哉
宋公陈侯蔡人卫人伐郑
此诸侯会伐之始陈嬀姓侯爵武王封舜後满于陈国今陈州古宛丘蔡姬姓侯爵文王第五子叔度之子仲继封今汝宁上蔡县也宋人楼诸侯外以定州吁而内欲以除其所恶不义甚矣
秋翬帅师会宋公陈侯蔡人卫人伐郑
于是大夫始敌诸侯诸侯之师再举也翬不称公子隐不爵大夫也公谷二传谓贬者非若翬以与弑而先贬至桓三年返称公何耶翬以贵戚隐授之本兵柄而不疑于是翬之弑械成矣
九月卫人杀州吁于濮
人衆辞谓右宰丑传误也濮卫地谓陈地传误也诗撃鼓曰从孙子仲平陈与宋即春秋伐郑之师也衆仲以州吁安忍阻兵衆叛亲离料其难济已而被执于陈使右宰特莅杀耳故杀州吁地曰濮石碏使羊肩别杀石厚于陈故地曰陈传有其文而经着其实耳杜预不知因贾逵以濮爲陈季明德又不能明观传文而肆辩城濮宛濮非也陈氏曰五国之诸侯不能定州吁而杀于濮于濮言未得国也见卫之有臣子也
冬十有二月卫人立晋
晋庄公子是爲宣公左氏曰卫人立晋衆也晋逆自邢不书入若小白之志欲也诸侯世子誓于天子而立之继室则朝于天子而命之乌有擅易如是者乎赵子常谓上无天子下无方伯诸侯又爲之会伐以定之国人讨贼立君而圣人予以权非矣周卫非远告请非难命讨事异乌有权也
五年春公矢鱼於棠
君举必书存策书之体而善恶自见矣棠今鱼台县古方与出国都远矣
夏四月葬卫桓公
葬称公以神明治之尊之也此古圣人通幽明鬼神之义也陆淳氏曰侯伯子男之国称其君曰公臣子之辞也諡不得云公者諡王所赐其言非也汪仲裕曰卫桓公諡不当其行号不同其爵諡不当其行可也号爵不同彼乌知之哉
秋卫师入郕
郕姬姓伯爵文王子郕叔武所封国在今濮州雷泽东其北爲卫地东爲郓鲁济西田近地也若怀之武陟则隰郕之郕矣与卫皆文之昭
九月考仲子之宫
桓之弑隐启之也礼庶子爲君则爲其母筑宫桓一公子耳隐爲其母宫以成其邪心故桓之弑隐自启之
初献六羽
鲁僭八佾于羣庙旧矣周礼舞师凡小祭祀不兴舞而仲子献羽羽翳也尔雅释言曰纛山海经五采之鸟名翳析羽而注干首羽轻舞便于指挥凡舞必先羽而用龠始奏以文也执干戚者缀行而继进复乱以武也按诗简兮方将万舞而下云左手执龠右手秉翟则万羽爲一公羊云万者干羽者龠止因献羽之文昧万舞有龠羽矣且妇人祔夫无别乐别庙之礼仲子妾庙小祀而用羽非舞师之义何休谓妇人无武事独奏文乐亦不知始进复乱节奏之详且衆仲对羽数举天子诸侯大夫皆曰羽亦不因其无武功而名之也六羽本非仲子所宜用故曰初献程子谓见用八之僭而不知用六亦仲子之僭也左绵赵氏曰隐公以爲庙外立宫不可同宗庙之礼杀而用六是隐之待仲子尚在乎正不正之间而惑于先君之邪不能正也其言是矣而不知用六亦非也
邾人郑人伐宋
邾先郑主兵也赵子常言大夫自以其班非也季明德不信邾人释憾之言疑爲郑庄告邾之事过矣
螟
虫食苖心叶根节者别爲螟螣蟊贼春秋书螟者二在隐一在桓其後凡十一书螽而已盖轻者不胜书矣螟轻于螽也
冬十有二月辛巳公子彄卒
臧僖伯孝公子惠公弟
宋人伐郑围长葛
长葛今许州北五十里县也盖郑东鄙地陈君举曰伐国不言围自僖以前则书之春秋之初犹以围爲重也
六年郑人来输平
输平者致平意而实未平其输平平翬会伐之怨胡氏谓离宋党是也输者有所纳之辞赵企明疑致祊田据左氏释狐壤之憾耳郑以虚辞致而不归鲁人察其情故不从宋亦不救郑中立而有所要与宣十五年宋及楚平昭七年燕及齐平定十年十一年及齐平郑平书法异矣陈君举言郑输平志诸侯之合非事实也
夏五月辛酉公会齐侯盟于艾
艾山今沂州西鲁地汉志注临沂县当是也春秋之初齐郑党也于是郑长葛方围齐爲是会以谋之陈君举云郑方交恶于王亟平齐鲁将以合诸侯焉亦近之而非实也
秋七月
公羊子曰春秋虽无事过则书春秋编年四时具然後爲年也
冬宋人取长葛
程子曰天子弗治方伯弗征郑弗能保有赴愬卒丧其邑皆罪也宋人强取不可胜诛矣
七年春王三月叔姬归于纪
爲庄十二年叔姬归酅张本
滕侯卒
滕姬姓侯爵国在今兖州府滕县文第十四子叔绣之後滕侯卒不日无名公羊子曰微国也春秋未有以微而不名者也谷梁子曰滕侯之不名用狄道也夫其用狄道也则何以不名吾谓谷梁盖臆也如谷梁则宿男不名何解哉谓宿男微不登盟书庸讵知滕侯爲同盟哉或称陆氏春秋有不盟而书名者何也曰国之史册凡诸侯有告命则书然必因其所赴礼篇所録赴告之辞云寡君不禄而已左氏薨赴以名赵匡极辩其妄是也若史逸其名者盟书既以不考赴书又本不登故滕宿皆不能着其名也乃後有书者则去孔子近载籍又足徵也不然则後之不名者何鲜也左氏以礼经同盟称名薨以名赴庄元年陈侯林卒左氏又以爲未同盟而袲会陈侯实同伐郑将会者未必盟而名不名又不系盟不盟乎二说皆阂乎义矣盖同盟名于载书朝会名于要约聘告名于简牍赵氏所谓卒赴则按而纪也久而或亡则焉所据乎谓世久近似是也乃胡子则详葬义而名否因宿男见例谓不赴以名而孔子特书之有见于赴而无见于辞礼春秋之义微矣
夏城中丘
中丘在今沂州古临沂也在沂水之东东爲向北爲郓南爲郯则西逾沂水距鲁巳三百六十余里近莒之邑也叶梦得曰鲁之城多出于畏齐畏晋畏邾畏莒不然则大夫强而自城其邑耳今属辞以观其本末莒入向则鲁疆场须有以备之然夏而用民不忧其力矣
齐侯使其弟年来聘
结盟以党郑也其称弟子之义胡氏备矣或谓聘本天子所以谕诸侯之志者齐恃强而僭行之然周礼大行人诸侯之?交岁相问殷相聘有行之者矣殷中也比年使人以意相问曰小聘三年大聘诸仪文稍盛于问陈祥道谓三辅人语轻财曰聘或然也故殷又爲盛司仪曰诸公诸侯伯子男之臣相爲国客则有礼盖考礼正刑一德以尊于天子王制所不禁也顾其时诸侯之修邦交者鲁史无自书之而独以其接我而书然所交已非礼之初意矣
秋公伐邾
无王命称伐罪也弃蔑盟而党宋以动郑比事以观不足诛矣
冬天王使凡伯来聘
此周聘之始凡周公第二子采邑今卫辉府辉县古汲郡共县也鲁不王而莫之讨犹聘而抚之以爲非时聘之旧矣
戎伐凡伯于楚丘以归
此戎患之始变执言伐公羊传曰不与夷狄执中国也楚丘鲁地今曹州东南界近巳氏戎者凡伯失节鲁不修方伯之职则胡氏义备矣顾曰卫地误也谷梁复云伐凡伯者卫而圣人书戎则不惟【缺】
八年春宋公卫侯遇于垂
外特相遇不书齐将平宋卫于郑而宋请先以爲不诚乎瓦屋之盟也垂曹地在今曹县北当宋卫之间而界卫南以水经考之杜谓卫地误也曹方附鲁而郑输鲁平故隐秘其迹以遇礼行之宋犹未释于郑也
三月郑伯使宛来归祊庚寅我入祊
祊今沂州费县东南地近鲁郑庄欲离宋党故以赂饵鲁吕大圭曰左氏言以祊易许经文未见其事是时郑方结鲁非鲁结郑其言是巳岂左氏见假田之事误合爲一耶入者犹言纳也赵匡指爲归入之言不当入也祊者郑受之天子而鲁可私受乎陈氏曰入未有言我者言我交之之辞也
夏六月巳亥蔡侯考殳卒
子封人嗣是爲桓侯
辛亥宿男卒
秋七月庚午宋公齐侯卫侯盟于瓦屋
谷梁子曰诸侯之参盟于是始宋卫欲致齐以绝郑故爲此盟东诸侯之交始盛程子曰自是倾危之俗成民不立矣瓦屋即定八年瓦亭季氏谓南燕地之近卫者杜元凯谓周地非也
八月葬蔡宣公
九月辛卯公及莒人盟于浮来
公及者我所欲也公将党宋围郑亲至莒地毁列而与微者盟此吾君特会外大夫之始故谨志之也杜元凯曰诸侯之卿大夫再命以上皆书于经自一命以下大夫及士经皆书人名氏不得见然谓微者不嫌敌公侯非也浮来张洽曰莒地今志在莒州西三十里杜以爲纪邑亦非也
螟
冬十有二月无骇卒
大夫名而不氏别于贵卿也无骇公子展之孙其後爲展氏
九年春天王使南季来聘
三月癸酉大雨震电庚辰大雨雪
挟卒
夏城郎
赵企明曰郎今之单父鱼台单父宋地则郎逼于宋者也鲁将北会齐郑伐宋疑宋捣虚故盟莒人固其东城郎备其西事或然也
秋七月
冬公会齐侯于防
周礼大宗伯时见曰会诸侯有不顺服者王将有征讨之事则既朝觐王爲坛于国外合诸侯而命事焉即大行人所谓命以征讨之事者诸侯不得专征讨何爲而有会乎将谋伐宋即鲁会防防鲁北鄙近齐之地杜元凯以爲琅琊东南则非齐鲁所由之道高抑崇指兖州金乡县界则宋地之近於缗者齐鲁方欲谋宋亦不应先至其地也左传宋公不王郑伯爲王左卿士以王命来告伐宋然经文未见以卿士书郑伯盖左氏传耳
十年
春王二月公会齐侯郑伯于中丘
左氏曰爲师期也
夏翬帅师会齐人郑人伐宋
翬不称公子犹未爲卿左氏以羽父先会齐郑贬不书族非也此中丘诸国会称君伐称人会者君而微者从翬陈氏谓前目後凡非也高氏谓齐渝瓦屋之盟郑爲兵首亦非也中丘地临沂水顺沂而下可至宋之东鄙翬帅齐郑由东道入宋正兵也宋郑交怨兵连不弭书先齐者郑尝以爵尊齐也春秋鲁史故得先大国书及内辞也
六月壬戌公败宋师于菅
胡氏曰诈战曰败败之者爲主菅宋地北鄙自郎而西以逹于菅公之败宋由西道入家铉翁谓公自出奇兵是也其日甚之也初翬会师伐宋已而六月戊申公会齐侯郑伯于老桃宋地也壬戌公败宋师于菅菅宋地杜以长历推无戊申孔定爲戊午是也然曰齐郑後期故公独败则非矣此奇正之师耳地近日又近岂後期哉
辛未取郜辛巳取防
受之於师曰取谷梁传曰取邑不日此其日何也不正其乘败人而爲利取二邑故谨而日也郜姬姓子爵文王第十一子所封今兖州城武县有郜城爲北郜郜之所居在城武南爲南郜
秋宋人卫人入郑
高抑崇曰宋又连卫以报郑郑幸菅之败而不备故宋卫乘其虚而入之赵子常曰外入国有以来之不月
宋人蔡人卫人伐戴郑伯伐取之
戴今睢州考城县古外黄居郑北鄙赵企明曰三国入郑不克故移兵戕其附庸郑伯出兵乘之戴鬭其前郑扼其後取三师言易也此如取郑师于雍丘取宋师于岩之类非取戴也然曰圣人幸其胜表而爵之则又不然实郑伯故书郑伯三国将卑师少而郑伯亲将胡氏谓以寡覆衆亦非也
冬十月壬午齐人郑人入郕
郕鲁济西近邑其北爲卫济逼单父单父宋地戴以郑附庸宋挟蔡卫以伐之郕宋卫与国齐人党郑伐之宋郑交恶而及其附庸与国其怒与色可谓失所施矣
十有一年春滕侯薛侯来朝
此诸侯来朝之始薛任姓侯爵黄帝裔孙奚仲之後禹所封也国今滕县东南滕薛南隣宋故宋人尝曰滕薛吾役也周制诸侯朝觐以命数爲节小国不能供故朝以求降然朝者朝事之名本诸侯所以事天子者而诸侯世相朝亦周礼行人邦交之仪故曾子问有告庙命五官之文盖其事也凡朝必以礼接于庙非诸侯不言朝礼与朝天子异矣鲁侯朝而稽首于伯主晋人曰天子在而君辱稽首寡君惧矣齐侯稽首于鲁君鲁君拜齐人怒鲁人曰非天子寡君无所稽首于周礼司仪诸公诸侯伯子男相爲宾则有礼则是相朝以继先君之好宾礼接之而已春秋非恶其朝但志其非世传言滕薛争长亦非其礼见也阙述职而私相朝聘则胡氏备其义矣
夏公会郑伯于时来
秋七月壬午公及齐侯郑伯入许
时来今郑州荥阳县厘城许姜姓男爵炎帝裔四岳之後武王封文叔于许国今许州郑长葛近许而宋取之意许必有昵于宋且欲许田也故启鲁爲时来之会而连齐入许矣
冬十有一月壬辰公薨
程子曰人君终于路寝见卿大夫而终乃正终也薨于燕寝不正其终也薨不书地弑也盖鲁君薨未有不知其地者薨而不地欲以起问见其有故也不书葬者鲁之臣子蔽于邪说不成隐之爲君赵子常谓不以君礼葬也左氏曰不成丧是矣公谷皆以贼不讨不书葬然不可通于蔡景许悼矣所谓义正而事失真者也
春秋明志録卷一
<经部,春秋类,春秋明志录>

[book_title]卷二
钦定四库全书
春秋明志録卷二　　　　　明　熊过　撰
桓公
惠公子隐公弟名轨史记一名允弑兄自立在位十八年諡法辟土服远曰桓
元年春王正月
公即位
即就也先谒庙明继祖也还就阼阶之位见百官以正君臣也事毕而反凶服焉其礼如伊尹冕服奉嗣王祗见厥祖者朱先生谓王侯以国爲家虽先君之丧犹以爲己私服是也然柩前之位所谓即位而哭阼阶之位亦止行于庙中与正朝之礼犹有不同未受黻冕自难以士服临朝康王之诰曰诸侯出庙门俟王出在应门之内应门内王之治朝而可以麻冕彤裳临诸侯乎王世子未受命即成爲君诸侯世子虽誓于王君薨犹必亲受命也借吉行事必待踰年故冕服见祖太甲于元祀月朔乃行之先儒谓始丧即行朝庙即位礼者亦考之不详也桓继隐而言即位谷梁子以爲与闻乎弑矣
三月公会郑伯于垂郑伯以璧假许田
埀曹地郑适鲁之道埀之会请许田也公羊子曰易之则其言假之何爲?也许田鲁朝宿之邑田多邑少称田春秋之初诸侯爲恶从而爲辞焉孔子伤其弊曰利而巧文而不惭小人之过必文春秋着其事见王风日趋于变且以志郑庄之爲欺也
夏四月丁未公及郑伯盟于越
谷梁传曰及者内爲志焉尔程子曰桓公欲结郑好以自安故既与许田又爲盟也杜元凯曰越近垂地名
秋大水
啖叔佐曰凡水旱皆书时者爲其久乃成灾故不可书日月也
冬十月
二年春王正月戊申宋督弑其君与夷及其大夫孔父谷梁子曰孔父先死其曰及何也书尊及卑春秋之义也公羊子曰孔父生而存则殇公不可得而弑也父甫通男子之美称故父名嘉字也杜氏言称名以罪妻出不拥蔽其面既不知传家附会之诬又不知君名于上臣不可字亦无缘与仇牧荀息书法异也公谷及先儒皆以善孔父书字违经义矣赵企明曰父孔子六世祖不敢名也春秋孔子之家史非若太史氏修于国故可讳君亲一也王猛不讳而讳孔父乎何谓临文不讳乎赵子常变其说曰天子之命大夫故不名则益疎矣刘卷非天子三公乎从胡氏
滕子来朝
元吴立夫论杞曰春秋列国?爲难考立四义以辩卒莫之定也滕?等耳胡子恶其朝鲁曰降而子以狄之其求经亦太深矣圣人不以一罪及人之子孙然滕之书子嗣是迭出岂波及于其後若申韩之敎乎书来朝即所以治之子之变不可考矣以子产争承例之殆自贬以从杀礼耳赵企明衍孙明复之说曰大国爵不过公侯小国自嫌相抗非利故?侯以侯爵来接即有入?之师以讨不恭则谓滕自贬者深中事情矣或曰滕之子赵匡谓居丧称子是故七月杞侯来朝不降胡子谓杞爲纪不过证滕子爲贬耳以?爲纪则九月入?经有明文左氏固以爲不敬致讨则非纪之误明矣胡子求经何其臆决也
三月公会齐侯陈侯郑伯于稷以成宋乱
稷宋地诸侯之会自参以上必言故其义胡氏备矣
夏四月取郜大鼎于宋戊申纳于太庙
此宋之赂受之于会其义胡氏备矣
秋七月?侯来朝
义见滕子来朝下?姒姓公爵武王封禹後东楼公国今开封?县古雍丘或谓唐侯尧後陈侯舜後独宋以易姓相继微子之德特崇其爵建爲上公夫三恪之备以神明之胄耳岂私其相继之故耶
蔡侯郑伯会于邓
始惧楚也楚爲中国之害于是始是时楚武王熊通始僭称王凭陵江汉故汉东诸侯爲此会也邓蔡地颍川召陵县西南之邓城赵企明谓曼姓侯国今襄阳府邓城楚婚姻之国故二国托焉近是胡康侯曰观诸侯会盟离合之迹而夷夏盛衰之由可考也
九月入?
左氏曰讨不敬也
公及戎盟于唐冬公至自唐
盟唐而致者桓公以得与戎盟爲幸久而归行饮至之礼危之也
三年春正月
不书王缺文也杜氏以爲不颁历刘炫规之今胡氏取爲传者是以谷梁以爲桓弑君无王胡氏信之然天下不独桓无王也若云孔子因鲁史以立王法凡天下无王者以类诛犹可也二年春与夷之弑定十三年之薛弑其君比何以不相同乎十年书王以爲正曹终生之卒五年陈侯鲍卒赴以二日谓长历大衍步推不在一月故不得质言书王与其正犹可也十五年何以不正天王之崩十七年何以不正蔡封人之卒乎岂谓事不在正月故不书王乎春秋书王本以大一统不谓王之能王也况王月实非鲁所能私哉其後赵子常少变之然无能改也胡氏别爲之辞然至二年书王则无以自解宋万赵盾宋归生之弑而称王矣
公会齐侯于嬴
嬴齐地今泰安州界内杜氏曰以国君娶夫人不由媒介自与齐侯会而成昏非礼也
夏齐侯卫侯胥命于蒲
此志齐卫之合也春秋之初齐党郑卫党宋会稷之後宋郑平矣二国固无所释憾也故胥命者比周而相推长焉於是乎齐僖称小伯而诗之式微?以方伯望卫矣齐桓之纠合不待致伯而行其事则僖开之而桓习其旧也岂天下之细故哉推伯不已凌夷之势有齐魏相王之渐陈君举王伯厚于经爲合自公谷以爲近正而古荀卿子遂曰春秋善胥命卿之学谷梁氏之学也赵匡曰会遇亦并不盟皆是约言而退何得独异此文且二君并非贤君又无殊异之迹据经文直讥其无人君之礼耳则赵说亦未尽也蒲今在大名府长垣县界古陈留卫地
六月公会?侯于郕
左氏?求成也
秋七月壬辰朔日有食之
姜岌以是年七月癸亥朔无壬辰亦失闰其八月壬辰朔去交分入食限与大衍同授时推八月壬辰朔加时在昼食六分一十四杪先天得交分二十五刻七五一入食限
公子翬如齐逆女
称公子始命爲卿也越境而遣卿礼也胡氏讥之过矣
九月齐侯送姜氏于讙
据谷梁礼送女父不下堂母不出祭门诸母兄弟不出阙门左氏凡公女嫁于敌国姊妹则上卿送之公子则下卿送之于大国虽公子亦上卿送之于天子则诸卿皆行于小国则上大夫送之然则送女踰境非礼也讙今宁阳西界地则入鲁境矣不言夫人者公羊子曰自我言齐父母之于子虽爲邻国夫人犹曰吾姜氏也陈氏曰已去齐故不言女未至鲁故不言夫人也
公会齐侯于讙夫人姜氏至自齐
冬齐侯使其弟年来聘
左氏曰致夫人也
有年
公羊子曰有年以志喜也不足者示人有余鲁桓得罪于天侈天之赐以自庆史据实而书孔子不削以示讥乎
四年春正月公狩于郎
狩守也张罗驱逐守取之名爲田苗除害则蒐索取之曰蒐盖搜而择之去其害者而已兽多可杀曰猕以其捷也则谓之猎皆一事之通名周礼大司马仲春而敎振旅平列陈辨鼓铎镯铙之用遂以蒐田祭社仲夏而敎茇舍撰车徒读书契辨号名之用遂以苖田以享礿仲秋而敎治兵辨旗物之用遂以猕田以祀祊中冬而敎大阅则合三时之所辨者而皆辨之遂以狩田以享烝其义胡氏备矣
夏天王使宰渠伯纠来聘
宰者何宰夫也夫宰有太宰卿小宰中大夫宰夫下大夫若宰周公则太宰矣何则未有中下大夫而公者也其知纠宰夫者公羊以爲下大夫则宰夫之宰非冢宰矣渠氏也非邑也伯纠者说公羊者以爲字郑箴膏肓名且字非也伯非爵也仪礼所谓二十而冠字伯某甫者是也王朝大夫未爵书字也何邵公说公羊曰老臣不名知其非名而误也左氏云父在故名然仍叔之子有父在焉而不名且称子今伯纠之不称子安知有父乎无父乎胡氏以爲冢宰伯爵斯亦不考诸前闻而私爲之说矣周礼宰夫凡邦之吊事掌其戒令与其币器财用则咺之来周以宰夫之职使之也宰非冢宰也其与伯纠名字不同者王朝上士中士称氏名下士称人故赵子常以例定之曰宰氏咺名赵企明曰小宰士大夫兼之故名咺则其考于周礼益疎矣咺以宰氏伯纠以宰官不嫌同辞以法据旧史书之系于来聘而不系于名不名亦非以名字爲宰之高下事之得失也其不讨而聘胡氏义是矣春秋上纪天之书也桓四年七年何以缺二时史失之也胡氏以谓四年之无二时以纠之聘而知王之不复能用刑也是何邵公之遗说也然五年仍叔之子亦聘矣而秋冬何以书也七年之无二时胡氏以谓谷邓之朝见诸侯之不复能修职也邵公曰桓公以火攻人故去二时二氏之说靡所定矣然如胡氏之例则二年滕子来朝不具四时乎不可通于彼矣如何氏之说则火攻之恶不犹愈于成宋乱乎是故二氏求经之过杜征南范豫章可谓不凿矣
五年春正月甲戌
己丑陈侯鲍卒
按杜元凯长历正月甲申朔日内无甲戌则巳丑乃六日也甲戍下按传先儒疑有陈乱文公子佗杀太子免公疾病乱作之事爲蔡人杀陈佗张本赵企明曰甲戌之下阙事也左氏以爲再赴疎矣就使再赴不过再以卒之日赴也岂有一人而二日卒耶公羊家以其卒不地爲弑按陈侯卒于国自应不地何得因疑爲杀乎
夏齐侯郑伯如纪
欲袭纪也胡氏谓着齐人灭纪之罪纪侯去国之由是也
天王使仍叔之子来聘
赵企明曰徵兵也仍叔之子云者公羊谓讥父老子代从政盖以爲私爱害公选矣
葬陈桓公
城祝丘
高抑崇曰祝丘近齐邑盖公欲助纪而畏齐故非时而城以备之
秋蔡人卫人陈人从王伐郑
王之伐郑胡子曰郑伯不朝贬其爵可也自将攻之非天讨也夫周之微不振久矣贬爵削地岂肯从令而受命乎彼谓移此师以加宋鲁爲天讨不知夫郑也交恶于周不王已非一日不待夺政不朝而後见其罪也是尚可以稽天诛乎使诸侯翕从遂以夷郑而周之威令因是复振则于周宣亲征爲有光矣乌足深责哉故胡子之言吾以爲不如赵企明之得旨矣蔡卫陈畏比郑而以微者行无功而还又乌得褒然则祝聃请从之事不必问其有无矣先儒以爲诸侯不可敌王故战于繻葛而不书战王卒大败而不书败亦近乎迂僻矣夫王师败绩于茅戎犹可言也何憯于诸侯拒战之事而顾尽没其实乎夺郑权当在春秋前入春秋则郑伯皆以外诸侯书耳王之无天也吕仲木曰省文从读又曰阙文亦可也
大雩
雩者号祭吁嗟求雨也鲁南爲雩门舞雩在城南舞以女巫雩乐以皇所以达阳中之隂雩祭以舞爲盛遂名坛曰舞雩有二龙见而雩设坛祈泽常祭也旱而雩非常也大雩上帝用盛乐又非常僭也胡氏义备矣月令建午之雩则秦制耳
螽
螽蝗属诗螽斯是已形长而青长角长股一生九十九子者啖助曰书时者连月有之
冬州公如曹
六年春正月寔来
州者天子圻内之邑河内武陟非随绞州蓼伐楚之州亦非淳于之州也苏忿生有田十二而州在焉後爲周州公食邑隐十有一年苏叛天子不能有也取邬刘蔿邘之田于郑以十二邑与郑而州在焉则州公失采然至是五年而始伐郑仍叔之子伐郑而兵端始启意者仍氏未行州公犹得游偃于州以明年夏盟向求成于郑既郑齐卫人伐盟向王始迁其民于郏夫十二邑者盟与向皆在焉观此则王虽与郑尚不有至是旅拒以争而州公之来继仍氏有徵发耶春秋称公者惟二王後及三公称公故州公天子之三公也左氏不知以爲淳于公舆地广记遂附会之以东海县有大小州山曰高密夷安城淳于本春秋州国误矣淳于者郦道元云本夏之斟灌国武王以封淳于公?并之夫淳于非二王後安得称公是郦亦缘左氏再误也鲁南连曹西达于周州公来鲁经曹卫已从王鲁未尝出师故如曹而六年寔来杜元凯云寔实也承冬如曹之文间无事是也胡子以寔爲名比于失地之君将有其末先録其本亦所谓度其国危逐不复者误之也
夏四月公会纪侯于郕
左氏曰纪来谘谋齐难也
秋八月壬午大阅
刘原父曰大阅冬事也秋兴之厉农矣传谓惧郑忽畏齐人而季明德直谓纪求鲁援故不因田而简阅则臆之而已
蔡人弑陈佗
程子曰蔡桓侯杀陈佗实以私也而书人同于讨贼者衆人之公也陈君举曰公子与太子两下争利相杀则其讨之何以庶孽乱正统如之何勿讨也
九月丁卯子同生
古者冢子生食以太牢不食而见冠于阼阶死则爲之斩其异于庶甚矣礼内则卿大夫以下子生皆书于闾史故策书大体嫡冢必书胡康侯曰其不书世子天下无生而贵者誓于天子然後爲世子或曰生不书世子俟其成立可托而後誓大君有命开国承家盖隂寓与贤之意故文公与成黑肱子赤子野皆嫡长而生不书于春秋所谓无生而贵者礼言爲後者四有正体而不传重嫡子有罪疾是也往予见季氏申谷梁之旨谓庄疑于齐襄之子故特书之然齐诗猗嗟固以我甥爲咏鲁齐之人皆能明微何俟圣人杜元凯谓十二公推子同嫡长孔氏疏之曰文公哀公其母无明文未知是嫡以否据公衡之年成公又非穆姜所生盖其父未爲君之前已生纵令是嫡亦不书其考之详矣然则或人隂寓与贤云者亦非无见也
冬纪侯来朝
请王命以求成于齐也公告不能
七年春二月己亥焚咸丘
此建丑之月也据尔雅火田爲狩故诗言在薮火烈具举月令仲春建卯之月毋焚山林王制曰昆虫未蛰不以火田然孟春启蛰而周礼穴氏掌攻蛰兽各以其物火之仲春之田有火弊则许其焚圃草以田特禁其焚山林耳今焚于建丑之月何以书哉高抑崇曰咸丘乃鲁地近齐者故孟子以咸丘蒙爲齐东野人吴幼清以非狩地故讥是也公谷曰火攻夫咸丘内地则何以火攻若邾娄之邑则何以不系邾娄耶
夏谷伯绥来朝邓侯吾离来朝
谷嬴同姓国在今襄阳谷城县伯爵邓曼姓商之侯国亦在襄阳北邓城古者诸侯不生名来朝而名则附庸也谷邓以诸侯而名者何也胡子以朝桓立义曰恶其党恶也然而滕纪不名又何以通于彼例也左氏谓贱之名夫降爵成礼如滕纪薛者有矣不敬见伐如?者有矣史岂尝贱而名之先王制礼不敢遗小国之臣而况名其君乎公谷皆曰谷邓失地之君赵企明因订之曰谷邓皆在南阳而逼於楚惧不见容故越蔡许陈曹宿邾六国历千四百里而以朝礼接于鲁盖失地而奔者也然庄十六年楚然後灭邓此时曷爲遽以失地名之故赵匡刘敞以爲用狄礼而名之匡言非失地而名信足辨公谷矣以爲用狄礼而名即如?桓公用夷礼何以不名哉是匡亦妄也或曰谷邓于鲁交好不通事无本末邓旋爲楚所灭而谷终春秋不经见以其接我故详其名是变一例也盖近之耳缺秋冬与四年同
八年
春正月己卯烝
秦道静释杜駮论云周礼四时之祭皆用四仲此夏仲月应书冬烝其书者爲夏五再烝见续起也赵伯循曰周虽以建子爲正祭祀则用夏时本月周书曰夏数得天百王所同亦越我周改正易械以埀三统至敬授民时廵守尝享犹自夏焉胡氏不知以爲冬事误矣
天王使家殳来聘
高抑崇曰谋纳后也
夏五月丁丑烝
程子曰正月既烝矣而非时复烝者必以前烝爲不备也其凟乱甚矣
秋伐邾
赵企明曰隐有逊国之心则即位三月仪父来盟桓簒弑则定位六年仪父不至桓愤而伐之邾终不即至迄十五年因牟人葛人之来始与之俱朝焉义之可恃也桓以不义伐之岂必书公书师而後见贬哉
冬十月雨雪
祭公来遂逆王后于纪
赵企明曰齐将灭纪纪托于鲁势不能庇纪于是爲之谋俾纳女于王爲重焉祭公因不反命而遂逆王后其说是已而谓祭公尊不当行则非矣赵子常曰桓王取后于纪命鲁主昏尝使家父来聘则其事前定矣既已纳币契成故祭公来受辞于主昏者而往逆后于纪皆礼之宜也天子不自主故祭公不称使成使于我故言遂诸家泥于常事不书之说谓书来书遂爲非常于是讥祭公罪纪而议及天王坐以虚文说经而不以天子昏礼推原之也
九年春纪季姜归于京师
公羊子曰其辞成矣则其称纪季姜何自我言纪父母之于子虽天子后犹曰吾季姜也谓化天下以妇道者非本旨矣赵企明曰纪姜归不书以非祭公所得以也然则文姜母一国翬寜得以之乎翬祭或以或不以翬专也据实而书赵氏亦未之考耳
夏四月
秋七月
冬曹伯使其世子射姑来朝
曹姬姓伯爵国今曹东五十里实古定陶武王封文王子叔振铎之地今伯爲桓公也胡氏引周官典命世子出从朝命之礼谓同急趋王命者耳若诸侯相朝世乃行之非先王常典而使世子摄行岂礼也哉尸子曰夫已多乎道胡氏言之备矣
十年
春王正月庚申曹伯终生卒
射姑嗣是爲庄公
夏五月葬曹桓公
秋公会卫侯于桃丘弗遇
桃丘东阿县东南桃城也考水经盖济西鲁南界地西南距卫尚隔范郓等皆鲁邑先儒以爲卫地非也桃丘之会必鲁闻卫侯适齐期战故会之以间齐而卫已由他道先过故曰弗遇若中背公而更与齐郑则但常言弗至以见实耳胡氏谓恶失信非也
冬十有二月丙午齐侯卫侯郑伯来战于郎
纪故也凡战以主及客郎以自战爲文左氏谓伐有辞鲁尝以周班後郑饩而齐卫以应郑之请则称战三国之罪也然事在五年而今始报耶且北戎在狄北燕西距临淄甚远假能?至亦倏忽尔郑复去齐千四百余里乌能远爲应援而郑忽柔懦昏庸亦非安攘之才矧齐郑入纪之後鲁欲援纪不亲齐者已历六年何由鲁又至齐而爲之班事不经见左氏不足据也赵企明谓伐有罪然元年而郑盟之三年齐妻之今年卫亦期会桃丘焉其定久矣今何以伐之齐郑谋纪鲁爲庇诸王而女焉是以来也以是来则恶在外矣
十有一年
春正月齐人卫人郑人盟于恶曹
参盟者据隐八年瓦屋日宋齐卫皆诸侯也据僖十九年曹南不日有曹邾大夫也恶曹盟于战郎之後郎之诸侯非耶而何以不日齐郑之党久矣尚疑桃丘于卫故盟同绝鲁则亦甚矣左氏恶曹地缺案诗卫每言曹地在鄘居邶之南故曰渡河露处于漕邑卫女适他国所经盖孔道也戴公庐曹陆德明曰诗作漕音同然则恶曹岂即漕耶盖郎战之後郑归自卫而南齐归自卫而北漕所必繇故於是盟耶其人者将三国自甚其事故讳之若大夫盟者耶陈氏谓一役再见者但人而略之非也且传有宋而经阙安知恶曹非漕地耶或曰漕地盖郎西近曹三国合兵至郎必由曹境以入既归则遂讲盟其地耳
夏五月癸未郑伯寤生卒
秋七月葬郑庄公
九月宋人执郑祭仲
甚哉汉儒之不知道也公羊子吾何讥焉其曰蔡仲之行权者可谓谬乎谬者矣忽本嫡子仲当托孤之任君薨迟疑至于既葬而犹不立突方在宋启宋之心挟爲奇货不能早定嗣君计安社稷身辱国危仲之邪心也安在其权乎夫祭仲者祭氏而仲名也公羊子曰祭仲贤而不名乃有逐君之臣而贤者乎以逐君之臣而贤也则二百四十年之间其不大悖者亦有矣反不得如仲之称字何圣人之昵仲也以是知仲之名也然胡子以爲因字而见贬何也曰命卿之称字胡子以爲尊王之义见仲任之重而深其责也云尔即不知天子之三公比隆于列国之君者而有时乎名如仲者乃反字乎以是知仲之名也或曰仲之当名固也仲之爲名亦有所据乎曰说左氏谷梁者盖以萧叔非字例之左氏谓祭仲字左氏诬也唐应德曰公问羽数于衆仲葬原仲春秋大夫以仲名者多矣此以祭仲爲名是也孔父亦名也哀子亦名也
?归于郑
?不繋郑蒙上文也与赤归于曹同不言公子簒也刘原殳曰祭仲之义宜效死勿听又不能若是则强许焉至其国而背之执?而杀之亦可也
郑忽出奔卫
君在丧恒称子既葬矣未踰年称子据僖二十五年卫子踰午矣未葬称子据文九年毛伯来求金不称王郑忽未踰年者也其名之权臣专制迟疑未尝立爲君也故从未君之恒辞而称名不称世子者亦未尝立爲世子也其复归称世子斯赵子常谓特笔以正名者非不修春秋之旧矣
柔会宋公陈侯蔡叔盟于折
以大夫会诸侯盟于是始柔不称氏未赐族爲卿者也凡内公子出与会盟法当以臣礼书名赵氏谓诸侯之弟摄君则称字非也礼卿不会诸侯盟折孙明复发微曰鲁地
公会宋公于夫锺
夫锺杜氏曰隐公时齐郑皆入郕而有隙二国会郕岂欲察其情实欤
冬十有二月公会宋公于阚
折以下三盟皆宋庄结鲁仇郑之计其屡盟而厚疑胡氏义备矣
十有二年春正月
夏六月壬寅公会?侯莒子盟于曲池
观春秋进退予夺抑扬之旨则知安中夏待四夷之道矣
?公谷作纪曲池今曲阜县北境古汶阳汪仲裕曰隐二年?莒盟于密是时纪谋齐难故鲁桓与之盟莒以援之耳
秋七月丁亥公会宋公燕人盟于谷丘
南燕姞姓伯爵黄帝之後国今卫辉府胙城县谷丘宋地在今归德府南宋鲁陈蔡常爲盟矣今又盟燕齐郑于是道断
八月壬辰陈侯跃卒
弟林嗣是爲庄公不书葬鲁不会也後放此
公会宋公于虚
冬十有一月公会宋公于龟
虚龟皆宋地
丙戌公会郑伯盟于武父
宋公辞平故更与郑盟将谋伐宋焉武父郑地桓先往盖桓先有忿心也许翰氏曰王迹既息伯统未兴诸侯自擅无所禀命观隐十年见兵革之乱也桓十年十二年见盟会之乱也伯统兴而诸侯有所一无复此乱矣是以君子不得已而与桓文
丙戌卫侯晋卒
子朔嗣是爲惠公再书丙戌者作经之後传授羡文非孔子存之也
十有二月及郑师伐宋丁未战于宋
内称及微者也赵子常曰不言公蒙上文非也武父以丙戌盟逮今踰旬则两家归而别遣人会伐耳春秋一事而再见者不尽没其名以见实间有事不得蒙上文也春秋无义战谓往战者罪在内胡子以战立义耳非其极也
十有三年
春二月公会纪侯郑伯
己巳及齐侯宋公卫侯燕人战齐师宋师卫师燕师败绩
己巳之战三传异说左氏宋多责赂于郑郑不堪命然是战也宋与郑兵之主也宋与鲁战胡子以爲出公羊考公谷之传宋鲁纪齐无其说也得非胡子无据之言耶郑主兵而先纪唐孔氏曰公在会以爵爲次第也齐先宋不主爵赵子常谓齐以强大易周班盖亦臆言之孔氏以爲宋使齐爲主犹隐四年州吁伐郑而使宋主其所证验不至如胡子之无据也谷梁子以爲于?战郑玄以爲纪之误春秋战无不地者即于?于纪何爲不地也儒者或言齐合三国攻纪鲁郑援纪而与战与经文书法不应皆谷梁之剿也春秋考邮异曰战在鲁之龙门故春秋说曰龙门之战兵死伤者满沟正与书法内辞合则是战于鲁也战于鲁而不地何也公羊子以爲近而异于郎是也与郑战尔而胡爲于鲁去年冬及郑师伐宋丁未战于宋矣则宋之来也非报丁未之役乎然则于鲁者近之矣
三月葬卫宣公
夏大水
秋七月
冬十月
十有四年春正月公会郑伯于曹
曹在卫南而东北爲齐界亦所以伺齐卫之往来耳
无氷
谷梁子曰无氷时燠也
夏五
夏五者阙文也桓公之简多缺经庄公之简多阙传自十九年後空一年之经而失传或累数年之经而传皆无之皆其坠佚也赵企明曰修经之後传授阙之或以圣人因旧史阙之非也夫赵氏之言是矣谷梁以爲传疑胡康侯因曰春秋因旧史有可损不能益可损不能益是也然圣人经世之典苟存阙文何爲哉孔子称及史阙文言其时之遵所闻而不敢自用易置也若遂去一月字遂增一月字其于春秋之义微矣何爲存之徒以益後世之疑乎以是知圣人不爲也
郑伯使其弟语来盟
诸侯之尊兄弟不得以属通其弟云者则知诸大夫有所不心乎?也谷梁谓来我举其贵非也来盟者奉君命来受盟也赵企明所谓屈己而求盟于我是也谷梁谓前定而胡子取之非也齐年陈黄皆名也谓诸侯之兄弟例以字通而书名者罪其?爱亦非也
秋八月壬申御廪灾乙亥尝
乙亥之尝左氏曰不害者火不害粟也而谷梁以未易灾余爲不敬胡康侯因之爲传然赵匡之言曰易灾可一日而办况其间经两日乎此以其时考之而定其非灾之余矣至郑渔仲则又曰庙祀必十日成享越三日而尝则粢盛已出廪矣此以礼定其非灾之余也赵企明曰祭祀必爲酪醴粢盛非谷所成也三日之前谷已出廪则又以事定其非灾余也然则直书其不时耳以爲不易灾之余非也
冬十有二月丁巳齐侯禄父卒
子诸儿嗣是爲襄公
宋人以齐人蔡人卫人陈人伐郑
以一国而用诸侯之师於是始伯者之渐成矣伯者之令行於天下自是无书以者本非所得制而今制之以行己意胡子以爲交讥之是也
十有五年春二月
天王使家父来求车
天子五路以祀其金辂以封同姓曷爲求之鲁乎礼曰鲁君孟春乘大辂旗十有二旒日月之章祀帝于郊鲁僭天子之礼车辂之制鲁或存之周衰典礼不修车辂不能自制故下求于鲁赵子常曰求车有阙乏也俄而天王崩七年而後克葬则诸侯不王之罪大矣义见隐三年求赙下
三月乙未天王崩
此桓王也赵伯循曰此後庄王僖王不书崩见王室不告也季明德以庄僖因嗣王追称实未尝立按经世表庄以是年甲申即位乙亥崩僖以乙亥即位甲辰崩季氏失考矣
夏四月己巳葬齐僖公
五月郑伯突出奔蔡郑世子忽复归于郑
奔书名失君道也唐孔氏谓自奔即自身罪名与不名随赴而书赵子常言郑伯突别于忽非也春秋于忽始终未尝以伯书何用名突以辨之耶突以外内之援取非其有嫌于宜郑也故不繋之郑立已五年诸侯会之而莫讨则成乎君矣故以伯书伯也而至于奔习读者可以问义矣忽虽冢嫡而出称名则郑庄不以爲世子不但未誓之于王朝也归而始称世子者祭仲姑假之绝人望以动?因求免逐君于诸侯之策未遽以爲君也其于制?盖亦巧矣复者已绝之辞比事而观则忽之宜立而昏懦与?之不君仲之不臣并见矣
许叔入於许
许叔之入谷梁子曰其归之道非所以归也胡子本之爲传曰上告天子下告方伯求复其国则正矣叔因乱窃入者耳然乎曰此吕仲木所谓喜许叔悯亡国者是也且古者诸侯世子皆誓于天子正也入春秋皆不誓矣继世则朝于王所而授命正也入春秋则皆不命矣彼以责诸无事而立可矣许太岳之後见灭非其罪也处许东偏十五年天下莫之省救也天王方伯安足恃哉告诸天王则繻葛之战且中肩矣王纵有命郑岂授之哉若其伯主五侯九伯而实助虐于入许之役又让许于郑者也欲以责齐是何异黎之臣子望卫以归国而徒赋泥中乎故许叔之入可与权矣其曰入难辞也难辞也者非其义之难其事之难也叔字也与齐小白莒去疾齐阳生异矣或曰叔排难而入以立新国故字之
公会齐侯于艾
左氏传曰谋定许或谓谋纪非也于是定许以挠忽耳然彭生之祸自是生矣
邾人牟人葛人来朝
邾见隐元年牟子爵祝融之後泰山郡有故牟国季氏谓今登州福山非也葛嬴姓伯爵书称葛伯者是国今归德府宁陵寔古梁国杜元凯曰三人皆附庸之世子其君应称名故其子降称人旅朝非诸侯所得爲也不奔王丧而相率以朝弑君之贼罪己不事于降而人之也诸侯旅朝至桓文甚简矣亦庶能以礼制天下也哉
秋九月郑伯?入于栎
栎今钧州寔古阳翟此入邑非复国也然自是有郑矣故苏氏子由以爲一国二君其间忽之弑子亹子仪之废立皆没而不书赵企明遂以爲明?之强悯忽亹子仪之微弱不能保其存亡是或一道也然常反复遗经忽之卒葬不见其文亹仪之立经亦不书纵有传所言亦疑如忽称世子之意盖仲挟之以虚名制?若二君然未尝爲君故苏赵皆误也郑而果有二君也则高渠弥之弑忽齐之弑亹传瑕之杀仪经宁有不书者而?之卒葬乃独详于经耶
冬十有一月公会宋公卫侯陈侯于袲伐郑
谷梁子曰先地後伐疑也非其疑也赵企明谓议所伐袲今徐州萧县之西宋东界之地地而後伐即远地聚谋听命于宋未即加兵其辞缓矣赵子常谓伐郑爲会言故则似之而非也当是时有能修方伯之职者正忽之嫡乎请于王而君忽可也以忽不足君乎请于王而纳厉然非大居正之义也仲诛而国是定矣宋与鲁郑未释己巳之憾而忽之复鲁郑不以爲利故又释怨爲会以谋之耳反覆皆私可乎哉孙明复谓袲郑地者非
十有六年
春正月公会宋公蔡侯卫侯于曹
左氏传曰谋伐郑也
夏四月公会宋公卫侯陈侯蔡侯伐郑
纳?再勿克也自是宋鲁诸国遂弃郑无爲谋者矣?之智矣谓能结援哉王制诸侯爵次有序先蔡而後卫今蔡序卫下周之宗盟异姓爲後今陈序蔡上是主会者得以意爲轻重矣自是蔡终春秋遂序卫陈之下则国弱不能自强亦并可见嗟乎岂春秋之细故哉
秋七月公至自伐郑
赵子常曰会盟不至会伐何以致民爲重也致伐不月苟致以四时首月则书其月一时无他事不敢废时首也
冬城向
隐二年莒入之矣其介于莒鲁之间故或因其服而城之其後莒卒灭向而莒鲁之争始于此矣
十有一月卫侯朔出奔齐
朔惠公也立三年逼于公子职公子泄出奔往与东海季明德论左氏序急夀事明德指其事失实者卫宣烝夷姜生急子必不在先君时及夺妻宣姜生夀及朔则又当在十七八年後自隐公壬戌至桓公庚辰才十九年朔虽已生仅可二三岁耳然宣卒朔嗣已在桓十二年计其时宜甫周岁尚在襁褓何以不四年间遂见逐奔齐邪当宣姜恶急于宣朔少必不与闻而谓同构哉况宣公杀急及夀宜如晋申生宋痤目君以杀若微者杀之姓名不登则亦宜如卫孟絷称盗矣经一无所书则急夀之死何爲者而二子乘舟亦何所指也向见陆詹事子渊谓穆伯潜莫能定其疑盖与明德实同窃意宣姜从夫之諡必如郑武姜卫庄姜嫡妻之类而所夺乎急者当别一齐女故记亦不称宣姜也朔年已可君则未必夺急妻以生者史记称宣公以急爲太子则或嫡出未必夷姜所生也至于乘舟之事当是不得于宣而出亡以死朔于次应立若谓黔牟与弟昭伯顽皆急母弟爲朔庶兄则卫人何以不立黔牟昭伯而立朔耶且谓昭伯烝宣姜生戴文及宋桓许穆夫人是昭伯既生二子二女则于宣姜岂私烝哉而朔又方爲君昭伯庶兄岂有妻其母宣姜之理且谓齐人使昭伯烝于宣姜不可强之则益远于人情矣奸生子孕宜不育诸公族安肯奉以爲君而其女弟宋桓许穆又岂肯娶以爲夫人乎左氏必不足信也宣淫乱备载于诗恶本难掩然急夀之死则其自爲无与于朔公羊不察乃以王命绝之则是出于附会非春秋书奔之本意矣
十有七年
春正月丙辰公会齐侯纪侯盟于黄
左传曰平齐纪张元德曰公十三年会纪败齐以益其怨今乃盟之不足释憾也黄齐地
二月丙午公会邾仪父盟于趡
鲁地
夏五月丙午及齐师战于奚
内称及微者也齐称师用大衆也战不言胜负敌也奚鲁地近齐界上者左氏曰疆事也
六月丁丑蔡侯封人卒
弟季嗣是爲哀侯
秋八月蔡季自陈归于蔡
胡子曰季归何以不有国献舞立矣是以得国而不居春秋所爲贤之也爲是说也本之何休之说公羊耳以季献舞爲二人它无所据也而东海季明德亟信之胡安定曰蔡季者蔡桓侯之弟弟当立归者善辞其说所自出杜预也郑渔仲考之史曰蔡桓侯立十年卒桓无嗣国人召其弟于陈立之是爲哀侯献舞其弟云者则所谓季者也今考左氏云蔡人召蔡季于陈则必蔡桓无嗣渔仲之言非苟爲也昧者不察而曰季桓侯之弟而献舞桓子从而谱之是固祗取异者耳若桓既有子蔡人何用召季献舞既当立且既立矣又何用诩然夸之曰力足以得国而不居乎纵其欲居将安置新君乎故季献舞一人也其字者赵子常所谓公子反国非有罪不名以别之也初字终名不复国如诸侯之卒然名之也赵企明所谓圣文褒贬之法非也
癸巳葬蔡桓侯
五等诸侯卒举其爵于其葬皆书公礼也桓独繋以侯杜元凯谓谬是也胡子曰春秋诸侯虽伯子男葬皆书公志其失礼此言非也齐有丙公丁公乙公癸公鲁有考公炀公幽公等皆成康盛时齐鲁爵皆元侯不以称公爲僭也独晋人曰我先君文侯反在平王之世意者晋有二文故爲别之欤若以蔡季贤能爲兄请諡于王而以侯配之此经传无文况齐鲁先侯配諡以公彼岂不请而臣子私尊之者且诸侯五月乃葬由六月丁丑逮八月癸巳十七日而渴葬则不能请諡之一验耳杜元凯谓谬误者岂不然哉
及宋人卫人伐邾
不言其人微者也左氏曰伐邾宋志也
冬十月日有食之
授时推是岁十一月交分加时在昼二十六日八千五百六十与大衍同书十月失闰得十一月己巳三十五刻七七八三入食限杜预谓庚午日先天大衍历新法推授时皆不定者疎也
十有八年
春王正月公会齐侯于泺公与夫人姜氏遂如齐泺今济南府治即水经历城也桓公至此盖深入矣会不言夫人如齐夫人之志泺非夫人之志也与党与之意脇于夫人而往也遂者急後事辞会公之志如斋非其志也以见公之制于夫人也
夏四月丙子公薨于齐丁酉公之丧至自齐
秋七月
冬十有二月己丑葬我君桓公
春秋明志録卷二
<经部,春秋类,春秋明志录>

[book_title]卷三
钦定四库全书
春秋明志录卷三　　　　　明　熊过　撰
庄公
桓子名同母文姜在位三十二年諡法胜敌克乱曰庄
元年春王正月
不书即位见于先君之年也谓不誓于天丁而削之桓公岂禀命者乎缘桓公客死而有庶长故不待踰年而定之位谷梁传曰继弑君不言即位迹经以求桓之弑未明也
三月夫人孙于齐
夫人文姜也不称姜氏鲁方絶齐不与爲亲也桓以久淹而薨鲁之臣子爲是讐齐也刘原父谓公薨于齐事起夫人徐而知之则共责让夫人是已夫人而能守义乎必遂絶齐以自明何至复孙于齐乎春秋系之夫人以鲁人之意犹未絶乎文姜乃忘讐求助耻心自此遂亡故絶其氏以示义示义而不悛则有絶之而已故庄母汲妻义达于天下国家矣
夏单伯逆王姬
单伯者名也公谷曰吾之命大夫是也刘敞曰鲁之孤故称逆说左氏者以爲单地伯爵天子之卿也故称逆今胡子则公谷之遗说也姓苑成王少子臻封于单郑渔仲则云成王封蔑于单邑以爲氏周世卿单子之族以天子命仕鲁耳伯名非字也按鲁有单父故单伯鲁大夫必以爲单子之族臆说也庄十四年单伯尝会齐桓伐宋冬尝会四国于鄄矣传曰齐请师于周夏单伯会之取成于宋而还则单伯者请诸周而周所遣非天子之卿乎曰齐奉王命徵师而单伯行非周遣之也又十五年单伯如齐齐人执单伯亦以内辞书之王臣独有单子无单伯单子见诸经成襄之年可考也然则单伯之逆礼乎天子置馆同姓主之者必躬至京师受命焉无敢代行否则内诸侯主之也其诸侯亲逆者有故不能越疆则使卿往而主嫁者以姑姊妹嫁大国之礼上卿送之可也今鲁不亲受命不亲迎其卿又不代行主婚之臣逆至己国久而後授之疑于非礼乃其忘讐轻丧则传义备矣
秋筑王姬之馆于外
馆王姬于庙礼也于是齐侯要鲁爲筑馆于外而後亲迎也齐侯有所忌于鲁不敢以亲迎接于庙也王姬以夏至鲁而秋方改筑齐人之情见矣其曰在丧故改筑爲之辞者云尔然其义则传备矣白虎通以馆爲观云筑观尊之筑之礼于外非礼岂不字义俱乖哉
冬十月乙亥陈侯林卒
弟杵臼嗣是爲宣公
王使荣叔来锡桓公命
荣荣公采邑杜云巩县西荣铸涧盖周畿内地也後爲氏赵子常曰锡命者策命之也来锡命者非礼也其言桓公追命也王不称天疑阙文或曰异其事也桓公弑君而立天子不能讨于是使鲁爲王姬主昏乃追命其先君以宠之是无人纪也于失礼之中又甚焉故王不称天则疑于锡命桓公
王姬归于齐
齐师迁纪郱鄑郚
郱今青州府临朐县古东莞鄑今平度州昌邑县古北海郡都昌郚城今临朐连界安丘东南古朱虚三邑纪东南近辅齐欲灭纪故徙民于他邑而取其邑不书其地赵子常云分背之非一处也公羊传曰迁之者何取之也外取邑不书此何以书自是始灭也
二年春王二月葬陈庄公
夏公子庆父帅师伐於余丘
庆父者庄公之庶兄本庶孟时称孟不欲先庄公故自称仲若母弟然公羊遂指爲母弟也以其爲桓公子故列于三桓其後卒諡共爲共仲後凡举谥加字如僖伯成季仿此不称兄称公子以爲卿也课其生年未踰弱冠以兄故而爲卿匪公选矣国而曰伐於余丘杜谓小国孙明复罗泌路史以爲鲁附庸国今邹县古南平阳也南界邾瑕庆父早得兵权以其通邾故伐之也其义胡氏备矣
秋七月齐王姬卒
礼檀弓齐告王姬之丧鲁庄公爲之服大功或曰由鲁嫁故爲之服姊妹之服主昏修服非礼也杜元凯谓内女见其文而已或曰外祖母春秋有志外祖母之丧者乎十一年王姬亦归于齐比内女何不录其终乎赵企明曰王姬归齐八月而卒死之善恶不可得而详也齐内不安疑鲁问其故而赴之赴之而夫人遂会于禚是诚可疑矣不然王姬卒常事何以书哉
冬十有二月夫人姜氏会齐侯于禚
禚齐地庄公幼故夫人得托国事出会其义胡氏备矣
乙酉宋公冯卒
子捷嗣是爲闵公
三年春王正月溺会齐师伐卫
公羊传曰溺吾大夫之未命者也孙氏发微朔在齐故溺会伐卫谋纳朔也谷梁以爲会仇伐同姓是已然黔牟之立有天子之命矣二国不忌而会伐之是又有无君之心焉
夏四月葬宋庄公
五月葬桓王
七年乃葬也会葬不书其人慢也自是鲁成吊晋景定王不葬鲁襄送楚康灵王不葬矣春秋岂徒志葬哉谷梁传曰或曰却尸以求诸侯举天下而葬一人危不得葬也
秋纪季以酅入于齐
纪季者纪侯之弟季字也入难辞?今临淄县东界古东安平纪西鄙接齐临淄者季以?事齐诸侯五庙以存姑姊妹纪侯意也齐必欲尽得纪地季?以地下敌齐犹难之见齐之贪也或曰贤季有难去兄入齐之心
冬公次于滑
次止舍之名凡师一宿爲舍再宿为信过信为次矣盖无成事则书之滑今大名府滑县是杜氏所言陈留襄邑西北地然则是卫南鄙非郑地矣若滑国则自都费在河南缑氏县左氏传曰谋纪郑伯辞以难厉公之失国鲁岂不知而欲与共事且纪本鲁东北而?在鲁西南何爲次滑以谋之哉必探齐以定朔不言所俟齐将期诸侯非鲁所得知也
四年春王二月夫人姜氏享齐侯于祝丘
礼姑姊妹已嫁而反兄弟不与同席而坐两君相见则设享礼于庙中享太牢以饮宾耳夫人也而用之又于鲁地岂非行其私耶
三月纪伯姬卒
何劭公曰天子诸侯絶朞大夫絶缌天子惟女之适二王後者诸侯惟女之爲诸侯夫人者恩得伸故卒之内女卒日伯姬不日国将亡礼不备也宣公以後政在权臣凡鲁君嫁女皆不得专而赠送之礼日益以薄春秋遂不录其事矣惟送共姬以贤而书
夏齐侯陈侯郑伯遇于垂
参以上非邦交之旧矣赵子常曰郑要陈遇齐请存纪社稷然突方居栎岂能谋纪高抑崇言齐结陈郑之懽恐其救纪夫齐何畏于陈郑陈郑又去纪最远亦何能救纪者而至于宋卫之间爲遇哉此疑郑?求释援纪之怨于齐假陈以爲介绍也垂曹地见隐八年
纪侯大去其国
大去者往年分酅与季纪国犹在纪入齐爲附庸得自立庙存姑姊妹至是以所都寿光委之而脱身于外寓则非灭矣又凡迫逐不得称奔者若纪侯之失国庶几有词焉春秋特笔修之悯纪罪齐也程子以大爲名吴幼清遂言纪侯去其国而纪亡故名之按十二年叔姬归?入齐杜云?在东莞剧县郑樵谓迁剧号朐剧夫纪虽去尚能别邑于剧是纪尚未灭也何得云纪遂亡而名之乎又二十年降鄣公谷云纪遗邑盖纪侯去国二十七年矣而犹有遗邑是纪尚未灭又一证也若与其不争而去不与其去而不存则胡氏备矣
六月乙丑齐侯葬纪伯姬
孙明复曰甚齐侯之诈也胡氏曰葬伯姬似仁
秋七月
冬公及齐人狩于禚
刘原父曰齐人齐之微者也其言公及之非公之去南面而就齐将下与微者狩也自公谷以人爲齐君辛士隆遂以君会非微者齐将伐卫意者人其所选之徒与乃若忘亲释怨则不必讳齐侯然後爲贬也
五年春王正月
夏夫人姜氏如齐师
书时者历时而返不书地次止无常也
秋郳黎来来朝
郳曹姓出自邾始封君挟之後挟七世孙夷父顔有功于周封其次子友于郳爲附庸国今滕峄二县界是杜疏及舆地广记所云古昌虑及承地胡氏谓夷地附庸者非也董仲舒春秋繁露曰附庸字者方三十里名者方二十里谷梁传黎来微国未爵命之君是矣
冬公会齐人宋人陈人蔡人伐卫
此齐襄公欲纳朔也齐宋陈蔡皆以微者往而鲁庄公独亲行者盖公爲齐甥而又善射故襄公特以其事托之也逆王命党有罪据事直书而义自见不待人他国之君也
六年春王正月王人子突救卫
此微者从其班故称人称字者所谓修春秋之特笔也季氏指?王子之名与王子虎王子瑕同元士衍文称人即曰王子矣又可以列从元士乎谓衍文称人则非也五国伐卫以纳朔子?救卫欲固黔牟而拒朔也此春秋书救之始陈则通曰伯图未兴王室尚有可爲之几子?救卫善于投几矣而沮之者齐诸儿之罪也救卫无功而後王命益不行于天下矣
夏六月卫侯朔入于卫
季明德曰凡已絶而复者例应书复卫朔之入不称复者陈君举以爲未得国也则卫侯郑之再归其国已得而不称复不可通矣刘原父以爲不与复也则卫侯衎之归义非可与而称复不可通矣至于鱼石栾盈之复入义例皆有不合故胡康侯于郑忽复归之下特发一例曰诸侯失国出奔归而称复可也大夫失位出奔归而称复则不可古者诸侯世国大夫不世官是不以复爲纪实之辞而圣人可以抑扬其间所谓求其说而不得从而爲之辞也不知朔之出奔卫人实未立君所谓公子黔牟者必泄职以之权摄国事而实制于二卿者也夫卫君既未立则朔位固尚存也岂得同于已絶而复之例?此其所以不称复也然则何以称入乎泄职拒之于内则其入难矣五国同伐取俘先还实不成乎纳朔也
秋公至自伐卫
螟
冬齐人来归卫俘
七年春夫人姜氏会齐侯于防
夏四月辛卯夜恒星不见夜中星陨如雨
辛卯者杜长历以爲五日夜谓辛卯之壬辰夜中辛卯壬辰之交恒星经星常宿以时列见者星之光魄陨者衆多气消散也张主一曰王运将终伯统方作之祥自此尧舜禹汤文武之纪纲法度扫地尽矣王简栖谓释氏于是生王伯厚以长历先瑞应经三日指爲傅会不知春秋言乎其陨也瑞应言乎其出也陋者之附会亦真不参考其异同也?
秋大水
无麦苖
冬夫人姜氏会齐侯于谷
谷今东平州东阿县南二十里古济北齐地
八年春王正月师次于郎以俟陈人蔡人
杜元凯曰期共伐郕陈蔡不至故驻师于郎以待之孔頴逹氏曰贾逵及说谷梁者皆曰陈蔡欲伐鲁故待之然陈蔡于鲁境絶路遥春秋以来未尝构怨谷梁家云伐鲁不知所由郕济西近国何休服?亦言欲共伐郕郎本今鱼台单父宋地近济伐郕故俟之於此是也
甲午治兵
胡氏曰此治兵于郎也讥黩武胡氏之义备矣
夏师及齐师围郕郕降于齐师
郕小国介鲁卫间隐五年卫入之十年齐郑以其党卫又伐之庄公五年会齐宋陈蔡伐卫而取其俘于齐因欲益孤卫党故期陈蔡伐之而二国以远不至乃约齐师围所与同利之国也庄公素听齐襄之命故郕降齐鲁师不敢争功书郕降于齐师见围郕本鲁志而不能服也
秋师还
郕在濮州雷泽东南距鲁可三百里间耳夏解围而秋师还久不收矣胡子曰无名黩武非义害人历三时而後还不称公重衆也然五年冬庄公伐卫纳朔上抗王命其师至六年秋始还而经以公至爲文何以不重衆乎赵子常求而不得乃曰讳公爲仇人役变公而称师然四年及齐狩禚则称公九年伐齐纳纠树仇人之弟则称公何以不讳乎比事以观二氏者皆不逹矣独赵伯循详据经文曰当缘告庙故书木讷赵氏以爲无功而返何辞告庙则伯循之旨益畅矣盖斯役也公耻而废策勲饮至之礼春秋据实而书美恶自见以爲重师讳仇岂经义?
冬十有一月癸未齐无知弑其君诸儿
无知公孙也不曰公孙未命也宠爱亲属而不急于尊贤胡氏是或一道已与纠争而小白立弑君者连称管至父而专罪无知君弑而无知受之则贼不在二子矣春秋诛利心是故连称管至父实弑齐襄无知与闻故者也经世书曰无知以葵丘之戍卒入弑是情实之论也夫苟以爲利则千乘之国弑其君者必百乘之家矣
九年春齐人杀无知
公及齐大夫盟于蔇
盟不月爲异也大夫何以不名非一人也蔇孙明复曰齐地杜以爲缯北蔇亭则今峄县北距鲁三百里非鲁齐通道矣此盖纠来奔鲁故庄亲至齐地盟其大夫而谋纳焉庄辅不正而大夫之徇鲁均可罪也纠非襄公子不得爲忘讐之说尔
夏公伐齐纳纠
不称公子非爲卿也
斋小白入于齐
秋七月丁酉葬齐襄公
鲁方伐齐纳纠犹不忘会其丧殆文姜之私欤赵子常谓古人重丧纪非也
八月庚申及齐师战于乾时我师败绩
时水出临淄县西南二十五里岐流至嵩苑则爲乾时乐安博昌南界其地直出齐北鲁兵至此盖出济水之下流矣小白既定鲁师不退历时而战则内爲志焉耳不言公赵子常曰一事再见蒙上文
九月齐人取子纠杀之
书人衆辞纠志欲篡兄倚鲁爲乱国人之所欲杀也杀不地于鲁也嗣君在丧曰子纠僖之子诸儿弟也而称之子者君父一道鲁人以子治之也纠鲁出小白卫出据荀卿史记谓纠兄者误也礼庶均以长者赵子常顾曰鲁女班贵贵曷据乎诸侯无二嫡以其媵之先後少长班容知鲁女先媵贵于卫乎然公谷经纳纠不书子杀纠乃称子胡子以爲纠不当立取以爲证而公谷自以桓公爲簒义旨不同荀卿传公谷之学遂曰桓公杀兄矣独薄昭与淮南书言桓公杀弟考经文良是而公谷之传经自失之也盖蔇盟齐大夫然後伐而纳之则纠必国人所不与者小白系齐称入见国逆之情则小白本兄明矣以爲後事不得蒙前事故更端而系之齐者非也春秋名实之书据实书之而得失自见者也纳而书纠以其不当纳是时鲁人以亡公子纳纠计未定也既小白入而见拒鲁人思正名以需事会固人心于是因盟蔇之後又以嗣君在丧之名假之其积虑益巧矣故公谷之文得鲁人之情而纠或子或不子非谓当立不当立也论语桓公杀公子纠谓公子纠者正也谓子纠者从鲁人之词皆实録也至于取纠杀之则千乘之国不能容一弟罪自显着胡子止谓杀纠复称子明其不当杀亦失于推见至隐哉
冬浚洙
水经洙出盍县西北临乐山西迳新泰张元德谓洙水在鲁北齐伐鲁之道则公羊曰畏齐者是也
十年春王正月公败齐师于长勺
长勺鲁地经不书齐伐鲁盖齐兵有涉鲁地者鲁人潜知而败之古者车战之法定日刻期两阵而决之与此异矣胡氏谓责鲁诈谋是也然欲修文告但当以假道问之谓敌加于己者非事实也
二月公侵宋
此书侵之始宋闵以庄二年嗣未尝通鲁惟五年以人从齐伐卫故赵子常言侵宋所以挠齐是也庄公得志于齐乘胜以掠宋境恶其不?德量力矣内师加大国恒言侵隐桓之世未尝有盖其事变故变文以讥之赵伯循曰凡书侵伐不书胜败杀掠而还也兵之祸至此甚哉
三月宋人迁宿
此迁国之始也宿今宿州所迁在今宿迁杜氏谓无盐者则北近齐境南远于宋矣高抑崇曰宿界于宋鲁之间属于宋而亲鲁宋人以爲贰于鲁而迁之是也谷梁以迁亡辞然则宋当坐灭人宿不能死社稷当絶也
夏六月齐师宋师次于郎
赵子常曰外次不书【据襄元年晋侯卫侯次于灭之类是也】必有关于天下之故而後书桓公既得国既图伯宋既从次当服鲁鲁未服于是见伐春秋没其伐我而郎之次特书之则有关于天下之故是矣然则胡氏谓深入报复非其情也伯图难集是故齐次郎楚次厥貉殆难之也晋次鄫复伯亦难哉
公败宋师于乘丘
乘丘在今曹县界内古济隂乘氏郑渔仲云郎在单州鱼台县盖齐宋至此鲁俟其分兵将归诱而败之则乘丘宜在今曹州近单父之地师古指泰山乘丘爲言渔仲因合蛇丘爲一皆误矣赵子常曰桓公宿师于郎将以求成于鲁也而鲁以子纠故不容遽绌于齐桓公不能释鲁以爲後图而迫之已甚故略其与宋战而但书败许翰曰桓公始入未抚其民而轻用之是以再不得志于鲁晋文之入五年而後用其民盖监此也
秋九月荆败蔡师于莘以蔡侯献舞归
此荆猾夏之始荆者楚始封国名芊姓颛顼之後成王封鬻熊曾孙绎于楚居丹阳今枝江十六传至熊通称武王经世表庄四年子赀嗣爲文王始居郢今江陵皆荆州府地府城北一十里即古郢杜氏谓纪南城也莘蔡地今南阳府裕州界楚师至蔡诈败其师因蔡侯之降遂执以归留九年而死于楚是以爲哀侯也非获于行阵故不得称获赵子常言春秋谨华夷之辨故变获言以归则因公羊而误也名蔡侯而书以归胡氏谓絶蔡侯服爲臣虏是也然诸侯而被执亦自是始自是江汉之国深服於楚春秋盖深惧矣
冬十月齐师灭谭谭子奔莒
谭子爵国今济南历城县东界七十里谭城是古平陵其地处齐西界约三百里是齐所欲得也桓公再不得志于鲁务广土衆民姑爲攻瑕之策遂爲春秋灭国之始不能以义属诸侯矣故君子以爲罪魁而曾西不爲管仲不然则仲之相桓或者在脱缚三年之後斯时得君尚未专欤其责谭子不死而不絶之胡氏义备矣
十有一年春王正月
夏五月戊寅公败宋师于鄑
鄑本齐所迁纪邑齐宋尝合兵次郎而宋败乘丘故今将复合而兵在鄑杜氏以鄑爲鲁邑非也赵子常曰其日甚之也再败之爲已甚矣
秋宋大水
冬王姬归于齐
黄东发曰二王姬皆庄王女是也襄桓本弟兄其曰姊妹爲妇姑非也季明德以庄王爲平王孙是也谓二姬不可复称平王孙不知诗之平王自指文王耳不书来逆不亲迎也其明妇顺则胡氏义备矣
十有二年
春王三月纪叔姬归于?
纪侯去国卒于外而叔姬归于?以代终得从一之义故书其归也胡氏义备矣文缘隐七年已归于纪故系之若内女始嫁则不系所适之国且嫁大夫者例不书近蜀汤氏欲定爲季妻不知叔姬得冠纪汤氏近诬也
夏四月
秋八月甲午宋万弑其君捷及其大夫仇牧
万乘丘之获虏也归爲大夫故书名于册捷闵公名凡国君死于境内非国中未有不地者左氏谓弑于蒙泽非也万有南宫牛猛获爲助而立子游则万已有党其弑闵公岂在博戏间哉
冬十月宋万出奔陈
奔而月佚贼也奔陈蔽罪于陈也或者言春秋幸宋知立桓以逐万逾二月始奔见其强不易制非也
十有三年
春齐侯宋人陈人蔡人邾人会于北杏
北杏齐地齐初主会也此谓衣裳之会古者四方诸侯各有长唐虞曰四岳殷周曰二伯加命于侯伯皆以公德也桓非受命春秋权与之耳盖自是无特相会盟者矣书人微者也谓宋公邾子者非也胡谓大夫不名尊齐侯亦非也宋齐之近国鲁卫曹不至宋陈蔡邾止以微者来图伯固难矣或曰王风至庄王絶笔僖王立桓公伯皆是年也世运升降之机也可忽?
夏六月齐人灭遂
衆曰师微曰人齐自灭谭之後管仲以制用兵舍救邢无有大夫将而用大师者赵企明独曰楚灭蔡凌中夏圣人将许齐图伯故权以予之而称师北杏之会伯业成矣不能安靖诸侯怙强因过而灭小国圣人复贬而称人前予今夺是何言哉此罪系于灭而不系于书将书人也遂子爵舜後国今济南府肥城县南界古济北蛇丘北近齐而南界于鲁讙田东北金履祥谓鲁附庸或然也其西南邻曹卫二国不会北杏故齐灭遂以威之灭国不书君奔不书以归或国无君抑君匿不知所终耳公羊善其上下同力则春秋何不録之乎
秋七月
冬公会齐侯盟于柯
始及齐平也赵企明曰桓信着乎天下自柯盟始其说是其事非也公羊曹子干盟齐归汶阳经不书无足据至成二年鞍之战而後能取耳故苏氏谓是春秋後好事者之说经世表及李亷并信公羊则过矣惟纳纠勺郎之憾释而爲盟则桓心盖休然有容宜诸侯之心服也柯今东阿在鲁北境是齐柯邑
十有四年
春齐人陈人曹人伐宋
宋人背北杏之会也往季氏谓北杏虽忧世道然诸侯不得专征礼乐征伐要惟出天子耳故曰敌国不相征诸侯欲专兵者惟门庭之寇与弑逆之贼乃先发後闻耳否则不可擅爲会况专征乎故齐之伐宋搂诸侯之始事仁义不足而震之以威下威上胁圣门不道其功也
夏单伯会伐宋
单伯鲁命大夫陈曹鲁皆与宋邻齐桓爲是发其兵不以劳远人也于是齐以王命徵师而单伯行三国之兵未旋犹及于伐故不再举三国与翬复会四国伐郑异矣薄伐踰时修文告以待其服齐兵亦不迫也哉
秋七月荆入蔡
蔡侯在楚而蔡人会齐侯于北杏荆所以入蔡也蔡者中国之要枢楚不得蔡则楚不能以北向楚盖未尝一日忘蔡也岂必息嬀之绳哉楚强甚矣而中国之势未合蔡遂复从于楚自是终桓之世不与中国会盟此诸侯会大夫之始
冬单伯会齐侯宋公卫侯郑伯于鄄
十有五年
春齐侯宋公【桓】陈侯【宣】卫侯【惠】郑伯【厉】会于鄄
鄄卫地今濮州于是齐始自以方伯之礼会诸侯北杏诸国犹以大夫行耳谓冬单伯初致齐伯而春以伯礼会非也事不经见亦讵知单伯为周所遣哉赵企明谓再会惧诸侯之离齐伯当在十六年幽之盟赵子常谓与齐以伯于是始亦非也盖二十七年盟幽之後王使召伯锡齐侯命耳故曰鄄齐侯自以方伯之礼会诸侯也卫朔入国不通诸侯者九年郑突自遇垂不通诸侯者十一年今之会齐伯略定矣伯政不烦诸侯故陈蔡曹邾已归齐者不复与会赵子常曰桓公假天子之命以统诸侯朝觐不归讼狱不至朝觐会同天子之事也伯令曰诸侯十二岁一同盟三岁而聘五岁而朝此何礼也桓公何爲用之如是而春秋不爲之变则春秋徒曰桓文而已矣庄王崩会于北杏之前年也僖王崩同盟于幽之次年也是王伯始终之际也春秋存册书之大体而二王之崩不书以爲东周之大变也皆春秋所由作也许翰曰十三年十四年会至是又会三合诸侯而不盟以示慎重
夏夫人姜氏如齐
春会于鄄庄公爲羣臣不协不得与焉文姜如齐疑若爲之解欤然自此不复如齐而遂再如莒意者齐噍故耶
秋宋人齐人邾人伐郳
郳鲁附庸之国宋从齐而鲁不会鄄故齐助宋争郳以抑之也宋主兵故序齐上谓大夫自以其班非也谓未成乎伯亦非也其後至僖公请王进郳爲小邾子而仍隶鲁焉以僖之睦也而伯者之心见矣
郑人侵宋
赵子常曰背鄄之会也郑厉公常自通于楚矣其入国也不告于楚而又不诚服于齐中立以观衅也
冬十月
十有六年
春王正月
夏宋人齐人卫人伐郑
宋主兵故先齐许翰曰中国诸侯既爲之服郳又爲之报郑宋盖自是与齐爲一宋亲齐而中国诸侯定矣
秋荆伐郑
齐楚伐郑于是始荆患自蔡及郑郑自是又为南北之要枢矣
冬十二月会齐侯宋公陈侯卫侯郑伯许男滑伯滕子同盟于幽
言会者鲁会之不书其人微者也齐先宋会主也滑姬姓今河南偃师县南二十里有古滑国在王畿之内与郑邻滕本属鲁以鲁疑于从齐故爲宋桓公所致而自此亦遂属于宋矣释例班序谱自隐至庄十四年四十三岁卫陈凡四会卫在陈上自庄十五尽僖凡三十五岁八会陈在卫上又许男亦先滑伯公羊子曰其序则会主爲之自幽之後爲叛服盟称同不爲叛服盟则不同周礼殷见曰同以施于天下之政王十二岁一巡狩诸侯会于方岳之下设方明焉王乘龙旗出拜日于东门之外反祀方明诸侯因同盟于下方伯临之以一诸侯尊天子是以爲同盟也幽之会王虽不在而桓公假殷同之礼行之故历十二年而再盟于幽是桓以方伯自处矣幽宋地齐伯赖宋也盖自是无特相盟者而滑滕诸小国不复与齐会盟使附大国终春秋焉惟以事见诛责及不欲附人者亲至耳
邾子克卒
克卒子琐嗣即檀弓所谓邾子琐是也克非仪父也杜氏谓齐桓请王命以爲诸侯亦非也邾之封在武王时矣
十有七年
春齐人执郑詹
齐称人微者也郑詹书名未赐族爲卿也不称行人以伯令召也公羊以詹佞人赵氏定爲蔡仲之党是也左氏执詹以郑不朝岂有冬方会而春遂责其不朝耶其後逃而归鲁益知詹得罪于郑宜执者也其失特以其不归京师耳僖七年传曰郑有叔詹堵叔师叔先言詹盖最贵矣岂至是归爲卿耶赵氏谓詹今去族爲罪不详于始终矣
夏齐人殱于遂
齐以自殱爲文伸遂人之复仇而桓公以不仁见报义并见矣
秋郑詹自齐逃来
詹见齐之始伯鲁犹怀疑故逃来相托书自齐逃来罪鲁不当叛齐以爲逋逃主也然伯国新令亦必有不即乎人心者矣其不及子服惠伯从惠之请而逃义苟免则胡氏义备矣
冬多麋
十有八年【周僖王十七年崩孙惠王十八年立】
春王三月日有食之
公羊云朔在後也谷梁云不言朔夜食也大衍推是岁五月朔交分入食限三月不应食授时历推五月壬子朔加时在昼交分入食限三月朔亦不入食限今先天历新法推得十四日五十三刻五六七八入食限王伯厚言此年古今推算不入食法则亦非夜食矣然曰误五爲三则何缘下方书夏耶是欲移夏字簒于春王之下而改三爲五耶元吴立夫以魏永安二年十月己酉日食地下宋淳熙十二年九月新历杨忠辅言月食在昼庆元四年九月朔草泽陈大猷言曰食且在夜而证日之有夜食夫日则信有夜食矣其如此年之食不在三月何哉
夏公追戎于济西
济西近曹戎在其南而邻鲁追举其时日久之词也自是而後鲁伐戎终不能爲鲁患公羊子大其不使戎迩于我谓是矣
秋有蜮
蜮鲁所无也故以有书
冬十月
十有九年
春王正月
夏四月
秋公子结媵陈人之妇于鄄遂及齐侯宋公盟
公子结惠子而桓弟也媵者诸侯娶一国二国往媵之陈人之妇陈侯娶卫女爲夫人鲁以同姓故媵之不言夫人杜氏曰未入国略言之鄄卫之东地故知其爲卫女也自胡氏叛公谷指陈人爲微者赵子常遂称卿大夫娶同姓媵之礼夫媵有家者寜得行之哉或谓陈巨室娶结自以庶女媵之结何慕于巨室而爲是远于人情哉然媵诸侯亦无卿行者卿行则亦失已矣先书地後书盟盟其地也齐宋不悦于鲁之会幽又属有郑詹之隙适会于鄄欲谋伐鲁结权事之宜去其本职不复送女至卫遂与二君会盟书鄄者明出境得专之非轻以失人也内大夫参盟诸侯月而不月者鲁背结之约故异之也季氏谓桓公降志招鲁知结老臣送媵远与宋公过从能委曲睦邻矣
夫人姜氏如苢
冬齐人宋人陈人伐我西鄙
此在鄄之师也结盟欲缓师而公不从故卒见伐也然将卑师少不及交兵书时以伐亦有节制矣然是时王室乱卫朔叛王与燕纳颓齐侯不能勤王而唯鲁之求失所先後矣纠合之难也宜哉
二十年
春王二月夫人姜氏如莒
夏齐大灾
秋七月
冬齐人伐戎
齐始治戎也戎在鲁西南爲患爲鲁伐戎将以怀鲁欤
二十有一年
春王正月
夏五月辛酉郑伯?卒
子捷嗣是爲文公
秋七月戊戌夫人姜氏薨
冬十有二月葬郑厉公
二十有二年
春王正月肆大眚
肆之言缓也眚过也肆大眚犹言宥大过也周公之法乃有大罪非终乃惟眚灾适尔既道极厥辜时乃不可杀胡子谓大眚皆肆则亏国典纵有罪非也或谓僭故书大如大雩大蒐而不知大肆眚与肆大眚文且不同矣至其故则不可知谷梁以下葬文姜爲嫌夫人之葬则孔赵之徒辨之明矣戴溪曰二百四十二年独庄公书肆大眚盖春秋予之也
癸丑葬我小君文姜
陈人杀其公子御寇
人者衆词胡氏曰国乱无政衆人擅杀而不出于其君是矣若以君父讨而当罪虽专杀无议也必杀之非罪而後书今御寇书人以杀与讨乱同文又公子完爲其党亦不书奔则是以讨乱而非其罪者也左氏以御寇爲太子则与晋申生宋痤同皆应直称君杀世子若他人杀之如陈公子招杀陈世子偃师则不言其日公子也则如陈人杀公子过亦不言其日今陈人杀而日疑其下有大夫之阙文也是时陈从伯令数有会盟御□贵卿从事或者国人不欲如蔡杀公子燮之类欤陈齐方睦而陈之贵卿见杀不闻齐人之见讨也其爲伯图亦未尽矣
夏五月
春秋凡月皆系事不系事而存月者必首时也五当作四不然则下必有脱事矣赵子常以爲其文则史孔子存之夫所谓文必有关于事者而岂谓四若五之类哉春秋无事以首时书者五十有九惟此书五月昭十年书十二月不误则有脱焉非孔子故存之也
秋七月丙申及齐高徯盟于防
书日谨之也不书公微者也齐襄鲁仇羣臣必有不欲娶其女者虽微者往然自是纳币矣故谨之也或曰不言公讳与大夫盟矣
冬公如齐纳币
杜元凯曰母丧未再期而图昏也其不使大夫而亲纳币以聘齐襄之女则胡氏义备矣
二十有三年
春公至自齐祭叔来聘
叔字也天子之大夫称字赵子常曰祭公之弟是也来聘爲祭公使也不称使谷梁所谓不正其私交也自桓之中年王室无聘鲁者於是祭叔私相爲好也
夏公如齐观社
自谷梁有尸女之言而後程子疑于昏议既亲纳币矣又何疑哉此齐致公欲以蒐威公也襄二十四年齐社蒐军实使客观之盖齐俗夸诈之习故曹刿曰齐弃太公之法而观民于社齐以社夸而後鲁以楹旌故曰齐一变至于鲁
公至自齐荆人来聘
荆称人楚大夫犹称人也荆始聘未能成礼不庙受故不称君不言使自公谷以爲称人进之故康侯曰称人进之啖助曰若书荆来聘则似举来聘故加人字以成文无他义也言者演之云荆楚入蔡伐郑势逼患滋至藉聘问以窥中国尤圣人所深忧也明堂国门之位周礼荒服世见之仪在夷狄则退之矣刘原父曰州国氏名字爵之别皆进退人君也如之何移用于其臣乎称人者即其大夫之词可谓犂然于名实之间而春秋之不与荆益明矣然原父亦岂知春秋之治名实本无所进退哉
公及齐侯遇于谷
鲁虽纳币而齐女方待年于是齐桓约公至于齐地以遇礼会盖以相结也
萧叔朝公
萧子姓国今徐州萧县宋之附庸叔其字也附庸三十里以上者称字时齐侯在谷萧君来朝伯主因得朝公也盖宋欲爲齐饵故使萧因齐朝之以旌伯威固婚好耳自谷梁以朝庙爲正而後胡氏有嘉礼野合之讥按赵伯循若于国中而不于庙乃爲非礼若于外如何求庙乎且诸侯朝四岳之下亦岂得求庙乎
秋丹桓宫楹
杜元凯曰楹柱也谷梁传曰天子诸侯黝垩丹楹非礼也
冬十有一月曹伯射姑卒
曹庄公卒庶子赤逐其嫡子羁而立是爲僖公
十有二月甲寅公会齐侯盟于扈
扈孙氏以爲齐地然则杜氏云郑扈者名偶同耳郑扈于齐鲁皆远略无缘盟于是也赵子常曰齐侯恐公志在得妻而不在于从伯故盟防而后许之纳币遇谷而後许之请期盟扈而后许之逆女齐不得鲁则诸侯不亲自长勺乘丘以来委曲调度十有余年而卒致公于盟会桓公庶几有伯者之度矣桓盟不日此其日异之也叶少藴曰桓己伯矣复爲离盟则非诸侯之政也然则程子独以要结姻好亦未尽齐侯之情矣
二十有四年
春王三月刻桓宫桷
昏礼舅姑既没则妇入三月乃奠菜此祭祢成妇之义也故因夫人将至而特饰桓宫谷梁传曰礼天子之桷斵之砻之加密石焉诸侯之桷斵之砻之大夫斵之士斵本刻桷非正也夫人所以崇庙也取非礼与非正而加之于宗庙以饰夫人非正也
葬曹庄公
夏公如齐逆女
张元德曰诸侯无越境逆女之礼是也赵子常谓非礼亦书存策书之大体者不然也
秋公至自齐
谷梁传曰迎者行见诸舍见诸先至非正也然则其先至者盖谓欲有所调乎
八月丁丑夫人姜氏入
公羊传曰其言入何难也其难奈何夫人不偻不可使入与公有所约然後入何休氏曰约远媵妾也杜元凯曰盖以孟任故入不从公胡氏以爲失夫妇之正是矣然习谷梁以爲宗庙不受矣夫桓宫之丹刻其意岂以爲不可受哉季氏谓大夫不欲受彼方且图以币觌又谁不欲哉入之意公羊得之
戊寅大夫宗妇觌用币
书戊寅志速也何休称爲郊迎明日之礼非也而胡氏从之夫妇人三月庙见而後成妇未庙见岂得见羣臣哉宗妇者同姓大夫之妇张元德曰夫人至大夫见于宗庙妇见于内礼也今未至宗庙而大夫与妇同见于内则爲私礼矣故以觌言刘原父曰公事见私事觌是矣夫人之始入而可以修其私哉凖士相见礼大夫始见于君执贽夫人与君同尊有见小君之礼其执大夫当用羔雁用币惟附庸孤卿耳若大夫用币则僭非礼况妇女本以枣栗腶修告?者乎谷梁引礼大夫不见夫人赵企明遂讥男女俱见夫御孙以并觌同贽失男女之别者非讥其觌贽以爲并同之不可也胡氏传义是矣
大水
冬戎侵曹
据传隐九年北戎侵郑桓六年北戎伐齐皆以无伯不书自齐桓作而後凡其为列国患者始悉书之孔子叹管仲之仁谓民受其赐此其志也
曹羁出奔陈赤归于曹
此踰年矣则其名之何覊虽嫡长而衆莫戴杜以微弱不能自定得其辞不得其意矣不能自定者人岂君之哉此必曹大夫挟以令人实未常立故以其名赴耳赤出于戎女故戎自其国挟之侵曹曹遂逐出覊迎赤耳不书纳非纳也曹之臣子有余罪焉是时齐方图鲁无暇及曹耳高抑崇曰戎制诸夏废置人君亦以病齐桓也
郭公
鸟有名郭公者即?黍布谷之异名或者纪异如螟蜮耶然尔雅释鸟不见独埤雅有其名今亦不敢定也春秋无郭国公谷多以虢作郭季明德因疑爲东虢文王弟虢仲所封盖贾逵言仲封东虢叔封西虢误之也东虢今荥阳有岩邑虢叔死焉则非仲封且其地久已归郑在春秋前又安得复存韦昭不知国语注亡虢之叔爲虢仲後则有两虢叔矣马融言虢仲始封下阳本河东太阳界是爲西虢分地正合左氏而与贾反至僖二年乃灭耳经世表周庄王二十年秦灭小虢又在庄公七年即如明德言制他邑未必同亡则疑是小虢谱二虢之亡其时甚明今不得改公作亡矣
二十有五年
春陈侯使女叔来聘
诸侯初交聘齐桓爲之也女氏叔名谷梁子曰天子之命大夫也女汝同今南阳汝州周畿内大夫之采邑因氏女焉以天子命得仕于陈礼天子大夫当诸侯之卿故贵而不名也当是时陈有北杏鄄幽奨齐之功鲁有媵妇之存而陈有西鄙之负今鲁婚于齐故先诸侯通好虽然陈之通鲁在诸侯之先其与鲁絶亦在诸侯之先其通在桓伯之十二年而文公六年之後经不书报聘之文楚盛而陈贰中夏兴衰之限也岂细故哉陈君举曰诸侯私相爲好而非定制是谓乱初生也由僖而下朝聘皆之乎盟主天王狩于河阳公朝于王所天王使宰周公来聘公子遂如京师遂如晋吾未知其所终春秋所以作也
夏五月癸丑卫侯朔卒
子赤立是爲懿公
六月辛未朔日有食之鼓用牲于社
大衍推七月辛未朔交分入食限授时七月辛未朔加时在昼交分二十七日四百八十九分入食限先天历推得二十七日空四八九八二入食限则六月者失闰也伐鼔于朝以助充阳气也天子置五麾陈五兵五鼔诸侯三麾三鼔三兵左氏天子鼔诸侯用币皆于社夫救日不在社在朝也而于社伐鼓何义乎何休曰社土地之主月土地之精上系于天而犯日故鸣鼔攻之以胁其本吕大圭因谓天子尊可责神不明礼意故孔氏讥鼔社又用牲也然则用币礼乎曰闻有陈救日月之弓矢矣未闻以币从事者也此日而微不助一阳而惟隂之求是尚爲知类乎如主威之不震或以币请诸权臣曰姑辑敛乎而不正言攻之不可以明礼矣
伯姬归于?
伯姬庄公女也不书逆卿往逆君亲受之境上者正也逆者非卿则名姓不登于策书归以志其失有如胡所讥者矣
秋大水鼓用牲于社于门
门杜元凯曰国门也左氏传天灾有币无牲非日月之眚不鼓唐孔氏遂言鼓与牲二事皆非夫日月之眚然後鼔是也古者雩禜祭水旱靡爱斯牲岂爲失哉社主土制水用牲可矣门非所效功亦非所获罪也故鼔社可也用牲可也鼓而用牲于门二俱不可也郑玄用少牢意必有受之者矣
冬公子友如陈
此内大夫出聘之始庄公母弟不称弟相杀害则以示义嘉好之事非例所兴或称弟或称公子杜氏谓仍旧史之文然旧史曷爲异文哉杜不知爲卿则称公子也不然则齐年郑语卫黑皆属嘉好也奚独称弟哉季友之母出自陈桓公故使之往报女叔季氏尝言之予谓友既母弟同出文姜曷爲又举陈?凡内外朝聘皆言如未成礼之词或曰存周礼
二十有六年
春公伐戎
曹故也许翰曰隐桓世有戎盟至于庄公戎始变渝是以有济西之役于此伐戎义已胜矣齐鲁伐戎而中国崇也
夏公至自伐戎
曹杀其大夫
称国以杀胡氏谓国君大夫与谋其事而擅杀之是也谓义系于杀则止书其官非也此杀非一人之词也古者诸侯大夫皆天子所置凡卿大夫之狱大司寇以邦法断之诸侯不得专杀也陈君举曰庄公卒有戎难覊出奔陈赤于是簒曹而杀其大夫则必不义其君者曹以讨罪告故称国经不以君臣之礼治之故不名然赤入至是再踰年有不义其君者赤能久稽诛杀至是乎陈氏失言矣春秋属辞比事而义自见故抱遗经者不俟传可究终始也赤挟戎逐覊奔陈原仲爲是来也而友报之义定而伐戎意者徵故焉赤杀其大夫恐鲁人有词于己也黄东发曰鲁伐戎曹大夫之不与赤者预其谋故赤杀之然则杀无罪着明矣
秋公会宋人齐人伐徐
齐尝列宋上然宋徐爲界视鲁尤近志于伐徐故先宋以正名宋齐皆人而公会何也在禽父时徐戎并兴间鲁则是党也鲁侯春爲曹故伐戎而曹杀其大夫意戎必震其威矣故鲁侯将而二国属焉藉鲁侯之威临之耳二十八年伐郑亦鲁侯将而二国属之以鲁侯善兵也故经师谓桓公善用诸侯然其令几于改物矣
冬十有二月癸亥朔日有食之
授时推得加时在昼交分十四日三千五百五十一入食限先天得十四日三十五刻五一七六入食限
二十有七年
春公会?伯姬于洮
?侯将朝而虞不敬故以伯姬先盖自贬之词赵子常以爲始此陆淳曰公及伯姬皆失正参议云曹地当?鲁之中杜自违其说又曰鲁地非也左氏曰天子非展义不巡守诸侯非民事不举卿非君命不越境
夏六月公会齐侯宋公陈侯郑伯同盟于幽
此齐初主盟陈郑服也谷梁子谓于是而後授之诸侯视它盟爲愈也同盟者胡氏谓同欲之意
秋公子友如陈葬原仲
仲名也赵子常曰礼臣既卒不名夫君前臣名礼也谷梁子桓二年传曰子既死父不忍称其名臣既死君不忍称其名今按礼玉藻士于君所言大夫没矣则称諡若字子蒲卒哭者呼灭子臯曰若是野哉哭者改之以讳事神之道知死生幽明之故不以贵有常尊治之矣然仲实名也此策书之常也或曰原在今怀庆济源县原城本周畿内大夫采邑仲以王命仕爲陈卿故不名夫天子三公比隆于诸侯春秋有名者矣
冬?伯姬来
讥以夫人与国事也妇人无外事故内言不出春公会杞姬于洮冬?伯来朝爲国不以礼而使妇人往来其间非归寜之义矣
莒庆来逆叔姬
公羊传曰莒庆者莒大夫也莒无大夫此何以书讥尔大夫越境逆女非礼也刘侍读曰内女虽亲体不敌不书于策所以尊君也叔姬非适诸侯何以书之公之自主之则敌敌则书胡氏遂讥自主非礼夫大夫自逆不书归政以国君不与大夫敌公不自爲主耳公羊谓使大夫同姓者主之是也书者讥卿自逆耳
?伯来朝
公会齐侯于城濮
城濮卫地幽盟卫侯不至鲁卫兄弟之国齐将使鲁说之归也盖齐桓之怀柔庶几不假力矣戴溪以爲谋伐卫夫伐则伐谋则谋何待三月而齐始伐卫乎
二十有八年
春王三月甲寅齐人伐卫卫人及齐人战卫人败绩卫不修命诰而急与齐战齐称人将卑师少也季明德曰按左氏卫尝伐周立子颓至是王使召伯廖赐齐侯命且请伐卫以其立子颓耳如此则事关天下之故莫有大于此者伐卫之兵乃昭二十三年晋人围郊之类而齐又莫能得大义者也然围郊时有刘子单子子朝之乱经皆备书而此独略焉何所张本而见其讨子颓之师哉且五大夫作乱因苏氏奉子颓伐王不克宜如葬景王后王室乱之辞书乱苏子奉子颓奔卫卫师伐周立子颓宜如尹氏立王子朝之辞书立郑伯以王归处栎宜如敬王居于狄泉之书居虢叔谋纳王而杀子颓及五大夫则勤王讨贼而春秋之所仅见者也于法尤不可以不特书求之于经例皆不合而欲掇拾传闻之说以附益之则不惟事失本真而亦自?于诬妄矣至谓齐侯取赂而还则桓公本爲图伯兴师非规规于利者是并伯者心事而不知也左氏之浮夸如此而谓可以尽信乎过按经世表郑厉公及虢叔入王于成周杀颓及仲父及五大夫则邵子固亦信传耳
夏四月丁未邾子琐卒
子籧篨嗣是爲文公
秋荆伐郑公会齐人宋人救郑
诸侯书救始此善之也赵子常曰齐侯以庄能师故请公自将以爲帅而齐人宋人属焉桓公可谓善用诸侯者矣
冬筑郿
郿邑在郓城西北范县界与秦台近其地北近于齐南近于曹戎常出没及之公谷作微微子封邑也齐履谦曰台囿曰筑郿字上下疑有阙文或谓郿邑之筑本欲爲台望远筑基以成而形势未便志欲改图因遂停工未毕故不言所筑耳然他日定筑秦台盖实本于此矣
大无麦禾
服?曰隂阳不和土气不养禾麦不成也
臧孙辰告籴于齐
公子彄食邑于臧因爲氏也辰僖伯曾孙何不言使鲁臣出使据经皆不称使公羊以爲辰之私行非也谷梁子曰诸侯无粟诸侯相归粟正也臧孙辰告籴于齐告然後与之言内之无外交也信乎曰国有常经一夫不耕则有受其饥者矣周官仓人藏粟旅师聚粟遗人委积之政以待凶者国各爲政可也他国之荒即欲归粟势亦乌能徧哉移民则有定域有成主移粟之策独有通籴耳况天灾流行国家代有丰年补败而已若惠而费讵足爲常经也秦人泛舟之役亦从其乞籴耳按鲁语文仲以鬯圭玉磬如齐告籴曰不腆先君之敝器敢告滞积以纾执事齐人归其玉而与之籴此桓公之伯度故其申明天子之令曰无遏籴而已然则归粟者可以爲美名而不可以为实事也若大臣治国之讥胡传备矣急而告籴亦不可无故左氏曰礼也独属辞而观筑郿新廐前後列之而鲁之应灾恤民者春秋有言外之旨焉耳
二十有九年
春新延廐
礼凶年岁不登马不食谷庄公好武欲养马焉而新延廐传谓用民力爲已悉是矣左氏凡马日中而出日中而入谓当秋治之祗得其一耳
夏郑人侵许
赵子常以爲伯令按许前幽与盟与?滕同以小国不烦于会非背齐也强场之故兴师相侵岂关伯令哉後六年楚伐郑则失许援故也谋国之道要在修德睦邻哉
秋有蜚
罗氏玉露曰负蠜今蜚盘蛊清旦集食稻花田家早作掇拾日出则散去其气臭恶能熯稻使不繁春秋当由此书之按尔雅通志本草说皆如罗氏蜚字从虫从非盖古飞虫能飞者汪仲裕指爲山海经兽者非也
冬十有二月纪叔姬卒
赵子常曰内女卒日此何以不日降于夫人也非夫人何以书以恩録也国亡君死叔姬待尽于□正也鲁人吊其丧会之丧礼也明臣妾之道叔姬不以国亡而亏妇行推亲亲之义鲁人不以纪灭而薄姑姊妹之恩见人道始终之爲也策书之体存而得失着矣
城诸及防
诸今青州诸城县在莒北二百里而近莒西距五百里而遥通计之得七百里故季氏定爲齐所并邑或然也?近齐叔姬卒无主守者齐人欲之诸近莒齐以远难控制齐先使鲁受诸以资纪丧其实以?诸相易也故以城诸属辞姬卒之下以爲伯者假仁矣不称齐归鲁往受之鲁不称取非以力得也防鲁故邑在郓西邑亦近于莒乘齐善意因旧制新而诸不敢叛矣及者谷梁曰以大及小何休遂言诸君邑防臣邑非也别先後辞别新旧辞云尔
三十年
春王正月
夏次于成
齐令也齐将降鄣使为声援成今宁阳境在兖州府北五十里去鄣逾百里其爲声援远矣
秋七月齐人降鄣
鄣纪遗邑古者四丘爲邑公谷皆曰纪遗邑受齐迁郱鄑郚之民于此其後纪去国遂依之无盐鄣城者汉志以爲齐所降鄣杜氏因称纪附庸谓遗邑可谓附庸不可罗氏不知误以东郓爲西郓名记遂言?本故谷城今东平东阿县地季明德缘唐孔氏以故纪相去爲疑又言纪不应尚有附庸皆非也纪侯卒叔?归鄣无成主然非威胁尚不降此亦稍知义矣以强临弱则胡义是也
八月癸亥葬纪叔姬
九月而後克葬非夫人而日葬传所谓贤而得书也
九月庚午朔日有食之鼔用牲于社
大衍推是岁十月庚午朔九月无庚午授时十月庚午朔加时在昼去交分十四日四千六百九十六入食限先天得十四日四十六刻九六二三入食限此逆推法则是失于庚午而盈于辛未日固有夜食者而今复书之法比十八年异矣
冬公及齐侯遇于鲁济
鲁济今爲济寜州钜野县之地鲁济之西谓之济西而在东阿以北者即齐济季氏言鲁济之西地近徐戎而三台备戎议定于此或然也然则谋山戎非如左氏传矣
齐人伐山戎
山戎东距辽北距燕今蓟遵化至永平古孤竹国汉志古北平无终之地舜营州也山戎之役公羊子述司马之言曰操之爲已蹙矣以是贬桓公云尔胡子之言曰桓不修德而务勤兵是所爲书人以志贬也二氏之以爲贬也皆以爲是齐桓而书人胡子且援献俘而证矣夫将卑师少例称人安知夫伐山戎者自齐人而命献俘者自齐侯乎献俘之失伐戎之功自不相掩也孔子尝有微管之叹而今乃责其伐山戎也是不过矣乎夫召公之後周之分子也纵其戕贼以失王贡此何异出其爱子与贼而曰吾姑修德云尔斯亦不近人情哉狄尝伐邢矣桓公救邢胡子美之夫狄戎丑德而燕邢并国也戎之害燕胡子乃责其勤兵乎或曰史齐世家桓公救燕遂伐山戎至于孤竹则实桓公矣奈何曰史举齐事出桓公之年则曰桓公犹言周宣之北伐非亲行也
三十有一年
春筑台于郎
季氏曰戎在鲁南界其南爲宋其西爲曹其东则远合于徐之道也郎近宋齐在西近曹薛在东近徐皆相属于鲁之南鄙者也三台筑而可以察戎之出没矣此策必自鲁济受于齐桓者然徒恃崇侈以防虞而不修德政此岂爲国之本哉
夏四月薛伯卒筑台于薛
薛于是降侯称伯矣伯何以不日卒不赴也不同盟不可求其名也而书之鲁往吊者将有末故先至其本薛附宋久鲁重其丧将筑其台也其爲吊或诸示恩乎或诸以爲觇乎春秋谨而志之观属辞者可以知义矣
六月齐侯来献戎捷
桓公所赖以服诸侯而成伯功者莫亲于鲁亲来献捷与鲁爲好也?春秋来奔丧会葬不月献捷月异其事也左氏传曰非礼也凡诸侯有四夷之功则献于王王以警于夷中国则否诸侯不相遗俘
秋筑台于秦
杜元凯东平范县西北有秦亭在鲁西境盖济西地也
冬不雨
三十有二年
春城小谷
说左氏者爲管仲城小谷齐邑也济北谷城县中有管仲井因曰大都以名通者不系国于是取申无宇城谷寘管仲以实之春秋有城外邑而书者乎谷城别是齐之谷邑鲁与齐襄曾会其地而萧叔就朝焉不名小谷又可改小谷爲谷城乎尊王发微谓曲阜西北有小谷则小谷鲁地也元吴立夫曰明复鲁人考此当矣岂有伯主自城其邑而可出令役诸侯者哉孙氏前范甯已谓鲁邑是明徵也
夏宋公齐侯遇于梁丘
于是齐请会于诸侯谋爲郑报楚宋公请先见于齐侯夏遇于梁丘梁丘宋地谷梁传曰梁丘在鲁邾之间去齐八百里今兖州金乡县界内古昌邑西南即宋緍邑之西界也张主一曰齐侯不以伯主自居梁丘近宋而先之也
秋七月癸巳公子牙卒
牙庆父同母弟庄公庶弟也爲卿故称公子曰卒葬其以恤典也左氏公羊谓季子杀之或谓汪仲裕曰牙乃叔孙氏之祖距公薨时尚一月苟以是诛牙则庆父何爲尚执国柄且书法全不寓微意牙实自卒按成公刺公子偃以国法杀有罪也今曰爲季子讳杀不从其例可也楚公子弃疾杀公子比仗义杀之可以立例今若杀而书卒没其实矣何以见友之善处牙耶且庆父掌兵三十余年牙将党而立焉是其同恶相济友亦讵得而杀之持酖而饮之恐以无后去人情远矣牙果以酖死庆父之变亦岂待与子般而後着哉
八月癸亥公薨于路寝
谷梁传曰路寝正寝也寝疾居正寝正也男子不絶于妇人之手以齐终也赵伯循曰公必薨于正寝以就公卿也大位奸之窥也危病邪之伺也若蔽于隐是使小人女子得行其志也
冬十月己未子般卒
杜氏谓子般庄公太子也唐孔氏曰传称公疾问後于叔牙若已有太子则不应须问当问之时似未有太子也季友以死奉般酖杀叔牙盖于尔时始命爲太子左氏又以子般爲孟任所生亦非古者诸侯夫人无子则先立右媵子又无子乃立左媵子以次而降若孟任生子般则不得比于诸媵尚未知与僖公等否焉得先闵公乎超闵僖而立何以服庆父之心哉子般虽非庆父所欲立然于次不敢辄乱之故季友欲以死奉般耳鲁杀未逾年之君者卒辄不日在文公时子卒其例也子般与子野同日何以明其杀顷季明德亦同疑此但不信公羊既葬不名之说主齐履谦子卒不名者爲阙文以文襄即位在僖成未葬时而不名不知卒可书子某即位不可称子某也而经无微文哉然则庆父使圉人荦贼子般考经亦不足信矣
公子庆父如齐
于是庆父如齐欲谋自立也闵公哀姜之姊叔姜之子故齐人立之是时桓公主伯苟庆父而实使人弑子般焉敢如齐哉哀姜预闻子弑犹不敢奔齐卒因讨而缢况庆父乎然则子般之卒非杀也
狄伐邢
此狄入伐之始狄在今真定县以南古中山连亘顺德府平乡县在卫之北邢又当其东北二面之冲邢姬姓侯爵周公庶子所封国今顺德邢台县古襄国
春秋明志録卷三

[book_title]卷四
钦定四库全书
春秋明志録卷四　　　　　明　熊过　撰
闵公
庄公庶子名启方九岁即位二年諡法在国遭难曰闵
元年
春王正月
庆父欲伐子般哀姜疑预谋矣如齐以请鲁之大臣亦必有闻焉者闵本叔姜之子法应次立遂拥之以絶庆父之望事在先君之年故逾年正月不书即位左氏以为乱是也胡氏以周官大宗伯职丧所掌定不书即位之意非春秋据事直书之旨矣
齐人救邢
据外救不悉书书救邢予伯者以救中国也狄伐邢至是踰时以疆场相隣故兵连不解救邢以从简书盖管仲之意也或谓齐不急邢欲道卫疆歆以能畏邻戒过矣
夏六月辛酉葬我君庄公
秋八月公及齐侯盟于落姑
公始受盟于伯主也凡受盟伯主恒称及避外辞也落姑齐地齐人既立其所出乃使鲁人以其意请复季友闵公亲至齐地受盟而後使召诸陈以庆父在也胡氏谓国人思得季子而公为落姑之盟以请于齐夫庆父主兵威行於国季子之复若非齐桓风旨闵亦岂能自请于齐哉
季子来归
大夫出入非罪不书则其曰季子何称季子所以别有罪鲁人之情其文则史也以是为宜归也公羊传曰其称季子何贤也其言来归何喜之也季子欲归庆父夫人之乱未已俄而杀闵公于是以僖公适邾则国人何贤乎季子微季子则庆父夫人之簒成而庄公之统絶谓成风事季友左氏之诬也而朱先生误信之岂鲁人不名季子之义乎
冬齐仲孙来
庆父叔牙之弟也于次为仲孙去年十月如齐未归系之齐鲁人见桓公容隐奇衺不为除害在齐已久视之若齐人不曰来归曰来恶其人惧其归也若仲孙湫则何以不称使胡子曰略其君臣之常辞见桓公使人不以礼仲孙事君不以忠也夫春秋之使臣者于天王得十有一于列国得三十有四岂尽轨于忠礼者而何以书也赵子常曰吾君幼不以宾礼接季子以两臣相见故不言使且不名夫不以宾礼接吾事也何与于齐而遂没其使且不名乎或曰仲孙之来比于无上事者犹曰不知何故而至也则几乎窥垣之盗而不知仲孙之为庆父也其曰不去庆父鲁难未已是也左氏附为齐欲取鲁而觇之既不知桓公又不察事实之不可行也
二年
春王正月齐人迁阳
世本无阳国不知何姓杜氏族谱土地名缺不知所在赵企明谓今沂州当齐鲁之间鲁附庸也按今沂州北境沂水流其东南者汉置阳都谓古阳国东踰沂水为中丘南为费西为蒙隂北为盖在齐穆陵关南东南即鲁防邑则阳都四面皆鲁地矣唐孔氏以与宋人迁宿文同然宿介于宋鲁鲁侵宋宋疑宿附鲁故迁之今齐间鲁乱不假疆场之事迁人附庸以自封殖异乎宋之自迁附庸者矣
夏五月乙酉吉禘于庄公
书吉者非吉而以为吉也鲁人之丧庄公也既葬而絰不入库门士大夫既卒哭而麻不入则闵之元年已吉服矣以为未三年者皆是也禘者禘始祖自出之帝以东向而始祖配合食其前焉礼也禘义有二今兹之禘范杜以为新者入庙故当祧矣合祭以审禘其昭穆是矣于庄公者逸礼有禘于太庙篇名则禘必于太庙以合焉王者所自出无庙则宜于太庙追配鲁颂言皇祖后稷且有閟宫文王庙焉止应始祖周公禽父配以所出之周公也禽父封鲁周公拜乎前鲁公拜乎後故周公鲁所自出是诸侯之宗国鲁之有庙也文虽称受命而终为追王之王禽父以始封立四亲庙以诸侯而祖诸侯非若郑祖厉王也羣公合食是礼兼禘祫以之名禘固已失实不但僭也又禘于祔庙而不于太庙则以尊就卑益非道矣不称宫就祀祔主非宫庙也然则禘可乎鲁之禘非礼也诸侯祫于太庙及其无庙之主耳无所自出也非无所自出不敢宗天子也赵企明言诸侯不得郊禘而得祫禘讥诸儒不稽其义而惑其名企明盖不精於五年殷祭之说也鲁之禘非礼也盖不可胜书书其失之失者以见义耳或曰吉禘庄公者是时庆父以桓公庶子有觊觎之心焉而闵公本庄公之子子般之弟于次应立故率羣臣特举此禘以示庄公功德足以上配文王周公宜及其子孙欲以杜庆父之奸萌也
秋八月辛丑公薨
公羊传曰公毙何以不地隐之也何隐尔弑也孰弑之庆父也
九月夫人姜氏孙于邾
不日与弑也于是季友以僖公适邾姜氏惧讨故与庆父俱出奔也
公子庆父出奔莒
不日与弑也庆父弑君本欲代立其出奔莒为鲁人所逼也讥失贼胡氏备矣
冬齐高子来盟
高傒称子傒城鲁鲁以为美谈曰犹望高子鲁史不名故曰其文则史高子不称使何也公羊子曰我无君也赵匡难之曰既与鲁盟即是致命刘氏又言庆父出奔则僖公已立高子称来盟则僖公之盟公羊说非也谷梁子曰不以齐侯使高子刘敞难之曰尊有功之臣不使系其君非春秋之义也而胡子尚仍公羊之陋曰权在高子以为贤之是何以语大易无成有终之旨哉然则奈何曰春秋之词微而婉则高子嫌于专故不书使以成之主人习其读是亦高子有罪焉高子之罪奈何不能先决乎桓公也高子可谓贤矣而抑之抑高子为後世防也
十有二月狄入卫
左氏言灭按经文止书入耳若实伐而战战而後入书法虽举其重亦应少别况实未灭乎赵子常谓卫人立戴公以庐于?齐侯使公子无亏戍之故不言灭非也诗载驰归唁卫侯吊其失国而已非灭也而曰言至于漕则卫侯在漕按卫女泉水之诗亦曰思须与漕漕卫邑近者在今滑之白马故诗击鼔以土国城漕并言夫避狄不踰其境安得为灭乎顾以懿公败不知其终戴公又殁兵丧相仍未能缮完城邑其曰芃芃其麦者遂历辰卯之月尚野处耳齐桓方以攘夷为志而曰控于大邦谁因谁极者卫素不亲齐而齐又有城邢之役故虽戍之然伯度亦少隘矣经不书戍略之也
郑弃其师
郑卫隣而界河高克将兵备敌师久不还亦以狄故然有逃亡溃散者春秋书弃其师谓其轻用大衆也左氏以为郑恶高克久而不召公谷亦谓弃师为恶其将今观清人之诗亦未见其为恶克也清本近在卫南地连牧野而彭消轴皆卫邑在河北者清人因狄入卫而南避于近河之邑未见追出则狄尚未能渡河至郑也防河者更番侦伺以候?可也何必尽讨军实滨河野次使之翺翔逍遥旋抽作好逾时不召非弃师之道乎是时楚方患郑连至不忌疑得以捣虚矣然则圣人所书之意岂其为高克哉诗序察理不精亦本左氏为说郑玄因之遂谓高克之师清邑所赋而水经指为中牟清阳亭则高克所帅乃一邑之人耳邑不过四井三十二家经文曷为以师言而属之郑耶郑师不过四百乘而轻弃之如此郑文之闇也
春秋明志録卷四
<经部,春秋类,春秋明志录>

[book_title]卷五
钦定四库全书
春秋明志録卷五　　　　明　熊过　撰
僖公
名申庄公子子般闵庶兄也在位三十三年谥法小心畏忌曰僖
元年春王正月
不书即位于先君之年也
齐师【桓】宋师【桓】曹师【昭】次于聂北救邢
先言次而後言救为次言故也将卑师衆曰师聂北邢地当狄人自卫入邢之冲时狄方入卫故齐桓大合三国之师次于邢境以防之唐孔氏曰按兵观衅以待其事须可击乃击之张元德言屯兵便利以救邢惧敌桓公用兵主于持重是已胡氏以救而书次为贬齐桓弃卫则有之救邢岂徒具文哉
夏六月邢迁于夷仪
齐师宋师曹师城邢
邢以自迁为文邢欲也传谓齐桓迁邢于夷仪邢迁如归邢迁如归是也齐桓迁之非也夷仪今邢台县西有夷仪山邢将依山以为地险又去故都不满一百五十里易以民迁传谓诸侯救邢邢人溃出奔师亦非也狄实未尝攻围又有三国声援曷为遂溃赵子常言溃者一国之事守不以累桓公可乎又谓师逐狄人具邢器用而迁之若狄实攻围则邢溃之始宁无所掠安得皆撰具迁之耶盖三国之师为邢御侮而待其迁故得迁而如归盖自是邢无狄患矣世或曰存邢亡国以属诸侯非其薄德无稽而眩于名实也
秋七月戊辰夫人姜氏薨于夷齐人以归
夷在今莒州界古城阳庄武地齐东鄙小国近莒者以庆父在莒也汪仲裕曰当薨之日齐人即以归齐则因齐人至而薨也文定谓以丧归鲁曷为越百七十日始至乎经凡言以归归其国也归者归于鲁也鲁请乃归于鲁耳经曰夫人氏之丧至自齐不言至自夷而其事白矣
楚人【成】伐郑
唐孔氏曰荆楚一木二名故以为国号亦得二名黄东?曰先儒谓楚至成王令尹子文得政国益强改称楚以交于中国从其自称非春秋改之也人者将卑师少或曰楚自是有事于诸侯皆称人不与中国君将称君者同文以辨内外非也
八月公会齐侯宋公【桓】郑伯【文】曹伯【昭】邾人【文】于柽柽今陈州有柽城宋地也于是楚兵已退齐桓即宋地谋合诸侯以攘之左氏谋救郑非也赵子常曰凡盟主之会不月虽公若王卿士会之不月必有功而後月
九月公败邾师【文】于偃
偃杜元凯曰邾地左氏谓邾授姜氏于齐故鲁怨而败之赵企明曰邾本附庸于鲁不敢外交诸侯虽邾子琐受王命其幽之再盟亦不敢与犹附于鲁今柽之会邾人始与盖将以五等诸侯自居不附于鲁故八月同会而九月伐之愚谓赵氏失事势矣齐桓之为盟主也鲁乃敢讼言邾之附齐而讨之哉或曰邾自北杏以来附宋
冬十月壬子公子友帅师败莒师于郦获莒挐
获苢挐谷梁子曰恶公子之绐也刘原父曰非也古之人有知者不言其何知也啖子曰季友贤哲之士宁为匹夫之事乎传谓搏莒挐近于诬矣刘氏之意得毋谓是耶然不足辨也今之说者抑锋止鋭喻以词命谓之曰善以季友之败莒获挐为责备之瑕也是则不无可辨者耳郦之战兵端在莒庆父死于莒耳谓齐人不纳使奚斯入请公羊之诬也夫以贼求赂莒之罪也鲁之拒之亦必有辞于莒矣郦鲁近邑而师至焉尚何辞命之能喻胡子之言君子以为迂矣故谓败之正也吕仲木之言则然赵企明之言则然
十有二月丁巳夫人氏之丧至自齐
夫人氏则何以不称姜刘氏敞曰杜氏曰阙文非也苟有所不通者则谓之阙文春秋何文不阙也夫人孙于齐不称姜氏亦阙文耶谷梁子曰不言姜为桓公讳杀同姓也夫人挟小君之尊而杀二子鲁人不敢讨也桓公为伯主疾祸乱之所生岂得顾同姓耶此非春秋所耻也非春秋所耻则亦非春秋所讳矣古之人有为此言者可谓辨矣然文姜去姓氏而哀姜存氏终不能明也赵子常曰一事再见则蒙上文之例上书公与夫人姜氏遂如齐则下书夫人孙于齐者即如齐之姜氏也上书夫人姜氏薨于夷则下书夫人氏之丧至自齐者即薨夷之姜氏也此于古史简奥之体可谓有见矣而哀姜氏存氏亦终不能明也春秋之法微而婉为鲁人讳哀姜不可书杀为桓公存实则主人习其读者思夫人之去姓而桓之大义灭亲其功显矣此又史外之法子常之所未及也
二年春王正月城楚丘
楚丘孰城之我城之也谓诸侯离至不可得而序非也楚丘鲁地在今曹州东南界汉志注城武有楚丘亭杜亦以为楚丘在城武西南实当己氏戎界隐七年戎伐凡伯之地盖鲁备戎而城也左氏以齐既城邢意必及卫遂曰诸侯城楚丘封卫夫苟狄实灭卫卫即其分土而自建之止可曰复不可曰封况狄之入卫卫实未灭何以封为哉且城邢则曰邢苟城卫曷为有内辞谷梁子曰卫未迁故不言城卫赵子常又以伯令得内辞书之皆非也城缘陵乃以为卫耳季明德以卫伐齐丧灭邢并疑楚宫非卫诗则又过矣
夏五月辛巳葬我小君哀姜
以私礼葬足矣不可以小君礼祔也
虞师晋师灭下阳
虞列大国之上请先伐虢也左氏注其事详矣又自立异曰贿故非也而胡子因之赵子常则曰三公封国先庶邦按左疏汉志武王封仲雍後周章弟虞仲为泰伯嗣国今解州平陵县东北古河东太阳县为虞公世族谱封虞仲庶孙于中国以为虞仲後为西吴吴者虞省文也亦谓小虢秦武公十二年灭之事当在鲁庄时居中国者即今灵宝亦谓西虢罗氏路史俱指为陕之平陆误矣晋侯爵成王封少弟叔虞于唐地在晋阳後十一世孙曲沃武公并晋都绦又徙新田命为绦今平陆绦县也然太阳之虞虽为公爵而春秋所书先大国者皆主兵也故舍宋一再主兵无先齐者岂论爵哉虞国于太阳而下阳虢采邑正在河东太阳县界故谷梁子以为虞塞邑盖下阳虽虢采邑而虢都河南荥阳相去视虞反若稍远季氏遂疑绦都西南相界不须假道不知晋人恐虞以疆场相援耳今虞自撤其藩圉以近晋不亦愚哉邑而书灭何也马融曰虢仲封下阳叔封上阳此言无出也西虢自忌父始为卿士寰内诸侯其采天子亲制之其後王廵虢守与之酒泉然则皆周邑也少頴林氏言天子之地非诸侯所得取故书灭使若国然是也赵企明因谓下阳者虢之采取其采虢复何在故书灭然不知酒泉桑田桃林华山皆虢略虢尚在也其後火中成军乃取之始可言虢灭耳季氏以下阳即国名别无灭虢之事故不再书不知孟子明言假道于虞以伐虢者止谓虢邑耳虢常衔王命命曲沃伯为晋侯又常同朝王所情好如此金氏谓曲沃赂周必虢公实为之请似矣今狡焉思启封疆越国而取其采邑是一举而有数失也
秋九月齐侯【桓】宋公【桓】江人黄人盟于贯
江嬴姓颛帝玄孙伯益後国今光州息县界古汝南安阳有江亭黄嬴姓陆终之後今光州定城废县界汝南弋阳有黄亭楚旁小国於会盟诸侯近宋意自宋招徕之也张元德曰惟宋与不烦他国稍得其情实矣杜元凯曰江黄始来故为合诸侯胡氏遂谓诸国皆在非也江黄来于是伐楚之议成矣贯杜氏云梁国蒙县盖宋地
冬十月不雨
楚人侵郑
三年春王正月不雨夏四月不雨
踰时不雨书首月
徐人取舒
舒郾姓臯陶之後徐在下邳舒在庐江相去甚遥孔疏云尔赵企明言相去二百七十里非也凡胜国而不用大师为取诗惩荆舒则舒乃荆之与国取舒盖剪楚援也取不言灭孙莘老曰不絶其?是也庄二十六年齐伐徐遂服焉意者取舒出于伯令以尝楚故许翰谓倚诸齐其後楚灭舒庸则此年取而未有矣然楚自是疾徐而加兵焉桓公合八国于匡使诸侯之大夫救徐亦必舒故之以轻师越境以袭强国之党而师无他虞东诸侯之势益张江黄远来非震其威哉
六月雨
秋齐侯宋公江人黄人会于阳谷
阳谷在东平须昌齐西鄙宋致江黄于此非便道矣左氏曰谋伐楚盖受成命于齐桓也
冬公子友如齐莅盟
往受盟于齐听伐楚师期也不烦诸侯大夫离至受事为密也
楚人伐郑
四年春王正月公会齐侯宋公【桓】陈侯【宣】卫侯【文】郑伯【文】许男【穆】曹伯【昭】侵蔡蔡溃遂伐楚次于陉
陈从可逋宛丘之道许从可集许昌之援郑从可据虎牢之险迩荆蛮者独蔡即夷蔡居汝水之南楚门户所必救也轻兵卒至不暇告楚而溃此师之奇盖桓公管仲素定之策左氏蔡姬之嫁岂足知哉陉蚡昌建国之地卒而至陉以夺之气楚难于守又恐江黄议其後复难于战矣
夏许男新臣卒
此卒於陉也陉则胡为不地谷梁子以为内桓师也胡子引刘原父之言曰卒非正也其为人君不知命者夫原父之意将谓新臣不终斯役实以疾辞还而卒者乎於传有之许穆卒于师葬之以侯苟左氏而不谬也则许男非为不知命者也陉今许州郾城东南四十五里召陵之南本蔡地也赵企明因杜氏遂定陉在蔡南为楚地其後为楚所并则不可知然谓非頴亭陉亭而以为非卒于师则误矣师方次陉而许男卒卒在退盟召陵之先必以召陵许地遂谓非卒于师则不惟失考于地里而亦昧诸侯薨于路寝之说矣盖不卒于师者属辞当并下文观之春秋无费辞详於下则略于上也子业嗣是为僖公
楚屈完来盟于师盟于召陵
屈氏完名楚大夫也据袁娄书齐侯使国佐来盟此不称使外之也楚虽帖春秋犹谨辨之不使同兵交之使来盟于师据袁娄日据僖之邢之鹿上之狄宣之辰陵则与凡与外且不月再言盟来盟于师师在陉也屈完之意召陵者实退盟之所也桓退师以礼于楚楚之求服召陵齐又要盟以坚其志是屡盟长乱桓公岂为之哉召陵攘夷繇汉以来说曰齐桓多会盟而春秋美召陵是金吉甫以召陵不责楚僭王管仲器小殆精于康侯矣哉或曰楚自王其国非敢有加于天下沿至楚灵之横而申之会礼以为归曰吾用齐桓耳李氏所谓文襄之盛未尝得以爵通椒之聘始得称子凡书子者赵氏谓皆其自称卒而自赴诸侯亦惟曰子惟葬则以王配諡如诸侯葬皆以公配諡书之耳盖臣子及会丧者尊之也或曰襄公在楚楚人使其亲禭鲁人以桃茢先祓殡是会葬诸侯不以王礼尊之乃独其臣子耳中国不以王处之楚亦未尝以王通齐固不得以治之也夫王岂可假者而听其自王哉礼家言春秋不书楚越之王恐民之惑也自王其国民毋惑于改步与金氏之书义精矣
齐人执陈辕涛涂秋及江人黄人伐陈
辕袁同陈大夫氏也执不服国服即释之不称以归也江黄国近陈及者齐及之间无事得蒙齐人之文也资粮扉屦之故执其人伐其国先人谓之斁信矣
八月公至自伐楚
前事侵蔡後事盟召陵伐陈而以伐楚至举其重也
葬许穆公
冬十有二月公孙兹帅师会齐人宋人【桓】卫人【文】郑人【文】许人【僖】曹人【昭】侵陈【宣】
兹叔牙子鲁卿也赵子常曰桓公帅诸侯以伐楚楚既成而陈人以辟军见讨既执其大夫以二国伐之又以七国之衆侵之桓为已甚矣胡氏月以异之以桓公失方伯之道也桓公召诸侯以侵蔡伐楚楚既伐事当在蔡桓公委蔡以饵楚而後责於陈其伯图所及天下诸侯有以量之矣或曰桓公以陈人怀贰异日必先向楚因乘楚服以鲁主兵示陈与国近如鲁远如江黄皆能用之七大国又迭为侵扰以威陈此桓公管仲以力服人之谋非独以辟军见讨也
五年春晋侯杀其世子申生
申生为骊姬所谮献公苟无欲杀之心则申生不奔新城公必不杀其傅新城奔而其傅杀此申生所以不能自明也然则申生之自缢实晋侯拒不得通而逼令自杀其为赐死无疑礼公族之罪不以犯有司刑於隐者不与国人虑兄弟也世子非君谁得而杀之左氏记申生不辞不行以安骊姬若果初心则必不奔新城既奔则犹有望焉冀其见察未必有死之心奔而不赦则申生之无所逃不得不自缢矣经文书杀之意非虚加以立意义也先儒以为仁之贼岂不哀哉责献公者胡义自备
杞伯姬来朝其子
於是伯姬归杞十三年而杞伯疾伯姬因归宁成风豫欲托其子於鲁子不名未立为世子也盖杞伯失夫道伯姬失妻道失母道其子失子道高抑崇曰先王之制诸侯未冠而即位谓之童子侯童子侯不朝不可以成人之礼接也然则鲁侯亦失邦交之道也未能行朝礼故繋于母而曰朝其子伯姬为志乎朝其子也
夏公孙兹如牟
左氏曰如牟娶焉然公子友葬原仲公子结媵陈人之妇无不书其故者赵子常谓私事不得书但言如以重国使非也杜元凯又谓因聘而娶盖其言无所本者牟微国也而为鲁附庸杜氏据汉志定为泰山牟县郑樵以为登之牟平者非也自桓十五年一来于鲁鲁未尝有聘及之何言因聘而娶之乎赵企明曰此私交也兹公子牙之子前年伐陈专兵又无故如牟叔孙之僭基於此圣人详之或曰鲁齐征伐会盟之故使兹如牟取贡赋之助
公及齐侯宋公【桓】陈侯【宣】卫侯【文】郑伯【文】许男【僖】曹伯【昭】会王世子于首止
及其会啖叔佐曰齐不敢为会主是也于是子带有宠于惠后世子危不得立桓公率诸侯以会之隂以定焉礼之变也苏子由言首止之会非王志也诸侯不以王命而会世子不以父命而会诸侯衰世之事也或者遂疑世子为植党诸侯为脇君必齐桓会衆请朝愿奉世子惠王感悟使世子就会焉而免其朝若然则又何为欲抚郑以从楚哉疑世子避叔带之逼出居首止首止卫地故诸侯会焉第史传无明文可据耳
秋八月诸侯盟于首止
世子不与盟故虽无中事亦举诸侯以别之公羊谓前目後凡得其一耳诸侯之不盟王世子也诸侯之逊也翼戴诸侯之事非世子之所要也王世子之不与盟也不毁列也远利也是春秋之所善也
郑伯逃归不盟
王思齐侯定世子而使周公召郑伯曰吾抚汝以从楚可以少安郑伯喜于王命而畏齐故逃归不盟胡氏以为贬是已高抑崇曰齐之服楚图之非一日也才踰年惠王已导郑伯叛之故中国之不竞非独诸侯之罪王亦有以启之也
楚子灭弦弦子奔黄
荆楚始灭中国矣弦今光州光山县古弋阳?县江黄道栢方睦于齐皆弦姻也弦子恃之而不事楚又不设备故亡楚屈完常以大夫书子文何以不书楚大夫将恒书人也黄东发曰齐处北楚在南齐积二十年间之力仅能盟楚盟召陵弦近楚灭之旦夕耳岂齐救所能及哉
九月戊申朔日有食之
以至元辛巳为元逆推至僖公五年得一千九百年每百年加一该加十九分得日七十万空六千九百四十七日九十一刻四正合僖公丙寅正月辛亥冬至然後顺下八月又该二百三十六日二四四十四四乃以六十甲子除去三六一百八十日止存五十六日又加辛亥日八十五刻四分共得五十七日九刻八七四四正戊申日为九月朔亦云交分得二十六日八千九百八十五分六六入食限自汉言春秋日食者皆遗此条今按刘仲敬先天历法鲁僖五年六分二十六日九十刻○○六七强入食限庚寅二百四十二日四十二刻乃己未日五十刻交会之临是同人二千二十五月之终临卦二千二十五月之首从此逆上丁卯岁首冬至该八千六百四十三日零八刻五六五九数故其年至日乃丙辰日四十一刻强以先天月法除之得二百九十二月零二十日零一刻五数强又上九日三十七刻七九七强为丁卯子月之首又上亥戊申四月乃僖公九月朔正得戊申日盖其上推法如此
冬晋人执虞公
林少頴言圣人不忍周衰诸侯再取其地故不斥言灭而但云执此言非也春秋治其名实者也宁有不忍周衰没其亡地之实者乎灭下阳晋据而有之者也虢公丑奔京师未尝执也故书其重重在地也虞灭而修其职贡于王谓输其甸赋之贡则虞公犹存于国置之而不得他去其事与下阳异而执天子三公重在人也杜元凯本以职训命祀为句贡易知不烦诂释而读者遂昧耳虞公不能地緼于晋命行乎虞民而执之犹其下执之辞赵子常以为上公不名非也春秋岂有灭国之君不名者哉或以为见执而始有悟仅能不屈则益无据矣不言以归不言所舍以为犹存於国耳而实制於晋亦自是遂亡矣
六年春王正月
夏公会齐侯宋公【桓】陈侯【宣】卫侯【文】曹伯【昭】伐郑围新城秋楚人围许诸侯遂救许
新城今钧州新密县南近方城诸侯越郑都围之意其导楚故也左氏纪此事凡诬者二谓讨郑逃盟是也曰郑所以不时城者诬也救许而楚还楚固畏齐之强也未几洮之盟许男与焉齐盖得许许曷为面缚衔璧哉夫面缚者围急而出降之事也安得围解数月之後无故而行此孔氏但知马迁记宋事之妄不知左氏诬也围新城非若宋围长葛齐桓待其服耳赵子常以桓之帖荆为难盖仅围其邑志在得郑讳其惮遇楚师夫合六国之师奚畏楚哉第不能声楚罪耳楚称人将卑师少耳赵伯循疑不能围夫兵法十则围之常也然环而攻者岂必多之谓哉亦惟其精而已
冬公至自伐郑
七年春齐人伐郑夏小邾子来朝
杜元凯曰郳黎来也邾之别封曹姓故曰小邾始得王命而来朝也何休氏曰齐桓公请天子进之于是以爵通也自是天下无未命诸侯矣齐尝辅宋争郳今则进郳为小邾子而仍使附鲁故来朝桓公覇令之行诸侯无朝者而独小邾以附庸之故亦礼之所不能尽禁者耳
郑杀其大夫申侯
申以邑为氏即今信阳州本楚邑也侯者名也黄东发曰申侯本自楚来郑故导郑背齐从楚郑将复归齐故杀申侯以说齐左氏谓陈涛涂怨申侯反已於齐谮而杀之若然则申侯盖忠于齐者杀之是怒齐也何名为说季明德曰凡别族之臣以名繋氏贵戚之臣称公子公孙皆为卿者也置卿因国大小大国三卿次国二卿小国一卿皆命於天子若大夫则诸侯自命而以名通此礼之常而卿大夫之所以别也春秋时凡为卿者皆不请王命矣故於其见杀皆不称卿而谓之大夫王
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:37:43-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>