<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="性善辩第一,文说第二,孝经第三,为政第四,孟子外书全文在线阅读,孟子外书全文在线下载,大玄古籍书库">
<meta name="description" content="相传今本《孟子》七篇之外尚有四篇,称为《外书》。东汉赵岐《孟子题辞》:“又有外书四篇:《性善辨》、《文说》、《孝经》、《为政》。其文不能宏深,不与内篇相似,似非《孟子》本真。后世依放而托之者也。”汉代流传之《外书》四篇已佚。今本系明人姚士粦伪造。_孟子外书_全文在线阅读_孟子外书_全文在线下载_大玄古籍书库">
<title>孟子外书_孟子_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">孟子外书</span> <br/>
          作者： <span class="inputVal" id="bkauthor">孟子</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,儒学,先秦,哲学,完结</span> <br/>
          字数： <span class="inputVal" id="bknum">[book_length]5703</span> <br/>
          说明： <span class="inputVal" id="bkdec">相传今本《孟子》七篇之外尚有四篇,称为《外书》。东汉赵岐《孟子题辞》:“又有外书四篇:《性善辨》、《文说》、《孝经》、《为政》。其文不能宏深,不与内篇相似,似非《孟子》本真。后世依放而托之者也。”汉代流传之《外书》四篇已佚。今本系明人姚士粦伪造。</span> <br/>
          封面： <span class="inputVal" id="bkimg">Z_4759.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]孟子外书
[book_author]孟子
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,儒学,先秦,哲学,完结
[book_length]5703
[book_dec]相传今本《孟子》七篇之外尚有四篇,称为《外书》。东汉赵岐《孟子题辞》:“又有外书四篇:《性善辨》、《文说》、《孝经》、《为政》。其文不能宏深,不与内篇相似,似非《孟子》本真。后世依放而托之者也。”汉代流传之《外书》四篇已佚。今本系明人姚士粦伪造。
[book_img]Z_4759.jpg


[book_title]性善辩第一
孙卿子自楚至齐，见孟子而论性。（荀卿名况，楚人，避汉讳易荀为孙。见，溪遍反。）孟子曰：“有善无恶，天也；有善有恶，人也。”（言天之赋性，但有善而无恶，其有善恶，乃人后起之私。）孙卿子曰：“有善有恶，天也；有善无恶，人也。”（言性本有善恶，圣人以学胜之，方能有善无恶。）孟子曰：“率天下之人而迷性本者，必自子始矣”。
孟子曰：“虎狼知父子，蜂蚁知君臣，而况于人乎！故人之性善。今人之性不善，皆失丧其性故也。”（丧，息浪反。）
孟子曰：“性善也，尧舜不胜其美；习不善也，桀纣不胜其恶。（胜，平声）性无不善而欲害之，水无不清而物污之，是岂水之性也哉？”
曼丘不择问于孟子曰：“夫子焉学”？（曼丘，姓。不择，名。齐人）孟子曰：“鲁有圣人曰孔子，曾子学于孔子，子思学于曾子。子思，孔子之孙，伯鱼之子也。子思之子曰子上，轲尝学焉，是以得圣人之传也。（子上名白。）
孟子曰：“舜生于姚墟，禹生于石纽，汤生于蒲南，文王生于台疆。千年一圣，犹旦暮也。”（姚墟、石纽、蒲南、台疆并地名。）
孟子曰：“太山之高，参天入云，而瞽者莫之见也；黄河之涛，冲击如雷，而聋者莫之闻也。甚矣，人不可不学也。”（此章戒人不学面墙，一如聋瞽也。）
孟子三岁而孤。孟母贤，携孟子以居。始舍近墓，孟子幼，嬉戏为墓间事，踊跃筑埋，孟母曰：“此非所以居我子也。”乃去。舍市，又嬉戏为贾 事，孟母曰：“亦非所以居我子也。”徙学旁，乃设俎豆，揖让进退。孟母曰：“此真可以居我子矣”。（此即世俗所传孟母三迁事。）
孟子幼诵，其母方织，孟子辍乃复诵。母知其喧也，呼而问之曰：“何为辍”？对曰：“如有失复得”。母引刀断其织，以此戒之。自后孟子不复喧矣。（辍，中止也。喧，哗也。）
孟子妻独居踞，孟子入户视之，白其母曰：“妇无礼，请去之”。母曰：“何也”？曰：“踞”。母曰：“何以知之”？曰：“我亲见之。”母曰：“乃汝无礼也，礼不云乎‘将入门，言必闻；将上堂，声必扬；将入户，视必下。不掩人不备’。今汝往燕私之室，入户不有声，令人踞而视之，是汝之无礼，非妇之无礼也。”孟子自责，不敢去妇。（踞，《列女传》做袒。）
孟子处齐为客卿，居常有忧色，拥楹而叹。孟母见曰：“子拥楹而叹，若有忧色，何也”？对曰：“轲闻之，君子称身而正位，不为苟得而受赏，不贪荣禄。今道不用于齐，愿行而母老，是以忧也。”孟母曰：“妇人之礼，精五饭， 酒浆，缝衣裳而已，故有阃内之修，而无境外之志。《易》曰：‘在中馈，无攸遂’。《诗》曰：‘无非无仪，惟酒食是议’，以言妇人无擅制之义，而有三从之道也。故幼则从乎父母，嫁则从乎夫，夫死则从乎子，礼也。今子成人也，而我老矣。子行乎子义，吾行乎吾礼，子何忧也。”（五饭，稻、黍、稷、麦、菽五种之饭。 ，弥笔反。）
孟子游于莒，有曾子讲堂焉。孟子登堂弹琴而歌，二三子和之。莒父老曰：“久矣夫，不闻此音也。圣人之徒也。”（和，去声。夫，音扶。）
孟子曰：“人皆知以食愈饥，莫知以学愈愚；人皆知粪其田，莫知粪其心。粪田莫过于利苗得粟，粪心易行而得所欲。何谓粪心？博学多闻。何谓易行？一性止淫也。（专一其性，禁止其淫。行，去声。）
孟子谓子石曰：“卵有毛，信乎？”（公孙龙，字子石，赵人，为坚白异同之辨者）子石曰：“信。”孟子曰 ：“何为其然也。”子石曰：“卵无毛，鸡无羽。”孟子曰：“鸡而烹，人可食。然则子腹亦有鸡与？”（此章记孟子之辟邪说。与，音余。）
孟子曰：“筦敬仲仁，故齐威公亦仁；筦敬仲义，故齐威公亦义。吾于《河广》，知德之至也。（《河广》，宋威夫人所作，此章言齐威公存卫亡国之德。）
徐辟将之秦，孟子曰：“秦，虎狼之国，子何游焉？”（辟，音璧）徐辟对曰：“山东之国无可与者，苏子来招，故将必往。”（苏子，苏秦也。）孟子曰：“夫苏子，天下之至无信人也，天下之大不义人也，子何交焉？”（夫，音扶。）徐辟对曰：“辟之祖自南州迁于郏鄏，今五世矣，于苏为睦。且辟，苏之自出也。”（南州，徐国也。郏鄏，洛阳也。自出，谓苏氏之甥。）孟子曰：“然则姑赠子以言，不约纵，不连横，不为威屈，不为利疚，以守子素，以全子生，斯可矣。”（纵，音宗。）

[book_title]文说第二
孟子曰：“文其说，不若文其心。文胜者不陋，不若质胜者可久。”（言人徒骋才辨而文其说，不若笃实好学而文其心。不陋，文采可观也；可久，经久不敝也。）
孟子曰：“士贵立志，志不立则无成。”
孟子曰：“君子为己，小人为人。为己者逸而泰，为人者劳而危。”（为，去声。）
孟子曰：“人不可以不知天，凡事可以对天，则知天矣。”
孟子问于子上曰：“敢问圣人之教？”（圣人谓孔子。）子上曰：“言仁不言暴，言义不言利，言礼不言邪，言信不言诈，此圣人之教也。”
子上谓孟子曰：“舜之诰禹曰：‘人心惟危，道心惟微，惟精惟一，允执其中。’子其识之。”（此心传也。识，音志。）
公明高问于孟子曰：“《诗》云：‘不敢暴虎，不敢冯河’，又云：‘如临深渊，如履薄冰。’何谓也？”（公明高，孟子门人也。冯，皮冰反。）孟子曰：“君子之学敬而已矣。”
孟子曰：“言不可不慎也。言巧则天刑之，言刻则人害之。《大雅》云：‘无言不仇，无德不报’。（此章补金人铭所未及。）
梁襄王问战于孟子。孟子曰：“战，危事也，臣未之闻也。”
孟子去梁，梁襄王追之，及诸东桑。孟子曰：“为吾谢梁王，勿忘先王之礼遇也，”再拜登车而去。（东桑，地名，未详所在。为，去声。）
万章从游于牛山之上，孟子喟然叹曰：“此齐景公流涕之所也，而其骨已朽矣。”万章曰：“古之人何以不朽？”孟子曰：“太上有立德，其次有立功，其次有立言，此之谓三不朽。古之人皆有死，君子虽死而求其不死者，若小人则未死而已死矣。”
陈仲子卒，孟子诔之曰：“吁嗟，仲子廉洁以保贞兮，求名而得名兮。数齐国之高士，舍仲子其谁称兮。惟山高而水流，千古一於陵兮。吁嗟，仲子名长存兮，可慰于九原兮。（数、舍并上声。於，音乌。）
隐于莱，（丁氏公著云： ，古  字。莱，国名，后属齐，今莱州也。隐居，当在致为臣而去之后。）孟子使人问之以书，且遗之粟。曰：“介士也。”（使、遗，并去声。）
万章问曰：“子庚何人也？”（子庚，泄柳字。）孟子曰：“古之高人也，上不臣天子，下不事诸侯。《易》曰：‘不事王侯，高尚其事。’”
子叔问曰：“文王囚于羑里，孔子厄于陈蔡，何以系《易》也？”（子叔，孟子门人。）孟子曰：“夫《易》，忧患之书也。安乐而不知《易》，君子吉，小人凶；忧患而不知《易》，小人吉，君子凶。是以君子不可以不知《易》。”（夫，音扶。乐，音洛。）
孟子去齐，宿于昼，王蠋请见，孟子见之，（蠋，昼邑人。请，见奚反。）蠋曰：“夫子何以久于齐也？”孟子曰：“久于齐，非我志也。” 蠋曰：“我固知非夫子之志也。齐王外好善而心不好，夫子去国，乱将至矣。蠋是以忧也。”孟子去数年，而齐国果乱。（好，去声。）
滕文公卒，葬有日矣。天大雨，雪及牛目，群臣请弛期，太子不许。惠子谏曰：“昔者王季葬涡山之尾，栾水啮其墓，见棺之前和文王曰：‘先君欲见群臣百姓矣。’乃出为帐三日后葬。今先公欲小留而抚社稷，故使雪甚弛期而更为日，此文王之志也。”孟子曰：“礼也。”（弛，缓也。惠子，名施。涡山、栾水，未详所在。修书亦有此文，大同小异。雨，去声。更，平声。）

[book_title]孝经第三
孟子曰：“《孝经》者，曾子传于孔子，诸弟子不得而闻也。”
孟子曰：“曾子之孝，士之孝也。故孔子先以事亲、事君、立身告之。”
孟子曰：“天子之孝，文王也；诸侯之孝，鲁釐公也；卿大夫之孝，孟庄子也；士之孝，曾子舆也；庶人之孝，大连少连也。”（鲁釐公之孝，无考，岂以诗有寿母之文而称之矣。釐、僖同。少，去声。）
孟子曰：“舜生五十而不失其孺子之心。”（綦毋氏邃曰：“郑氏《礼记》注引之。”）
孟子曰：“孝者，顺德也。父子亲，兄弟睦，夫妇和，人人齐其家而天下平矣。”
孟子曰：“乐正子春，生孝也；茅  ，死孝也。”（刘氏熙曰：“茅  ，驺大夫，丧母，哀毁而死”。）
乐正子春年九十矣，使其孙克学于孟子，告之曰：“昔者圣人之门，颜子以仁，曾子以孝，季路以勇，伯赣以智，各以所得闻于天下，传于后世。汝往矣，庶几其有一得乎！”（綦毋氏邃曰：“伯赣，端木赐也。）
孟母之丧，门弟子各治其事，陈臻治货，季孙郊治车，咸丘蒙治器，万章治縗，充虞治榇，公都彧治馔，陈代治牲，乐正克治仪，公孙丑治宾客。（治，平声。）孟子三日不食，哭不止。门弟子请曰：“古者五十不毁。”孟子曰：“五十也乎哉！吾母死，吾犹孺子也。”（记孟子居母丧之孝，尽礼尽哀。）   子见之，流涕自责曰：“今而知圣人之道。”遂弃墨而归儒。（　子，为墨子之学者，　，他端反。）
孟子曰：“传言失指，图景失形，言治者善   实。（此乃循名责实之意。景，影同。）
梁惠王曰：“先王用李悝，尽地利，至于今赖之。”（先王，谓文侯。）孟子曰：“非古也。古莫善于　，　者殷法，虽周亦　也。地有余利，则民有余地。无余利则君有余，损下以益上，非古也。”（綦毋氏邃曰：“　读如籍”，陆氏德明曰：“与助同”。）
孟子三见齐宣王而不言事，丑子曰：“夫子何以三见齐王而不言？”（高氏诱曰：“丑子即公孙丑”。《世本》云：‘齐末公子朝之，子字子景，以字为氏，亦曰景丑”。）孟子曰：“我先攻其邪心，邪心去则无不正矣。《书》曰：‘格其非心’。”
孟子去齐，子敖饯于牢门。（子敖，王驩字。程氏曾曰：“牢门，齐南门”。牢，力博反。）再举觞，孟子辞而去，子敖曰：“夫子盍赋诗乎？”孟子曰：“子大夫欲我赋诗乎？不曰坚乎，磨而不磷；不曰白乎，涅而不缁。”（磷读如连，与坚为韵。白读如裴，缁读如哉，为韵。四语本孔子之辞，孟子以其类诗，故以为诗而赋之。此章见孟子之待小人，不恶而严。涅，乃结反。）
屋庐子曰：“无为而治，何如？”孟子曰：“有心于无为，非无为也。虞舜，先劳而后逸者也。”（屋庐子初为黄老之学，故以清净无为为问。孟子恐其有流弊也，举虞舜以告之。）
孟子曰：“矫枉不可过直。”（此章即不为已甚之意。）
孟子曰：“天下有道，诸侯有王。东迁以后，天下无王，五伯之罪也。” （綦毋氏邃曰：“诸侯有王，郑氏《周礼》注引之。伯，音霸。）
孟子曰：“有远虑者无遗策，无深谋者有败机。”
孟子曰：“敬老爱幼，推心于民，天下如运掌中也。”
齐人伐赵，桃应问于孟子。孟子曰：“毋嗜杀，将心也；勿争功，将才也；与士卒同甘苦，将道也。”（将，去声。毋，音无。）
孟子说齐宣王而不说。淳于髡侍，孟子曰：“今日说公之君，公之君不说，意者未知善之为善乎？”（说齐说公，并音税。不说，音悦。）淳于髡曰：“夫子亦诚无善耳。昔者瓠巴鼓瑟而潜鱼出听，伯牙鼓琴而六马仰秣。鱼马犹知善之为善，而况君人者也？”孟子曰：“夫电雷之起也，破竹折木，震惊天下，而不能使聋者卒有闻；日月之明，遍照天下，而不能使盲者卒有见。今公之语若此也。”（夫，音扶。卒，音猝。）淳于髡曰：“不然。昔者揖封生高商而齐人好歌，杞梁之妻悲哭而莒人称咏。夫声无细而不闻，行无隐而不形。夫子苟贤，居鲁而鲁国削，何也？”（揖封生，齐善歌之人。高商，商调之高者。好、行，并去声。夫，音扶。）孟子曰：“不用贤，削何有也。吞舟之鱼不居潜泽，度量之士不居污世。夫艺，冬至必凋，吾亦时矣。《诗》曰：‘不自我先，不自我后’，非遭凋世者与？”（艺，树艺五谷也。夫，音扶。度，徒洛反。）
驺衍请受业于孟子。孟子曰：“吾老矣，不能偕子游于九州之外。”（以衍好为大言，且多荒诞不经之说，故孟子拒之如此。）

[book_title]为政第四
孟子曰：“为正以心，为邪以心。心之所之，邪正因之。故君子存心而不放。”
孟子曰：“道不远人，人之为道而远人，不可以为道。尧舜之道非远人也，人自不思之尔。”
孟子曰：“人谓孟尝君好士，吾不信也。”（孟子言孟尝君不过好名，非真好士也。好，去声。）
高子问于孟仲子曰：“《诗》云：‘维天之命，於穆不已’，何谓也？” 孟仲子曰：“大哉！天命之无极，而美周之礼也。”孟子曰：“否，不然。‘维天之命，於穆不已’，盖曰天之所以为天也，于乎不显文王之德之纯。盖曰文王之所以为文也，纯亦不已。”（於穆，音呜。於乎，音呜呼。）
高子问于孟子曰：“夫嫁者，非己所自亲也。卫女何以得编于《诗》也？”（夫，音扶。）孟子曰：“有卫女之志则可，无卫女之志则舛。夫道二，常谓之经，变谓之权。怀其常道而挟其变，乃得为贤。夫卫女行中孝，虑中圣，权如之何？”（夫，音扶。行、中，并去声。）
邾娄、缪公问政于孟子曰：“为政之道，奚先？”孟子曰：“省刑罚，薄税敛，爱民之政也。非是则无所为政也。君其勿信幸臣之言。”
孟子过郯，见郯庄公。（郯，国名。高氏诱曰：“《世本》：‘郯，庄公名頵’”。）孟子道性善，言必称文王，（道，去声。）庄公曰：“闻夫子之言，昭然若发曚矣。”
孟子老于驺，燕昭王使乐间迎之，孟子不往。或问曰：“夫子何以不往？”孟子曰：“以吾受齐王之知，是以不往。且燕王，霸才也，亦非王天下之主也。”（使、王，并去声。）

        </div>
      </div>
    </div>
  </div>
</div>
<!--update:2025-08-30 09:36:51-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>