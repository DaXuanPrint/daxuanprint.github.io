<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="圣谕广训序,提要,圣谕广训,圣谕广训序,提要,圣谕广训,圣谕广训全文在线阅读,圣谕广训全文在线下载,大玄古籍书库">
<meta name="description" content="清圣祖著,清世宗训。一册,一卷。书前有清世宗雍正二年(1724)御序,同年武英殿刊印。原名“圣谕十六条”。清康熙帝撰写颁布。全面系统地宣扬封建三纲五常的道德规范，以为约束臣民。内容为：敦孝弟以重人伦，笃宗族以昭雍睦，和乡党以息争讼，重农桑以足衣食，尚勤俭以惜财用，隆学校以端士习，黜异端以崇正学，讲法律以儆愚顽，明礼让以厚风俗，务本业以定民志，训子弟以禁非为，息诬告以全善良，诫匿逃以免株连，完钱粮以省追科，联保甲以弭盗贼，解仇忿以重身命。雍正帝认为它“自纲常名教之际，以至于耕桑作息之间，本末精粗，公私巨细”">
<title>圣谕广训_康熙_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">圣谕广训</span> <br/>
          作者： <span class="inputVal" id="bkauthor">康熙</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,诏令,完结</span> <br/>
          字数： <span class="inputVal" id="bknum">[book_length]25410</span> <br/>
          说明： <span class="inputVal" id="bkdec">清圣祖著,清世宗训。一册,一卷。书前有清世宗雍正二年(1724)御序,同年武英殿刊印。原名“圣谕十六条”。清康熙帝撰写颁布。全面系统地宣扬封建三纲五常的道德规范，以为约束臣民。内容为：敦孝弟以重人伦，笃宗族以昭雍睦，和乡党以息争讼，重农桑以足衣食，尚勤俭以惜财用，隆学校以端士习，黜异端以崇正学，讲法律以儆愚顽，明礼让以厚风俗，务本业以定民志，训子弟以禁非为，息诬告以全善良，诫匿逃以免株连，完钱粮以省追科，联保甲以弭盗贼，解仇忿以重身命。雍正帝认为它“自纲常名教之际，以至于耕桑作息之间，本末精粗，公私巨细”，皆己囊括无遗。为了进一步向百姓灌输封建道德，雍正于每条上加注释，改名为《圣谕广训》，并刊刻颁发，大力宣扬，各府州县学官，每月朔望两日，择地聚集士庶，宣读《圣谕广训》条文。在乡村除宣读外，还要用通俗语言解说，雍正帝希望以之“共勉为谨身节用之庶人，尽除夫浮薄器凌之陋习，则风俗醇厚，室家和平”(《圣谕广训序》)。明确表明颁布和宣讲《圣谕广训》的目的在于维护封建纲常伦理秩序，使其成为清朝统治者束缚劳动人民的精神枷锁。</span> <br/>
          封面： <span class="inputVal" id="bkimg">Z_4677.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]圣谕广训
[book_author]康熙
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,诏令,完结
[book_length]25410
[book_dec]清圣祖著,清世宗训。一册,一卷。书前有清世宗雍正二年(1724)御序,同年武英殿刊印。原名“圣谕十六条”。清康熙帝撰写颁布。全面系统地宣扬封建三纲五常的道德规范，以为约束臣民。内容为：敦孝弟以重人伦，笃宗族以昭雍睦，和乡党以息争讼，重农桑以足衣食，尚勤俭以惜财用，隆学校以端士习，黜异端以崇正学，讲法律以儆愚顽，明礼让以厚风俗，务本业以定民志，训子弟以禁非为，息诬告以全善良，诫匿逃以免株连，完钱粮以省追科，联保甲以弭盗贼，解仇忿以重身命。雍正帝认为它“自纲常名教之际，以至于耕桑作息之间，本末精粗，公私巨细”，皆己囊括无遗。为了进一步向百姓灌输封建道德，雍正于每条上加注释，改名为《圣谕广训》，并刊刻颁发，大力宣扬，各府州县学官，每月朔望两日，择地聚集士庶，宣读《圣谕广训》条文。在乡村除宣读外，还要用通俗语言解说，雍正帝希望以之“共勉为谨身节用之庶人，尽除夫浮薄器凌之陋习，则风俗醇厚，室家和平”(《圣谕广训序》)。明确表明颁布和宣讲《圣谕广训》的目的在于维护封建纲常伦理秩序，使其成为清朝统治者束缚劳动人民的精神枷锁。
[book_img]Z_4677.jpg


[book_chapter]四库本

[book_title]圣谕广训序
书曰毎嵗孟春遒人以木铎徇于路记曰司徒脩六礼以节民性明七教以兴民德此皆以敦本崇实之道为牖民觉世之模法莫良焉意莫厚焉我
圣祖仁皇帝久道化成德洋恩普仁育万物义正万民六十年来宵衣旰食祗期薄海内外兴仁讲让革薄从忠共成亲逊之风永享升平之治故
特颁上谕十六条晓谕八旗及直省兵民人等自纲常名教之际以至于畊桑作息之间本末精粗公私钜细凡民情之所习皆
睿虑之所周视尔编氓诚如赤子
圣有谟训明征定保万世守之莫能易也朕缵承大统临御兆人以
圣祖之心为心以
圣祖之政为政夙夜黾勉率由旧章惟恐小民遵信奉行久而或怠用申诰诫以示提撕谨将
上谕十六条寻绎其义推衍其文共得万言名曰圣谕广训旁征逺引往复周详意取显明语多直朴无非奉
先志以启后人使羣黎百姓家喻而户晓也愿尔兵民等仰体
圣祖正德厚生之至意勿视为条教号令之虚文共勉为谨身节用之庶人尽除夫浮薄嚣淩之陋习则风俗醇厚家室和平在朝廷德化乐观其成尔后嗣子孙并受其福积善之家必有余庆其理岂或爽哉
雍正二年二月初二日

[book_title]提要
圣谕广训十六条
敦孝弟以重人伦
笃宗族以昭雍睦
和乡党以息争讼
重农桑以足衣食
尚节俭以惜财用
隆学校以端士习
黜异端以崇正学
讲法律以儆愚顽
明礼让以厚风俗
务本业以定民志
训子弟以禁非为
息诬告以全善良
诫匿逃以免株连
完钱粮以省催科
聨保甲以弭盗贼
解讐忿以重身命
【臣】等谨案
圣谕广训一卷
圣谕十六条
圣祖仁皇帝所颁广训一万余言则我
世宗宪皇帝推绎
圣谟以垂范奕世者也粤稽虞代命契为司徒敬敷五教当时必有诰诫之文今佚不可考周礼州长正月之吉各属其州之民而读法以考其徳行道蓺而劝之纠其过恶而戒之又族师月吉则属民而读教法书其孝弟睦婣有学者其法今亦不然而圣帝明王膺作君作师之任其啓廸愚必反覆丁宁申以文告则其制章章可考故书称皇极之敷言是彛是训于帝其训也惟是厯代以来如家训世范之类率儒者私教于一家琴堂谕俗编之类亦守令自行于一邑罕闻九重挥翰为愚夫愚妇特撰一编独明太祖所着资治通训诸书具载永乐大典中而义或不醇词或不雅世亦无述焉洪惟我
圣祖仁皇帝体
天牖下民之意
亲挥宸翰示亿兆以典型我
世宗宪皇帝复钦承
觉世之防郑重申明俾家户诵
圣有谟训词约义宏括为十有六语不为少演为一万余言不为多迄今朔望宣读士民肃聼人人易知易从而皓首不能罄其蕴诚所谓言而世为天下则矣乾隆四十四年三月恭校上
总纂官【臣】纪昀【臣】陆锡熊【臣】孙士毅
总　校　官【臣】陆费墀

[book_title]圣谕广训
敦孝弟以重人伦
我
圣祖仁皇帝临御六十一年法
祖尊
亲孝思不匮
钦定孝经衍义一书衍释经文义理详贯无非孝治天下之意故
圣谕十六条首以孝弟开其端朕丕承鸿业追维往训推广立教之思先申孝弟之义用是与尔兵民人等宣示之夫孝者天之经地之义民之行也人不知孝父母独不思父母爱子之心乎方其未离懐抱饥不能自哺寒不能自衣为父母者审音声察形色笑则为之喜啼则为之忧行动则跬步不离疾痛则寝食俱废以养以教至于成人复为授家室谋生理百计经营心力俱瘁父母之徳实同昊天防极人子欲报亲恩于万一自当内尽其心外竭其力谨身节用以勤服劳以隆孝养毋博奕饮酒毋好勇鬭狠毋好货财私妻子纵使仪文未备而诚慤有余推而广之如曾子所谓居处不庄非孝事君不忠非孝莅官不敬非孝朋友不信非孝战阵无勇非孝皆孝子分内之事也至若父有冢子称曰家督弟有伯兄尊曰家长凡日用出入事无大小众子弟皆当咨禀焉饮食必让语言必顺步趋必徐行坐立必居下凡以明弟道也夫十年以长则兄事之五年以长则肩随之况同气之人乎故不孝与不弟相因事亲与事长并重能为孝子然后能为悌弟能为孝子悌弟然后在田野为循良之民在行间为忠勇之士尔兵民亦知为子当孝为弟当悌所患习焉不察致自离于人伦之外若能痛自愧悔出于心之至诚竭其力之当尽由一念孝弟积而至于念念皆然勿尚虚文勿略细行勿沽名而市誉勿勤始而怠终孝弟之道庶克敦矣夫不孝不弟国有常刑然显然之迹刑所能防隠然之地法所难及设罔知愧悔自陷匪僻朕心深为不忍故丁宁告诫庶尔兵民咸体朕意感发兴起各尽子弟之职于戏圣人之徳本于人伦尧舜之道不外孝弟孟子曰人人亲其亲长其长而天下平尔兵民其毋视为具文焉【六百三十二字】
笃宗族以昭雍睦
书曰以亲九族九族既睦是帝尧首以睦族示教也礼曰尊祖故敬宗敬宗故收族明人道必以睦族为重也夫家之有宗族犹水之有分派木之有分枝虽逺近异势疎密异形要其本源则一故人之待其宗族也必如身之有四肢百体务使血脉相通而疴痒相闗周礼本此意以教民着为六行曰孝曰友而继曰睦诚古今不易之常道也我
圣祖仁皇帝既谕尔等敦孝弟以重人伦即继之曰笃宗族以昭雍睦盖宗族由人伦而推雍睦未昭即孝弟有所未尽朕为尔兵民详训之大抵宗族所以不笃者或富者多吝而无解推之徳或贫者多求而生觖望之思或以贵凌贱而势利汨其天亲或以贱骄人而忿傲施于骨月或货财相竞不念袒免之情或意见偶乖顿失宗亲之义或偏听妻孥之浅识或误中谗慝之虚词因而诟谇倾排无所不至非惟不知雍睦抑且忘为宗族矣尔兵民独不思子姓之众皆出祖宗一人之身奈何以一人之身分为子姓遽相视为途人而不顾哉昔张公艺九世同居江州陈氏七百口共食凡属一家一姓当念乃祖乃宗宁厚毋薄宁亲勿疎长幼必以序相洽尊卑必以分相聨喜则相庆以结其绸缪戚则相怜以通其缓急立家庙以荐烝尝设家塾以课子弟置义田以赡贫乏修族谱以聨疎逺即单姓寒门或有未逮亦各随其力所能为以自笃其亲属诚使一姓之中秩然蔼然父与父言慈子与子言孝兄与兄言友弟与弟言恭雍睦昭而孝弟之行愈敦有司表为仁里君子称为义门天下推为望族岂不美哉若以小故而隳宗支以微嫌而伤亲爱以侮慢而违逊让之风以偷薄而亏敦睦之谊古道之不存即为国典所不恕尔兵民其交相劝励共体祖宗慈爱之心常切水木本源之念将见亲睦之俗成于一乡一邑雍和之气达于薄海内外诸福咸臻太平有象胥在是矣可不朂欤【六百三十字】
和乡党以息争讼
古者五族为党五州为乡睦婣任恤之教由来尚矣顾乡党中生齿日繁比闾相接睚眦小失狎昵微嫌一或不诫凌竞以起遂至屈辱公庭委身法吏负者自觉无顔胜者人皆侧目以里巷之近而举动相猜报复相寻何以为安生业长子孙之计哉
圣祖仁皇帝悯人心之好竞思化理之贵淳特布训于乡党曰和所以息争讼于未萌也朕欲咸和万民用是申告尔等以敦和之道焉诗曰民之失徳干糇以愆言不和之渐起于细微也易讼之象曰君子以作事谋始言息讼贵絶其端也是故人有亲疏概接之以温厚事无大小皆处之以谦冲毋恃富以侮贫毋挟贵以凌贱毋饰智以欺愚毋倚强以凌弱谈言可以解纷施徳不必望报人有不及当以情恕非意相干当以理遣此既有包容之度彼必生媿悔之心一朝能忍乡里称为善良小忿不争闾党推其长厚乡党之和其益大矣古云非宅是卜惟邻是卜缓急可恃者莫如乡党务使一乡之中父老子弟聨为一体安乐忧患视同一家农商相资工贾相让则民与民和训练相习汛守相助则兵与兵和兵出力以衞民民务养其力民出财以赡兵兵务恤其财则兵与民交相和由是而箪食豆羮争端不起防牙雀角速讼无因岂至结怨耗财废时失业甚且破产流离以身殉法而不悟哉若夫巨室耆年乡党之望胶庠髦士乡党之英宜以和辑之风为一方表率而奸顽好事之徒或诡计挑唆或横行吓诈或貌为洽比以煽诱或假托公言而把持有一于此里闬靡宁乡论不容国法具在尔兵民所当谨凛者也夫天下者乡党之积也尔等诚遵
圣祖之懿训尚亲睦之淳风孝弟因此而益敦宗族因此而益笃里仁为美比户可封讼息人安延及世世协和遍于万邦太和烝于宇宙朕与尔兵民永是赖焉【六百五字】
重农桑以足衣食
朕闻养民之本在于衣食农桑者衣食所由出也一夫不耕或受之饥一女不织或受之寒古者天子亲耕后亲桑躬为至尊不惮勤劳为天下倡凡为兆姓圗其本也夫衣食之道生于地长于时而聚于力本务所在稍不自力坐受其困故勤则男有余粟女有余帛不勤则仰不足事父母俯不足畜妻子其理然也彼南北地土虽有髙下燥湿之殊然髙燥者宜黍稷下湿者宜秔稻食之所出不同其为农事一也树桑养蚕除江浙四川湖北外余省多不相宜然植麻种棉或绩或纺衣之所出不同其事与树桑一也愿吾民尽力农桑勿好逸恶劳勿始勤终惰勿因天时偶歉而轻弃田园勿慕奇赢倍利而辄改故业茍能重本务虽一嵗所入公私输用而外羡余无防而日积月累以至身家饶裕子孙世守则利赖无穷不然而舍本逐末岂能若是之緜逺乎至尔兵在戎伍不事农桑试思月有分给之饷仓有支放之米皆百姓输纳以散给尔等各赡身家一丝一粒莫不出自农桑尔等既享其利当彼此相安多方扞衞使农桑俱得尽力尔辈衣食永逺不匮则亦重有赖焉若地方文武官僚俱有劝课之责勿夺民时勿妨民事浮惰者惩之勤苦者劳之务使野无旷土邑无游民农无舍其耒耜妇无休其蚕织即至山泽园圃之利鸡豚狗彘之畜亦皆养之有道取之有时以佐农桑之不逮庶防克勤本业而衣食之源溥矣所虑年谷丰登或忽于储蓄布帛充赡或侈于费用不俭之弊与不勤等甚且贵金玉而忽菽粟工文绣而废蚕桑相率为纷华靡丽之习尤尔兵民所当深戒者也自古盛王之世老者衣帛食肉黎民不饥不寒享庶富之盛而致教化之兴其道胥由乎此我
圣祖仁皇帝念切民依尝刋耕织图颁行中外所以敦本阜民者甚至朕仰惟
圣谕念民事之至重广为诠解劝尔等力于本务余一人衣租食税愿与天下共饱暖也【六百三十八字】
尚节俭以惜财用
生人不能一日而无用即不可一日而无财然必留有余之财而后可供不时之用故节俭尚焉夫财犹水也节俭犹水之蓄也水之流不蓄则一泄无余而水立涸矣财之流不节则用之无度而财立匮矣我
圣祖仁皇帝躬行节俭为天下先休养生息海内殷富犹兢兢以惜财用示训盖自古民风皆贵乎勤俭然勤而不俭则十夫之力不足供一夫之用积嵗所藏不足供一日之需其害为更甚也夫兵丁钱粮有一定之数乃不知撙节衣好鲜丽食求甘美一月费数月之粮甚至称贷以遂其欲子母相权日复一日债深累重饥寒不免农民当丰收之年仓箱充实本可积蓄乃酬酢往来率多浮费遂至空虚夫丰年尚至空虚荒歉必至穷困亦其势然也似此之人国家未尝减其一日之粮天地未尝不与以自然之利究至啼饥号寒困苦无告者皆不节俭所致更或祖宗勤苦俭约日积月累以致充裕子孙承其遗业不知物力艰难任意奢侈夸耀里党稍不如人即以为耻曾不转盼遗产立尽无以自存求如贫者之子孙并不可得于是寡廉鲜耻靡所不至弱者饿殍沟壑强者作慝犯刑不俭之害一至于此易曰不节若则嗟若盖言始不节俭必至嗟悔也尔兵民当凛遵
圣训绎思不忘为兵者知月粮有定与其至不足而冀格外之赏孰若留有余以待可继之粮为民者知丰歉无常与其但顾朝夕致贫窭之可忧孰若留贮将来为水旱之有备大抵俭为美徳宁以固陋贻讥礼贵得中勿以骄盈致败衣服不可过华饮食不可无节冠婚丧祭各安本分房屋器具务取素朴即嵗时伏腊斗酒娱賔从俗从宜归于约省为天地惜物力为朝廷惜恩膏为祖宗惜往日之勤劳为子孙惜后来之福泽自此富者不至于贫贫者可至于富安居乐业舍哺鼓腹以副朕阜俗諴民之至意孝经有曰谨身节用以养父母此庶人之孝也尔兵民其身体而力行之【六百四十三字】
隆学校以端士习
古者家有塾党有庠州有序国有学固无人不在所教之中专其督率之地董以师儒之官所以成人材而厚风俗合秀顽强懦使之归于一致也我
圣祖仁皇帝夀考作人特隆学校凡所以养士之恩教士之法无不备至盖以士为四民之首人之所以待士者重则士之所以自待者益不可轻士习端而后乡党视为仪型风俗由之表率务令以孝弟为本才能为末器识为先文艺为后所读者皆正书所交者皆正士确然于礼义之可守惕然于廉耻之当存唯恐立身一败致玷宫墙惟恐名誉虽成负慙衾影如是斯可以为士否或躁竞功利干犯名教习乎异端曲学而不知大道骛乎放言髙论而不事躬行问其名则是考其实则非矣昔胡瑗为教授学者济济有成文翁治蜀中子弟由是大化故广文一官朕特饬吏部悉以孝廉明经补用凡以为兴贤育才化民成俗计也然学校之隆固在司教者有整齐严肃之规尤在为士者有爱惜身名之意士品果端而后发为文章非空虚之论见之施为非浮薄之行在野不媿名儒者在国即为良臣所系顾不重哉至于尔兵民恐不知学校之为重且以为与尔等无与不思身虽不列于庠序性岂自外于伦常孟子曰谨庠序之教申之以孝弟之义又曰人伦明于上小民亲于下则学校不独所以教士兼所以教民若黉宫之中文武并列虽经义韬畧所习者不同而入孝出弟人人所当共由也士农不异业力田者悉能敦本务实则农亦士也兵民无异学即戎者皆知敬长爱亲则兵亦士也然则庠序者非尔兵民所当隆重者乎端人正士者非尔兵民所当则效者乎孰不有君臣父子之伦孰不有仁义礼智之性勿谓学校之设止以为士各宜以善相劝以过相规向风慕义勉为良善则氓之蚩蚩亦可以礼义为耕耘赳赳武夫亦可以诗书为甲胄一道同风之盛将复见于今日矣【六百三十四字】
黜异端以崇正学
朕惟欲厚风俗先正人心欲正人心先端学术夫人受天地之中以生惟此伦常日用之道为智愚之所共由索隠行怪圣贤不取易言防以养正圣功以之书言无偏无颇无反无侧王道以之圣功王道悉本正学至于非圣之书不经之典惊世骇俗纷纷借借起而为民物之蠧者皆为异端所宜屏絶凡尔兵民愿谨淳朴者固多间或迷于他岐以无知而罹罪戾朕甚悯之自古三教流儒宗而外厥有仙释朱子曰释氏之教都不管天地四方只是理会一个心老氏之教只是要存得一个神气此朱子持平之言可知释道之本指矣自游食无借之辈阴窃其名以壊其术大率假灾祥祸福之事以售其诞幻无稽之谈始则诱取赀财以图肥已渐至男女混淆聚处为烧香之会农工废业相逢多语怪之人又其甚者奸回邪慝窜伏其中树党结盟夜聚晓散干名犯义惑世诬民及一旦发觉征捕株连身陷囹圄累及妻子教主已为罪魁福縁且为祸本如白莲闻香等教皆前车之鉴也又如西洋教宗天主亦属不经因其人通晓厯数故国家用之尔等不可不知也夫左道惑众律所不宥师巫邪术邦有常刑朝廷立法之意无非禁民为非导民为善黜邪崇正去危就安尔兵民以父母之身生太平无事之日衣食有赖俯仰无忧而顾昧恒性而即匪彞犯王章而干国宪不亦愚之甚哉我圣祖仁皇帝渐民以仁摩民以义艺极陈常煌煌大训所以为世道人心计者至深逺矣尔兵民等宜仰体圣心祗遵
圣教摈斥异端直如盗贼水火且水火盗贼害止及身异端之害害及人心心之本体有正无邪茍有主持自然不惑将见品行端方诸邪不能胜正家庭和顺遇难可以成祥事亲孝事君忠尽人事者即足以集天休不求非分不作非为敦本业者即可以迓神庆尔服尔耕尔讲尔武安布帛菽粟之常遵荡平正直之化则异端不待驱而自息矣【六百四十字】
讲法律以儆愚顽
法律者帝王不得已而用之也法有深意律本人情明其意达其情则囹圄可空讼狱可息故惩创于已然不若警惕于未然之为得也周礼州长党正族师皆于月吉属其民而读法大司冦悬象刑之法于象魏使万民观之知所向方今国家酌定律例委曲详明昭示兵民俾各凛成宪逺于罪戾意甚厚也
圣祖仁皇帝深仁厚泽洽于兆民而于刑罚尤惓惓致意朕临御以来体好生之徳施钦恤之恩屡颁赦款详审爰书庶防大化翔洽刑期无刑又念尔为民者生长草野习于颛防为兵者身隷戎行易逞强悍每至误触王章重干宪典因之特申训诫警醒愚顽尔等幸际升平休养生息均宜循分守礼以优游于化日舒长之世平居将颁行法律条分缕析讲明意义见法知惧观律懐刑如知不孝不弟之律自不敢为蔑伦乱纪之行知鬭殴攘夺之律自不敢逞嚣凌强暴之气知奸淫盗窃之律自有以遏其邪僻之心知越诉诬告之律自有以革其健讼之习盖法律千条万绪不过准情度理天理人情心所同具心存于情理之中身必不陷于法律之内且尔兵民性纵愚顽或不能通晓理义未必不爱惜身家试思一蹈法网百苦备尝与其宛转呼号思避罪于棰楚之下何如洗心涤虑早悔过于清夜之间与其倾赀荡产求减毫末而国法究不能逃何如改恶迁善不犯科条而身家可以长保倘不自警省偶罹于法上辱父母下累妻孥乡党不我容宗族不我齿即或邀恩幸免而身败行亏已不足比于人数追悔前非岂不晩哉朕闻居家之道为善最乐保身之策安分为先勿以恶小可为有一恶即有一法以相治勿以罪轻可玩有一罪即有一律以相惩惟时时以三尺自凛人人以五刑相规惧法自不犯法畏刑自可免刑匪僻潜消争竞不作愚者尽化为智顽者悉变为良民乐田畴兵安营伍用臻刑措之治不难矣【六百三十二字】
明礼让以厚风俗
汉儒有曰凡民函五常之性而其刚柔缓急音声不同系水土之风气故谓之风好恶取舍动静无恒随厥情欲故谓之俗其间淳漓厚薄难以强同奢俭质文不能一致是以圣人制为礼以齐之孔子曰安上治民莫善于礼盖礼为天地之经万物之序其体至大其用至广道徳仁义非礼不成尊卑贵贱非礼不定冠婚丧祭非礼不备郊庙燕飨非礼不行是知礼也者风俗之原也然礼之用贵于和而礼之实存乎让子曰能以礼让为国乎何有又曰先之以敬让而民不争使徒习乎繁文缛节而无实意以将之则所谓礼者适足以长其浮伪滋其文饰矣夫礼之节文尔兵民或未尽习礼之实意尔兵民皆所自具即如事父母则当孝养事长上则当恭顺夫妇之有倡随兄弟之有友爱朋友之有信义亲族之有款洽此即尔心自有之礼让不待外求而得者也诚能和以处众卑以自牧在家庭而父子兄弟底于肃雍在乡党而长幼老弱归于亲睦毋犯嚣凌之戒毋蹈纵恣之愆毋肆一念之贪遂成攘夺毋逞一时之忿致啓纷争毋因贫富异形有蔑视之意毋见强弱异势起迫胁之心各戒浇漓共归长厚则循于礼者无悖行敦于让者无竞心蔼然有恩秩然有义党庠术序相率为俊良农工商贾不失为醇朴即韬钤介胄之士亦被服乎礼乐诗书以潜消其剽悍桀骜岂非太和之气大顺之征乎书曰谦受益满招损古语又曰终身让路不枉百步终身让畔不失一叚可知礼让之有得而无失也如此朕愿尔兵民等聆
圣祖之训而返求之于一身尔能和其心以待人则不和者自化尔能平其情以接物则不平者亦孚一人倡之众人从之一家行之一里效之由近以及于逺由勉以至于安渐仁摩义俗厚风淳庶不负谆谆诰诫之意哉【五百九十九字】
务本业以定民志
朕惟上天生民必各付一业使为立身之本故人之生虽智愚不同强弱异等莫不择一业以自处居此业者皆有本分当为之事借以有利于身借以有用于世幼而习焉长而安焉不见异物而迁焉此孟子之所谓恒产即
圣祖仁皇帝之所谓本业也维兹本业实为先务凡为士农为工商以及军伍业虽不同而务所当务则同也夫身之所习为业心之所向为志所习既专则所向自定书曰功崇惟志业广惟勤盖业与志本相须而成也但恐日久而生厌舍旧而图新或为浮言所动或因际遇未通一念游移半途而废作非分之营求生意外之妄想究之朝夕营营不恒其徳资生寡策厯久无成而志遂以荒而业遂以废矣夫业每荒于嬉而必精于勤志贵奋于始而尤励于终朕乐观尔之成不忍见尔之废也为士者谨身修行矻矻穷年服习诗书敦崇礼让退为有本之学进为有用之才为农者春耕秋敛不失其时撙节爱养不愆于度先事以备水旱如期而输税粮使地无余利人无余力工则审四时饬六材日省而月试居肆而事成商则通有无权贵贱交易而退各得其所务体公平勿蹈欺诈若夫身列行阵行阵即其业也弓马骑射操练之必精步伐止齐演习之必熟屯田则事垦辟守汛则严刁斗备边则险要之宜知防海则风涛之宜悉庶防无负本业矣夫天下无易成之业而亦无不可成之业各守乃业则业无不成各安其志则志无旁骛毋相侵扰毋敢怠荒宁习于勤劬勿贪夫逸乐宁安于朴守勿事乎纷华熙熙然士食旧徳农服先畴工利器用商通货财兵资捍衞各尽乃职各世其业上以继祖宗之下以绵子孙之绪富庶丰亨游于光天化日之下以仰答
圣祖诰诫之殷懐以克副朕休养之至意顾不共享其福欤【六百字】
训子弟以禁非为
从来教万民训子弟党正族师月吉读法嵗时校比师田行役则合卒伍而简兵器朝夕告诫人知自爱不敢偶蹈于非休哉何风之隆欤我
圣祖仁皇帝临御六十一年保赤之仁广教家之治深恩厚泽休养生息以至于今朕缵承大统仰体圣祖子惠元元之心无日不以尔百姓为念尤无日不以尔百姓之子弟为念也人生十年曰幼学二十曰弱冠血气未定知识渐开训导惩戒之方莫切于此大凡子弟之率不谨皆由父兄之教不先所恃为父兄者啓其徳性遏其邪心广其器识谨其嗜好至于爱亲敬长之念人所固有尔父兄诚能明示其训俾知父子有亲君臣有义夫妇有别长幼有序朋友有信以端其本则大伦明而干纪犯分之咎自鲜矣夫士农工商各有业军士之家世习技勇其人之淑慝邪正必自为子弟之日始语云少成若天性习惯成自然民间非为之事渐渍成风或游手好闲博奕饮酒或结纳匪类放辟邪侈往往陷溺而不悟甚者罹法网犯刑章尔为父兄者独能晏然而已乎与其追悔于事后孰若严训于平时盖行莫重于孝弟力田心必存于礼义廉耻可模可范以身教之耳提面命以言教之使子弟见闻日熟循蹈规矩之中久之心地淳良行止端重可以寡过而保家即可以进徳而成材也且庭训素娴子弟克肖则国家賔兴令典自致显既光大尔门闾又垂裕尔后昆父兄俱与有荣焉即使愚鲁不敏而服教安化刑辱不及于厥躬乡党咸称为良愿一家之休祥孰大于是况今日之子弟又为将来之父兄积善相承诲廸不倦将见户兴礼让人敦孝义自通都大邑以至穷乡僻壤太平之象与国俱长庶不虚朕殷殷期勗之至意矣夫好善则闾阎子弟可致尊荣茍不善则公卿子弟流为卑贱义方之教切磋之功可不豫严于防穉之年乎尔兵民其敬听之毋忽【六百二十五字】
息诬告以全善良
国家之立法所以惩不善而儆无良岂反为奸民开讦告之路而令善良受倾陷之害哉夫人必有切肤之寃非可以理遣情恕者于是鸣于官以求申理此告之所由来也乃有奸宄不法之徒好事舞文阴谋肆毒或揑虚以成实或借径以生波或设计以报宿嫌或移祸以缷已罪颠倒是非混淆曲直往往饰沈寃负痛之词逞射影捕风之术更有教唆词讼者以刀笔为生涯视狱讼为儿戏深文以冀其巧中搆衅而图其重酬乡里畏之名曰讼师因而朋比协谋党恶互证有司或一时受蔽致使善良之辈不能自白桁杨在前棰楚在后鍜炼之下何求不得纵至事明寃雪而拖累困苦小则废时失业大则荡产破家善良之被诬可悯而凶顽之诬善良尤可痛恨也
圣祖仁皇帝矜恤下民重惩其弊
颁示训谕有曰息诬告以全善良夫诬告有反坐之条令甲煌煌乃敢作奸犯科而不畏者利欲薰心诡薄成性方且恣其含沙之毒侥幸于法网之寛殊不知无情之辞一经审察莫可逃避造衅以倾人究之布阱以自陷亦何利之有尝闻古人或认牛而不辨或夺禾而不争卒开愧悔之诚翻成礼让之美若斯之风诚可嘉尚尔兵民所当景效焉且寻绎
圣谕不曰禁而曰息谓与其治之以法不如感之使自化也盖官吏之见闻或疎疎则犹烦揣测乡邻之耳目最近近则素所稔知为之抉其根株穷其党类出于无心者缓语以晓之成于有意者危言以诫之彼善良之家素行足以质之里闬而无愧而诬告之人言辞既非情实迫于公论则不敢诬揆诸本心亦不忍诬凡前此之隂谋秘计一且悚然改悔如冰消雾释兵不诬兵而兵之善良者全民不诬民而民之善良者全兵民不相为诬而兵民举全不至赴官终讼两造俱伤庶防从风慕义胥天下而归于无讼岂不休哉尚其咸喻而凛遵焉【六百十九字】
诫匿逃以免株连
朕抚临亿兆合四海为一家聨万姓为一体中外旗民本无异视苐以国初定制八旗人员在内则拱衞京师在外则驻防各省如有不奉使令潜往他乡者即为逃人例有严禁逃人所至之地兵民人等不行觉察擅自容留者罪并及之按匿逃情大约不外两端凡在逃之人意气言词必多巧饰尔等或受其欺罔不辨为逃人而率意容留者有之或利其财物明知为逃人而通同隠匿者有之夫主仆之间乃大义所在逃人背主蔑义窝逃者党不义而藐王章逃者恃匿者以为之薮也法安得恕故顺治五年之例窝逃者问拟大辟并籍其家隣佑十家等皆徙边逺康熙十五年定例凡窝逃之正犯流徙尚阳堡两隣十家长罪止杖徒此皆我皇帝矜惜愚民罪疑惟轻故改从寛典也又屡年恩诏将逃人事件概行赦免国家施法外之仁寛督捕之罸无非欲尔兵民革薄从忠迁善改过使蓬门荜户出入优游共享太平无事之福尔兵民等其仰体
圣祖诰诫之慈懐与朕谆谕之至意谨身率教循理奉公不交游手无借之徒不为行险侥幸之事毋狥私情而干国宪毋贪微利而忘身家如此则井里晏然四隣安堵胥吏不扰鸡犬无惊而国家刑期无刑之化亦可以观厥成矣倘因法网既寛复蹈故辙营私受贿藏恶养奸则自取其辜何能曲宥况夫逃窜之人性既顽又无生理所行种种不端大而盗贼小而赌博一经发觉皆犯科条容留之家又安能脱然事外不罹罪谴耶周易曰比之匪人不亦伤乎晏子曰君子居必择隣所以避患也可知奸猾浮荡之流皆足为善良之累朕愿尔等父诫其子兄诫其弟队长诫其行伍乡约诫其比闾祗奉训词各逺非义则地方宁谧俗厚风淳又何患株连之偶及哉【五百九十字】
完钱粮以省催科
自昔画野分州任土作贡而赋税以兴凡国之五礼百度输用出入皆赖焉此君所必需于民下所宜供于上古今通义未之或改且以制官禄所以治我民以给兵饷所以衞我民以备荒歉所以养我民取诸天下还为天下用之人主之仓廪府库岂厉民而以自养耶我朝自定鼎以来赋额悉准经制且横征私派一切革除未尝丝毫多取于民溯
圣祖仁皇帝深仁厚泽豢养斯民六十余年时以闾阎丰裕为念所蠲免钱粮何止百千万亿遐迩之霑被固已沦肌浃髓矣夫缓征薄敛加惠元元君之徳也以下奉上先公后私民之职也属在兵民宜喻此意勿惰而嬉荒其本业勿奢而费耗其赀财勿逡巡观望冀邀赐复之殊恩勿转委输将致被豪猾之中饱依限而纳毋待追呼然后以其所余养父兄毕婚嫁给朝夕供伏腊县庭有卧治之官村巷无夜呼之吏俯仰无累妻孥晏然其为安乐莫逾于此倘不知国课之当重国法之难寛或有意抗违或任情迟缓有司迫奏销之限不得不严追比胥役受鞭挞之苦不得不肆诛求剥啄叩门多方需索无名之费或反浮于应纳之数而究竟所未完者仍不能为尔寛贷不知何乐而为此夫供胥役之侵渔曷若输朝廷之正供为抗粮之顽户曷若为守法之良民人虽至愚亦必知之况乎上好仁而下好义情属一体尔试思庙堂之上所日夜忧劳者在于民事水溢则为隄防旱魃则为防祷蝗蝻则为扑灭幸不成灾则尔享其利不幸成灾则又为之蠲租为之赈济如此而为民者尚忍逋赋以误国需问之于心亦何以自安譬人子于父母分产授业以后必服劳奉养庶尽厥职乃父母恩勤顾复不遗余力而为子者自私其财缺甘防而违色养尚得谓之人子乎朕用是谆谆告诫但愿尔兵民上念军国下念身家外有効忠之名内受安享之实官不烦而吏不扰何乐如之尔兵民清夜自思其咸体朕意【六百四十一字】
聨保甲以弭盗贼
从来安民在于弭盗摘发守御之法必当先事而为之备故缉捕有赏疎纵有罚讳盗有禁违限有条而最善者莫如保甲十家为甲十甲为保甲有长保有正设立簿册交察互警此即井田守望之遗制所以
圣祖仁皇帝上谕曰聨保甲以弭盗贼诚欲使四海九州闾阎安堵澄本清源
圣虑实为周切矣苐恐遵行既久遂至因循吏则徒稽户籍民则仅置门牌而于聨比紏察之法未见实心奉行以至勾引窝藏之弊种种而生隣舍失事竟有如秦越之相视富家被刼反指为悖出之当然甚且假公济私借盘诘之虚名滋无厌之苛求汛防因而骚扰胥吏縁以生奸有保甲之名无保甲之实有保甲之累无保甲之益此盗贼之所以难弭也夫良法之有利于民在奉行之必求其实嗣后城市乡村严行保甲每处各自分保每保各统一甲城以坊分乡以图别排隣比户互相防闲一甲之中巨室大户僮佃多至数百此内良否本户自有责任若一防一舍之散布村落者有业无业或良或否里正保正得以微窥于平素一出一入得以隠察其行踪遇有不务恒业羣饮聚博鬭鸡走狗夜集晓散以及履厯不明踪迹可疑者皆立为紏举不许暂容甲内其荒原古庙闹肆丛祠尤易藏奸更宜加紧防察至汛地兵丁务必昼夜巡逻一体查诘毋借端生事毋挟仇陷害毋受贿赂而狥纵毋惜情面而姑容协力同心轮流分派则盗贼无容身之地军民享安静之乐矣查昔人御盗之法村置一楼楼设一鼓一家有失击鼓为号羣起而守其要害盗贼将安所逃所谓寓兵法于保甲中也若夫江海出没之区有未可以保甲行者舟楫往来络号聨防彼此互相稽查匪类亦难藏匿皆在实心奉行先事而为之备若视为具文怠忽从事至于被盗者失财连坐者受累不惟负朕息盗安民之至意亦甚非尔等保身保家之良策也【六百二十八字】
解讐忿以重身命
朕惟人道莫大于守身民之有身所以务本力田养父母而畜妻子兵之有身所以娴习伎勇资扞衞以报朝廷身为有用之身则皆当自爱乃生人气质之偏不能变化往往血气用事至一发而不可遏激怒崇朝竟成莫解互相报复两败俱伤其起甚微而为害甚大不念爰书抵罪一定之律虽国家法网甚寛亦不能为杀人者施法外之仁
圣祖仁皇帝训谕十六条而终之以重身命诚哀矜悱恻之至意也夫天地以好生为心而惘惘之伦不自顾惜人君以爱养为政而蚩蚩之众每至轻生非衅起于夙昔之讐即祸生于一朝之忿强者恃膂力之刚杀人亡命弱者希抵偿之罪赴水投缳忿以成讐讐而益忿原其致此之由固非一端而兵民所易犯者尤多于纵酒盖酒之为物能乱人心志使失其故常或賔主酬酢始以合欢而俱入醉乡则一言不合至操刀而相向或睚眦之怨本可冰释及酒酣耳热则一发难忍若不共之深仇每见刑曹命案相伤于酒后者十有五六噫置身缧絏家破人亡甚或累及妻孥祸延乡党而后拊心自悼悔何及矣自今以往皆当敬聆
圣谕时时提醒思讐与身孰重毋追既往之讐而昧将来之患思忿与命孰轻毋快目前之忿而贻事后之悔纵人或以非礼相加似难含忍然一念夫身命攸闗则从父兄训诲听亲友调和无不可情恕理遣至酒之为害尤宜深戒古之人既立之监或佐之史盖唯恐载号载呶乱笾豆而起争端也其可沈湎荒腆致陷身于刑戮乎语有之忍之斯须乃全尔躯故解去讐忿则全生保家之道胥在于此养其和平消其亢戾不待排难解纷而凌竞之习自然息化何其风之醇也孔子曰忿思难孟子谓横逆犹是此亦妄人也已矣圣贤之遗训与圣祖仁皇帝之明谕固千古同揆也凡尔兵民凛遵毋忽则闾阎相保营伍相安下以承家上以报国优游盛世共跻仁夀之域非解讐忿之明效欤【六百四十四字共一万言】
圣谕广训
[book_chapter]标点本

[book_title]圣谕广训序
书曰：「每岁孟春，遒人以木铎徇于路。」记曰：「司徒修六礼以节民性，明七教以兴民德。」此皆以敦本崇实之道，为牖民觉世之模，法莫良焉，意莫厚焉。我圣祖仁皇帝久道化成，德洋恩普，仁育万物，义正万民。六十年来，宵衣旰食，祗期薄海内外，兴仁讲让，革薄从忠，共成亲逊之风，永享升平之治。故特颁上谕十六条，晓谕八旗及直省兵民人等，自纲常名教之际，以至于耕桑作息之间，本末精粗，公私巨细，凡民情之所习，皆睿虑之所周。视尔编氓，诚如赤子。
圣有谟训明征，定保万世，守之莫能易也。朕缵承大统，临御兆人，以圣祖之心为心，以圣祖之政为政，夙夜黾勉，率由旧章。惟恐小民遵信奉行，久而或怠，用申诰诫，以示提撕。谨将上谕十六条，寻绎其义，推衍其文，共得万言，名曰圣谕广训。旁征远引，往复周详，意取显明，语多直朴，无非奉先志以启后人，使群黎百姓家喻而户晓也。愿尔兵民等，仰体圣祖正德厚生之至意，勿视为条教号令之虚文。共勉为谨身节用之庶人，尽除夫浮薄嚣凌之陋习，则风俗醇厚，家室和平。在朝廷德化，乐观其成，尔后嗣子孙，并受其福。积善之家，必有余庆，其理岂或爽哉！
雍正二年二月初二日。

[book_title]提要
圣谕广训十六条　　　　　　儒家类敦孝弟以重人伦，笃宗族以昭雍睦，和乡党以息争讼，重农桑以足衣食，尚节俭以惜财用，隆学校以端士习，黜异端以崇正学，讲法律以儆愚顽，明礼让以厚风俗，务本业以定民志，训子弟以禁非为，息诬告以全善良，诫匿逃以免株连，完钱粮以省催科，联保甲以弭盗贼，解雠忿以重身命。
臣等谨案：圣谕广训一卷，圣谕十六条，圣祖仁皇帝所颁；广训一万余言，则我世宗宪皇帝推绎圣谟，以垂范奕世者也。粤稽虞代命契为司徒，敬敷五教，当时必有诰诫之文，今佚不可考。周礼州长「正月之吉，各属其州之民而读法，以考其德行道艺而劝之，纠其过恶而戒之」。又族师：「月吉则属民而读教法，书其孝弟睦姻有学者」，其法今亦不传。然而圣帝明王膺作君作师之任，其启迪愚，必反复丁宁，申以文告，则其制章章可考。故书称「皇极之敷言，是彝是训，于帝其训」也。惟是历代以来，如家训、世范之类，率儒者私教于一家；琴堂谕俗编之类，亦守令自行于一邑，罕闻九重挥翰，为愚夫愚妇特撰一编。独明太祖所著资治通训诸书，具载永乐大典中，而义或不醇，词或不雅，世亦无述焉。洪惟我圣祖仁皇帝体天牖下民之意，亲挥宸翰，示亿兆以典型。我世宗宪皇帝复钦承觉世之旨，郑重申明，俾家弦户诵，圣有谟训，词约义宏，括为十有六语不为少，演为一万余言不为多。迄今朔望宣读，士民肃听，人人易知易从，而皓首不能罄其蕴，诚所谓「言而世为天下则」矣。
乾隆四十四年三月恭校上。
总纂官臣纪昀、臣陆锡熊、臣孙士毅，总　校　官臣陆费墀

[book_title]圣谕广训
敦孝弟以重人伦我圣祖仁皇帝，临御六十一年，法祖尊亲，孝思不匮。
钦定孝经衍义一书，衍释经文，义理详贯，无非孝治天下之意。故圣谕十六条，首以孝弟开其端。朕丕承鸿业，追维往训，推广立教之思，先申孝弟之义，用是与尔兵民人等宣示之。夫孝者，天之经，地之义，民之行也。人不知孝父母，独不思父母爱子之心乎？方其未离怀抱，饥不能自哺，寒不能自衣。为父母者，审音声，察形色，笑则为之喜，啼则为之忧，行动则跬步不离，疾痛则寝食俱废。以养以教，至于成人，复为授家室，谋生理，百计经营，心力俱瘁。父母之德，实同昊天，罔极人子，欲报亲恩于万一，自当内尽其心，外竭其力，谨身节用，以勤服劳，以隆孝养。毋博奕饮酒，毋好勇斗狠，毋好货财，私妻子。纵使仪文未备，而诚悫有余。推而广之，如曾子所谓「居处不庄非孝，事君不忠非孝，莅官不敬非孝，朋友不信非孝，战阵无勇非孝」，皆孝子分内之事也。至若父有冢子，称曰家督，弟有伯兄，尊曰家长。凡日用出入，事无大小，众子弟皆当咨禀焉。饮食必让，语言必顺，步趋必徐行，坐立必居下，凡以明弟道也。夫十年以长，则兄事之，五年以长，则肩随之，况同气之人乎？故不孝与不弟相因，事亲与事长并重。能为孝子，然后能为悌弟；能为孝子悌弟，然后在田野为循良之民，在行间为忠勇之士。尔兵民亦知为子当孝，为弟当悌，所患习焉不察，致自离于人伦之外。若能痛自愧悔，出于心之至诚，竭其力之当尽，由一念孝弟，积而至于念念皆然。勿尚虚文，勿略细行，勿沽名而市誉，勿勤始而怠终，孝弟之道庶克敦矣。夫不孝不弟，国有常刑。然显然之迹，刑所能防，隐然之地，法所难及。设罔知愧悔，自陷匪僻，朕心深为不忍，故丁宁告诫，庶尔兵民咸体朕意，感发兴起，各尽子弟之职。於戏！圣人之德，本于人伦，尧舜之道，不外孝弟。孟子曰：「人人亲其亲，长其长，而天下平。尔兵民其毋视为具文焉。」六百三十二字。笃宗族以昭雍睦。
书曰：「以亲九族，九族既睦。」是帝尧首以睦族示教也。礼曰：尊祖故敬宗，敬宗故收族。明人道必以睦族为重也。夫家之有宗族，犹水之有分派，木之有分枝，虽远近异势，疏密异形，要其本源则一。故人之待其宗族也，必如身之有四肢百体，务使血脉相通，而疴痒相关。周礼本此意以教民，著为六行，曰孝、曰友，而继曰睦，诚古今不易之常道也。我圣祖仁皇帝既谕尔等敦孝弟以重人伦，即继之曰：「笃宗族以昭雍睦。」盖宗族由人伦而推，雍睦未昭，即孝弟有所未尽。朕为尔兵民详训之。大抵宗族所以不笃者，或富者多吝而无解推之德，或贫者多求而生觖望之思，或以贵凌贱而势利汨其天亲，或以贱骄人而忿傲施于骨月，或货财相竞不念袒免之情，或意见偶乖顿失宗亲之义，或偏听妻孥之浅识，或误中谗慝之虚词，因而诟谇倾排，无所不至，非惟不知雍睦，抑且忘为宗族矣。尔兵民独不思子姓之众，皆出祖宗一人之身，奈何以一人之身分为子姓，遽相视为途人而不顾哉？昔张公艺九世同居，江州陈氏七百口共食，凡属一家一姓，当念乃祖乃宗，宁厚毋薄，宁亲勿疏。长幼必以序相洽，尊卑必以分相联。喜则相庆以结其绸缪；戚则相怜以通其缓急。立家庙以荐烝尝，设家塾以课子弟，置义田以赡贫乏，修族谱以联疏远。即单姓寒门，或有未逮，亦各随其力所能为，以自笃其亲属。诚使一姓之中，秩然蔼然，父与父言慈，子与子言孝，兄与兄言友，弟与弟言恭，雍睦昭而孝弟之行愈敦。有司表为仁里，君子称为义门，天下推为望族，岂不美哉？若以小故而隳宗支，以微嫌而伤亲爱，以侮慢而违逊让之风，以偷薄而亏敦睦之谊，古道之不存，即为国典所不恕。尔兵民其交相劝励，共体祖宗慈爱之心，常切水木本源之念，将见亲睦之俗成于一乡一邑，雍和之气达于薄海内外。诸福咸臻，太平有象，胥在是矣，可不勖欤？六百三十字。和乡党以息争讼。
古者五族为党，五州为乡，睦姻任恤之教，由来尚矣。顾乡党中生齿日繁，比闾相接，睚眦小失，狎昵微嫌，一或不诫，凌竞以起，遂至屈辱公庭，委身法吏。负者自觉无颜，胜者人皆侧目。以里巷之近，而举动相猜，报复相寻，何以为安生业、长子孙之计哉？
圣祖仁皇帝悯人心之好竞，思化理之贵淳，特布训于乡党曰：「和所以息争讼于未萌也。朕欲咸和万民，用是申告尔等以敦和之道焉。」诗曰：「民之失德，乾糇以愆。」言不和之渐，起于细微也。易讼之象曰：「君子以作事谋始。」言息讼贵绝其端也。是故人有亲疏，概接之以温厚；事无大小，皆处之以谦冲。毋恃富以侮贫，毋挟贵以凌贱，毋饰智以欺愚，毋倚强以凌弱。谈言可以解纷，施德不必望报。人有不及，当以情恕；非意相干，当以理遣。此既有包容之度，彼必生媿悔之心。一朝能忍，乡里称为善良；小忿不争，闾党推其长厚。乡党之和，其益大矣。古云：「非宅是卜，惟邻是卜。」缓急可恃者，莫如乡党。务使一乡之中，父老子弟联为一体，安乐忧患视同一家。农商相资，工贾相让，则民与民和；训练相习，汛守相助，则兵与兵和。兵出力以卫民，民务养其力；民出财以赡兵，兵务恤其财，则兵与民交相和。由是而箪食豆羹，争端不起，鼠牙雀角，速讼无因，岂至结怨耗财，废时失业，甚且破产流离，以身殉法而不悟哉？若夫巨室耆年，乡党之望；胶庠髦士，乡党之英，宜以和辑之风为一方表率。而奸顽好事之徒，或诡计挑唆，或横行吓诈，或貌为洽比以煽诱，或假托公言而把持。有一于此，里闬靡宁，乡论不容，国法具在，尔兵民所当谨凛者也。夫天下者，乡党之积也。尔等诚遵圣祖之懿训，尚亲睦之淳风，孝弟因此而益敦，宗族因此而益笃。里仁为美，比户可封，讼息人安，延及世世，协和遍于万邦，太和烝于宇宙。朕与尔兵民永是赖焉。六百五字：重农桑以足衣食。
朕闻养民之本，在于衣食。农桑者，衣食所由出也。一夫不耕，或受之饥；一女不织，或受之寒。古者，天子亲耕，后亲桑，躬为至尊，不惮勤劳，为天下倡。凡为兆姓，图其本也。夫衣食之道，生于地，长于时，而聚于力。本务所在，稍不自力，坐受其困。故勤则男有余粟，女有余帛；不勤则仰不足事父母，俯不足畜妻子，其理然也。彼南北地土虽有高下、燥湿之殊，然高燥者宜黍稷，下湿者宜粳稻，食之所出不同，其为农事一也。树桑养蚕，除江浙、四川、湖北外，余省多不相宜。然植麻种棉，或绩或纺，衣之所出不同，其事与树桑一也。愿吾民尽力农桑，勿好逸恶劳，勿始勤终惰，勿因天时偶歉而轻弃田园，勿慕奇赢倍利而辄改故业。苟能重本务，虽一岁所入，公私输用而外，羡余无几，而日积月累，以至身家饶裕，子孙世守，则利赖无穷。不然，而舍本逐末，岂能若是之緜远乎？至尔兵隶在戎伍，不事农桑，试思月有分给之饷，仓有支放之米，皆百姓输纳以散给尔等，各赡身家，一丝一粒，莫不出自农桑。尔等既享其利，当彼此相安，多方扞卫，使农桑俱得尽力，尔辈衣食永远不匮，则亦重有赖焉。若地方文武官僚，俱有劝课之责，勿夺民时，勿妨民事，浮惰者惩之，勤苦者劳之。务使野无旷土，邑无游民，农无舍其耒耜，妇无休其蚕织。即至山泽园圃之利，鸡豚狗彘之畜，亦皆养之有道，取之有时，以佐农桑之不逮。庶几克勤本业，而衣食之源溥矣。所虑年榖丰登，或忽于储蓄；布帛充赡，或侈于费用，不俭之弊，与不勤等。甚且贵金玉而忽菽粟，工文绣而废蚕桑，相率为纷华靡丽之习，尤尔兵民所当深戒者也。自古盛王之世，老者衣帛食肉，黎民不饥不寒，享庶富之盛，而致教化之兴，其道胥由乎此。我圣祖仁皇帝念切民依，尝刊耕织图颁行中外，所以敦本阜民者甚至。朕仰惟圣谕，念民事之至重，广为诠解，劝尔等力于本务，余一人衣租食税，愿与天下共饱煖也。六百三十八字。尚节俭以惜财用生人不能一日而无用，即不可一日而无财，然必留有余之财，而后可供不时之用，故节俭尚焉。夫财犹水也，节俭犹水之蓄也。水之流不蓄，则一泄无余，而水立涸矣；财之流不节，则用之无度，而财立匮矣。
我圣祖仁皇帝躬行节俭，为天下先，休养生息，海内殷富，犹兢兢以「惜财用」示训。盖自古民风皆贵乎勤俭，然勤而不俭，则十夫之力不足供一夫之用，积岁所藏不足供一日之需，其害为更甚也。夫兵丁钱粮有一定之数，乃不知撙节，衣好鲜丽，食求甘美，一月费数月之粮，甚至称贷以遂其欲，子母相权，日复一日，债深累重，饥寒不免。农民当丰收之年，仓箱充实，本可积蓄，乃酬酢往来，率多浮费，遂至空虚。夫丰年尚至空虚，荒歉必至穷困，亦其势然也。似此之人，国家未尝减其一日之粮，天地未尝不与以自然之利。究至啼饥号寒，困苦无告者，皆不节俭所致。更或祖宗勤苦俭约，日积月累，以致充裕。子孙承其遗业，不知物力艰难，任意奢侈，夸耀里党。稍不如人，即以为耻，曾不转盼，遗产立尽，无以自存，求如贫者之子孙，并不可得。于是寡廉鲜耻，靡所不至。弱者饿殍沟壑，强者作慝犯刑。不俭之害，一至于此。易曰：「不节若，则嗟若。」盖言始不节俭，必至嗟悔也。尔兵民当凛遵圣训，绎思不忘。为兵者，知月粮有定，与其至不足而冀格外之赏，孰若留有余以待可继之粮？为民者，知丰歉无常，与其但顾朝夕，致贫窭之可忧，孰若留贮将来，为水旱之有备？大抵俭为美德，宁以固陋贻讥；礼贵得中，勿以骄盈致败。衣服不可过华，饮食不可无节。冠婚丧祭，各安本分；房屋器具，务取素朴。即岁时伏腊，斗酒娱宾，从俗从宜，归于约省。为天地惜物力，为朝廷惜恩膏，为祖宗惜往日之勤劳，为子孙惜后来之福泽。自此富者不至于贫，贫者可至于富，安居乐业，舍哺鼓腹，以副朕阜俗𫍯民之至意。孝经有曰：「谨身节用，以养父母，此庶人之孝也。尔兵民其身体而力行之。」六百四十三字。隆学校以端士习古者家有塾，党有庠，州有序，国有学，固无人不在所教之中。专其督率之地，董以师儒之官，所以成人材而厚风俗，合秀顽强懦，使之归于一致也。我圣祖仁皇帝寿考作人，特隆学校，凡所以养士之恩，教士之法，无不备至。盖以士为四民之首，人之所以待士者重，则士之所以自待者益不可轻。士习端，而后乡党视为仪型，风俗由之表率。务令以孝弟为本，才能为末，器识为先，文艺为后。所读者皆正书，所交者皆正士。确然于礼义之可守，惕然于廉耻之当存。唯恐立身一败，致玷宫墙；惟恐名誉虽成，负惭衾影。如是，斯可以为士否？或躁竞功利，干犯名教，习乎异端曲学而不知大道，骛乎放言高论而不事躬行，问其名则是，考其实则非矣。昔胡瑗为教授，学者济济有成；文翁治蜀中，子弟由是大化。故广文一官，朕特饬吏部，悉以孝廉、明经补用，凡以为兴贤育才、化民成俗计也。然学校之隆，固在司教者有整齐严肃之规，尤在为士者有爱惜身名之意。士品果端，而后发为文章，非空虚之论；见之施为，非浮薄之行。在野不媿名儒者，在国即为良臣，所系顾不重哉！至于尔兵民，恐不知学校之为重，且以为与尔等无与，不思身虽不列于庠序，性岂自外於伦常？
孟子曰：「谨庠序之教，申之以孝弟之义。」又曰：「人伦明于上，小民亲于下。」则学校不独所以教士，兼所以教民。若黉宫之中，文武并列，虽经义韬略，所习者不同，而入孝出弟，人人所当共由也。士农不异业，力田者悉能敦本务实，则农亦士也；兵民无异学，即戎者皆知敬长爱亲，则兵亦士也。然则，庠序者，非尔兵民所当隆重者乎？端人正士者，非尔兵民所当则傚者乎？孰不有君臣、父子之伦？孰不有仁义、礼智之性？勿谓学校之设，止以为士，各宜以善相劝，以过相规，向风慕义，勉为良善。则氓之蚩蚩，亦可以礼义为耕耘；赳赳武夫，亦可以诗书为甲胄。一道同风之盛，将复见于今日矣。六百三十四字。黜异端以崇正学。
朕惟欲厚风俗，先正人心；欲正人心，先端学术。夫人受天地之中以生，惟此伦常日用之道，为智愚之所共由。索隐行怪，圣贤不取。易言：「蒙以养正，圣功以之。」书言：「无偏无颇，无反无侧，王道以之。」圣功王道，悉本正学。至于非圣之书，不经之典，惊世骇俗，纷纷藉藉，起而为民物之蠹者，皆为异端，所宜屏绝。凡尔兵民，愿谨淳朴者固多，间或迷于他岐，以无知而罹罪戾，朕甚悯之。自古三教流传，儒宗而外，厥有仙释。朱子曰：「释氏之教，都不管天地四方，只是理会一个心。」老氏之教，只是要存得一个神气。此朱子持平之言，可知释、道之本指矣。自游食无藉之辈，阴窃其名，以坏其术。大率假灾祥祸福之事，以售其诞幻无稽之谈。始则诱取赀财，以图肥己，渐至男女混淆，聚处为烧香之会；农工废业，相逢多语怪之人。又其甚者，奸回邪慝，窜伏其中，树党结盟，夜聚晓散，干名犯义，惑世诬民。及一旦发觉，征捕株连，身陷囹圄，累及妻子。教主已为罪魁，福缘且为祸本。如白莲、闻香等教，皆前车之鉴也。又如西洋教宗天主，亦属不经，因其人通晓历数，故国家用之，尔等不可不知也。夫左道惑众，律所不宥；师巫邪术，邦有常刑。朝廷立法之意，无非禁民为非，导民为善，黜邪崇正，去危就安。尔兵民以父母之身，生太平无事之日，衣食有赖，俯仰无忧，而顾昧恒性而即匪彝，犯王章而干国宪，不亦愚之甚哉！我圣祖仁皇帝渐民以仁，摩民以义，艺极陈常，煌煌大训，所以为世道人心计者，至深远矣。尔兵民等宜仰体圣心，祗遵圣教，摈斥异端，直如盗贼水火。且水火盗贼，害止及身；异端之害，害及人心。心之本体，有正无邪，苟有主持，自然不惑。将见品行端方，诸邪不能胜正；家庭和顺，遇难可以成祥。事亲孝，事君忠，尽人事者，即足以集天休；不求非分，不作非为，敦本业者，即可以迓神庆。尔服尔耕，尔讲尔武，安布帛菽粟之常，遵荡平正直之化，则异端不待驱而自息矣。六百四十字。讲法律以儆愚顽。
法律者，帝王不得已而用之也。法有深意，律本人情，明其意，达其情，则囹圄可空，讼狱可息。故惩创于已然，不若警惕于未然之为得也。周礼州长、党正、族师，皆于月吉属其民而读法。大司寇悬象刑之法于象魏，使万民观之知所向。方今国家酌定律例，委曲详明，昭示兵民，俾各凛成宪，远于罪戾，意甚厚也。
圣祖仁皇帝深仁厚泽，洽于兆民，而于刑罚尤倦倦致意。朕临御以来，体好生之德，施钦恤之恩，屡颁赦款，详审爰书，庶几大化翔洽，刑期无刑。又念尔为民者，生长草野，习于颛蒙；为兵者，身隶戎行，易逞强悍。每至误触王章，重干宪典，因之特申训诫，警醒愚顽。尔等幸际升平，休养生息，均宜循分守礼，以优游于化日舒长之世。平居将颁行法律，条分缕析，讲明意义，见法知惧，观律怀刑。如知不孝不弟之律，自不敢为蔑伦乱纪之行；知斗殴攘夺之律，自不敢逞嚣凌强暴之气。知奸淫盗窃之律，自有以遏其邪僻之心，知越诉诬告之律，自有以革其健讼之习。盖法律千条万绪，不过准情度理，天理人情，心所同具，心存于情理之中，身必不陷于法律之内。且尔兵民，性纵愚顽，或不能通晓理义，未必不爱惜身家。试思一蹈法网，百苦备尝，与其宛转呼号，思避罪于箠楚之下，何如洗心涤虑，早悔过于清夜之间。与其倾赀荡产，求减毫末，而国法究不能逃，何如改恶迁善，不犯科条，而身家可以长保。倘不自警省，偶罹于法，上辱父母，下累妻孥，乡党不我容，宗族不我齿，即或邀恩幸免，而身败行亏，已不足比于人数，追悔前非，岂不晚哉！朕闻居家之道，为善最乐；保身之策，安分为先。勿以恶小可为，有一恶即有一法以相治；勿以罪轻可玩，有一罪即有一律以相惩。惟时时以三尺自凛，人人以五刑相规。惧法自不犯法，畏刑自可免刑。匪僻潜消，争竞不作，愚者尽化为智，顽者悉变为良。民乐田畴，兵安营伍，用臻刑措之治不难矣。六百三十二字。明礼让以厚风俗。
汉儒有曰：「凡民函五常之性，而其刚柔缓急，音声不同，系水土之风气，故谓之风；好恶取舍，动静无恒，随厥情欲，故谓之俗。其间淳漓厚薄，难以强同，奢俭质文，不能一致，是以圣人制为礼以齐之。」孔子曰：「安上治民，莫善于礼。」盖礼为天地之经，万物之序，其体至大，其用至广。道德仁义，非礼不成；尊卑贵贱，非礼不定；冠婚丧祭，非礼不备；郊庙燕飨，非礼不行。是知礼也者，风俗之原也。然礼之用，贵于和，而礼之实存乎让。子曰：「能以礼让为国乎？何有？」又曰：「先之以敬让，而民不争。」使徒习乎繁文缛节，而无实意以将之，则所谓礼者，适足以长其浮伪，滋其文饰矣。夫礼之节文，尔兵民或未尽习；礼之实意，尔兵民皆所自具。即如事父母则当孝养，事长上则当恭顺。夫妇之有倡随，兄弟之有友爱，朋友之有信义，亲族之有款洽，此即尔心自有之礼让，不待外求而得者也。诚能和以处众，卑以自牧，在家庭而父子兄弟底于肃雍，在乡党而长幼老弱归于亲睦。毋犯嚣凌之戒，毋蹈纵恣之愆，毋肆一念之贪，遂成攘夺；毋逞一时之忿，致启纷争；毋因贫富异形，有蔑视之意；毋见强弱异势，起迫胁之心。各戒浇漓，共归长厚。则循于礼者无悖行，敦于让者无竞心。蔼然有恩，秩然有义。党庠术序，相率为俊良，农工商贾，不失为醇朴。即韬钤介胄之士，亦被服乎礼乐诗、书，以潜消其剽悍桀骜，岂非太和之气，大顺之征乎？书曰：「谦受益，满招损。」古语又曰：「终身让路，不枉百步；终身让畔，不失一叚。」可知礼让之有得而无失也如此。朕愿尔兵民等，聆圣祖之训，而返求之于一身。尔能和其心以待人，则不和者自化；尔能平其情以接物，则不平者亦孚。一人倡之，众人从之；一家行之，一里效之。由近以及于远，由勉以至于安，渐仁摩义，俗厚风淳，庶不负谆谆诰诫之意哉！五百九十九字。务本业以定民志。
朕惟上天生民，必各付一业，使为立身之本。故人之生，虽智愚不同，强弱异等，莫不择一业以自处。居此业者，皆有本分当为之事，借以有利于身，借以有用于世。幼而习焉，长而安焉，不见异物而迁焉。此孟子之所谓恒产，即圣祖仁皇帝之所谓本业也。维兹本业，实为先务。凡为士农，为工商以及军伍，业虽不同，而务所当务则同也。夫身之所习为业，心之所向为志。所习既专，则所向自定。书曰：「功崇惟志，业广惟勤。」盖业与志本相须而成也。但恐日久而生厌，舍旧而图新，或为浮言所动，或因际遇未通，一念游移，半途而废，作非分之营求，生意外之妄想。究之朝夕营营，不恒其德，资生寡策，历久无成，而志遂以荒，而业遂以废矣。夫业每荒于嬉，而必精于勤；志贵奋于始，而尤励于终。朕乐观尔之成，不忍见尔之废也。为士者，谨身修行，硈硈穷年，服习诗书，敦崇礼让，退为有本之学，进为有用之才。为农者，春耕秋敛，不失其时，撙节爱养，不愆于度。先事以备水旱，如期而输税粮，使地无余利，人无余力。工则审四时，饬六材，日省而月试，居肆而事成。商则通有无，权贵贱，交易而退，各得其所，务体公平，勿蹈欺诈。若夫身列行阵，行阵即其业也。弓马骑射操练之必精，步伐止齐演习之必熟。屯田则事垦辟，守汛则严刁斗，备边则险要之宜知，防海则风涛之宜悉，庶几无负本业矣。夫天下无易成之业，而亦无不可成之业。各守乃业，则业无不成；各安其志，则志无旁骛。毋相侵扰，毋敢怠荒。宁习于勤劬，勿贪夫逸乐；宁安于朴守，勿事乎纷华。熙熙然士食旧德，农服先畴，工利器用，商通货财，兵资捍卫，各尽乃职，各世其业。上以继祖宗之传，下以绵子孙之绪。富庶丰亨，游于光天化日之下，以仰答圣祖诰诫之殷怀，以克副朕休养之至意，顾不共享其福欤？六百字训子弟，以禁非为。
从来教万民，训子弟，党正族师，月吉读法，岁时校比。师田行役，则合卒伍而简兵器，朝夕告诫，人知自爱，不敢偶蹈于非。休哉！何风之隆欤！我圣祖仁皇帝临御六十一年，弘保赤之仁，广教家之治，深恩厚泽，休养生息，以至于今。朕缵承大统，仰体圣祖子惠元元之心，无日不以尔百姓为念，尤无日不以尔百姓之子弟为念也。人生十年曰幼学，二十曰弱冠，血气未定，知识渐开，训导惩戒之方，莫切于此。大凡子弟之率不谨，皆由父兄之教不先。所恃为父兄者，启其德性，遏其邪心，广其器识，谨其嗜好。至于爱亲敬长之念，人所固有。尔父兄诚能明示其训，俾知父子有亲，君臣有义，夫妇有别，长幼有序，朋友有信，以端其本，则大伦明，而干纪犯分之咎自鲜矣。夫士农工商，各有传业，军士之家，世习技勇，其人之淑慝邪正，必自为子弟之日始。语云：「少成若天性，习惯成自然。」民间非为之事，渐渍成风，或游手好闲，博奕饮酒，或结纳匪类，放辟邪侈，往往陷溺而不悟，甚者罹法网，犯刑章。尔为父兄者，独能晏然而已乎？与其追悔于事后，孰若严训于平时。盖行莫重于孝弟力田，心必存于礼义廉耻。可模可范，以身教之，耳提面命，以言教之。使子弟见闻日熟，循蹈规矩之中，久之，心地淳良，行止端重，可以寡过而保家，即可以进德而成材也。且庭训素娴，子弟克肖，则国家宾兴，令典自致显扬。既光大尔门闾，又垂裕尔后昆，父兄俱与有荣焉。即使愚鲁不敏，而服教安化，刑辱不及于厥躬，乡党咸称为良愿，一家之休祥，孰大于是？况今日之子弟，又为将来之父兄，积善相承，诲迪不倦，将见户兴礼让，人敦孝义，自通都大邑，以至穷乡僻壤，太平之象，与国俱长，庶不虚朕殷殷期勗之至意矣。夫好善，则闾阎子弟可致尊荣；苟不善，则公卿子弟流为卑贱。义方之教，切磋之功，可不豫严于蒙稚之年乎？尔兵民其敬听之，毋忽。六百二十五字。息诬告以全善良。
国家之立法，所以惩不善而儆无良，岂反为奸民开讦告之路，而令善良受倾陷之害哉？夫人必有切肤之冤，非可以理遣情恕者，于是鸣于官，以求申理，此告之所由来也。乃有奸宄不法之徒，好事舞文，阴谋肆毒，或捏虚以成实，或借径以生波，或设计以报宿嫌，或移祸以卸己罪，颠倒是非，混淆曲直，往往饰沈冤负痛之词，逞射影捕风之术。更有教唆词讼者，以刀笔为生涯，视狱讼为儿戏，深文以冀其巧中，搆衅而图其重酬。乡里畏之，名曰「讼师」。因而朋比协谋，党恶互证，有司或一时受蔽，致使善良之辈不能自白。桁杨在前，箠楚在后，鍜炼之下，何求不得？纵至事明冤雪，而拖累困苦，小则废时失业，大则荡产破家。善良之被诬可悯，而凶顽之诬善良尤可痛恨也。
圣祖仁皇帝矜恤下民，重惩其弊，颁示训谕，有曰息诬告以全善良。夫诬告有反坐之条，令甲煌煌，乃敢作奸犯科而不畏者，利欲薰心，诡薄成性，方且恣其含沙之毒，侥幸于法网之宽。殊不知无情之辞，一经审察，莫可逃避，造衅以倾人，究之布阱以自陷，亦何利之有？尝闻古人或认牛而不辨，或夺禾而不争，卒开愧悔之诚，翻成礼让之美。若斯之风，诚可嘉尚，尔兵民所当景效焉。且寻绎圣谕，不曰「禁」而曰息，谓「与其治之以法，不如感之使自化也」。盖官吏之见闻或疏，疏则犹烦揣测；乡邻之耳目最近，近则素所稔知。为之抉其根株，穷其党类。出于无心者，缓语以晓之；成于有意者，危言以诫之。彼善良之家，素行足以质之里闬而无愧，而诬告之人，言辞既非情实，迫于公论，则不敢诬，揆诸本心，亦不忍诬。凡前此之阴谋秘计，一且悚然改悔，如冰消雾释。兵不诬兵，而兵之善良者全；民不诬民，而民之善良者全；兵民不相为诬，而兵民举全。不至赴官终讼，两造俱伤。庶几从风慕义，胥天下而归于无讼，岂不休哉！尚其咸喻而凛遵焉。六百十九字诫匿逃以免株连。
朕抚临亿兆，合四海为一家，联万姓为一体，中外旗民，本无异视。第以国初定制，八旗人员在内则拱卫京师，在外则驻防各省。如有不奉使令，潜往他乡者，即为逃人，例有严禁。逃人所至之地，兵民人等不行觉察，擅自容留者，罪并及之。按：匿逃情弊，大约不外两端：凡在逃之人，意气言词必多巧饰。尔等或受其欺罔，不辨为逃人，而率意容留者有之；或利其财物，明知为逃人，而通同隐匿者有之。夫主仆之间，乃大义所在。逃人背主蔑义，窝逃者党不义而藐王章，逃者恃匿者以为之薮也，法安得恕？故顺治五年之例，窝逃者问拟大辟，并籍其家，邻佑十家等皆徙边远。康熙十五年定例，凡窝逃之正犯，流徙尚阳堡，两邻十家长罪止杖徒。此皆我皇帝矜惜愚民，罪疑惟轻，故改从宽典也。又屡年恩诏，将逃人事件概行赦免。国家施法外之仁，宽督捕之罚，无非欲尔兵民革薄从忠，迁善改过，使蓬门荜户出入优游，共享太平无事之福。尔兵民等，其仰体圣祖诰诫之慈怀，与朕谆谕之至意，谨身率教，循理奉公，不交游手无藉之徒，不为行险侥幸之事，毋狥私情而干国宪，毋贪微利而忘身家。如此，则井里晏然，四邻安堵，胥吏不扰，鸡犬无惊，而国家刑期无刑之化，亦可以观厥成矣。倘因法网既宽，复蹈故辙，营私受贿，藏恶养奸，则自取其辜，何能曲宥？况夫逃窜之人，性既𠖇顽，又无生理，所行种种不端。大而盗贼，小而赌博，一经发觉，皆犯科条。容留之家，又安能脱然事外，不罹罪谴耶？周易曰：「比之匪人，不亦伤乎？」晏子曰：「君子居必择邻，所以避患也。」可知奸猾浮荡之流，皆足为善良之累。朕愿尔等父诫其子，兄诫其弟，队长诫其行伍，乡约诫其比闾，祗奉训词，各远非义，则地方宁谧，俗厚风淳，又何患株连之偶及哉？五百九十字。完钱粮以省催科。
自昔画野分州，任土作贡，而赋税以兴。凡国之五礼百度，输用出入皆赖焉。此君所必需于民，下所宜供于上，古今通义，未之或改。且以制官禄，所以治我民；以给兵饷，所以卫我民；以备荒歉，所以养我民。取诸天下，还为天下用之。人主之仓廪府库，岂厉民而以自养耶？我朝自定鼎以来，赋额悉准经制，且横征私派，一切革除，未尝丝毫多取于民。溯圣祖仁皇帝深仁厚泽，豢养斯民六十余年，时以闾阎丰裕为念，所蠲免钱粮，何止百千万亿，遐迩之沾被，固已沦肌浃髓矣。夫缓征薄敛，加惠元元，君之德也；以下奉上，先公后私，民之职也。属在兵民，宜喻此意。勿惰而嬉，荒其本业；勿奢而费，耗其赀财；勿逡巡观望，冀邀赐复之殊恩；勿转委输将，致被豪猾之中饱。依限而纳，毋待追呼，然后以其所余，养父兄，毕婚嫁，给朝夕，供伏腊。县庭有卧治之官，村巷无夜呼之吏。俯仰无累，妻孥晏然，其为安乐，莫逾于此。倘不知国课之当重，国法之难宽，或有意抗违，或任情迟缓，有司迫奏销之限，不得不严追比；胥役受鞭挞之苦，不得不肆诛求。剥啄叩门，多方需索，无名之费，或反浮于应纳之数。而究竟所未完者，仍不能为尔宽贷，不知何乐而为此？夫供胥役之侵渔，曷若输朝廷之正供；为抗粮之顽户，曷若为守法之良民？人虽至愚，亦必知之，况乎上好仁而下好义，情属一体。尔试思庙堂之上，所日夜忧劳者，在于民事。水溢，则为隄防；旱魃，则为虔祷；蝗蝻，则为扑灭。幸不成灾，则尔享其利；不幸成灾，则又为之蠲租，为之赈济。如此而为民者，尚忍逋赋以误国需，问之于心，亦何以自安？譬人子于父母，分产授业以后，必服劳奉养，庶尽厥职。乃父母恩勤，顾复不遗余力，而为子者自私其财，缺甘旨而违色养，尚得谓之人子乎？朕用是谆谆告诫，但愿尔兵民上念军国，下念身家，外有效忠之名，内受安享之实，官不烦而吏不扰，何乐如之？尔兵民清夜自思，其咸体朕意。六百四十一字联保甲以弭盗贼。
从来安民在于弭盗。摘发守御之法，必当先事而为之备。故缉捕有赏，疏纵有罚，讳盗有禁，违限有条，而最善者，莫如保甲。十家为甲，十甲为保，甲有长，保有正，设立簿册，交察互警，此即井田守望之遗制。所以圣祖仁皇帝上谕曰：「联保甲以弭盗贼。」诚欲使四海九州闾阎安堵，澄本清源，
圣虑实为周切矣。第恐遵行既久，遂至因循，吏则徒稽户籍，民则仅置门牌，而于联比紏察之法，未见实心奉行，以至勾引、窝藏之弊，种种而生。邻舍失事，竟有如秦越之相视；富家被劫，反指为悖出之当然。甚且假公济私，藉盘诘之虚名，滋无厌之苛求，汛防因而骚扰，胥吏缘以生奸。有保甲之名，无保甲之实；有保甲之累，无保甲之益。此盗贼之所以难弭也。夫良法之有利于民，在奉行之必求其实。嗣后城市乡村，严行保甲，每处各自分保，每保各统一甲。城以坊分，乡以图别，排邻比户，互相防闲。一甲之中，巨室大户，僮佃多至数百，此内良否，本户自有责任。若一廛一舍之散布村落者，有业无业，或良或否，里正、保正得以微窥于平素；一出一入，得以隐察其行踪。遇有不务恒业，群饮聚博，斗鸡走狗，夜集晓散，以及履历不明、踪迹可疑者，皆立为紏举，不许暂容甲内。其荒原古庙，闹肆丛祠，尤易藏奸，更宜加紧防察。至汛地兵丁，务必昼夜巡逻，一体查诘，毋借端生事，毋挟仇陷害，毋受贿赂而狥纵，毋惜情面而姑容。协力同心，轮流分派，则盗贼无容身之地，军民享安静之乐矣。查昔人御盗之法，村置一楼，楼设一鼓，一家有失，击鼓为号，群起而守其要害，盗贼将安所逃？所谓寓兵法于保甲中也。若夫江海出没之区，有未可以保甲行者，舟楫往来，络号联䑸，彼此互相稽查，匪类亦难藏匿，皆在实心奉行，先事而为之备。若视为具文，怠忽从事，至于被盗者失财，连坐者受累，不惟负朕息盗安民之至意，亦甚非尔等保身保家之良策也。六百二十八字：解雠忿以重身命。
朕惟人道莫大于守身，民之有身，所以务本力田，养父母而畜妻子；兵之有身，所以娴习伎勇，资扞卫以报朝廷。身为有用之身，则皆当自爱。乃生人气质之偏，不能变化，往往血气用事，至一发而不可遏，激怒崇朝，竟成莫解，互相报复，两败俱伤，其起甚微，而为害甚大。不念爰书抵罪一定之律，虽国家法网甚宽，亦不能为杀人者施法外之仁。圣祖仁皇帝训谕十六条，而终之以重身命，诚哀矜悱恻之至意也。夫天地以好生为心，而惘惘之伦不自顾惜；人君以爱养为政，而蚩蚩之众每至轻生。非衅起于夙昔之雠，即祸生于一朝之忿。强者恃膂力之刚，杀人亡命；弱者希抵偿之罪，赴水投缳。忿以成雠，雠而益忿，原其致此之由，固非一端。而兵民所易犯者，尤多于纵酒。盖酒之为物，能乱人心志，使失其故常。或宾主酬酢，始以合欢，而俱入醉乡，则一言不合，至操刀而相向。或睚眦之怨，本可冰释，及酒酣耳热，则一发难忍，若不共之深仇。每见刑曹命案，相伤于酒后者，十有五六。噫！置身缧袣，家破人亡，甚或累及妻孥，祸延乡党，而后拊心自悼，悔何及矣！自今以往，皆当敬聆圣谕，时时提醒。思雠与身孰重？毋追既往之雠，而昧将来之患。思忿与命孰轻？毋快目前之忿，而贻事后之悔。纵人或以非礼相加，似难含忍，然一念夫身命攸关，则从父兄训诲，听亲友调和，无不可情恕理遣。至酒之为害，尤宜深戒。古之人既立之监，或佐之史，盖唯恐载号载呶，乱笾豆而起争端也，其可沈湎荒腆，致陷身于刑戮乎？语有之：「忍之斯须，乃全尔躯。」故解去雠忿，则全生保家之道，胥在于此。养其和平，消其亢戾，不待排难解纷，而凌竞之习自然息化，何其风之醇也！孔子曰：「忿思难。」孟子谓横逆犹是，此亦妄人也已矣。圣贤之遗训，与圣祖仁皇帝之明谕，固千古同揆也。凡尔兵民，凛遵毋忽，则闾阎相保，营伍相安，下以承家，上以报国，优游盛世，共跻仁寿之域，非解雠忿之明效欤？六百四十四字，共一万言。
圣谕广训

        </div>
      </div>
    </div>
  </div>
</div>
<!--update:2025-08-30 09:36:36-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>