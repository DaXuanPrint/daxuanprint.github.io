<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,大学章句序,四书集注大全凡例,大学章句大全【大旧音泰今读如字】,读大学法,大学或问,读论语孟子法,论语集注序说,论语集注大全卷一,论语集注大全卷二,论语集注大全卷三,论语集注大全卷四,论语集注大全卷五,论语集注大全卷六,论语集注大全卷七,论语集注大全卷八,论语集注大全卷九,论语集注大全卷十,论语集注大全卷十一,论语集注大全卷十二,论语集注大全卷十三,论语集注大全卷十四,论语集注大全卷十五,论语集注大全卷十六,论语集注大全卷十七,论语集注大全卷十八,论语集注大全卷十九,论语集注大全卷二十,孟子集注序说">
<meta name="description" content="三十六卷。明胡广等撰。胡广字光大，吉水(今属江西)人，建文二年(1400)廷试第一，官文渊阁大学士。明永乐十三年(1415)胡广等奉敕而撰成此书。本书辑明永乐前为《四书》注解者计一百零六家，故谓之“大全”。胡广、杨荣、叶时中等三十九人编辑朱熹《四书集注》、真德秀《四书集编》、祝洙《四书附录》、蔡模《四书集疏》、赵顺孙《四书纂疏》、吴真子《四书集成》、陈栎《四书发明》、胡炳文《四书通》、倪士毅《四书辑释》等诸家之说，汇成大编，先列《四书》正文，后置诸家之说，并重在摘引宋代理学家之说，尤其突出程朱之义。明成祖">
<title>四书大全_胡广_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">四书大全</span> <br/>
          作者： <span class="inputVal" id="bkauthor">胡广</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,哲学,完结</span> <br/>
          字数： <span class="inputVal" id="bknum">[book_length]952422</span> <br/>
          说明： <span class="inputVal" id="bkdec">三十六卷。明胡广等撰。胡广字光大，吉水(今属江西)人，建文二年(1400)廷试第一，官文渊阁大学士。明永乐十三年(1415)胡广等奉敕而撰成此书。本书辑明永乐前为《四书》注解者计一百零六家，故谓之“大全”。胡广、杨荣、叶时中等三十九人编辑朱熹《四书集注》、真德秀《四书集编》、祝洙《四书附录》、蔡模《四书集疏》、赵顺孙《四书纂疏》、吴真子《四书集成》、陈栎《四书发明》、胡炳文《四书通》、倪士毅《四书辑释》等诸家之说，汇成大编，先列《四书》正文，后置诸家之说，并重在摘引宋代理学家之说，尤其突出程朱之义。明成祖为之作序，此书遂成官定教科书，此后也就以此书取士。顾炎武《日知录》谓此书乃就前儒成编，杂为抄录，而去其姓名，主要剽窃倪士毅《四书辑释》。该书初与《五经大全》一并颁行，然当时以《四书》义为重，故而大行者唯《四书大全》。后来《四书》讲章浩如烟海，大抵以此书为滥觞。至此由汉至宋之经术大变。求取功名者专学此书，连宋儒之书亦不再过目。</span> <br/>
          封面： <span class="inputVal" id="bkimg">Z_4646.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]四书大全
[book_author]胡广
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,哲学,完结
[book_length]952422
[book_dec]三十六卷。明胡广等撰。胡广字光大，吉水(今属江西)人，建文二年(1400)廷试第一，官文渊阁大学士。明永乐十三年(1415)胡广等奉敕而撰成此书。本书辑明永乐前为《四书》注解者计一百零六家，故谓之“大全”。胡广、杨荣、叶时中等三十九人编辑朱熹《四书集注》、真德秀《四书集编》、祝洙《四书附录》、蔡模《四书集疏》、赵顺孙《四书纂疏》、吴真子《四书集成》、陈栎《四书发明》、胡炳文《四书通》、倪士毅《四书辑释》等诸家之说，汇成大编，先列《四书》正文，后置诸家之说，并重在摘引宋代理学家之说，尤其突出程朱之义。明成祖为之作序，此书遂成官定教科书，此后也就以此书取士。顾炎武《日知录》谓此书乃就前儒成编，杂为抄录，而去其姓名，主要剽窃倪士毅《四书辑释》。该书初与《五经大全》一并颁行，然当时以《四书》义为重，故而大行者唯《四书大全》。后来《四书》讲章浩如烟海，大抵以此书为滥觞。至此由汉至宋之经术大变。求取功名者专学此书，连宋儒之书亦不再过目。
[book_img]Z_4646.jpg


[book_title]提要
钦定四库全书　　　　　经部八
四书大全　　　　　　　四书类
提要
【臣】等谨案大学章句大全一卷或问一卷论语集注大全二十卷孟子集注大全十四卷中庸章句大全二卷或问二卷总名四书大全共四十卷明胡广等撰四书自朱子章句集注以后真德秀始采朱子语录附于大学章句之下为集编祝洙复仿而足之为四书附録其后蔡模之集疏赵顺孙之纂疏呉真子之集成皆荟萃众説以相阐发而不免稍涉汜滥惟陈栎四书发明胡炳文四书通较为简当栎门人倪士毅又合二书为一颇加删正名曰四书辑释至明成祖永乐中诏儒臣胡广杨荣等编集诸家传注之説彚成一编赐名四书大全御制序文颁行天下学校于是明代士子为制义以应科目者无不诵习大全而诸家之説尽废然广等撰集此书实全以倪氏辑释为蓝本顾炎武谓其中特少有増删其详其简或多不如倪氏大学中庸或问则全不异而间有舛误朱彛尊亦讥其専攘成书葢诸臣承命纂排不能详搜博采而仅取巳成旧帙塞责抄誊宜其啓后人之訾议惟是倪氏原书最为审要其义理明备采择精醇实迥出他家之上则当日诸臣据以编订亦不为无因且明世解四书者如蔡清之防引陈琛之浅説其折衷是正皆以此书为宗故着之于录以见一代学校定制之所在焉乾隆四十一年五月恭校上
总纂官【臣】纪昀【臣】陆锡熊【臣】孙士毅
总　校　官【臣】陆　费　墀

[book_title]大学章句序
钦定四库全书
大学章句序
大学之书古之大学所以教人之法也盖自天降生民则既莫不与之以仁义礼智之性矣【朱子曰天之生民各与以性性非有物只是一个道理之在我者耳仁则是个温和慈爱底道理义则是个断制裁割底道理礼则是个恭敬撙节底道理智则是个分别是非底道理凡此四者具于人心乃是性之本体○云峯胡氏曰朱子四书释仁曰心之德爱之理义曰心之制事之宜礼曰天理之节文人事之仪则皆兼体用独智字未有眀释尝欲窃取朱子之意以补之曰智则心之神明所以妙众理而宰万物者也番昜沈氏云智者涵天理动静之机具人事是非之鉴○新安陈氏曰书云惟皇上帝降衷于下民若有恒性六经言性自此始谓天降生民而与之以性亦本书之意而言】然其气质之禀或不能齐是以不能皆有以知其性之所有而全之也【新安陈氏曰性之所有即仁义礼智是也性无智愚贤不肖之殊惟气有清浊清者能知而浊者不能知故不能皆知质有粹驳粹者能全而驳者不能全故不能皆全知性之所有属知全性之所有属行知行二者该尽一部大学意已寓于此矣】一有聪明睿智能尽其性者出于其间则天必命之以为亿兆之君师使之治【平声下治人同】而教之以复其性【问何处见得天命处朱子曰此也如何知得只是才生得一个恁地底人定是为亿兆之君师便是天命之也他既有许多气魄才德决不但已必统御亿兆之众人亦自是归他如三代以前圣人都是如此至孔子方不然虽不为帝王然亦闲他不得也做出许多事来以教天下后世是亦天命也○新安陈氏曰聪眀睿智能尽其性者是就清浊粹驳不齐中指出极清极粹者言之聪眀睿智生知之圣也与知其性相应能尽其性安行之圣也与全之相应常人必先知其性方可望以全其性故于中下一而字圣人合下生知安行不待知而方全故只平説天必命之以为亿兆君师君以治之师以教之变化其气质而复还其本性以上四个性字须融贯看透三代以前圣贤之君君师之责兼尽三代以后君道有略得之者而师道则絶无矣】此伏义神农黄帝尧舜所以继天立极而司徒之职典乐之官所由设也【书舜典帝曰契汝作司徒敬敷五教在宽又曰防命汝典乐教胄子○朱子曰天只生得许多人物与你许多道理然天却自做不得所以必得圣人为之脩道立教以教化百姓所谓裁成天地之道辅相天地之宜是也○古者教法礼乐射御书数不可阙一就中乐之教尤亲切防教胄子只用乐大司徒之职也是用乐盖是教人朝夕从事于此物束得心长在这上面盖为乐有节奏学他底急也不得慢也不得久之都换了他情性○云峯胡氏曰司徒之职统教百姓典乐之官专教胄子○新安陈氏曰上文说其理此实之以其事天生民而赋与之不能教之圣君代天立标准以主教于上而设司徒及典乐之官以掌教于下此时教巳立而教之法未备学之名未闻也】三代之隆其法寖备然后王宫国都以及闾巷莫不有学人生八歳则自王公以下至于庶人之子弟皆入小学而教之以洒【上声又去声】扫【去声】应对进退之节礼乐射御书数之文【朱子曰古者小学已自是圣贤坯朴了但未有圣贤许多知见及其长也令入大学使之格物致知长许多知见○番昜齐氏曰洒扫内则所谓鸡初鸣洒扫室堂及庭曲礼所谓为长者粪加帚箕上以袂拘而退以箕自向而扱之之类是也应对内则所谓在父母之所有命之应唯敬对曲礼所谓长者负劒辟咡诏之负置之于背劒挟之于旁口耳之间曰咡辟咡诏之倾头与语则揜口而对之类是也进退内则所谓在父母之所进退周旋慎齐曲礼所谓凡与客入者每门让于客之类是也礼习于度数之节文所以教之中也乐明于声音之高下所以教之和也射法一弓挟四矢验其中否以观德行御法一车乗四马御者执辔立于车上欲调习不失驱驰之正也书书字之体可以见心画数算数之法可以尽物变周礼大司徒所以教万民而賔兴之者始以六德继以六行后及于六艺非八歳以上者所能尽究其事不过使晓其名物而已故上三者言节有品节存焉下六者言文文者名物之谓也非其事也○勿轩熊氏曰按大戴记保傅篇古者年八歳出就外舎学小艺焉履小节焉束髪就大学学大艺焉履大节焉注曰小学为庠门一作虎闱大学在王宫之东束髪谓成童尚书大曰公卿之太子元士之嫡子年十三入小学二十入大学白虎通曰八歳入小学十五入大学此太子之礼也按年数互有不同而朱子独以白虎通为断】及其十有五年则自天子之元子众子以至公卿大夫元士之适【音的】子与凡民之俊秀皆入大学【新安陈氏曰凡民惟贤者得入大学不比小学则无贵贱贤愚皆得入也】而教之以穷理正心己治人之道此又学校之教大小之节所以分也【新安陈氏曰三代有小学大学之教法未有书也天子元子继世有天下众子建为诸侯公卿大夫元士适子将有国家之责皆在所教民之俊秀他日亦将用之以佐理天下国家者也穷理知之事正心以下行之事】夫【音扶】以学校之设其广如此教之之术【术即法也】其次第节目之详又如此而其所以为教则又皆本之人君躬行心得之余不待求之民生日用彛伦之外【新安陈氏曰上言学校施教之法此言君身为立教之本即所谓为亿兆君师继天立极者也躬行心得谓躬行仁义礼智之道心得仁义礼智之德即行道而有得于心也彛伦常理也】是以当世之人无不学其学焉者无不有以知其性分【去声下同】之所固有职分之所当为而各俛【音免】焉以尽其力【云峯胡氏曰前说上之所以为教此说下之所以为学○新安陈氏曰性分固有即仁义礼智是理是体职分当为如子职分当孝臣职分当忠之类是事是用知性分职分是知之事俛焉尽力是行之事与前知性之所有而全之相照应】此古昔盛时所以治【去声下同】隆于上俗美于下而非后世之所能及也及周之衰贤圣之君不作学校之政不脩教化陵夷风俗頽【徒回反】败时则有若孔子之圣而不得君师之位以行其政教于是独取先王之法诵而之以诏后世【新安陈氏曰皇帝生当天地气运盛时所以达而在上以身为教而道行于当世孔子当天地气运衰时不免穷而在下以言为教传诸其徒而道明于后世而已】若曲礼少【去声】仪内则弟子职诸篇固小学之支流余裔【余制反○番昜齐氏曰曲礼少仪内则见礼记弟子职见管子此四篇作于春秋时三代小学之全法仅存其一二故曰支流余裔支流水之旁出而非正流者余裔衣裾之末也】而此篇者则因小学之成功以着大学之眀法外有以极其规模之大而内有以尽其节目之详者也【问外有以极其规模之大内有以尽其节目之详朱子曰这个须先识得外面一个规模如此大了而内做工夫以实之凡人为学便当以明德新民止于至善乃明明德于天下为事不成只要独善其身便了须是志于天下所谓志伊尹之所志学顔子之所学也所以大学第二句便说在新民○新安陈氏曰规模之大指三纲领节目之详指八条目孔子时方有大学一章之经○东阳许氏曰规模节目以三纲八条对言则三纲为规模八条为节目谓八条即三纲中事也独以八条言之则平天下为规模上七条为节目平天下是大学之极功然须是有上七条节节做工夫行至于极然后可以天下平】三千之徒盖莫不闻其说而曾氏之传独得其宗于是作为传【去声】义以发其意【曾子方有今大学之传以发明孔子之意】及孟子没而其传泯【音闵】焉则其书虽存而知者鲜【上声】矣自是以来俗儒记诵词章之习其功倍于小学而无用【朱子曰自圣学不传为士者不知学之有本而所以求于书不越乎记诵训诂文词之间是以天下之书愈多而理愈昧学者之事愈勤而心愈放词章愈丽议论愈高而其德业事功之实愈无以逮乎古人○新安陈氏曰记诵口耳之学词章枝叶之文】异端虚无寂灭之教其高过于大学而无实【问异端何以高而无实朱子曰吾儒便着读书逐一就事物上理防道理异端便都扫了只恁地空空寂寂便道事都了若将些子事付之便都没柰何○云峯胡氏曰此之虚虚而有彼之虚虚而无此之寂寂而感彼之寂寂而灭所以高而无实○新安陈氏曰老氏虚无佛氏寂灭】其他权谋术数一切以就功名之说与夫【音扶】百家众技之流所以惑世诬民充塞【先则反下同】仁义者又纷然杂出乎其间【朱子曰秦汉以来随世以就功名者未必自其本而推之是以天理不眀而人欲炽道学不传而异端起人挟其私智以驰骛扵一世○新安陈氏曰权谋术数谓管仲商鞅等百家众技如九流等是也】使其君子不幸而不得闻大道之要其小人不幸而不得蒙至治之泽晦盲【眉庚反】否塞【东阳许氏曰如月之晦如目之盲如气之否如川之塞晦盲言不眀否塞言不行】反覆沈【俗作沉非】痼【音固○东阳许氏曰反覆是展转愈深而不可去底意沈如物没于水而不可浮痼如病着于身而不可愈】以及五季【谓梁唐晋汉周五代季世】之衰而壊乱极矣【云峯胡氏曰惑世诬民使斯民昏而不能知充塞仁义使斯道壅而不能行晦盲全无能知者否塞全无能行者所以为壊乱之极也大道之要是大学书中所载者至治之泽是自大学中流出者上之人无能知此大学故君子不得闻大道之要上之人无能行此大学故小人不得蒙至治之泽】天运循环无往不复宋德隆盛治教休明于是河南程氏两夫子出【伯子讳颢字伯淳号明道先生叔子讳颐字正叔号伊川先生】而有以接乎孟氏之实始尊信此篇而表章之既又为【去声】之次其简编发其归趣【音娶○新安陈氏曰孟子没而其传冺焉至二程夫子出而絶学复传于是始拔大学篇于戴记之中而尊信之又整顿其错乱之简而发挥之但未成书耳】然后古者大学教人之法【此八字收拾序文起句】圣经贤【去声】之指粲然复【扶又反】眀于世虽以熹之不敏亦幸私淑而与【去声】有闻焉【新安陈氏曰孟子云子未得为孔子徒也予私淑诸人也此用其语谓闻程子之教于延平李先生诸公○东阳许氏曰私淑者私善于人孟子不得为孔子之徒而私善于再传之子思朱子不得为程子之徒而私善于三传之李氏此私淑字最切】顾其为书犹颇放失是以忘其固陋采而辑【音集】之间亦窃附己意补其阙略【谓补传之第五章】以俟后之君子极知僭逾无所逃罪然于国家化民成俗之意学者脩己治人之方则未必无小补云【脩己治人四字包尽大学体用纲目】淳熙己酉二月甲子新安朱熹序【新安陈氏曰此序分六节精义尤在第二节曰知其性之所有而全之曰教之以复其初是也朱子论学必以复性初为纲领要归论语首注学字曰人性皆善曰明害而复其初小学题辞曰仁义礼智人性之纲曰德崇业广乃复其初此书首释明明德亦曰遂明之以复其初与此序凡四致意焉圣人尽性尽其本全者也学者复其性复而后能全也欲知性之所有在格物致知欲复全其性之所有在诚意正心脩身以力于行而已读此序此书者其以知性之所有与复其性初为要领以知行为工夫而融贯其旨云】

[book_title]四书集注大全凡例
一四书大书朱子集注诸家之说分行小书凡集成辑释所取诸儒之说有相发眀者采附其下其背戾者不取凡诸家语录文集内有发眀经注而集成辑释遗漏者今悉增入
一注文下凡训释一二字或二三句者多取新安陈氏之说
一引用先儒姓氏
朱子【熹　　晦庵仲晦　新安】
郑氏【】　　　　　　孔氏【颖达】
周子【敦颐　濂溪茂叔】　　程子【颢　伯淳　明道颐　正叔　伊川】张子【载　　横渠子厚】　　邵子【雍　　康节尧夫】蓝田吕氏【与叔大临】　　　和靖尹氏【焞彦明】
上蔡谢氏【良佐显道】　　　广平游氏【酢定夫　建安】河东侯氏【师圣仲良】　　　龟山杨氏【时中立】
安定胡氏【瑗　　　　翼之　海陵】华阳范氏【祖禹淳夫】
眉山苏氏【轼　　东坡子瞻】林氏【之奇少頴　三山】致堂胡氏【寅　眀仲】　　　豫章罗氏【从彦仲素】
沙随程氏【逈　可久】　　　延平李氏【饲愿中】
象山陆氏【九渊子静】　　　东莱吕氏【祖谦伯恭　金华】
南轩张氏【栻　　　　敬夫　广汉】止斋陈氏【傅良君举】
乐庵李氏【衡　　　　彦平　江都】山隂陆氏【佃农师】
北溪陈氏【淳　　　　安卿　临漳】勉斋黄氏【干直卿　三山】庆源辅氏【广　　潜庵汉卿】三山潘氏【柄　　瓜山谦之】节斋蔡氏【渊　伯静】　　　九峯蔡氏【沈仲黙】
觉轩蔡氏【模　仲学】　　　三山陈氏【孔硕　北山肤仲】
赵氏　　　　　　　潜室陈氏【埴器之　永嘉】胡氏【泳　　桐原伯量　南康】　　郑氏【南升】
括苍叶氏【贺孙　知道味道】莆田黄氏【士毅子洪】
格庵赵氏【顺孙　　　栝苍】丹阳洪氏【兴祖庆善】
张氏【九成　　　子韶　范阳】　　邓氏【名亚元亚】
西山真氏【德秀　　　景元　建安】叶氏【梦得　石林少蕴】
邵氏【甲　　　　仁仲　新定】　　兼山郭氏【忠厚立之】
蒙斋氏【甫　　　　广微　四明】张氏【庭坚才叔】
江陵项氏【安世　平庵】徽庵程氏
倪氏
【霅川】　　顾氏【元常平甫　新定】仁夀李氏【道传仲贯】　　　东窓李氏
陵阳李氏　　　　　温陵陈氏【知柔体仁】
陈氏
【用之　长乐】　　谭氏【惟寅高要】何氏【梦贵　北山新之　严陵】　　晏氏
天台潘氏【时举子善】　　　郑氏【汝谐　东谷舜举　古栝】新安王氏【炎　晦叔】　　　永嘉薛氏
欧阳氏【谦之　　　希逊　庐陵】　诸葛氏【泰】
朱氏【祖义　　　子由　庐陵】　　朱氏【伸】
梅岩胡氏【次焱　　　济鼎　新安】张氏【彭老】
黄氏【渊】　　　　　　宣氏
汪氏【廷直】　　　　　张氏【好古】
张氏【玉渊】　　　　　王氏【回】
双峯饶氏【鲁　　　　仲元　广信】玉溪卢氏【孝孙】
勿斋程氏【若庸　　　达原　新安】刘氏【彭夀】
鲁斋王氏【侗　　　　金华】番昜沈氏【贵珤　毅斋】叠山谢氏【枋得　　　君直　广信】番昜齐氏【梦龙节初】
邢氏【昺】　　　　　　蛟峯方氏【逢辰青阳】仁山金氏【履祥　　　吉甫　金华】厚斋冯氏【椅奇之　南康】四如黄氏【仲元　　　莆田】勿轩熊氏【禾去非　建安】新安吴氏【浩　义夫】　　　吴氏【仲迂　可堂番昜】番昜李氏【靖翁思正】　　　番昜邹氏【季友晋昭】
汪氏【炎昶　古逸新安】　　鲁斋许氏【衡平仲】
临川吴氏【澄　　草庐幼清】欧阳氏【元　　圭斋原功】云峯胡氏【炳文仲虎】　　　新安陈氏【栎　　定宇夀翁】
张氏【存中德庸】　　　　　新安倪氏【士毅】
东阳许氏【谦　　白云益之】

[book_title]大学章句大全【大旧音泰今读如字】
钦定四库全书
大学章句大全【大旧音泰今读如字】
子程子曰【新安陈氏曰程子上加子字仿公羊传注子沈子之例乃后学宗师先儒之称】大学孔氏之遗书而初学入德之门也于今可见古人为学次第者独頼此篇之存而论孟次之学者必由是而学焉则庶乎其不差矣【龟山杨氏曰大学一篇圣学之门戸其取道至径故二程多命初学者读之○朱子曰大学首尾贯通都无所疑然后可及语孟又无所疑然后可及中庸○某要人先读大学以定其规模次读论语以及其根本次读孟子以观其发越次读中庸以求古人之微妙○陈氏曰为学次序自有其要先须大学以为入德之门以其中说明明德新民具有条理实羣经之纲领也次则论语以为操存涵养之实又其次则孟子以为体验充广之端三者既通然后防其极于中庸又曰大学规模广大而本末不遗节目详眀而始终不紊学者所当最先讲明者○新安邵氏曰他书言平天下本于治国治国本于齐家齐家本于脩身者有矣言脩身本于正心者亦有矣若夫推正心之本于诚意诚意之本于致知致知之在于格物则他书未之言六籍之中惟此篇而已】
大学之道在明明德在亲民在止于至善
程子曰亲当作新○大学者大人之学也明明之也明德者人之所得乎天而虚灵不昧以具众理而应万事者也【朱子曰天之赋于人物者谓之命人与物受之者谓之性主于一身者谓之心有得于天而光明正大者谓之明德○问明德是心是性曰心与性自有分别灵底是心实底是性性便是那理心便是盛贮该载敷施发用底心属火縁他是个光明发动底物所以具得许多道理如向父母则有那孝出来向君则有那忠出来这便是性如知道事亲要孝事君要忠这便是心张子曰心统性情此说最精密○虚灵不昧便是心此理具足于中无少欠阙便是性随感而动便是情○虚灵自是心之本体非我所能虚灵耳目之视听所以视听者即其心也岂有形象然有耳目以视听之则犹有形象也若心之虚灵何尝有物○只虚灵不昧四字説明德意已足矣更说具众理应万事包体用在其中又却实而不为虚其言的确浑圎无可破绽处○北溪陈氏曰人生得天地之理又得天地之气理与气合所以虚灵○黄氏曰虚灵不昧明也具众理应万事德也具众理者德之全体未发者也应万事者德之大用已发者也所以应万事者即其具众理者之所为也未发则炯然不昧已发则品节不差所谓明德也○玉溪卢氏曰明德只是本心虚者心之寂灵者心之感心犹鉴也虚犹鉴之空明犹鉴之照不昧申言其明也虚则明存于中灵则明应于外惟虚故具众理惟灵故应万事○东阳许氏曰大学之道是言大学中教人脩为之方如君子深造之以道之道】但为气禀所拘人欲所蔽则有时而昏然其本体之明则有未尝息者故学者当因其所发而遂明之以复其初也【朱子曰明德未尝息时时发见于日用之间如见孺子入井而怵惕见非义而羞恶见贤人而恭敬见善事而叹慕皆明德之发见也虽至恶之人亦时有善念之发但当因其所发之端接续光明之○明德谓本有此明德也孩提之童无不知爱其亲及其长也无不知敬其兄其良知良能本自有之只为私欲所蔽故暗而不明所谓明明德者求所以明之也譬如镜焉本是个明底物縁为尘昏故不能照须是磨去尘垢然后镜复明也○明德是一个光明底物事如一把火将去照物则无不烛便是明德若渐隠微便暗了吹得这火着便是明其明德○新安吴氏曰气禀拘之有生之初物欲蔽之有生之后不昧者所以昏也然虽有昏昧之时而无息灭之理○双峯饶氏曰明之之功有二一是因其发而充广之使之全体皆明一是因已明而继续之使无时不明○云峯胡氏曰章句释明德以心言而包性情在其中虚灵不昧是心具众理是性应万事是情有时而昏又是说心本体之明又是说性所发又说情当因其所发而遂明之即孟子言四端而谓知皆扩而充之也○新安陈氏曰常人于明德之发见随发而随泯学者于明德之发见处当体认而充广之所谓遂明之也气禀拘物欲蔽则明者昏而初者失致其明之之功以变化其气质则昏者明而初者复○东阳许氏曰气禀所拘就有生之初言之人欲所蔽就有知之后言之】新者革其旧之谓也言既自明其明德又当推以及人使之亦有以去【上声】其旧染之汚【音乌又去声】也【朱子曰此理人所均有非我所得私既自明其德须当推以及人见人为气与欲所昏岂不恻然欲有以新之○问明德新民在我有以新之至民之明其明德却又在他曰虽说是眀己德新民德然其意自可参见明明德于天下自新以新其民可知○北溪陈氏曰新与旧对明者昏则旧矣感发开导去其旧汚则昏者复明又成一个新底是新之也○玉溪卢氏曰新民是要人人皆明明德民无不新则民之明德无不明而我之明德明于天下矣○新安陈氏曰书云旧染汚俗咸与维新章句本此以释新民】止者必至于是而不迁之意至善则事理当然之极也【朱子曰说一个止字又说一个至字直是要到那极至处而后止故曰君子无所不用其极也○未至其地则必求其至既至其地则不当迁动而之他也未至此便住不可谓止至此不能守亦不可谓止○至善如言极好道理十分尽头善在那里自家须去止他止则善与我一未能止善自善我自我○云峯胡氏曰必至于是知至至之也不迁知终终之也】言明明德新民皆当止于至善之地而不迁盖必其有以尽夫【音扶】天理之极而无一毫人欲之私也【朱子曰明德新民非人力私意所为本有一个当然之则过之不可不及亦不可如孝是明德然自有当然之则不及固不是若过其则必有刲股之事须是到当然之则处而不迁方是止于至善止至善包明德新民己也要止于至善民也要止于至善在他虽未能在我所以望他则不可不如是也○问明明德是自己事可以做得到极好处若新民则在人如何得他到极好处曰且教自家先明得尽然后渐民以仁摩民以义如孟子所谓劳之来之匡之直之辅之翼之又从而振德之如此变化他自解到极好处○问至善不是明德外别有所谓善只就明德中到极处便是否曰是明德中也有至善新民中也有至善皆要到那极处至善只是以其极言不特是理防到极处亦要做到极处如为人君止于仁固是一个仁然亦多般须是随处看如这一事合当如此是仁那一事又合当如彼亦是仁若不理防只管执一便成一邉去安得谓之至善至善只是恰好处○双峯饶氏曰明德以理之得于心者言至善以理之见于事者言以明明德对新民则明明德为主以明明德新民对止至善则止至善为重○新安呉氏曰止至善为明明德新民之标的极尽天理絶无人欲为止至善之律令然既言事理当然之极又言天理之极者盖自散在事物者而言则曰事理是理之万殊处一物各具一太极也自人心得于天者而言则曰天理是理之一本处万物统体一太极也然一实万分故曰事理众理防万为一则曰天理一理而己○新安陈氏曰天理人欲相为消长才有一毫人欲之私便不能尽夫天理之极不得云止于至善矣】此三者大学之纲领也【新安陈氏曰纲以大纲言如网之有纲纲举则目张领以要领言如裘之有领领挈而裘顺○朱子曰明明德新民止至善此八字已括尽一篇之意○玉溪卢氏曰明明德是下文格物致知诚意正心修身之纲领新民是下文齐家治国平天下之纲领止至善总明明德新民而言又八者逐条之纲领要而言之则明明德又为三者之纲领乃大学一书之大纲领也○畨昜沈氏曰大学之体在明德其用在新民其体用之凖则在止至善要其用力之方在知与行而已格物致知知之事也诚意正心脩身行之事也行以知为先知以行为重知之精则行愈达行之力则知愈进物格而知以至意诚心正而身以脩则吾德之本明者极其明而吾身之所止者极其善矣由身而家而国而天下善教行焉善政施焉莫不革其旧染而复其性初天下之明德非一人之明德乎一人之至善非天下之至善乎】
知止而后有定定而后能静静而后能安安而后能虑虑而后能得
止者所当止之地即至善之所在也【此止字即接上文在止于至善之止字说下来】知之则志有定向静谓心不妄动安谓所处【上声下同】而安虑谓处事精详得谓得其所止【朱子曰知止是识得去处既识得心中便定更不他求如行路知得从这一路去心中自是定如求之此又求之彼即是未定定静安虑得五字是功效次第不是工夫节目才知止自然相因而见○定静安相去不逺但有浅深耳与中庸动变化相类皆不甚相逺定以理言故曰有静以心言故曰能静是就心上说安是就身上说○既见得事物有定理而此心恁地宁静了看处在那里在这里也安在那里也安安而后能虑虑是思之精审今人心中摇漾不定叠还能处得事否人处事于丛冗急遽之际而不错乱非安不能也知止是知事物所当止之理到临事又须研防审处方能得所止○知止只是知有这个道理也须是得其所止方是若要得其所止直是能虑方是能虑却是要紧知止如知为子而必孝知为臣而必忠能得是身亲为忠孝之事若徒知这个道理至于事亲之际为私欲所汨不能尽其孝事君之际为利禄所汨不能尽其忠这便不是能得矣能虑是见得此事合当如此便如此做○知止如射者之于的得止是已中其的○定静安三字虽分节次其实知止后皆容易进安而后能虑虑而后能得此最是难进处多是至安处住了安而后能虑非顔子不能之去得字地位虽甚近然只是难进挽弓到临满时分外难开○勉斋黄氏曰大学之道在于明德新民明德新民之功在于至善至善之理又在于必至而不迁故此一节但以止为言曰知曰得止之两端定者知所止之验虑者得所止之始曰静曰安则原于知而终于得有必至不迁之意矣○双峯饶氏曰譬之秤知止是识得秤上星两虑是将来秤物时又仔细看能得是方秤得轻重的当定静安在事未至之前虑是事方至之际四者乃知止所以至能得之脉络○云峯胡氏曰定而能静则事未来而此心之寂然不动者不失安而能虑则事方来而此心之感而遂通者不差○新安陈氏曰明德新民所以得止于至善之由其紧要处先在知止上盖于事事物物皆知其所当止之理即物格而知至也下文致知知至之知字已张本于此矣】
物有本末事有终始知所先后则近道矣
明德为本新民为末知止为始能得为终本始所先末终所后此结上文两节之意【问事物何分别朱子曰对言则事是事物是物独言物则兼事在其中知止能得如耕而种而耘而敛是事有个首尾如此明德是理防己之一物新民是理防天下之万物以己之一物对天下之万物便有个内外本末知所先后自然近道不知先后便倒了如何能近道○三山陈氏曰新民者自明德而推也已德不明未有能新民者此明明德所以为新民之本能得者原于知止而后致也苟始焉不知止于至善亦未见其卒于有得矣此知止所以为能得之始○玉溪卢氏曰物有本末结第一节事有终始结第二节知所先后则近道矣两句再总结两节一个先字起下文六个先字一个后字起下文七个后字不特结上两节亦所以起下文两节之意○仁山金氏曰不曰此是大学之道而曰近道盖道者当行之路知所先后方是见得在面前而未行于道上所以只曰近】
古之欲明明德于天下者先治其国欲治其国者先齐其家欲齐其家者先脩其身欲脩其身者先正其心欲正其心者先诚其意欲诚其意者先致其知致知在格物【治平声后仿此】
明明德于天下者使天下之人皆有以明其明德也【新安呉氏曰由此推之则治国是欲明明德于一国齐家是欲明明德于一家也○新安陈氏曰本当云欲平天下者先治其国今乃以明明德于天下言之盖以明德乃人己所同得明明德者明己之明德体也明明德于天下者新天下之民使之皆明其明德如此则天下无不平矣用也一言可以该大学之体用可见明明德又为纲领中之纲领也○东阳许氏曰不曰欲平天下先治其国而曰明明德者是要见新民是明德中事又见新民不过使人各明其德而已】心者身之所主也诚实也意者心之所发也实其心之所发欲其必自慊而无自欺也【云峯胡氏曰中庸言诚身是兼诚意正心脩身而言谓身之所为者实此但言诚意是欲心之所发者实章句所发二字凡两言之因其所发而遂明之者性发而为情也实其心之所发者心发而为意也朱子尝曰情是发出恁地意是主张要恁地情如舟车意如人使那舟车一般然则性发为情其初无有不善即当加夫明之之功是统体说心发而为意便有善有不善不可不加夫诚之之功是从念头说○新安陈氏曰诸本皆作欲其一于善而无自欺也惟祝氏附录本文公适孙鉴书其卷端云四书元本则以鉴向得先公晚年絶笔所更定而刋之兴国者为据此本独作必自慊而无自欺可见絶笔所更定乃改此三字也按文公年谱谓庆元庚申四月辛酉公改诚意章句甲子公易箦今观诚意章则祝本与诸本无一字殊惟此处有三字异是所改正在此耳一于善之云固亦有味但必恶恶如恶恶臭好善如好好色方自快足于己如好仁必恶不仁方为真切若曰一于善包涵不二于恶之意似是歇后语语意欠浑成的当不若必自慊对无自欺只以传语释经语痛快该备跌朴不破也况语录有云诚与不诚自慊与自欺只争毫厘之间自慊则一自欺则二自慊正与自欺相对诚意章只在两个自字上用功观朱子此语则可见矣】致推极也【推之以至极处】知犹识也推极吾之知识欲其所知无不尽也格至也物犹事也穷至事物之理欲其极处无不到也此八者大学之条目也【朱子曰六个欲与先字谓欲如此必先如此是言工夫节次若致知则便在格物上欲与先字差慢在字又紧得些子○致知诚意是学者两个关致知乃梦与觉之关诚意乃善与恶之关透得致知之关则觉不然则梦透得诚意之关则善不然则恶○格物是梦觉关诚意是人鬼关过得此二关上面工夫一节易如一节了至治国平天下地步愈濶但须照顾得到○格物是零细说致知是全体说○格物致知于物上穷得一分之理则我之知亦知得一分物理穷得愈多则我之知愈广其实只是一理才明彼即晓此○格物十事格得九事通透一事未通透不妨一事只格得九分一分不通透最不可须穷尽到十分处○因其所已知推之至于无所不知○人多把这道理作一个悬空底物大学不説穷理只说格物便是要人就事物上理防如此方见得实体如作舟行水作车行陆今试以众力共推一舟于陆必不能行方见得舟不可以行陆也此之谓实体○格物穷理有一物便有一理穷得到后遇事触物皆撞着这道理事君便遇忠事亲便遇孝居处便恭执事便敬与人便忠以致参前倚衡无往而不见这个道理若穷不至则所见不真外面虽为善而内实为恶○问物者理之所在人所必有而不能无者何者为切曰君臣父子兄弟夫妇朋友皆人所不能无者但学者须要穷格得尽事父母则当尽其孝处兄弟则当尽其友如此之类须是要见得尽若有一毫不尽便是穷格不至也○物谓事物也须穷极事物之理到尽处便有一个是一个非凡自家身心上皆须体验得一个是非若讲论文字应接事物各各体验渐渐推广地步自然宽阔如曾子三省只管如此体验去○致知格物只是一事非是今日格物明日又致知格物以理言也致知以心言也○致知格物是穷此理诚意正心脩身是体此理齐家治国平天下是推此理要做三节看○扵格物致知诚意正心脩身之际要常见一个明德隠然流行于五者之间方分明○自格物至平天下圣人亦是略分个先后与人看不成做一件浄尽无余方做一件如此何时做得成○明明德于天下以上皆有等级到致知格物处便亲切故不曰致知者先格其物只曰致知在格物也○北溪陈氏曰心以全体言意是就全体上发起一念虑处言格物必如吾身亲至那地头见得亲切方是格○玉溪卢氏曰八者以心为主自天下而约之以至于身无不统于一心自意而推之以至于万事万物无不管于一心曰格曰致曰诚皆正心上工夫曰脩曰齐曰治曰平皆自正心中流出○云峯胡氏曰孟子尽心章集注心者人之神明具众理而应万事即章句所谓虚灵不昧以具众理而应万事此章或问又曰知者心之神明所以妙众理而宰万物其释知字与释明德相应盖此心本具众理而妙之则在知此心能应万事而宰之亦在知具者其体之立有以妙之则其用行应者用之行有以宰之则其体立明德中自具全体大用致知云者欲其知之至而全体大用无不明也大学前分事与物言若事自事物自物此独言物物犹事也有一事必有一理理本非空虚无用之物大学教人即事以穷理亦惟恐人为空虚无用之学所以章句释明德则兼理与事释至善亦曰事理释格物亦曰穷至事物之理心外无理理外无事即事以穷理明明德第一工夫也致知在格物此在字又与章首三在字相应大学纲领所在莫先于在明明德而明明德工夫所在又莫先于在格物○新安陈氏曰大学八条目格物为知之始致知为知之极诚意为行之始正心脩身为行之极齐家为推行之始治国平天下为推行之极不知则不能行既知又不可不行诚正脩行之身也齐治平行之家国与天下也知行者推行之本推行其知行之验欤】
物格而后知至知至而后意诚意诚而后心正心正而后身脩身脩而后家齐家齐而后国治国治而后天下平【治去声后仿此】
物格者物理之极处无不到也知至者吾心之所知无不尽也知既尽则意可得而实矣意既实则心可得而正矣【勿轩熊氏曰知字就心之知觉不昧上说意字是就心之念虑方萌处说○云峯胡氏曰章句可得二字盖谓知此理既尽然后意可得而实非谓知已至则不必加诚意之功也意既诚则心之用可得而正非谓意巳诚则不必加正心之功也然不曰知既尽然后实其意意既实而后正其心者盖知行二者贵扵并进但略分先后非必了一节无余然后又了一节是当防于言意之表也】脩身以上【上声】明明德之事也齐家以下新民之事也【此四句包括上一节】物格知至则知所止矣意诚以下则皆得所止之序也【新安陈氏曰意诚心正身脩明明德所以得止至善之次序家齐国治天下平新民所以得止至善之次序也皆之一字包明明德新民而言此四句包括此一节也是二节可见三纲之统八目而八目之三纲矣○朱子曰致知者理在物而推吾之知以知之也知至者理虽在物而吾心之知已得其极也○问物未格时意亦当诚曰固然岂可说物未格意便不用诚但知未至时虽欲诚意其道无由如人夜行虽知路从此去但黒暗行不得所以要致知知至则道理明白坦然行之今人知未至者也知道善当好恶当恶然临事不能如此者只是实未曾见得若实见得则行处无差○问物格知至曰格物时方是区处理防到得知至时却已自有个主宰防去分别取舎初间或只见得表不见得里只见得粗不见得精到知至时方知得到能知得到方防意诚可者必为不可者决不肯为到心正则胸中无些子私蔽洞然光明正大截然有主而不乱此身便脩家便齐国便治而天下可平○知至谓天下事物之理知无不到之谓若知一而不知二知大而不知细知高逺而不知幽深皆非知之至也须要无所不知乃为至耳○物格知至是一截事意诚心正身脩是一截事家齐国治天下平又是一截事自知至交诚意又是一个过接关子自脩身交齐家又是一个过接关子○知至意诚是凡圣界分未过此关虽有小善犹是黑中之白已过此关虽有小过亦是白中之黑○意诚后推荡得查滓伶俐心尽是义理意是指发处心是指体言意是动心该动静身对心言则心正是内能如此身脩是外若不各自做一节工夫不成说我意已诚矣心将自正恐惧哀乐引将去又却邪了不成说心正矣身不用管外面更不顾而心与迹有异矣须是无所不用其功○到正心时节已好了只是就好里面又有许多偏如水已淘去浊十分清了又怕于清里面有波浪动荡处○意未诚时如人犯私罪意既诚而心犹动如人犯公罪亦有间矣○物格而后知至至心正而后身脩着而字则是先为此而后能为彼也盖即物而极致其理矣而后吾之所知无不至吾知无不至矣而后见善明察恶尽不容有所自欺而意诚意无不诚矣而后念虑隠微慊快充足而心正心得其本然之正矣而后身有所主而可得而脩○双峯饶氏曰上一节就八目逆推工夫后一节就八目顺推功效○玉溪卢氏曰物格则理之散在万物而同出于一原者无不明矣知至则理之防在吾心而管乎万物者无不明矣此明明德之端也意诚则明德之所发无不明矣心正则明德之所存无不明矣意诚心正而身脩此明明德之实也家齐则明明德于一家矣国治则明明德于一国矣天下平则明明德于天下矣齐字有整然肃然之意父父子子兄兄弟弟夫夫妇妇无一不正之谓也国者家之推家亲而国疎故曰治天下者国之推国小而天下大故曰平所以齐之治之平之一而已矣物格至身脩则明德明而新民之体立家齐至天下平则民新而明明德之用行物格知至则知止之事意诚则意得所止心正身脩则心身得所止是明明德得所止之序也家齐国治天下平则家国天下各得所止是新民得所止之序也自物格以至心正敛之不外乎方寸自心正以至天下平充之弥满乎六合八者之条目收来放去惟一心耳○东阳许氏曰凡言必先而后固是谓欲如此必先如此既如此了然后如此然而致知力行并行不悖若曰必格尽天下之物然后谓之知至必知无有不明然后可以诚意则或者终身无可行之日矣圣贤之意盖以一物之格便是吾之心知于此一理为至及应此事便当诚其意正其心脩其身也须一条一节逐旋理防他曰凑合将来遂全其知而足应天下之事矣】
自天子以至于庶人壹是皆以脩身为本
壹是一切也【汉书平帝纪一切顔师古注云犹以刀切物取其齐整】正心以上皆所以脩身也齐家以下则举此而措之耳【勉斋黄氏曰天子庶人贵贱不同然均之为人则不可以不脩身诚意正心所以脩身治国平天下亦自齐家而推之○双峯饶氏曰此一段是于八者之中掲出一个总要处盖天下之本在国国之本在家家之本在身是皆当以脩身为本前两段是详説之此一段是反说约也○新安陈氏曰此字指脩身言天子诸侯卿大夫士庶人一切皆以脩身为本而齐家以下之效不期而必至矣单提脩身而上包正心诚意致知格物之工夫下包齐家治国平天下之效验皆在其中矣】
其本乱而末治者否矣其所厚者薄而其所薄者厚未之有也
本谓身也【接上文本字末谓天下国家】所厚谓家也【三山陈氏曰国天下本非所薄自家视之则为薄也○新安陈氏曰以家与国天下分厚薄】此两节结上文两节之意【双峯饶氏曰上一节与此节上一句是教人以脩身为要下句是教人以齐家为要周子曰治天下有本身之谓也治天下有则家之谓也得此意矣○云峯胡氏曰以朱子之言推之经一章中纲领第一节三句说工夫第二节五句说功效条目第一节六个先字是逆推工夫第二节七个后字是顺推功效至此两节前节则于工夫中拈出脩身正结后节则于功效中拈出身与家反结也○新安陈氏曰此两节结八目前于家言齐正伦理也此于家言所厚笃恩义也亦如书所谓惇叙九族叙即齐之意惇即厚之意欤】
右经一章盖孔子之言而曾子述之【凡二百五字】其传【去声】十章则曾子之意而门人记之也【盖字疑辞则字决辞】旧本颇有错简今因程子所定而更考经文别【必列反】为序次如左【凡一千五百四十六字】
凡文杂引经传若无统纪然文理接续血脉贯通深浅始终至为精宻熟读详味久当见之今不尽释也【新安陈氏曰传十章朱子有不尽释处然其不可不知者未尝不释也学者于其所释者熟读精思则其不尽释者自当得之矣】
康诰曰克明德
康诰周书克能也【朱子曰此克字虽训能然比能字有力见人皆有是明德而不能明惟文王能明之克只是真个防底意○西山真氏曰要切处在克之一字○新安陈氏曰康诰本文云克明德慎罚此只取上三字下文引太甲顾諟天之明命亦去先王字皆引经之活法○东阳许氏曰康诰者周武王封弟康叔于卫而吿之之书克明德言文王之能明其德也引之解明德克字有力明字即上明字德字包明德字】
大甲曰顾諟天之明命【大读作泰諟古是字】
大甲商书顾谓常目在之也【朱子曰常目在之古注语极好如一物在此惟恐人偷去两眼常常觑在此相似】諟犹此也【从古是字之说】或曰审也【广韵注也今不必从】天之明命即天之所以与我而我之所以为德者也常目在之则无时不明矣【朱子曰上下文都说明德这里却说明命盖天之所以与我便是明命我所得以为性者便是明德命与德皆以明言是这个物本自光明我自昏蔽了他○顾諟者只是长存此心知得有这道理光明不昧方其未接物此理固湛然清明及其遇事应接此理亦随处发见只要常提撕省察念念不忘存养久之则道理愈明虽欲忘之而不可得矣○只是见得道理常在目前不被事物遮障了不成是有一物可见其形象○双峯饶氏曰静存动察皆是顾其静也听于无声视于无形戒谨不睹恐惧不闻其动也即物观理随事度宜于事亲见其当孝于事兄见其当弟此之谓常目在之○玉溪卢氏曰天之明命即明德之本原自我之得乎天者言曰明德自天之与我者言曰明命名虽异而理则一日用动静语黙之间孰非明德之发见亦孰非明命之流行日用动静语黙之间孰非顾諟明命之所亦孰非明明德之所○新安呉氏曰言德则命在其中故释明德曰人之所得乎天言命则德在其中故释明命曰天之所以与我而我之所以为德○新安陈氏曰引康诰帝典之克明皆释上一明字乃明之之明而明德之本体则未尝说破惟以顾諟天之明命言之盖明命即明德之本原顾諟即明之之工夫也贯天命己德而一之或问谓天未始不为人人未始不为天可谓精矣子思言天命之谓性其亦祖述此意也欤○东阳许氏曰顾諟动静皆顾一息之顷一事之毫末放过便不是顾天之明命虽是就付与我处言然此明命即是万物之理在里面故于应事处才有照管不到便损了此明命】
帝典曰克明峻德【峻书作俊】
帝典尧典虞书峻大也【新安陈氏曰明德以此德本体之明言峻德以此德全体之大言一也德之全体本无限量克明之是尽己之性通贯明彻无有不明处而全体皆明也】
皆自明也
结所引书皆言自明己德之意【双峯饶氏曰引三书先后不伦取其辞意不以人代之先后拘后凡引诗书皆当以此例之○玉溪卢氏曰自明是为仁由己而由人乎哉之意明者是自明昏者是自昏玩一自字使人警省要而言之克明德是自明之始事克明峻德是自明之终事顾諟明命之句在中间是自明工夫此章杂引三书而断以一言其文理血脉之精宻如此○东阳许氏曰第一节平说明明德第二节是明之之功学者全当法此而用功第三节言明其德以至于大此明明德之极功皆自明也虽结上文自字有力明德须是自去明之方可○临川吴氏曰此章康诰言文王之独能明其明德以明人当求所以克明其德发明明德之端也太甲承上文言欲求所以克明其德者必常目在乎天所以与我之明德示明明德之方也帝典承上文言能常目在夫天所以与我之明德而明之则是能如尧之克明其大德矣着明明德之效也而又结之曰此皆自明之事也盖自明者所以自新使民皆有以明其明德者所以新民然欲使民皆有以明其明德而新民必先有以自明而自新故以自明二字结上文明德之传而起下章盘铭自新之意也】
右之首章释明明德
此通下三章至止于信旧本误在没世不忘之下
汤之盘铭曰苟日新日日新又日新
盘沐浴之盘也【新定邵氏曰日日盥颒人所同也日日沐浴恐未必然内则篇记子事父母不过五日燂汤请浴三日具沐而已斯铭也其殆刻之盥颒之盘欤○云峯胡氏曰沐浴之盘本孔注邵说虽无关于日新大旨然于盘字或有小补云】铭名其器以自惊之辞也苟诚也【论语苟至于仁苟亦训诚】汤以人之洗濯其心以去【上声下同】恶如沐浴其身以去垢故铭其盘言诚能一日有以涤其旧染之污而自新则当因其已新者而日日新之又日新之不可略有间【去声】断【徒玩反】也【问盘铭见于何书朱子曰只见于大学紧要在一苟字首句是为学入头处诚能日新则下两句工夫方能接续做去今学者却不去苟字上着工夫○苟日新新是对旧染之污而言日日新又日新只是要常常如此无间断也○西山真氏曰身有垢皆知沐浴以去之心者神明之舎乃甘为私欲所污是以形体为重心性为轻也岂不谬哉○双峯饶氏曰所新虽在民作而新之之机实在我故自新为新民之本我之自新有息则彼之作新亦息矣所以释新民先言自新相关之机盖如此○云峯胡氏曰盘铭三句苟字是志意诚确于其始又字是工夫接续于其终○新安陈氏曰德日新之蕴自仲虺发之汤采之为此铭伊尹又本之以告太甲曰惟新厥德终始惟一时乃日新说者谓孟子所言莱朱即仲虺与斯道之传者也明明德为体新民为用体用元不相离故于平天下以明明德于天下为言由体而达于用同一明也于新民之端以日新又新为言因用而原其体同一新也移明己德之明字以言明民德又移新民之新字以言新已德体用之不相离可见矣】
康诰曰作新民
鼓之舞之之谓作言振起其自新之民也【朱子曰鼓之舞之如击鼓然自然能使人跳舞踊跃上之人之于民时时提撕警发之则下之观瞻感化各自有以兴起同然之善心而不能自已耳○陈氏曰自新之民已能改过迁善又从而鼓舞振作之使之亹亹不能自巳是作其自新之民也此正新民用工夫处○云峯胡氏曰前言顾諟是时时提撕警觉其在我者此所谓作是时时提撕警觉其在民者也○新安倪氏曰易系辞云鼔之舞之以尽神摘此四字以释作字振起之即孟子称尧劳来匡直辅翼使自得之又从而振德之之意○东阳许氏曰第二节章句以新民为自新之民盖民心皆有此善才善心发见便是自新之机因其欲新而鼓舞之作字是前新字意】
诗曰周虽旧邦其命维新
诗大雅文王之篇言周国虽旧至于文王能新其德以及于民【此是推本说】而始受天命也【始字贴新字○朱子曰是新民之极和天命也新○北溪陈氏曰三节有次第盘铭言新民之本康诰言新民之事文王诗言新民成效之极○双峯饶氏曰明命是初头禀受底以理言命新是末梢膺受底以位言要之只是一个天下无性外之物○东阳许氏曰第三节言文王明明德而及于民政教日新初受天命】
是故君子无所不用其极
自新新民皆欲止于至善也【朱子曰明明德便要如汤之日新新民便要如文王之周虽旧邦其命维新各求止于至善之地而后已也○玉溪卢氏曰前言止至善此言用其极二义互相发止则不纷纷扰扰矣用则非枯木死灰矣○云峯胡氏曰上章释明明德故此章之首曰日新又新所以承上章之意下章释止于至善故此章之末曰无所不用其极又所以开下章之端文理接续血脉贯通此亦可见○临川吴氏曰此章盘铭承上章言自明者所以自新而欲新民者必先自新是发新民之端也康诰承上文言自新既至则可推以作兴自新之民示新民之方也文王诗承上文言既能自新而推以新民则民德皆新而天命亦新着新民之效也盘铭言自新康诰言新民文王诗自新新民之极也极即至善之云也用其极者求其止于是之谓也故以用其极结上文自新新民之义而起下章所止之说也】
右之二章释新民【东阳许氏曰此章释新民而章内五新字皆非新民之新盘铭以自新言康诰以民之自新言诗以天命之新言然新民之意却只于中可见】
诗云邦畿千里惟民所止
诗商颂鸟之篇邦畿王者之都也止居也言物各有所当止之处也【新安陈氏曰引诗谓邦畿为民所止之处以此事物各有所当止之处且泛说止字○东阳许氏曰王者所居地方千里谓之王畿居天下之中四方之人环视内向皆欲归止于其地犹事有至善之理人当止之也】
诗云缗蛮黄鸟止于丘隅子曰于止知其所止可以人而不如鸟乎【缗诗作緜】
诗小雅缗蛮之篇缗蛮鸟声丘隅岑【锄林反】蔚【纡弗反】之处【岑蔚二字本古注○北溪陈氏曰土高曰丘隅谓丘之一角峻处山岑高而水森蔚所谓林茂鸟知归也】子曰以下孔子说诗之辞言人当知所当止之处也【云峯胡氏曰此传不特释止至善并知止至能得皆释之故首引孔子之言曰知其所止而章句于下文亦以知其所止与所以得止至善之由言之○新安陈氏曰此比人当知所止重在知字】
诗云穆穆文王于缉熙敬止为人君止于仁为人臣止于敬为人子止于孝为人父止于慈与国人交止于信【于缉之于音乌】
诗文王之篇穆穆深逺之意【以德容言】于叹美辞缉继续也熙光眀也【缉不容已之诚也熙不容掩之明也】敬止言其无不敬而安所止也【朱子曰缉熙是工夫敬止是功效○西山真氏曰敬止之敬举全体言无不敬之敬也为人臣止于敬専指敬君言敬之一事也文王之敬包得仁敬孝慈信○新安陈氏曰安字见文王安行之气象非勉焉用力之比】引此而言圣人之止无非至善五者乃其目之大者也学者于此究其精微之蕴【委粉于问二反】而又推类以尽其余则于天下之事皆有以知其所止而无疑矣【朱子曰为人君止于仁仁亦有防多般须随处看这一事合当如此是仁那一事又合当如彼是仁为人臣止于敬敬亦有多少般不可止道擎跽曲拳是敬如陈善闭邪纳君无过皆是敬若止执一便偏了安得谓之至善○节斋蔡氏曰缉熙敬止者所以为止至善之本仁敬孝慈信所以为止至善之目○西山真氏曰理之浅近处易见而精微处难知若止得其皮肤便以未善为已善须穷究至精微处推类者此说君臣父子而已夫妇则止于有别长幼则止于有序广而推之万事万物莫不各有当止处也○云峯胡氏曰仁敬孝慈信五者人所当止莫大于此故当于此五者之中究其精微之蕴人所当止不尽于此故又当于五者之外推类以尽其余○新安陈氏曰学者于此以下乃朱子推广文言外之意】
诗云瞻彼淇澳菉竹猗猗有斐君子如切如磋如琢如磨瑟兮僴兮赫兮喧兮有斐君子终不可諠兮如切如磋者道学也如琢如磨者自脩也瑟兮僴兮者恂栗也赫兮喧兮者威仪也有斐君子终不可諠兮者道盛德至善民之不能忘也【澳于六反菉诗作绿猗叶韵音阿僴下版反喧诗作咺諠诗作谖并况晚反恂郑氏读作峻】
诗卫风淇澳之篇淇水名澳隈【乌回反】也猗猗美盛貌兴【去声】也【新安陈氏曰此于诗之六义属兴借淇竹起兴以美卫武公有文之君子也】斐文貌【双峯饶氏曰有斐是说做成君子之人所以斐然有文者其初自切磋琢磨中来也】切以刀锯【居御反】琢以椎【直追反】凿皆裁物使成形质也磋以鑪【音虑】铴【他浪反】磨以沙石皆治物使其滑泽也治骨角者既切而复【扶又反下同】磋之治玉石者既琢而复磨之皆言其治之有绪而益致其精也【切与琢是治之有端绪磋与磨是益致其精细】瑟严宻之貌僴武毅之貌【严密不麤疏也武毅不怠弛也○东阳许氏曰严密是严厉缜密武毅是刚武彊毅以恂栗释瑟僴而朱子谓恂栗者严敬存乎中金仁山谓所守者严宻所养者刚毅严宻是不麤疏武毅是不頽惰以此展转体认则瑟僴之义可见】赫喧宣着盛大之貌【双峯饶氏曰宣着释赫字盛大释喧字】諠忘也道言也学谓讲习讨论之事自脩者省【星上声】察克治之功【新安陈氏曰学所以致知知视行为易故以切磋比之治骨角犹易于治玉石也自脩所以力行行视知为难故以琢磨比之治玉石则难于治骨角矣】恂栗战惧也【战惧之意严于中】威可畏也仪可象也【西山真氏曰威者正衣冠尊瞻视俨然人望而畏之非徒事严猛而已仪者动容周旋中礼非徒事容饰而已○蛟峯方氏曰瑟是工夫细宻僴是工夫强毅恂栗是兢兢业业惟其兢业戒惧所以工夫精密而强毅○新安陈氏曰有威而可畏谓之威有仪而可象谓之仪本左传语威仪之美形于外】引诗而释之以明【此明字谓发明】明明德者之止于至善道学自脩言其所以得之之由恂栗威仪言其德容表里之盛【恂栗在里德也威仪见于表容也】卒乃指其实【谓盛德至善】而叹美之也【朱子曰切而不磋未到至善处琢而不磨亦未到至善处瑟兮僴兮则诚敬存于中矣未至于赫兮喧兮威仪辉光着见于外亦未为至善至于民之不能忘若非十分至善何以使民久而不能忘○玉溪卢氏曰切磋则知至善之所止琢磨则得至善之所止恂栗见至善之德脩于中威仪见至善之容着于外德容表里之盛一至善耳卒指至善之实非盛德之外有至善亦非明德之外有盛德也○新安吴氏曰理在事物则为至善身体此理而有所得则为盛德如君之至善是仁能极其仁即君之盛德也明德是得于禀赋之初者盛德是得于践履之后者亦只一理而已○新安陈氏曰此章释止至善亦有释知止能得之意于止知其所止知止也引淇澳而释之学与自脩言明明德所以得止至善之由恂栗威仪盛德至善指其得止至善之实民不能忘已开新民得止至善之端下文方极言之耳章句所以得之之得字正与经文能得之得字相照应○东阳许氏曰此节工夫全在切磋琢磨四字上章句谓治之有绪而益致其精治之有绪谓先切琢而后可以磋磨循序而进工夫不乱益致其精谓既切琢而又须磋磨求其极至工夫不辍切磋以喻学是就知上说止至善讲习讨论穷究事物之理自浅以至深自表以至里直究至其极处琢磨是就行上说止至善谓脩行者省察克治至于私欲浄尽天理流行直行至极处瑟兮僴兮谓恂栗是德存于中者完赫兮喧兮谓威仪是德见于外者着】
诗云于戯前王不忘君子贤其贤而亲其亲小人乐其乐而利其利此以没世不忘也【于戯音乌呼乐音洛】
诗周颂烈文篇于戯叹辞前王谓文武也君子谓其后贤后王小人谓后民也此言前王所以新民者止于至善能使天下后世无一物不得其所所以既没世而人思慕之愈久而不忘也【朱子曰没世而人不能忘如尧舜文武之德万世尊仰之岂不是贤其贤如周后稷之德子孙宗之以为先祖之所自出岂不是亲其亲○玉溪卢氏曰此两节相表里上节即此节之本原此节即上节之效验然则新民之至善岂在明明德止至善之外哉○仁山金氏曰贤其贤者高山仰止景行行止崇其德也亲其亲者敬其所尊爱其所亲象其贤也乐其乐者风清俗美上安下顺乐其遗化也利其利者分井受廛安其乐业沐其余泽也○新安陈氏曰后贤贤其贤后王亲其亲下贤亲二字指前王之身后民乐其乐而利其利下乐利二字指前王之泽传文虽未尝言新民止于至善之工夫事实然就亲贤乐利上见得前王不特能使当世天下无一物不得其所而后世尚且如此可见新民止于至善之效验矣】此两节咏叹淫泆其味深长当熟玩之【记乐记咏叹之淫泆之○双峯饶氏曰咏叹言其词淫泆言其义淫泆者意味溢乎言词之外也】
右之三章释止于至善【双峯饶氏曰明德新民两章释得甚略此章所释节目既详工夫又备可见经首三句重在此一句上节目谓仁敬孝慈等工夫谓学与自脩○玉溪卢氏曰此章凡五节第一节言物各有所当止之处第二节言人当知所当止之处以知止之事而言也第三节言圣人之止无非至善以得其所止之事而言也第四节言明明德之止于至善乃至善之体所以立第五节言新民之止于至善乃至善之用所以行○云峯胡氏曰此章释明德新民之止于至善兼释知止能得又兼释八者条目其中学是致知格物之事自脩是诚意正心脩身之事亲其亲以致利其利是化及于家国天下○临川呉氏曰此章緜蛮诗承上文物各有所止之意以明人当知所止之义而起下文实指人所当止者之说此盖发止于至善之端也文王诗以下承上文人当知所当止之义而实指人所当止之处淇澳切磋琢磨承上文实指人所当止之处而言求止于所当止者之由此盖示止于至善之方也瑟僴以下言明明德得止于至善之极而发新民之端烈文诗以下承上文民不能忘之说而言新民得止于至善之极以着明明德之效此盖极言止于至善之效也】
此章内自引淇澳诗以下旧本误在诚意章下
子曰听讼吾犹人也必也使无讼乎无情者不得尽其辞大畏民志此谓知本
犹人不异于人也情实也引夫子之言而言圣人能使无实之人不敢尽其虚诞之辞盖我之明德既明【此推本言之明明德为本乃传者言外之意】自然有以畏服民之心志【此即新民】故讼不待听而自无也观于此言可以知本末之先后矣【朱子曰圣人说听讼我也无异于人当使其无讼之可听方得圣人固不防错断了事不是他所以无讼者却不在于善听讼在于意诚心正自然有以薰炙渐染大服民志故自无讼之可听耳○使民无讼在我之事本也此所以听讼为末○无情者不得尽其辞便是说那无讼之由然惟先有以服其心志所以能使之不得尽其虚诞之辞○如成人有其兄死而不为衰者闻子臯将为成宰遂为衰子臯又何曾听讼了致然只是自然感动人处耳○双峯饶氏曰听讼末也使无讼理其本也者举轻以明重然引而不发知此则见明德新民之相为本末矣问无情曰情与伪对情实也伪不实也论语曰民莫敢不用情○玉溪卢氏曰有讼可听非新民之至善无讼可听方为新民之至善无讼则民新矣使民无讼惟明明德者能之听讼使无讼之本末先后即明德新民之本末先后也经文物有本末上有知止能得一节前章释止至善而知止能得之义已在其中经文物有本末下有终始先后又有脩身为本及本乱末治者否矣此言知本则不特终始先后之义在其中而为本及本乱末治者否之意亦在其中矣○东阳许氏曰本即明明德也我之德既明则自能服民志而不敢尽其无实之言如虞芮争田不敢履文王之庭是文王之德大畏民志自然无讼○临川吴氏曰上章烈文以新民之所止言之而着明明德之效者是能新民者皆本于明明德也故此章言圣人能使民德自新而无实之人不敢尽其虚诞之辞自然有以畏服其心志是以讼不待听而自无者盖本于能明其明德也故朱子曰观于此言可以知本末之先后矣】
右传之四章释本末【新安陈氏曰此章释本末以结句四字知之知本之当先则自知末之当后矣】
此章旧本误在止于信下
此谓知本
程子曰衍文也【衍延面反亦作羡】
此谓知之至也
此句之上别有阙文此特其结语耳
右传之五章盖释格物致知之义而今亡矣此章旧本通下章误在经文之下
间尝窃取程子之意以补之曰所谓致知在格物者言欲致吾之知在即物而穷其理也【即物如即事即是随吾所接之事物也】盖人心之灵莫不有知而天下之物莫不有理惟于理有未穷故其知有不尽也是以大学始教【须看始教字此是大学第一件下工夫处】必使学者即凡天下之物莫不因其已知之理【已知即上文人心之灵莫不有知之知】而益穷之以求至乎其极至于用力之久而一旦豁然贯通焉则众物之表里精粗无不到而吾心之全体大用无不明矣【新安陈氏曰久字与一旦字相应用力积累多时然后一朝脱然通透吾心之全体即释明德章句所谓具众理者吾心之大用即所谓应万事者也】此谓物格此谓知之至也【问所补第五章何不效其文体朱子曰亦尝效而为之竟不能成○大学不说穷理而谓之格物只是使人就实处穷究○格物只是就一物上穷尽一物之理致知便只是穷得物理尽然我之知识亦无不尽处○大学是圣门最初用功处格物又是大学最初用功处试考其说就日用间如此作工夫乆之意思自别○问经文物格而后知至却是知至在后今乃云因其巳知而益穷之则又在格物前曰知元自有才要去理防便是这些知萌露若懵然全不向着便是知之端未曾通才思量着便这个骨子透出来且如做些事错才知道错便是向好门路却不是方始去理防个知只是如今须着因其端而推致之使四方八面千头万绪无有些不知无有毫髪窒碍孟子所谓知皆扩而充之若火之始然泉之始达扩而充之便是致字意思○表者人物所共由里者吾心所独得有人只就皮殻上用工于理之所以然者全无见处有人思虑向里去多于事物上都不理防此乃说说妙之病二者都是偏若到物格知至则表里精粗无不尽○北溪陈氏曰理之体具于吾心而其用散在事物精粗巨细都要逐件穷究其理若一事不理防则此心阙一事之理一物不理防则阙一物之理非拣精底理防而遗其粗大底理防而遗其小也头绪虽多然进亦有序先易而后难先近而后逺先明而后幽○西山真氏曰大学教人以格物致知盖即物而理在焉庶防学者有着实用功之地不至驰心于虚无之境若不就事物上推求义理则极至处亦无縁知得尽○双峯饶氏曰格物穷至那道理恰好阃奥处自表而里自粗而精然里之中又有里精之中又有至精透得一重又有一重且如为子必孝为臣必忠此是臣子分上显然易见之理所谓表也然所以为孝为忠则非一字所能尽如居则致其敬养致乐病致忧丧致哀祭致严皆是孝里面节目所谓里也然所谓居致敬又如何而致敬如进退周旋慎齐升降出入揖逰不敢哕噫嚏咳不敢欠伸跛倚寒不敢袭痒不敢搔之类皆是致敬中之节文如此则居致敬又是表其间节文之精微曲折又是里也然此特敬之见于外者耳至于洞洞属属如执玉奉盈如弗胜以至视于无形听于无声又是那节文里面骨髓须是格之又格以至于无可格方是极处精粗亦然如养亲一也而有所谓养口体有所谓养志口体虽是粗然粗中亦有精养志虽是精然精中更有精若见其表不穷其里见其粗不穷其精固不尽然但究其里而遗其表索其精而遗其粗亦未尽须是表里精粗无所不到方是物格○玉溪卢氏曰心外无理故穷理即所以致知理外无物故格物即所以穷理知者心之神明乃万理之统防而万事万物之主宰言穷理则易流于恍惚言格物则一归于真实表也粗也理之用也里也精也理之体也众理之体即吾心之体众理之用即吾心之用心之全体大用无不明则明明德之端在是矣物格知至虽二事而实一事故结之曰此谓物格此谓知之至也】
所谓诚其意者毋自欺也如恶恶臭如好好色此之谓自谦故君子必慎其独也【好恶上字皆去声谦读为慊苦劫反】
诚其意者自脩之首也【双峯饶氏曰心之正不正身之脩不脩只判于意之诚不诚所以中庸孟子只说诚身便贯了诚意正心脩身此章虽専释诚意而所以正心脩身之要实在于此故下二章第言心不正身不脩之病而不言所以治病之方以已具于此章故也○云峯胡氏曰大学条目有八只作六格物致知二者实是一事故统作一自正心以下五者工夫次第相接故统作四唯诚意独作一然诚意者自脩之首已兼正心脩身而言矣章末曰润身曰心广提出身与心二字意巳可见○新安陈氏曰前章云如琢如磨者自脩也诚意正心脩身皆自脩之事而诚意居其始故曰自脩之首】毋者禁止之辞自欺云者知为善以去【上声下同】恶【此知字带从上章致知之知字来】而心之所发有未实也【云峯胡氏曰毋自欺三字释诚意二字自字与意字相应欺字与诚字相反○新安陈氏曰自欺自谩也○东阳许氏曰诚意是致知以后事故章句曰知为善以去恶而心之所发有未实也】谦快也足也【朱子曰诚意章在两个自字上用功○新安陈氏曰谦字与惬字同音同义为快字说不尽又添足字快而且足方是自谦】独者人所不知而己所独知之地也【新安陈氏曰地即处也此独字指心所独知而言非指身所独居而言】言欲自脩者知为善以去其恶则当实用其力而禁止其自欺使其恶恶则如恶恶臭好善则如好好色皆务决去而求必得之以自快足于己不可徒苟且以徇外而为【去声】人也【不求自惬便是为人】然其实与不实盖有他人所不及知而已独知之者故必谨之于此【此指独字】以审其防【平声】焉【新安陈氏曰周子云防善恶己所独知乃念头初萌动善恶诚伪所由分之防卫处必审察于此以实为善去恶如别岐途之始分处起脚不差行方能由乎正路否则起脚处一差差毫厘而谬千里矣○朱子曰防者动之微是欲动未动之间便有善恶便须就这处理防若到发出处更怎生奈何得○问知至了如何到诚意又说毋自欺曰到这里方可着手下工夫不是知至了下面许多一齐扫去下面节节有工夫在○譬如一块物外面是银里面是铁便是自欺须表里如一方是不自欺须是见得分晓如知乌喙不可食水火不可蹈则自不食不蹈如寒欲衣饥欲食则自是不能已人果见善如饥欲食寒欲衣见恶如乌喙不可食水火不可蹈则此意自是实矣乌喙药石食之能杀人○自欺是半知半不知底人知道善我所当为却又不十分去为善知道恶不可为却又自家舎他不得这便是自欺不知不识只唤做不知不识不唤做自欺新安陈氏曰以上语以知为重见得物格知至为意诚之根基也○才说不自欺则其好善恶恶只要求以自快自足如寒而思衣以自温饥而思食以自饱非有牵强苟且姑以为人之意也○如铸私钱做官防此是大故无状小人岂自欺之谓耶此处工夫极细未便说到粗处前后学者说差了縁赚连下文小人闲居一节看了所以差也○如有九分义理杂了一分私意便是自欺到得厌然揜着之时又其甚者○十分为善有一分不好底意潜发于其间便由邪径以长这个却是实前面善意却是虚矣○凡恶恶之不真为善之不勇外然而中实不然或有为而为之或始勤而终怠皆不实而自欺之患也○论自欺细处且如为善自家也知得是当为也勉强去做只是心里又有些便不消如此做也不妨底意思如为不善也知得不当为而不为心中也又有些便为也不妨底意思便是自欺便是虚伪不实矣○自谦与孟子行有不慊于心相类亦微不同孟子训满足意多大学训快意多问自谦只是真实为善去恶无牵滞于己私只是快底意方是心下满足曰是○自谦是合下好恶时便是要自谦了非谓做得善了方能自谦自谦正与自欺相对所谓诚其意便是要毋自欺非是诚其意了方能不自欺也自谦者外面如此中心也是如此表里一般自欺者外面如此中心其实有些子不愿只此便是二心诚伪之所由分也○谨独则于善恶之防察之愈精愈密○如与众人对坐自心中发一念或正或不正此亦是独处○北溪陈氏曰诚者自表而里真实如一之谓自欺诚之反也大抵此章在自慊而无自欺首言如好好色恶恶臭是就人情分晓处譬之好色人所同好好则求必得之恶臭人所同恶恶则求必去之而后快足吾意意所快足处是自家表里真实恁地非苟且徒为此也人之好善恶恶亦须表里真实如此自求快足方是诚意如稍有不真实胷次间便自觉有欠缺处如何防快足此便是自欺果能自表而里断断然真实恁地始快足吾意此便是自谦便是诚然自谦自欺皆自家心襄事非他人所知而己独知之所以君子贵就那独处便谨审其防之发也○徽庵程氏曰慎不但训谨有审之意焉○问毋自欺还是须从戒谨恐惧上做起抑戒谨恐惧即是毋自欺境界潜室陈氏曰戒谨恐惧与谨独是两项地头戒谨恐惧是自家不暏不闻之时存诚养性气象如此谨独是众人不闻不睹之际存诚工夫如此中庸兼已发未发说故动息皆有养大学只就意之所发说故只防他罅漏处○双峯饶氏曰此章用功之要在谨独上凡人于显然处致谨其意未必果出于诚若能于独处致谨方是诚意○云峯胡氏曰君子小人所以分只在自欺与自慊上两自字与自脩之自相应自欺者诚之反自脩者不可如此自慊者诚之充自脩者必欲如此独字便是自字便是意字所以中庸论诚首尾言慎独此章论诚意亦两言慎独○东阳许氏曰诚意只是着实为善着实去恶自欺是诚意之反毋自欺是诚意工夫二如是诚意之实自慊是自欺之反而诚意之效慎独是诚意地头○欺慊皆言自是意之诚不诚皆自为之自欺者适害己不自慊者徒为人○恶恶臭好好色人人皆实有此心非伪也二如字晓学者当实为善去恶若恶恶好好色之为也】
小人闲居为不善无所不至见君子而后厌然揜其不善而着其善人之视己如见其肺肝然则何益矣此谓诚于中形于外故君子必慎其独也【闲音闲厌郑氏读为黡于简反】闲居独处【上声】也【新安陈氏曰独处是身所独居与上文己所独知之独不同】厌然消沮【上声】闭蔵之貌【双峯饶氏曰黡字有黒暗遮闭之意○新安陈氏曰四字形容小人见君子羞愧遮障之情状】此言小人隂为不善而阳欲揜之【闲居为隂见君子为阳】则是非不知善之当为与恶之当去【上声】也【非不知乃其秉彝之天不可泯没者】但不能实用其力以至此耳然欲揜其恶而卒不可揜欲诈为善而防不可诈则亦何益之有哉此君子所以重【去声】以为戒而必谨其独也【朱子曰小人闲居为不善是诚心为不善也揜其不善而着其善是为善不诚也为恶于隠微之中而诈善于显明之地将虚假之善来盖真实之恶自欺以欺人也然人岂可欺哉○闲居为不善便是恶恶不如恶恶揜不善着其善便是好善不如好好色○君子小人之分却在诚其意处诚于为善便是君子不诚底便是小人○双峯饶氏曰闲居为不善自欺也厌然则不自慊矣揜其不善而着其善是又欺人也自欺与欺人常相因始焉自欺终焉必至于欺人此谓诚于中形扵外此诚字是兼善恶说○厌然与心广体胖为对厌然是小人为恶之验心广体胖是君子为善之验○云峯胡氏曰前章未分君子小人此章分别君子小人甚严盖诚意为善恶关过得此关方是君子过不得此关犹是小人传末章长国家而务财用之小人即此闲居为不善之小人也意有不诚已害自家心术他日用之为天下国家害也必矣○玉溪卢氏曰两言慎独读上节固当直下承当读此节尤当痛自警省○新安陈氏曰上一节毋自欺说得细宻乃自君子隠然心术之微处言之此一节言小人之欺人说得粗乃自小人显然诈伪之著者言之无上一节毋自欺而必自谦之工夫则为恶诈善之流弊其极必将至此所以君子必先自慎其独至此又重以小人为戒而尤必慎其独】
曾子曰十目所视十手所指其严乎
引此以眀上文之意言虽幽独之中而其善恶之不可揜如此可畏之甚也【朱子曰此是承上文人之视己如见其肺肝之意不可说人不知人晓然共知如此人虽不知我已自知自是甚可皇恐了其与十目十手所视所指何异哉○玉溪卢氏曰实理无隠显之间人所不知已所独知之地即十目十手共视共指之地故为善于独者不求人知而人自知之为不善于独者惟恐人知而人必知之其可畏之甚如此曾子所以战兢临履直至啓手足而后已者此也○云峯胡氏曰中庸所谓莫见乎隠莫显乎微盖本诸此上文独字便是隠微此所谓十目十手即是莫见莫显○新安陈氏曰幽独之中勿谓无视之无指之者当常如十目所共视十手所共指可畏之甚释其严乎】
富润屋德润身心广体胖故君子必诚其意【胖步丹反】胖安舒也言富则能润屋矣德则能润身矣【三山陈氏曰财积于中则屋润于外德积于中则身亦润于外矣润犹华泽也○新安陈氏曰此借富润屋以起下句德润身之意德如孟子所谓仁义礼智根于心润身如所谓其生色见面盎背是也下文心广体胖乃申言之】故心无愧怍则广大宽平而体常舒泰德之润身者然也盖善之实于中而形于外者如此故又言此以结之【朱子曰富润屋以下是说意诚之验如此心本是濶大底物事只因愧怍便卑狭被他隔碍了所以体不能得安舒○毋自欺是诚意自慊是意诚○小人闲居以下是形容自欺之情状心广体胖是形容自慊之意○无愧怍是无物欲之蔽所以能广大○三山陈氏曰心在内者也以理之无歉故能广大体在外者也以心之既广故能舒泰人之一心少有所歉则视听怵迫而举动局蹐虽吾四体将不得其所安矣皆自然之应也○上说小人实有是恶故其恶形见于外此说君子实有是善故其善亦形见于外○双峯饶氏曰心不正何以能广身不修何以能胖心广体胖即心正身修之验所以能心广体胖只在于诚其意以此见诚意为正心修身之要○玉溪卢氏曰前两言必慎其独此申言必诚其意三言必字示人可谓真切○仁山金氏曰小人闲居以下自欺败露之可畏德润身心广体胖自慊快足之可乐○云峯胡氏曰孟子说浩气处与此章意合不自欺即自反而缩自欺即自反而不缩厌然即是气馁心广体胖即是浩然之气○新安陈氏曰上文诚于中形于外是恶之实中形外者此是善之实中形外者】
右传之六章释诚意【朱子曰许多病痛都在诚意章一齐说了下面有些小病痛亦轻可此章最紧切若透过此一关此去做工夫便易了由是而之便骎骎进于善而决不至下陷于恶矣○双峯饶氏曰传之诸章释八事每章皆连两事而言独此章单举诚意盖知至意诚固是相因然致知属知诚意属行知行毕竟是二事当各自用力不可谓知了便自然能行所以诚意章不连致知说者为此正心诚意虽皆属行然诚意不特为正心之要自脩身至平天下皆以此为要故程子论天德与王道皆曰其要只在谨独天德即心正身脩之谓王道即齐家治国平天下之谓谨独即诚意之要旨若只连正心说则其意促狭无以见其功用之广大如此也此章乃大学一篇之要处传者于此章说得极痛切始言谨独诚意之方也中言小人之意不诚所以为戒也终言诚意之效验所以为劝也】
经曰欲诚其意先致其知又曰知至而后意诚盖心体之明有所未尽则其所发必有不能实用其力而苟焉以自欺者【朱子曰大学虽使人戒夫自欺而推其本则必其有以用力于格物致知之地然后理明心一而所发自然莫非真实不然则正念方萌而私意随起亦非力之所能制矣○若知有不至则其不至之处恶必蔵焉以为自欺之主虽欲致其谨独之功亦且无主之能为而无地之可据矣此又文之所未发而其理巳具于经者皆不可以不察也○新安陈氏曰此言知不至则意不诚】然防已眀而不谨乎此则其所眀又非己有而无以为进德之基【三山陈氏曰于知巳至后亦非听之自诚盖无一刻不用其戒谨之功○新安陈氏曰此言知至后又不可不诚其意盖诚意者进德之基本也】故此章之指必承上章而通考之然后有以见其用力之始终其序不可乱而功不可阙如此云【玉溪卢氏曰由致知方能诚意此序之不可乱既致知又不可不诚意此功之不可阙诚意至平天下序皆不可乱功皆不可阙序不可乱则不可躐等而进功不可阙则不可半途而废云】
所谓脩身在正其心者身有所忿懥则不得其正有所恐惧则不得其正有所好乐则不得其正有所忧患则不得其正【忿弗粉反懥勑值反好乐并去声】
程子曰身有之身当作心○忿懥怒也【懥字广韵玉篇并陟利反○双峯饶氏曰忿者怒之甚懥者怒之留】盖是四者皆心之用而人所不能无者然一有之而不能察【三山陈氏曰章句紧要说一察字亦非从外撰来盖因下文心不在焉一句发出察者察乎理也○新安陈氏曰察之一字乃朱子推广传文之意使学者有下手处耳】则欲动情胜而其用之所行或不能不失其正矣【问有所忿懥恐惧好乐忧患心不得其正是要无此数者心乃正乎程子曰非是谓无只是不以此动其心学者未到不动处须是执持其志○朱子曰大学格物诚意都已链成到得正心脩身章都易了意有善恶之殊意或不诚则易于为恶心有偏正之异心有不正则为物欲所动未免有偏处却未必为恶○四者只要从无处发出不可先有在心下须看有所二字如有所忿怒因人有罪而挞之才了其心便平是不有若此心常常不平便是有○所谓有所是被他为主于内心反为他动也○心才系于物便为所动所以系于物者有三事未来先有个期待之心或事已应过又留在心下不能忘或正应事时意有偏重都是为物所系防便是有这个物事到别事来到面前应之便差了如何心得其正圣人之心莹然虚眀看事物来若大若小四方八面莫不随物随应此心元不曾有这物事○如顔子不迁怒可怒在物顔子未尝为血气所动而移于人也则岂怒而心有不正哉○今人多是才怒虽有可喜事亦所不喜才喜虽有当怒之事来亦不复怒便是蹉过事理了盖这物事才私便不去只管在胷中推荡终不消释使此心如太虚则应接万务各止其所而我无所与可也看此一章只是要人不可先有此心耳○问忿好自己事可勉强不为忧患恐惧自外来不由自家曰便是自外来须要我有道理处之事来亦合当忧惧但只管累其本心亦济甚事孔子畏于匡文王囚羑里死生在前圣人元不动心处之恬然○或问大学不要先有恐惧中庸却要恐惧何也西山真氏曰中庸只是未形之时常常持敬令心不昏昧而已大学之恐惧却是俗语恐怖之类自与中庸有异○喜怒忧惧乃心之用非惟不能无亦不可无但平居无事之时不要先有此四者在胷中如平居先有四者即是私意人若有些私意塞在胷中便是不得其正须是涵养此心未应物时湛然虚静如鉴之明如衡之平到得应物之时方不差错当喜而喜当怒而怒当忧而忧当惧而惧恰好则止更无过当如此方得本心之正○玉溪卢氏曰心者身之主而明德之所存也未应物之前寂然不动无所忿懥恐惧则心之本体无不正而明德之本体无不明方应物之际感而遂通当忿懥而忿懥当恐惧而恐惧则心之妙用无不正而明德之妙用无不明既应物之后依旧寐然不动未尝有所忿懥恐惧则心之本体终始无不正而眀德之本体终始无不眀也人患不识其本心耳惟虚故灵才失其虚便失其灵此心之所以为心而明德之所以为明德也○云峯胡氏曰心之体无不正所谓正心者正其心之用尔在正其心此正字是说正之之工夫盖谓心之用或有不正不可不正之也不得其正此正字是说心之体本无不正而人自失之者也曰正其曰其正自分体用心之体本如太虚或景星庆云或烈风雷雨而太虚自若人之一心岂能无喜怒忧惧然可怒则怒怒过不留可喜则喜喜已而休喜怒忧惧皆在物而不在我我虽日接乎物而不物于物此所以能全其本体之虚而无不正也或疑中庸首章先言存养而后言省察大学诚意言省察而次存养殊不知此章正自有存养省察工夫忿懥恐惧等之未发也不可先有期待之心其将发也不可一有偏系之心其巳发也不可犹有留滞之心事之方来念之方萌是省察时节前念已过后事未来是存养时节存养者存此心本体之正省察者惟恐此心之用或失之不正而求以正之也宜仔细看章句之二察字及三四存字】
心不在焉视而不见听而不闻食而不知其味
心有不存则无以检其身是以君子必察乎此而敬以直之然后此心常存而身无不脩也【朱子曰心若不存一身便无主宰○敬是常要此心在这里直是直上直下无纎毫委曲○问视而不见听而不闻只是说知觉之心却不及义理之心曰才知觉义理便在此才昏便不见了○双峯饶氏曰四不得其正言心不正也视不见以下言身不脩也言此而不言所以正心脩身者已具于诚意章故也声色臭味事物之粗而易见者耳心之精神知觉一不在此则于粗而易见者已不能见况义理之精者乎传者之意盖借粗以明精耳○蛟峯方氏曰上一节说有心者之病心不在焉一节说无心者之病上节说心不可有所偏主此节说心不可无所存主不可有者私主也不可无者主宰之主也心有存主则羣妄自然退听而心正身脩矣然则中虚而有主宰者其正心之药方也欤○新安陈氏曰朱子于此又下一察字且曰敬以直之以足大学本文未言之意提出正心之要法以示万世学者】
此谓脩身在正其心
右传之七章释正心脩身
此亦承上章以起下章盖意诚则真无恶而实有善矣所以能存是心以检其身【朱子曰意诚然后心得其正自有先后○新安陈氏曰此言意诚而后心可得而正盖其序之不可乱者】然或但知诚意而不能宻察此心之存否则又无以直内而脩身也【新安陈氏曰此言诚意又不可不正其心乃其功之不可缺者○或谓意诚则心止朱子曰不然这防句连了又断断了又连虽若不相连缀中间又自相贯譬如一竿竹虽只是一竿然其间又有许多节意未诚则全体是私意更理防甚正心然意虽诚了又不可不正其心○或谓诚意则心之所发巳无不实又何假于正心之功云峯胡氏曰意欲实而心本虚实其意则好恶不偏于方发之初虚其心则喜怒不留于已发之后新安陈氏曰下一句只说得末一边未见得意者心之用先本自虚中发出当添一句云虚其心则本体不偏于未发之先妙用不留于已发之后○东阳许氏曰盖意诚以下言诚意然后能正心然或以下言既诚意又须正心】自此以下并以旧文为正
所谓齐其家在脩其身者人之其所亲爱而辟焉之其所贱恶而辟焉之其所畏敬而辟焉之其所哀矜而辟焉之其所敖惰而辟焉故好而知其恶恶而知其美者天下鲜矣【辟读为僻恶而之恶敖好并去声鲜上声】
人谓众人之犹于也辟犹偏也【朱子曰古注辟音譬窒碍不通只是辟字便通况此篇自有僻字辟则为天下僇是矣】五者在人本有当然之则然常人之情惟其所向而不加察焉【新安陈氏曰此章朱子亦以察字言之兴国本作察他本作审者非】则必陷于一偏而身不脩矣【西山真氏曰偏之一字为脩身齐家之深病○朱子曰正心脩身两段大防差错处皆非在人欲上皆是人合有底事如在官街上差了路○忿懥等是心与物接时事亲爱等是身与物接时事○之所亲爱如父子当主于爱然父有不义不可以不争子有不肖亦不可不知教之之所敬畏如君固当敬畏然若当正救责难也只管敬畏不得贱恶固可恶或尚可教或有长处亦当知之○问敖惰恐非好事曰此如眀镜之悬妍丑随其来而应之不成丑者至前亦唤做妍者又敖惰是轻贱恶是重既贱恶得如何却不得敖惰然者犹戒其辟则须检防不可有过当处○哀矜如有大奸方欲惩之被他哀鸣恳吿又却宽之这便是哀矜之偏处○五者各自有当然之则只不可偏如人饥而食只合当食食才过些子便是偏渴而饮饮才过些子便是偏如爱其人之善若爱之过则不知其恶便是因其所重而陷于所偏恶恶亦然下面说人莫知其子之恶莫知其苗之硕上面许多偏病不除必至于此○北溪陈氏曰敖只是简于为礼惰只是于为礼有一等人上非可爱次非可敬只是平平人接之自令人简慢○问人之其所亲爱而辟焉一章终未见身与物接意思濳室陈氏曰接此五种人便有此五种辟岂不是身与物接○玉溪卢氏曰好而知其恶是亲爱之不偏恶而知其美是贱恶之不偏二不偏惟明德无不明者能之所好且知其恶则一家孰敢为恶所恶且知其美则一家孰不为善如此则明德明于一家矣○勿轩熊氏曰亲爱畏敬哀矜指所爱之人言有此三等贱恶敖惰指所恶之人言有此二等偏于爱则不知其人之恶偏于恶则不知其人之善上下文相照应如此○云峯胡氏曰或疑敖惰不当有殊不知本文人字非为君子言乃为众人言章句曰众人又曰常人是也众人中固自有偏于敖惰之人如下文人莫知其子之恶苗之硕亦泛言多溺爱贪得之人也两人字示戒深矣】
故谚有之曰人莫知其子之恶莫知其苗之硕【谚音彦硕叶韵时若反】
谚俗语也溺爱者不明贪得者无厌是则偏之为害而家之所以不齐也【双峯饶氏曰之其亲爱等而辟者言身之不脩也莫知其子之恶言家之不齐也大意谓惟其溺于一偏故好不知其恶恶不知其美惟其身不脩故家不齐当看两故字人之其所亲爱而辟为凡为人者言莫知子之恶姑举家之一端言之○玉溪卢氏曰子之恶苗之硕皆就家而言○云峯胡氏曰心与物接唯怒最易发而难制所以前章以忿懥先之身与事接唯爱最易偏故此章以亲爱先之至引谚曰只是说爱之偏处人情所易偏者爱为尤甚况闺阃之内义不胜恩情爱比昵之私尤所难克身所以不脩家所以不齐者其深病皆在于此】
此谓身不脩不可以齐其家
【问如何脩身専指待人而言朱子曰脩身以后大防说向接物待人去又与只说心处不同要之根本之理则一但一节说濶一节去○钱氏曰上章四个有所字此章六个辟字其实皆心之病但上四者只是自身里事此六者却施于人即处家之道也○双峯饶氏曰身以心为之主而心以意为之机人所以之其亲爱等而辟者以其心之不正耳心所以有忿懥等则不得其正者以其意之不诚耳意苟诚矣则忿懥等之必谨其独而毋敢失其正亲爱等之必谨其独而毋敢流于僻是知诚意即正心脩身之要也章句所以丁宁之以宻察加察即谨独之谓也有所忿懥等而能宻察是谨独以正其心也之其所亲爱等而能加察是谨独以脩其身也章句于二章察之一字凡四言之省察之工夫岂非自诚意章之谨独而发哉不特正心脩身章为然也由是而齐家治国平天下无往不自谨独出焉传于释齐家治国章曰心诚求之释平天下章曰忠信以得之曰诚求曰忠信皆诚其意之谓也诚其意即谨独之谓也故程子论天德王道皆曰其要只在谨独论出门使民亦曰惟谨独便是守之之法可谓得其要矣】
右传之八章释脩身齐家
所谓治国必先齐其家者其家不可教而能教人者无之故君子不出家而成教于国孝者所以事君也弟者所以事长也慈者所以使众也【弟去声长上声】
身脩则家可教矣【因家不可教而推家所以可教之由实自脩身始】孝弟慈所以脩身而教于家者也然而国之所以事君事长使众之道不外乎此【此字指孝弟慈而言】此所以家齐于上而教成于下也【朱子曰上面说不出家而成教于国下面便说所以教者如此此三者便是教之目○孝者所以事君弟者所以事长慈者所以使众此道理皆是我家里做成了天下人看着自能如此不是我推之于国○孝以事亲而使一家之人皆孝弟以事长而使一家之人皆弟慈以使众而使一家之人皆慈是乃成教于国者也○陈氏曰在我事亲之孝即国之所以事君者在我事兄之弟即国之所以事长者在我爱子之慈即国之所以使众者能脩之于家则教自行于国矣○玉溪卢氏曰孝弟慈三者明德之大目人伦之大纲举此可该其余矣○云峯胡氏曰脩身以上皆是学之事齐家治国方是教之事所以此章首拈出教之一字然其所以为教者又只从身上说来孝弟慈所以脩身而教于家者也独举三者盖从齐家上说一家之中有父母故曰孝有兄长故曰弟有子弟仆故曰慈事君事长使众方从治国上说○吴氏曰传只言治国先齐其家章句并脩身言之推本之论也孝弟慈体之身则为脩其身行之家则为齐其家推之国则为治其国天理人伦一以贯之而已况家有父犹国有君家有兄犹国有长家有防犹国有众分虽殊理则一也】
康诰曰如保赤子心诚求之虽不中不逺矣未有学养子而后嫁者也【中去声】
此引书而释之又明立教之本不假强【上声】为在识其端而推广之耳【朱子曰孝弟虽人所同有能守而不失者鲜惟保赤子罕有失者故特即人所易晓者以示训亦与孟子言见孺子入井之意同○保赤子慈于家也如保赤子慈于国也保赤子是慈如保赤子是使众心诚求赤子所欲于民亦当求其不能自达者此是推慈幼之心以使众也○此且只说动化为本未说到推上后方全是说推○黄氏曰言但以诚心求之则自然得赤子之心不待勉强而后知之也○三山陈氏曰赤子有欲不能自言慈母独得其所欲虽不中亦不逺者爱出于诚彼己不隔以心求之不待学而后能也○玉溪卢氏曰引书即慈之道以眀孝弟之道也立教之本本者明德是已在识其端端者明德之发见为孝弟慈是已○仁山金氏曰此段章句本章首教字三者俱作教说不作推说立教之本说孝弟慈不假强为说未有学养子而后嫁在识其端而推广之说心诚求之○云峯胡氏曰孝弟慈皆人心之天此独言慈者世教衰孝弟防有失其天者独母之保赤子慈之天未有失者也大要只在心诚求之一句上举其慈之出于天者庶可以触其孝弟之天孝弟亦在乎诚而已○新安陈氏曰立教之本总言孝弟慈引书只言慈幼章句乃总三者言之盖因慈之良知良能而知孝弟之良知良能皆不假于强为只在识其端倪之发见处而从此推广去耳○东阳许氏曰保赤子是父母爱子之心如保者是言君养民亦当如父母之保赤子赤子不能言父母保之虽不中不逺况民之能言而意易晓者所欲与之聚所恶勿施虽不中民之心亦不逺矣】
一家仁一国兴仁一家让一国兴让一人贪戾一国作乱其机如此此谓一言偾事一人定国【偾音奋】
一人谓君也机发动所由也偾覆败也此言教成于国之效【朱子曰一家仁一国兴仁一家让一国兴让自家礼让有以感之故民亦如此兴起自家好争利却责民间礼让如何得他应○一家仁以上是推其家以治国一家仁以下是人自化之也○双峯饶氏曰仁让是本上文孝弟而言仁属孝让属弟贪戾者慈之反也上言不出家而成教于国底道理此言不出家而成教于国底效验○玉溪卢氏曰仁让善也接上文孝弟言贪戾恶也贪则不让戾则不仁有善无恶之理虽原于天而为善为恶之机实由于君仁让之化必待行于家而后行于国贪戾之失才自于君而即见于国从善如登见其难从恶如崩见其易机之所在可畏如此可不谨欤偾事定国盖古语观此谓二字可见引以证上文○仁山金氏曰定国谓之一人盖总一身而论偾事谓之一言则不过片言之间善恶功效之难易尤为可惧也已○新安陈氏曰一家仁让而一国仁让家齐而国治也一人才贪戾而一国即作乱身不脩则家国即不齐不治也机者弩牙矢之发动所由譬仁让之兴其机由一家悖乱之作其机由一人故总断云其机如此一言偾事结作乱句一人定国结兴仁让句○东阳许氏曰仁让必一家方能一国化贪戾只一人便能一国乱至于偾事又只在人之一言以此见为善难为恶易不可忽如此】
尧舜帅天下以仁而民从之桀纣帅天下以暴而民从之其所令反其所好而民不从是故君子有诸己而后求诸人无诸己而后非诸人所藏乎身不恕而能喻诸人者未之有也【好去声】
此又承上文一人定国而言【新安陈氏曰民之仁暴惟上所帅帅之以所好则民从如好暴而令以仁所令与所好反民弗从矣】有善于己然后可以责人之善无恶于己然后可以正人之恶皆推己以及人所谓恕也【蛟峯方氏曰此章是如治己之心以治人之恕絜矩章是如爱己之心以爱人之恕】不如是则所令反其所好而民不从矣喻晓也【问此章言治国乃言帅天下以仁又似说平天下言有诸己又似说脩身何也朱子曰圣贤之文简畅身是齐治平之本治国平天下自是相关岂可截然不相入○寻常人若有诸己又何必求诸人无诸己又何必非诸人如孔子说躬自厚而薄责于人攻其恶无攻人之恶至于大学之说是有天下国家者势不可以不责他大抵治国者禁人恶劝人善便是求诸人非诸人○三山陈氏曰己有此善然后可以求人有此善己无此恶然后可以非人有此恶皆己先之也○双峯饶氏曰无善而欲责人有恶而欲禁人是无己可推而欲及人也此章虽释齐家治国然自一人贪戾以下皆归重人主之身此乃极本穷原之论问恕者推己及人却说所蔵乎身曰恕有首有尾蔵乎身者其首及人者其尾也忠是恕之首治国平天下章皆说恕此章言有诸己无诸人是要人于脩己上下工夫其重在首下章言所恶于上无以使下等是要人于及人上下工夫其重在尾两章互相发眀○仁山金氏曰治国者必有法制号令以禁民为非而律民以善虽桀纣之世亦所必有但其所好则不若此故民从其所好不从其所令所以治国者在反求诸己乃政令之本○蔵乎身者自其尽已处言之恕者自其推己处言之所蔵是指有诸己无诸己者也恕是指求诸人非诸人者也所蔵乎身不恕谓所蔵于己者未有可推以及人如何能喻诸人然所谓尧舜帅天下以仁以已及物者也仁也所谓有诸己而后求诸人无诸己而后非诸人推己及物者也恕也至所谓桀纣帅天下以暴不仁者也所蔵乎身不恕反上文也○云峯胡氏曰此一恕字人皆知其以推己之恕言不知蔵乎身三字已带尽己之忠言矣此章有无二字必自诚意章相贯说来天下未有无忠之恕上文心诚求之即是诚意之诚非有二也诚意者如恶恶臭如好好色皆务决去而求必得之求必得之则有诸己矣务决去之则无诸己矣○新安陈氏曰有善无恶于己尽己之忠也推己以责人正人由忠以为恕也忠即恕之蔵于内者恕即忠之显于外者所蔵乎身不恕无蔵于内之忠而欲为恕是乃程子所谓无忠做恕不出者也其能喻人者无之】
故治国在齐其家
通结上文
诗云桃之夭夭其叶蓁蓁之子于归宜其家人宜其家人而后可以教国人【夭平声蓁音臻】
诗周南桃夭之篇夭夭少【去声】好貌【少嫩也】蓁蓁美盛貌兴【去声】也【于六义属兴】之子犹言是子此指女子之嫁者而言也妇人谓嫁曰归宜犹善也【玉溪卢氏曰可以教国人应其家不可教而能教人者无之之意】
诗云宜兄宜弟宜兄宜弟而后可以教国人
诗小雅蓼【音六】萧篇
诗云其仪不忒正是四国其为父子兄弟足法而后民法之也
诗曹风鸤【音尸】鸠篇忒差也【问父子兄弟足法而后民法之然尧舜不能化其子周公不能和兄弟是如何朱子曰圣贤是论其常尧舜周公是处其变如不将天下与其子而贤便是能处变得好若周公不辟管叔周如何不乱是不得己着恁地而今且理防常底今未解有父如瞽瞍兄弟如管蔡未论到变处○三山陈氏曰说正四国及仁帅天下皆是说到极处○玉溪卢氏曰父子兄弟足法仪之不忒也民法之四国之正也教国人是治国之事所以明明德于其国民法之是国治之事则明德明于其国矣○新安陈氏曰足法家齐而可以示法于人也民法之国人取法于己也】
此谓治国在齐其家
此三引诗皆以咏叹上文之事而又结之如此其味深长最宜濳玩【三山陈氏曰古人凡辞有尽而意无穷者多援诗以吟咏其余意○玉溪卢氏曰此章言治国甚略言齐家甚详所以明齐家之道即治国之道以人同此心心同此明德故也○仁山金氏曰三引诗首引之子宜家继引宜兄宜弟何也盖天下之未易化者妇人而人情之每易失者兄弟齐家而能使之子之宜家兄弟之相宜则家无不齐者矣宜乎其仪不忒而足以正是四国也自脩身而齐家自齐家而治国而平天下有二道焉一是化一是推化者自身教而动化也推者推此道而扩充之也故此一章并含两意自章首至成教于国一节是化三所以是推如保赤子继慈者使众而言是推一家仁以下一节是化帅天下一节是化有诸己一节继所令反其所好而言是推三引诗是化惟化则可推惟推则皆化非化则推不行非推则化不周○云峯胡氏曰中庸引诗明行逺自迩之意必先妻子好合而后兄弟既翕此三引诗首以妇人之宜家人而继以宜兄弟盖家人离必起于妇人非刑于寡妻者未易至于兄弟亦未易御于家邦也其示人以治国之在齐其家也益严矣○东阳许氏曰三引诗自内以至外妇人女子最难于化而夫妇之间常人之情最易失于动不以正化能行于闺门则德盛矣故引诗言夫妇为首而兄弟次之总一家言者又次之】
右传之九章释齐家治国
所谓平天下在治其国者上老老而民兴孝上长长而民兴弟上恤孤而民不倍是以君子有絜矩之道也【长上声弟去声倍与背同絜胡结反】
老老所谓老吾老也兴谓有所感发而兴起也孤者幼而无父之称絜度【待洛反下同】也矩所以为方也【矩者制方之器俗呼曲尺此借以为喻】言此三者上行下效捷【疾业反】于影响所谓家齐而国治也【新安陈氏曰上行谓老老长长恤孤下效谓民兴孝兴弟不倍此即上章孝弟慈所以不出家而成教于国者章句接上章说下来】亦可以见人心之所同而不可使有一夫之不获矣【新安陈氏曰可见人同欲遂其孝弟慈之心便当平其政以处之不可使有一人之不得其所也】是以君子必当因其所同推以度物【物即人也】使彼我之间各得分【去声】愿则上下四旁均齐方正而天下平矣【朱子曰老老长长恤孤方是就自家切近处说所谓家齐也民兴孝兴弟不倍是就民之感发兴起处说治国而国治之事也上行下效感应甚速可见人心所同者如此是以君子有絜矩之道也此句方是引起絜矩事下面方说絜矩而结之云此之谓絜矩之道○絜矩之说不在前数章却在治国平天下章到此是节次成了方用得○先说上行下效到絜矩处是就政事上说若但兴起其善心不使得遂其心虽能兴起亦徒然耳如政烦赋重不得养其父母畜其妻子又安得遂其善心须是推己之心以及于彼使彼仰足以事俯足以育方得○能使人兴起者圣人之教化也能遂其兴起之心者圣人之政事也○矩者心也我心所欲即他人所欲我欲孝弟慈必使他人皆如我之孝弟慈不使一夫之不获方可只我能如此他人不能如此即是不平矣○絜矩不是外面别有个道理只便是前面正心脩身底推而措之○问絜矩之道是广仁之用否曰此乃求仁工夫正要着力若仁者只是举而措之耳不待絜矩而自无不平矣絜矩正是恕者之事○兴孝兴弟不倍上行下效之意上章已言之矣此章再举之者乃欲引起下文君子必须絜矩然后可以平天下之意不然则虽民化其上以兴于善而天下终不免于不平也故此一章首尾皆以絜矩之意推之而未尝复言躬行化下之说○问上老老而民兴孝下面接是以君子有絜矩之道也似不相续如何曰这个便是相续絜矩是四面均平底道理教他各得老其老各得长其长各得幼其幼不成自家老其老教他不得老其老长其长教他不得长其长幼其幼教他不得幼其幼便不得是以二字是结上文犹言君子为是之故所以有絜矩之道○絜矩如自家好安乐便思他人亦欲安乐当使无老稚转乎沟壑壮者散而之四方之患制其田里教之树畜皆比以推之○双峯饶氏曰矩所以为方之具也匠欲为方必先度之以矩欲平天下者以何物为矩而度之亦惟此心而已絜者以索围物而知其大小度之义也匠之度物以矩为矩君子之度人以心为矩○玉溪卢氏曰矩犹则也明德至善吾心本然之则也以此齐家絜矩于家也以此治国絜矩于国也以此平天下絜矩于天下也絜矩之道即明明德于天下之道也○仁山金氏曰首三句是化絜矩是推既有以化之而兴其孝弟不倍之心必有以推之而遂其孝弟不倍之愿推之者莫大于从其所好勿施所恶所好在因其利所恶在夺其利○云峯胡氏曰此章当分为八节右第一节言所以有絜矩之道夫子十五志学即此所谓大学志学以下分知行到末节方言不逾矩是生知安行之极致大学格物而下亦分知行到末章亦言絜矩是致知力行之极功矩者何人心天理当然之则也吾心自有此天则圣人随吾心之所欲自不逾乎此则故曰不逾矩人心同有此天则学者即吾心之所欲以为施于人之则故曰絜矩只是一个矩字但不逾矩之矩浑然在圣人方寸中是矩之体絜矩之矩于人己交接之际见之是矩之用防矩皆法度之器此独曰矩者规圎矩方圎者动而方者止不逾矩即是明德之止至善絜矩即是新民之止至善】
所恶于上毋以使下所恶于下毋以事上所恶于前毋以先后所恶于后毋以从前所恶于右毋以交于左所恶于左毋以交于右此之谓絜矩之道【恶先并去声】
此覆解上文絜矩二字之义如不欲上之无礼于我则必以此度下之心而亦不敢以此无礼使之不欲下之不忠于我则必以此度上之心而亦不敢以此不忠事之至于前后左右无不皆然则身之所处【上声】上下四旁【上下己见上文前后左右为四旁四旁即四方也】长短广狭彼此如一而无不方矣彼同有是心而兴起焉者又岂有一夫之不获哉【新安陈氏曰有此絜矩之道以处之则始焉兴起其孝弟不倍之心者今果得以遂其心矣】所操【平声】者约而所及者广【云峯胡氏曰只一矩字此心所操者约加一絜字此心所及者广】此平天下之要道也故章内之意皆自此而推之【朱子曰上下前后左右都只一様心只是将那头折转来比这头在我上者使我如此而我恶之更不将来待在下之人如此则自家在中央上面也占许多地步下面也占许多地步便均平方正若下之事我如此而我恶之我若将去事上便下面长上面短不方了左右前后皆然○譬如交代官前官之待我既不善吾毋以前官所以待我者待后官也左右如东西邻以邻国为壑是所恶于左毋以交于右可也上下前后左右做九个人来看便是○己欲立而立人己欲达而达人是两折说只以己对人言若絜矩则上之人所以待我我又思以待下之人是三折说如中庸所求乎子以事父未能亦是此意但中庸是言其所好此言其所恶也人莫不有在我之上者莫不有在我之下者如亲在我之上子孙在我之下我欲子孙孝于我而我却不能孝于亲我欲亲慈于我而我却不能慈于子孙便是一畔长一畔短不是絜矩○问长短广狭如一而无不方在人有天子诸侯大夫士庶人之分何以使之均平曰非言上下之分欲使之均平盖事亲事长当使之均平上下皆得行之上之人得事其亲下之人也得事其亲但各随其分得尽其事亲事长之意耳○双峯饶氏曰以上下左右前后言则我当其中上之使我犹我之使下下之事我犹我之事上至于左右前后皆然故皆不当以所恶者及之然以上之使我者使下而不以事上以下之事我者事上而不以使下则上下之分殊矣以前之先我者先后而不以从前以后之从我者从前而不以先后则前后之分殊矣是理一之中又有分殊者存此所以异于墨氏之兼爱佛法之平等也○云峯胡氏曰右第二节言此之谓絜矩之道须看是以有此之谓六字人之心本无间于己是以有絜矩之道己之心能不间于人此之谓絜矩之道○新安陈氏曰下文节节提掇能絜矩与不能絜矩者之得与失皆是自此一节而推广之】
诗云乐只君子民之父母民之所好好之民之所恶恶之此之谓民之父母【乐音洛只音纸好恶并去声下并同】
诗小雅南山有台之篇只语助辞言能絜矩而以民心为己心则是爱民如子而民爱之如父母矣【此言能絜矩之效○东阳许氏曰言上之人能如爱子之道爱其民则下民爱其上如爱父母然爱民之道不过顺其好恶之心而巳大约言之民所好者饱暖安乐所恶者饥寒劳苦使民常得其所好而不以所恶之事加之则爱民之道也】
诗云节彼南山维石岩岩赫赫师尹民具尔瞻有国者不可以不慎辟则为天下僇矣【节读为截辟读为僻僇与戮同】
诗小雅节南山之篇节截然高大貌师尹周太师尹氏也具俱也辟偏也言在上者人所瞻仰不可不谨若不能絜矩而好恶徇于一己之偏则身弑国亡为天下之大戮矣【此言不能絜矩之祸与上一节正相反者也】
诗云殷之未丧师克配上帝仪监于殷峻命不易道得众则得国失众则失国【丧去声仪诗作宜峻诗作骏易去声】
诗文王篇师众也配对也配上帝言其为天下君而对乎上帝也监视也峻大也不易言难保也道言也引诗而言此以结上文两节之意有天下者能存此心而不失则所以絜矩而与民同欲者自不能已矣【双峯饶氏曰未丧师则克配上帝是得众则得国能絜矩而为民父母者也丧师则不能配上帝是失众则失国不能絜矩而辟则为天下僇者也○玉溪卢氏曰殷之丧师纣之失人心也其未丧师先王之得人心也得人心所以配上帝失人心所以不能天命之去留判于人心之向背人心之向背又在君之能絜矩与否而已得众得国应南山有台之意失众失国应节南山之意存此而不失明德之体所以立絜矩而与民同欲明德之用所以行○云峯胡氏曰右第三节就好恶言絜矩盖好恶二字已见诚意脩身二章特诚意章是好恶其在己者脩身章推之以好恶其在人者此章又推之以好恶天下之人者也诚意章主慎独其为好恶也一诚无伪此章主絜矩其为好恶也一公无私脩身章是言不能慎独则好恶之辟不足以齐其家此章是言不能絜矩则好恶之辟不足以平天下所谓血脉贯通者又于此见之不可不详味也慎独是敬以直内絜矩是义以方外】
是故君子先慎乎德有德此有人有人此有土有土此有财有财此有用
先慎乎德承上文不可不谨而言德即所谓明德有人谓得众有土谓得国【应上文得众则得国】有国则不患无财用矣【朱子曰为国絜矩之大者又在于财用所以后面只管说财○自家若意诚心正身脩家齐了则天下之人安得不归于我如汤武之东征西怨则自然有人有土○双峯饶氏曰格致诚正脩所以谨此德也此有人等此字此犹斯也○玉溪卢氏曰德即明德谨德即谓明明德先谨乎德以平天下之大本而言也有德则能絜矩所以得众而得国○新安陈氏曰揭明德训此德字见明明德为大学一书之纲领此章言财用始于此财用之有本于慎德而有之非私有也○东阳许氏曰言为人上者明德为本而财用为末财固是国家所必用而不可无者但当脩德为本絜矩而取于民有制】
德者本也财者末也
本上文而言【新安陈氏曰有德而后有人有土有土而后方有财可见德为本而财为末矣】
外本内末争民施夺
人君以德为外以财为内则是争鬬其民而施之以劫夺之教也盖财者人之所同欲不能絜矩而欲専之则民亦起而争夺矣【朱子曰民本不是要争夺惟上之人以德为外而暴征横敛民便效尤相攘相夺是上教得他如此○三山陈氏曰财人所同欲上欲専之则不均平便是不能絜矩】
是故财聚则民散财散则民聚
外本内末故财聚争民施夺故民散反是则有德而有人矣【栝苍叶氏曰为国者岂可惟知聚财而不思所以散财此有天下者之大患也○东阳许氏曰财聚民散言不能絜矩取于民无制之害财散民聚言能絜矩取于民有制之利散财不是要上之人把财与人只是取其当得者而不过盖土地所生只有许多数目上取之多则在下少】
是故言悖而出者亦悖而入货悖而入者亦悖而出悖逆也此以言之出入明货之出入也自先慎乎德以下至此又因财货以明能絜矩与不能者之得失也【问絜矩如何只管说财利朱子曰毕竟人为这个较多所以生养人只是这个所以残害人亦只是这个○此章大防是専从絜矩上来盖财者人之所同好也而我欲専其利则民有不得其所好者矣大抵有国有家所以生起祸乱皆是从这里来○三山陈氏曰以恶声加人人必以恶声加己以非道取人之财人必以非道夺之言与货其出入虽不同而皆归诸理其为不可悖一也○呉氏曰慎德而有人有土与财散民聚能絜矩者之得也内末而争民施夺与财聚民散悖入悖出不能絜矩者之失也○东阳许氏曰此以言之出入比货出入不能絜矩取于民无制之害】
康诰曰惟命不于常道善则得之不善则失之矣道言也因上文引文王诗之意而申言之其丁宁反覆之意益深切矣【双峯饶氏曰此得失字串前得失字以德为本则善善则得众得国矣以财为本则不善不善则失众失国矣○玉溪卢氏曰有德则能絜矩是之谓善所以得人心在此所以得天命亦在此无德则不能絜矩是谓不善所以失人心在此所以失天命亦在此人心归则天命归人心去则天命去是天命之不常乃所以为有常也此引康诰之书以结前五节之意与前引文王诗相应命不于常即峻命不易之理善则得不善则失即得国失国之意此所谓善即止至善之善○云峯胡氏曰右第四节就财用言絜矩若好恶不能絜矩任己自私不可以平天下财用不能絜矩瘠民自肥亦不可以平天下欲平天下者不可不深自警省也】
楚书曰楚国无以为寳惟善以为寳
楚书楚语【三山陈氏曰楚史官所记之防书也○古括郑氏曰楚书楚昭王时书也】言不寳金玉而寳善人也【国语楚语王孙圉聘扵晋定公飨之赵简子鸣玉以相问曰楚之白珩犹在乎其为寳也防何矣曰楚之所寳者曰观射父能作训辞以行事于诸侯使无以寡君为口实又有左史倚相能通训典以叙百物以朝夕献善败于寡君使无忘先王之业若诸侯之好币具而导之以训辞寡君其可以免罪于诸侯而国民保焉此楚国之寳也若夫白珩先王之玩也何寳之焉王孙圉楚大夫赵简子名鞅鸣玉以相鸣佩玉以相礼也珩佩玉之横者】
舅犯曰亡人无以为寳仁亲以为寳
舅犯晋文公舅狐偃字子犯亡人文公时为公子【名重耳】出亡在外也仁爱也事见【形甸反】檀弓【礼记檀弓篇晋献公之丧秦穆公使人吊公子重耳且曰寡人闲之亡国恒于斯得国恒于斯虽吾子俨然在忧服之中丧亦不可久也时亦不可失也孺子其圗之以吿舅犯舅犯曰孺子其辞焉丧人无寳仁亲以为寳父死之谓何又因以为利而天下其孰能说之孺子其辞焉重平声丧亦丧人之丧并去声丧即出亡也父死而欲反国求为后是因以为利也说如字犹解也○古栝郑氏曰文公时避骊姬之谗亡在狄而献公薨秦穆公使子显吊之劝之复国舅犯为之对此辞也○四明李氏曰楚为春秋所恶舅犯特霸主之佐耳大学参稽格言以垂训万世乃于此乎取何欤盖天下之善无穷君子之取善亦无穷犹书记帝王而继之以秦誓故下文及之】此两节又明不外本而内末之意【双峯饶氏曰寳者指财而言此就财上说来却接用人说去盖天下惟理财用人二事最大○玉溪卢氏曰不以金玉为寳而以善人为寳不以得国为寳而以爱亲之道为寳是能内本而外末者也○云峯胡氏曰右第五节当连上文善与不善看在我者惟善则得之在人者亦当惟善是寳两寳字结上文财用惟善仁亲又起下文之意盖第三节言好恶第四节言财用此则兼财用好恶言也】
秦誓曰若有一个臣断断兮无他技其心休休焉其如有容焉人之有技若己有之人之彦圣其心好之不啻若自其口出寔能容之以能保我子孙黎民尚亦有利哉人之有技媢疾以恶之人之彦圣而违之俾不通寔不能容以不能保我子孙黎民亦曰殆哉【个古贺反书作介断丁乱反媢音冒】
秦誓周书断断诚一之貌彦美士也圣通明也【三山陈氏曰圣字専言之则为众善之极对众善而言则止于通明之一端○新安陈氏曰孟子云大而化之之谓圣此専言之者也周礼六德知仁圣义中和此对众善而言之者也】尚庶防【平声】也媢忌也违拂戾也殆危也【问絜矩以好恶财用媢疾彦圣为言何也朱子曰如桑宏羊聚敛以奉武帝之好若是絜矩底人必思许多财物必是侵过着民底瞒得我好民必恶言财用者盖如自家在一乡之间却専其利便是侵过着他底便是不絜矩言媢疾彦圣者盖有善人则合当举之使之得其所今则不举他使失其所是侵善人之分便是不絜矩此不特言其好恶财用之类当絜矩事事亦当絜矩○玉溪卢氏曰一个挺然独立而无朋党之谓断断无他技德有余而才不足也休休二字其意深长有淡然无欲之意又有粹然至善之意曰如有容其量之大不可得而测亦不可得而名言也有技若己有之能容天下有才之人则天下之才皆其才也若己有之不特不媢疾而已彦圣心好不啻若自其口出能容天下有德之人则天下之德皆其德也不啻若自其口出好善有诚而口不足以尽其心也能以天下之才德为己之才德信乎其能容矣前言如有容此言寔能容二句相应人君用此人其有益于人国可知有技疾恶之彦圣俾不通不能以天下之才德为才德人君而用此人国家岂不危殆能容者用之其利如此不能容者用之其害又如此人主在择一相者此也此又絜矩之先务也○蛟峯方氏曰其如有容其疑辞也有甚物似他有容者言无可比他有容之大○新安陈氏曰有容者能絜矩而人所同好者也媢疾者不能絜矩而人所同恶者也人君能好有容者而用之恶媢疾者而舎之是又絜矩之大者○东阳许氏曰此専言为政者好恶之公私尚亦有利哉以上一截言能絜矩而以公心好人以下一截言不能絜矩而以私心恶人】
唯仁人放流之迸诸四夷不与同中国此谓唯仁人为能爱人能恶人【迸读为屏古字通用屏必正反除也】
迸犹逐也言有此媢疾之人妨贤而病国则仁人必深恶而痛絶之以其至公无私故能得好恶之正如此也【北溪陈氏曰此能公其好恶而能絜矩者也○双峯饶氏曰恶人之所同恶好人之所同好即舜之去四凶举十六相是也○玉溪卢氏曰此承上节下一截而言媢疾之人待之宜如此谓之能恶人可也而谓之能爱人何也盖小人不去则君子不进去小人不能絶之则虽进君子而不能安之去小人固所以进君子絶小人乃所以安君子吾之威在媢疾之人吾之恩在天下后世矣惟吾心纯乎天理之公故吾之好恶与天下为公此仁人所以能爱恶人也○新安陈氏曰此引家语孔子之言故以此谓冠之乃引援古语之例○东阳许氏曰言能絜矩而恶恶得其正所谓放流即媢疾蔽贤之人朝廷之上恶人既去则善人方得通又以仁人总结之言能絜矩者也】
见贤而不能举举而不能先命也见不善而不能退退而不能逺过也【逺去声】
命郑氏云当作慢程子云当作怠未详孰是【命慢声相近近是】若此者知所爱恶矣而未能尽爱恶之道盖君子而未仁者也【朱子曰先是早底意是不能速用之○双峯饶氏曰见贤而不能举见不善而不能退如汉元帝知萧望之之贤而不能用知恭石显之奸而不能去是也○新安陈氏曰举不先未尽爱之道退不逺未尽恶之道上文能爱恶仁人也此不能尽爱恶之道所以为君子而未仁者也】
好人之所恶恶人之所好是谓拂人之性菑必逮夫身【菑古灾字夫音扶】
拂逆也好善而恶恶人之性也至于拂人之性则不仁之甚者也自秦誓至此又皆以申言好恶公私之极以明上文所引南山有台节南山之意【朱子曰断断者是能絜矩媢疾者是不能絜矩仁人放流之是大能絜矩好人所恶恶人所好是大不能絜矩○栝苍叶氏曰上一节虽未尽好恶之极犹能知所好恶尚不至于拂人好恶之常性今有人焉于人之所当好所同好者反从而恶之于人之所当恶所同恶者反从而好之如此等人不仁之甚○双峯饶氏曰好恶与人异菑必逮夫身桀纣是也○玉溪卢氏曰人性本有善而无恶故人皆好善而恶恶仁人之能好恶不过顺人之性耳苟好恶恶善而拂人之性则失其本心甚矣非不仁之甚而何菑必逮身为天下僇是也自古有天下者未尝不以用君子而兴用小人而亡能爱恶人则君子进小人退而天下蒙其利此能絜矩者之所为也好人所恶恶人所好则君子退小人进而天下受其祸此不能絜矩者之所为也自秦誓至此凡四节秦誓一节见君子小人之分次节言用舎之能尽其道者又次节言用舎之不尽其道者此节则言用舎之全失其道者皆因絜矩之义而申眀好恶公私之极以申明平天下之要道也○云峯胡氏曰右第六节就用人言好恶大学于此提出仁之一字而章句又以君子之未仁小人之不仁者言之盖絜矩是恕之事恕所以行仁故特以仁结之】
是故君子有大道必忠信以得之骄泰以失之
君子以位言之【此谓治国平天下之君子】道谓居其位而脩己治人之术【道即大学之道脩己明明德之事治人新民之事也】发己自尽为忠循物无违谓信【朱子曰发于己心而自尽则为忠循于物理而不违背则为信忠是信之本信是忠之发伊川见明道此语尚晦故更云尽己之谓忠以实之谓信便更穏当】骄者矜高泰者侈肆此因上所引文王康诰之意而言章内三言得失而语益加切盖至此而天理存亡之防【平声】决矣【朱子曰初言得众失众再言善则得不善则失已切矣终之以忠信骄泰分眀是就心上说出得失之由以决之忠信乃天理之所以存骄泰乃天理之所以亡○北溪陈氏曰忠信者絜矩之本能絜矩者也骄泰者任己自恣不能絜矩者也○双峯饶氏曰此得失字又串前两段得失字而言由上文观之固知得众得国而又知善则得之矣然所以得此善者亦曰忠信则得善之道骄泰则失善之道矣忠信即是诚意骄泰乃忠信之反也以此观之可见诚意不特为正心脩身之要而又为治国平天下之要○云峯胡氏曰右第七节不分言好恶与财用之絜矩但言君子有大道此道字即章首絜矩之道也忠信以得之者在己有矩之心而发己自尽则为忠在物有矩之理而循物无违则为信骄泰以失之者骄者矜高不肯下同人之好恶非絜矩之道也泰者侈肆必至于横敛乎民之财用非絜矩之道也前两言得失人心天命存亡之防也此言得失吾心天理存亡之防也章句此一防字当与诚意章防字参看】
生财有大道生之者众食之者寡为之者疾用之者舒则财恒足矣【恒胡登反】
吕氏曰【吕氏名大临字与叔蓝田人】国无逰民则生者众矣朝【音潮】无幸位则食者寡矣不夺农时则为之疾矣量入为出则用之舒矣愚按此因有土有财而言以眀足国之道在乎务本而节用【新安陈氏曰务本谓生者众为者疾所以开财之源也节用谓食者寡用者舒所以节财之流也疾谓速舒谓缓】非必外本内末而后财可聚也自此以至终篇皆一意也【陈氏曰此古人生财之政也盖与后世异矣○双峯饶氏曰财者末也财虽是末亦是重事若要生财亦自有个大道理生众至用舒此四者不可缺一乃生财之正路外此皆邪径也○玉溪卢氏曰国无逰民而不夺农时民之财所以足朝无幸位而量入为出国之财所以足○仁山金氏曰天地间自有无穷之利有国家者亦本有无穷之财但勤者得之怠者失之俭者裕之奢者耗之故传之四语万世理财之大法也】
仁者以财发身不仁者以身发财
发犹起也仁者财以得民不仁者亡身以殖【承职反】货【朱子曰仁者不是特地散财买人归己只是不私其有人自归之而身自尊是言散财之效如此不仁者只务聚财不管身危亡也○双峯饶氏曰财散民聚此以财发身财聚民散此以身发财○新安陈氏曰纣聚鹿台之财以亡武之以兴即其证也】
未有上好仁而下不好义者也未有好义其事不终者也未有府库财非其财者也
上好仁以爱其下则下好义以忠其上所以事必有终而府库之财无悖出之患也【问如何上仁下便义朱子曰只是一个道理在上便唤做仁在下便唤做义在父便谓之慈在子便谓之孝○陈氏曰惟上之人不妄取民财而所好在仁则下皆好义以忠其上矣下既好义则为事无有不成遂者矣天下之人皆能成遂其上之事则府库之财亦无悖出之患而为我有矣非若不好仁之人财悖而入亦悖而出也○玉溪卢氏曰此所谓循天理则不求利而自无不利者也○新安陈氏曰此章自仁人放流之后言仁不一与此节皆当参玩】
孟献子曰畜马乗不察于鸡豚伐冰之家不畜牛羊百乗之家不畜聚敛之臣与其有聚敛之臣宁有盗臣此谓国不以利为利以义为利也【畜许六反乗敛并去声】
孟献子鲁之贤大夫仲孙蔑也畜马乗士初试为大夫者也伐冰之家卿大夫以上【上声】丧祭用冰者也【新安陈氏曰孔氏疏曰按书传士饰车骈马诗云四牡騑騑大夫以上乃得乗四马今下云伐冰之家是卿大夫今别云畜马乗故知士初试为大夫者也左昭四年大夫命妇丧浴用冰丧大记云士不用冰故知卿大夫也士若恩赐亦得用之但非其常故士丧礼赐冰则夷槃可也○礼丧大记君设大槃造冰焉大夫设夷槃造冰焉士并瓦槃无冰造犹纳也礼自仲春之后纳冰槃中乃设牀扵其上而迁尸焉秋凉而止士不用冰以瓦为槃并以盛水耳○周礼天官凌人掌冰正歳十有二月令斩冰三其凌春始治鉴凡内外饔之膳羞鉴焉凡酒浆之酒醴亦如之祭祀共冰鉴賔客共冰大丧共夷槃冰凌冰室也鉴如甀大口以盛冰置食物酒醴于中以御热气防失味变色也甀音缒今大瓦盆属郑氏曰夷之言尸也实冰扵槃中置于尸牀之下所以寒尸尸之槃曰夷槃牀曰夷牀移尸曰夷于堂皆依尸而言也○夷槃广八尺长一丈二尺】百乗之家有采地者也【采音菜采地臣之食邑也】君子宁亡己之财而不忍伤民之力故宁有盗臣而不畜聚敛之臣此谓以下释献子之言也【朱子曰如食禄之家又畜牛羊却是与民争利便是不絜矩所以道以义为利者义以方外也○双峯饶氏曰此段大意在不畜聚敛之臣见用人与理财相关○玉溪卢氏曰国不以利为利以义为利盖古语观此谓字可见引之以证献子之言也献子尝师子思能知义利之分故能知絜矩之道○东阳许氏曰言上之人当絜矩不可侵下之利虽养鸡豚之小利尚不可与民争而况为君者専事聚敛以虐民乎○以利为利快目前之意而为祸深以义为利俭目前之用而福自逺】
长国家而务财用者必自小人矣彼为善之小人之使为国家菑害并至虽有善者亦无如之何矣此谓国不以利为利以义为利也【长上声】
彼为善之此句上下疑有阙文误字○自由也言由小人导之也此一节深眀以利为利之害而重【直容反】言以结之其丁宁之意切矣【玉溪卢氏曰长国家不务絜矩而务财用小人导之也务絜矩者义也务财用者利也君子喻义人主用君子则能絜矩矣小人喻利人主用小人则不能絜矩矣此天下治乱之分也又曰财者天所生而民所欲事聚敛则失人心而干天怒故菑害并至菑由天降害自人作既已并至此时虽用君子亦晚矣无救于祸矣所谓狥人欲则求利未得而害己随之者此也国不以利为利以义为利上所引就理上说固足眀絜矩之当务下所引就利害上说尤足眀絜矩之不容不务言愈丁宁遏人欲而存天理之意愈深切矣自生财有大道以后凡四节前两节自君身言后两节自君之用人言进君子退小人乃与民同好恶之大者是又所以为絜矩之要道也故此章言絜矩之道必以进君子退小人终焉既致严于君子小人之辨复致严于义利理欲之辨者乃大学反本穷源之意即本心存亡之防决天下治乱之防正以明德新民皆当止于至善故也○勿轩熊氏曰指用人而言又结以务财用必自小人始而深致严于义利之辨用君子则自有义中之利用小人则利未得而害己随之此章前以理财用人分为二节后乃合而言之其实能用人则能理财不过一道而已○云峯胡氏曰右第八节生财大道亦即絜矩之道能使天下之人皆务本而上之人自不节用非絜矩矣第六节言仁人此节言仁者皆因絜矩而言也絜矩为恕之事恕为仁之方好恶不能恕安能如仁人能爱人能恶人财用不能恕安能如仁者以财发身末又举献子之言者用人亦当取其絜矩也于好恶不能絜矩者媢疾之人也于财用不能絜矩者聚敛之臣也皆小人不仁之甚者也故曰菑必逮身曰菑害并至皆指其不能絜矩之祸言之为戒深矣义利之辨大学之书以此终孟子之言以此始道学之有自来矣○东阳许氏曰言有天下者当用善人若用恶人至于天菑见于上人害生于下国势将崩此时虽有圣贤欲来扶持亦不可为再三戒用人之详也○灾如日食星变水旱蝗疫皆是害如民心怨叛寇贼奸宄兵戈变乱皆是】
右传之十章释治国平天下
此章之义务在与民同好恶而不専其利皆推广絜矩之意也能如是则亲贤乐利各得其所而天下平矣【朱子曰絜矩章専言财用继言用人盖人主不能絜矩者皆由利心之起故狥己欲而不知有人此所以専言财用也人才用舎最系人心向背若能以公灭私好恶从众则用舎当于人心矣此所以继言用人也○陈氏曰此章之义甚博大意则在于絜矩其所以说絜矩之道在于分义利别好恶其所恶者利所好者义须是能公好恶别义利如此则天下均平而无一夫不遂其所矣○此章反覆援引出入经传者防千言意若不一然求其绪卒不过好恶义利之两端又从而要其归则亦不出于絜矩之道而已絜矩之道以己知彼以彼反己而好恶义利之理眀矣○双峯饶氏曰大学一书多说好恶诚意章说如好好色恶恶臭齐家章说好知其恶恶知其美所令反其所好平天下章说民之所好好之所恶恶之与好人所恶恶人所好毕竟天下道理不过善恶两端初言格物致知时便要分别此二件分眀自诚意章以后只是好其所当好恶其所当恶而已又曰此章大要不过理财用人二事自先慎乎德以下是说理财自秦誓以下是说用人自生财有大道以下又说理财二事反覆言之然所用者君子则君子之心公必能均其利于人所用者小人则小人之心私必至専其利于己所以末后又说长国家而务财用必自小人矣如此则理财用人又只是一事○玉溪卢氏曰絜矩所以明明德于天下亲贤乐利各得其所而天下平则明德明于天下而无不止于至善矣○东阳许氏曰此章大意治天下在乎絜矩而絜矩于用人取财处为要然得失之防全在忠信骄泰上发于心者忠接于物者信则事皆务实好善恶恶皆得其正而能尽絜矩之道存于心者矜骄行之以侈肆必不能絜矩则逺正人而谗谄聚敛之人进矣故忠信骄泰治乱之原也】
凡十章前四章统论纲领旨趣【音娶】后六章细论条目工夫其第五章乃明善之要【格物致知为明善之要法】第六章乃诚身之本【诚正脩皆所以诚身而诚意为之本始】在初学尤为当务之急读者不可以其近而忽之也【节齐蔡氏曰明善之要诚身之本朱子于篇末尤恳切为学者言之何耶盖道之浩浩何处下手学者用工夫之至要者不过明善诚身而已明善即致知也诚身即力行也始而致知所以明万理于心而使之无所疑终而力行所以复万善于己而使之无不备知不致则真是真非莫辨而后何所从适行不力则虽精义入神亦徒为空言此大学第五章之明善第六章之诚身所以为学者用功之至切至要○玉溪卢氏曰十章之纲目相维读者须即纲领而考其条目即条目而贯诸纲领使一书之义了然于胷中庶防有受用处第五章明善之要是明明德之端第六章诚身之本是明明德之实明善诚身之旨大学中庸所以相表里者在此曾子子思所以授受者亦在此故朱子揭此以示学者急先之当务云○云峯胡氏曰明善诚身中庸言之孟子又言之其说元自大学致知诚意来章句之末举此二者以见曾思孟三子之相授受焉】
大学章句大全
<经部,四书类,四书大全__大学章句大全>

[book_title]读大学法
钦定四库全书
读大学法
朱子曰语孟随事问答难见要领惟大学是曾子述孔子説古人爲学之大方而门人又传述以明其旨前后相因体统都具玩味此书知得古人爲学所向却读语孟便易【去声】入后面工夫虽多而大体已立矣○看这一书又自与看语孟不同语孟中只一项事是一个道理如孟子説仁义处只就仁义上说道理孔子答顔渊以克巳复礼只就克巳复礼上説道理若大学却只统说论其功用之极至于平天下然天下所以平却先须治国国之所以治却先须齐家家之所以齐却先须修身身之所以修却先须正心心之所以正却先须诚意意之所以诚却先须致知知之所以至却先须格物○大学是为学纲目先读大学立定纲领他书皆杂说在里许通得大学了去看他经方见得此是格物致知事此是诚意正心事此是修身事此是齐家治国平天下事○今且熟读大学作间架却以他书塡补去○大学是通言学之初终中庸是指本原极致处○问欲专看一书以何为先曰先读大学可见古人为学首末次第不比他书他书非一时所言非一人所记
又曰看大学固是着逐句看去也须先统读传文教熟方好从头仔细看若全不识传文大意便看前头亦难
又曰尝欲作一说教人只将大学一日去读一遍看他如何是大人之学如何是小学如何是明明德如何是新民如何是止于至善日日如是读月来日去自见所谓温故而知新须是知新日日看得新方得却不是道理解新但自家这个意思长长地新○读大学初间也只如此读后来也只如此读只是初间读得似不与自家相关后来看熟见许多说话须着如此做不如此做自不得○读书不可贪多当且以大学为先逐段熟读精思须令了了分明方可改读后段看第二段却思量前段令文意连属【音烛】却不妨○问大学稍通方要读论语曰且未可大学稍通正好着【陟略反下同】心精读前日读时见得前未见得后面见得后未见得前面今识得大纲体统正好熟看读此书功深则用博昔尹和靖见伊川半年方得大学西铭看今人半年要读多少书某且要人读此是如何縁此书却不多而规模周备凡读书初一项须着十分工夫了第二项只费得八九分工夫第三项便只费得六七分工夫少间读渐多自通贯他书自着不得多工夫○看大学俟见大指乃及他书但看时须是更将大段分作小段字字句句不可容易放过常时暗诵黙思反覆研究未上口时须教上口未通透时须教通透巳通透后便要纯熟直待不思索时此意常在心胸之间驱遣不去方是此一段了又换一段看令如此数段之后心安理熟觉工夫省力时便渐得力也
又曰大学是一个腔子而今却要塡教【平声】他实如他说格物自家须是去格物后塡教他实着诚意亦然若只读得空殻子亦无益也○读大学岂在看他言语正欲验之于心如何如好好色恶恶臭试验之吾心果能好善恶恶如此乎闲居为不善是果有此乎一有不至则勇猛奋跃不已必有长【上声】进今不知如此则书自书我自我何益之有【新安陈氏曰凡读书之法皆当如此非但大学也】
又曰某一生只看得这文字透见得前贤所未到处温公作通鉴言平生精力尽在此书某于大学亦然先须通此方可读他书
又曰伊川旧日教人先看大学那时未解说而今有注解觉大段分晓了只在仔细看【陈氏曰大学章句巳示学者一定之凖只直按他见成底熟就里面看意思滋味便见得无穷义理出焉】
又曰看大学且逐章理防先将本文念得次将章句来解本文又将或问来参章句须逐一令【平声下同】记得反覆寻究待他浃洽既逐段晓得却统看温寻过
又曰大学一书有正经有章句有或问看来看去不用或问只看章句便了久之又只看正经便了又久之自有一部大学在我胷中而正经亦不用矣然不用某许多工夫亦看某底不出不用圣贤许多工夫亦看圣贤底不出
又曰大学解本文未详者于或问中详之且从头逐句理防到不通处却看或问乃注脚之注脚○某解书不合太多又先准备学者为【去声】他设疑说了所以致得学者看得容易【去声】了○人只说某说大学等不略说使人自致思此事大不然人之为学只争个肯与不肯耳他若不肯向这里略亦不解致思他若肯向此一边自然有味愈详愈有味【陈氏曰大学约其防于章句已的确真切而详其义于或问又明实敷畅章句中太简而或未喻则易枯必于或问详之或问中太博而或未贯则易泛必于章句约之○新安陈氏曰右二条之説不同而可互相发明】

[book_title]大学或问
钦定四库全书
大学或问
或问大学之道吾子以为大人之学何也曰此对小子之学言之也曰敢问其为小子之学何也曰愚于序文已略陈之而古法之宜于今者亦既辑而为书矣【即今之小学书】学者不可以不之考也曰吾闻君子务其远者大者小人务其近者小者今子方将语【音御】人以大学之道而又欲其考乎小学之书何也【朱子曰小学书是做人底样子○问小学大学之别曰小学大学只是一个事小学是学事亲事长大学便就上面讲究委曲其所以事亲事长是如何○古人由小学而进于大学其于洒扫应对进退之间持守坚定涵养纯熟固巳乆矣大学之序特因小学巳成之功○陈氏曰小学书纲领甚好最切于日用虽至大学之成亦不外是】曰学之大小固有不同然其为道则一而巳是以方其幼也不习之于小学则无以收其放心养其德性而为大学之基本【或曰放心者或心起邪思妄念耳听邪言目观乱色口谈不道之言以至手足动之不以礼皆是放也收者便于邪思妄念处截断不续耳目言动皆然此谓之收既能收其放心德性自然养得不是收放心外又养个德性也朱子曰然○西山真氏曰德性谓得之于天者仁义礼智信是也德性在心本皆全备縁放纵其心不知操存是致贼害其性若能收其放心即是养其德性非二事也】及其长【上声下同】也不进之于大学则无以察夫【音扶】义理措诸事业而收小学之成功【玉溪卢氏曰察夫义理大学始事格致是也措诸事业大学终事齐治平是也】是则学之大小所以不同特以少【去声】长所习之异宜而有高下浅深先后缓急之殊非若古今之辨义利之分判然如薰莸【音犹】冰炭之相反而不可以相入也【薰香草莸臭草】今使幼学之士必先有以自尽乎洒【上去二声】扫【去声】应对进退之间礼乐射御书数之习俟其既长而后进乎明德新民以止于至善是乃次第之当然又何为而不可哉曰幼学之士以子之言而得循序渐进以免于躐等陵节之病则诚幸矣若其年之既长而不及乎此者欲反从事于小学则恐其不免于扞格不胜勤苦难成之患【记学记发然后禁则扞格而不胜时过然后学则勤苦而难成扞胡半反格胡客反胜平声人欲既发而后禁之则扞拒坚强而不胜也】欲直从事于大学则又恐其失序无本而不能以自达也则如之何曰是其月之已逝者则固不可得而复【扶又反下同】追矣若其工夫之次第条目则岂遂不可得而复补耶【朱子曰古人于小学自能言便有教一嵗有一嵗工夫到二十来嵗圣贤资质已自有二三分大学只出治光采而今都蹉过了不能更转去做得只据而今地头便劄住立定脚跟做去栽种后来根株塡补前日欠缺如二十嵗觉悟便从二十嵗立定脚跟做去如三十嵗觉悟亦然便年八九十嵗觉悟亦只据现定劄住硬寨做去】盖吾闻之敬之一字圣学之所以成始而成终者也为小学者不由乎此固无以涵养本源【即前所谓收放心养德性】而谨夫【音扶下同】洒扫应对进退之节与夫六艺之教为大学者不由乎此亦无以开发聪明【格致之事】进德【诚正修】脩业【齐治平】而致夫明德新民之功也是以程子发明格物之道而必以是为说焉【问敬字当不得小学朱子曰看来小学却未当得敬敬巳自包得小学敬是彻上彻下工夫虽做到圣人田地也只放下这敬不得○问大学首云明德却不曾说主敬莫是已见于小学否曰然自小学不传伊川却是带补一敬字○北溪陈氏曰程子只说一个主敬工夫可以补小学之缺盖主敬工夫可以收放心而立大本大本既立然后工夫循序而进无往不通大抵主敬之功贯始终一动静合内外小学大学皆不可无也○玉溪卢氏曰敬者定志虑摄精神而存养本心之道故为圣学之始终百倍其功只在主敬篇首三言为大学一书之纲领明明德一句为篇首三言之纲领朱子敬之一字则又明明德之纲领也】不幸过时而后学者诚能用力于此以进乎大而不害兼补乎其小则其所以进者将不患于无本而不能以自达矣其或摧頽已甚而不足以有所兼则其所以固其肌肤之防筋骸之束而养其良知良能之本者亦可以得之于此而不患其失之于前也【记礼运故礼义也者人之大端也所以讲信脩睦而固人之肌肤之防筋骸之束也防合也物合其则也如头容宜合于直之类束收敛也如手容宜恭之类】顾以七年之病而求三年之艾非百倍其功不足以致之若徒归咎于既往而所以补之于后者又不能以自力则吾见其扞格勤苦日有甚焉而身心颠倒瞀【务茂二音】迷惑终无以为致知力行之地矣况欲有以及乎天下国家也哉【问人于已失学后须如此勉强奋励方得朱子曰失时而后学必着如此防补得前许多欠缺处人一能之已百之人十能之巳千之若不如是悠悠度日一日不做得一日工夫只见没长进如何要补前面○今人不曽做得小学工夫一旦学大学是以无下手处今且当自持敬始使端的纯一静専然后能致知格物敬字是彻头彻尾工夫自格物以至平天下皆不外此】曰然则所谓敬者又若何而用力耶曰程子于此尝以主一无适言之矣【程子曰主一之谓敬无适之谓一○朱子曰主一只是心专一不以他念杂之无适只是不走作如读书时只读书着衣时只着衣了此一件又做一件身在这里心亦在这里○今讲学更须于主一上做工夫若无主一工夫则讲底义理无安着处都不是自家物事若有主一底工夫则外面许多义理方始为我有都是自家物事工夫到时才主一便觉意思好卓然精明○北溪陈氏曰主一是心只在此不二不三无适是心只在此不东不西主一无适只展转相解释要分明非主一外又别有无适之功也】尝以整齐严肃言之矣【程子曰只整齐严肃则心便一一则无非僻之千矣○玉溪卢氏曰主一无适未易晓故又就事实上教人使只就眼前做工夫如正衣冠尊瞻视足容重手容恭之类皆是内外一致外面整齐严肃则内面便一内面便一则外面便无非僻之干】至其门人谢氏之说则又有所谓常惺惺法者焉【上蔡谢氏曰敬是常惺惺法○朱子曰惺惺乃心不昏昧之谓只此便是敬整齐严肃固是敬然心若昏昧烛理不明虽强把捉岂得为敬○学问须是警省且如瑞岩和尚每日常自问主人翁惺惺否又自答曰惺惺今时学者却不能如此○或问佛氏亦有此语曰其唤醒此心则同其为道则异吾儒唤醒此心欲他照管许多道理佛氏则空唤醒此心无所作为异处在此○心既常惺惺又以规矩防检之此内外交相养之道也○今人心耸然在此尚无惰慢之气况曰心常能惺惺者乎故心常惺惺自无客虑○陈氏曰是就心地上做工夫处盖心常惺惺在这里便常惺惺恁地活若不在便死了心才在这里则万理便森然于其中矣】尹氏之说则又有所谓其心收敛不容一物者焉【祈寛问如何是主一和靖尹氏曰只收敛身心便是主一且如人到神祠致敬时其心收敛便着不得毫发事非主一而何○朱子曰心主这一事不为他事搀乱便是不容一物○问心收敛不容一物曰这心都不着一物便收敛他上文云今人入神祠当那时直是更着不得些子事只有个恭敬此最亲切今人若能专一此心便收敛宻都无些子空罅若这事思量未了又走做那边去心便成两路】观是数说足以见其用力之方矣【问程子谢氏尹氏所说敬处朱子曰譬如此屋四方皆入得若从一方入到这里则那三方入处都在这里了○问敬诸先生之说各不同然总而言之常令此心常存是否曰其实只一般若是敬时自然主一无适自然整齐严肃自然常惺惺其心收敛不容一物但程子整齐严肃与谢氏尹氏之说又更分晓○问程子谢氏之説谢氏尤切当曰如某所见程子说得切当整齐严肃此心便存便能惺惺未有外面整齐严肃而内不惺惺者人一时间外面整肃便一时惺惺一时放寛了便昏怠也新安陈氏曰朱子深取整齐严肃之説者盖以有着实下手处耳○勿斋程氏曰整齐严肃及收敛不容一物皆敬之始也主一无适及常惺惺者皆敬之成也主一无适者敬之纯常惺惺者敬而明也然主一亦有浅深以初学言之则欲主乎一以成德言之则所主者一○黄氏曰且将自家身心去体察见得如何是主一无适如何是整齐严肃如何是常惺惺如何是其心收敛不容一物是四者皆以有所畏而然朱子晚年言敬字之义惟畏字近之其意精矣○西山真氏曰持敬之道合三先生之言而用力焉然后内外交相养之功始备】曰敬之所以为学之始者然矣其所以为学之终也奈何曰敬者一心之主宰而万事之本根也知其所以用力之方则知小学之不能无赖于此以爲始
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:36:27-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>