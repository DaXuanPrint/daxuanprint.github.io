<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="经学初程,经学初程全文在线阅读,经学初程全文在线下载,大玄古籍书库">
<meta name="description" content="一卷。廖平、吴之英同撰。之英四川名山县人。光绪优贡,任灌县训导,又主讲成都尊经书院。吴之英于经史历算无所不通,也是清末蜀中通儒,吴之英读书时就以经术名世,均能独索精研,别辟蹊径,与廖平同为湘潭王闿运主尊经书院时杰才。《经学初程》是一部论治学心得的专著,引导学生治学的教科书,堪称当时国学入门的津梁。此书概论为学之道,可见其教人治学之法,有许多精到之论。在读经的次序安排上,尤多名言。如:“治经岁月略以二十为断,二十以前纵为颖悟,未可便教以经学,略读小学书可也。二十以后颖性开,则记性短,不可求急助长,当知各用所">
<title>经学初程_廖平_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">经学初程</span> <br/>
          作者： <span class="inputVal" id="bkauthor">廖平</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]10166</span> <br/>
          说明： <span class="inputVal" id="bkdec">一卷。廖平、吴之英同撰。之英四川名山县人。光绪优贡,任灌县训导,又主讲成都尊经书院。吴之英于经史历算无所不通,也是清末蜀中通儒,吴之英读书时就以经术名世,均能独索精研,别辟蹊径,与廖平同为湘潭王闿运主尊经书院时杰才。《经学初程》是一部论治学心得的专著,引导学生治学的教科书,堪称当时国学入门的津梁。此书概论为学之道,可见其教人治学之法,有许多精到之论。在读经的次序安排上,尤多名言。如:“治经岁月略以二十为断,二十以前纵为颖悟,未可便教以经学,略读小学书可也。二十以后颖性开,则记性短,不可求急助长,当知各用所长。”“读书要疑要信,然信在疑先,……笃信专守,到精熟,后其疑将汩汩而启,……若始即多疑,则徬徨道途,终难入境。”廖、吴强调,治《尚书》须知今古文之异,不宜笃守伪孔之学。《经学初程》集中地体现了廖平、吴之英的治经思想,在其议论中不乏有自己的真知灼见,堪称一部经学概论,是立志经学者的必读之书。有尊经书局光绪二十三年(1897)版(四川省图书馆、四川省社科院收藏),另见《六译馆丛书》本。</span> <br/>
          封面： <span class="inputVal" id="bkimg">Z_5236.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]经学初程
[book_author]廖平
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]10166
[book_dec]一卷。廖平、吴之英同撰。之英四川名山县人。光绪优贡,任灌县训导,又主讲成都尊经书院。吴之英于经史历算无所不通,也是清末蜀中通儒,吴之英读书时就以经术名世,均能独索精研,别辟蹊径,与廖平同为湘潭王闿运主尊经书院时杰才。《经学初程》是一部论治学心得的专著,引导学生治学的教科书,堪称当时国学入门的津梁。此书概论为学之道,可见其教人治学之法,有许多精到之论。在读经的次序安排上,尤多名言。如:“治经岁月略以二十为断,二十以前纵为颖悟,未可便教以经学,略读小学书可也。二十以后颖性开,则记性短,不可求急助长,当知各用所长。”“读书要疑要信,然信在疑先,……笃信专守,到精熟,后其疑将汩汩而启,……若始即多疑,则徬徨道途,终难入境。”廖、吴强调,治《尚书》须知今古文之异,不宜笃守伪孔之学。《经学初程》集中地体现了廖平、吴之英的治经思想,在其议论中不乏有自己的真知灼见,堪称一部经学概论,是立志经学者的必读之书。有尊经书局光绪二十三年(1897)版(四川省图书馆、四川省社科院收藏),另见《六译馆丛书》本。
[book_img]Z_5236.jpg


[book_title]經學初程
學問之道，視乎資性，凡得力處，人各不同，不能預設程格，以律天下。然臻巧入妙，不可相傳，而規矩準繩，匠人所共。孟子曰：「大匠能與人規矩，不能使人巧。」今之論著，即語以規矩之意也。
經學須耐煩苦思，方能有得。若資性華而不實，脆而不堅，則但能略窺門户，不能深入妙境。蓋資性不近，無妨擇選他途，不必强以學經，墮入苦趣，非其本心，不能有成也。
經學爲科舉先資，本無妨於科舉。或有心亦好之，而恐誤科名，不敢習者。不知果能通經，未必不掇巍科；終身株守制義，未必成名。得之不得，有命存焉。經學之於科舉，有益無損也。
經學要有内心，看考據書，一見能解，非解人也。必須沉静思索，推比考訂，自然心中貫通。若徒口頭記誦，道聽塗説，小遇盤錯，即便敗績。惟心知其意，則百變不窮。前人云讀書貴沉思不貴敏悟，信哉。
初學見識貴超曠，然不可稍涉狂妄。若一入國學，便目空古今，盗竊玄 注 遠之言，自待過高，於學問中甘苦，全無領略，終歸無成。不如一步一趨，自卑自邇之有實迹。
性敏者之學詞章，稍知摹古，即有小效。至於治經，若非深通其意，斷無近功。蓋詞章猶可剽竊以成篇，經學不能隨意勦説以欺世。經學抉其理，詞章發其華。自來經學湛深之儒，詞章自然古茂，騁文蜚辯，誼愈堅則氣愈雄，能先通經學，以爲詞章根柢，尤較深厚也。
治經歲月略以二十爲斷。二十以前，縱爲穎悟，未可便教以經學，略讀小學書可也。然成誦則在此時，二十以後悟性開，則記性短。不可求急助長，當知各用所長。
初學不讀注疏，從何著手？讀而不信，有何歸宿？無論何經，先須將注實心體會，凡與注異者絶不聞聽，篤信注説，有所不解，乃後讀疏。能將注疏融會貫通，已具根柢，益有所遵守，則考校有方，此經學小成之候也。從此再加功力，始徐悟注説某有未通，乃求一説以通之，或五年，或十年，由好而樂，可以自爲程限。若初入大門，便懷疑慮於注疏，尚未通曉，本無宗守，安得依歸？縱皓首鑽研，其成效畧可睹矣。
讀書要疑要信，然信在疑先。讀《説文》當先信《説文》，讀段、桂諸説當先信段、桂諸説。篤信專守到精熟後，其疑將汩汩而啟，由信生疑，此一定之法，實自然之序。若始即多疑，則旁皇道塗，終難入竟。或云二説不同，則何所信從？曰各求其理，不敢左右可也。如段與桂不合，讀段求段意，讀桂求桂意，不生駁斥，不爲袒護，至水到渠成，則孰得孰失，砉然理解矣。
治經當以注疏爲主，治《説文》當以本注爲主，以外枝葉繁博之書，不必早讀，俟本注已熟，然後讀《經解》諸書，取其去疑開悟，以資博洽。若初時有疑，可記存其事，不必遽撿别書，以致不能按日計功，且泛濫無歸，將畏難而自沮耳。
尊經初議不考課，惟分校勘、句讀各門，以便初學。後以官府意定爲課試，於初學頗不甚宜。南學及蓮池書院不考課，以日記爲程，最爲核實。初學治經，正如窶人求富，節衣縮食，收斂閉藏，乃可徐圖富有。今一入大庠，便作考辨解説，茫無頭緒，勢不能不蒙昧鈔襲，希圖了事。資性平常者，則東塗西抹，望文生訓，以希迎合，不能循序用功。至於播私慧，弄小巧，一枝一節，自矜新穎，未檢注疏，已詆先儒。若此用功，徒勞無益。故學者須知考課之學，非治經之道，當於平時積累，不可於課期猝辦，既當改易心志，又宜更立課程。
先博後約，一定之理。學者雖通小學，猶未可治專經。必須以一二年博覽諸經論辨，知其源流派别，自審於何學爲近，選擇一經以爲宗主，則無孤陋扞格之病。且欲通一經，必於别經辨别門户，通達條理，然後本經能通。未有不讀群經而能通一經者。博覽群書，本學人分内之事，若苦畏繁難，苟求簡便，枯守窮鄉，閉關自大，不惟窘陋可嗤，怪迂尤多流弊。
古人治經，先學小學、算學，皆所以磨練其心，使其耐勞苦，思以返樸質。蓋小學釋字，義理淺近，算學核計，更無詞華，以易者引之，故取效甚速。《春秋》學三《傳》繁難，漢人猶不以教子。《禮》學千頭萬緒，更無總綱，在群經中最號難治。《春秋》文約理繁，多所況 注 ，是非心思開悟、深明義例者，不能知其變化。初學尋行數墨 注 ，尚有未能，豈能解此神化之用？嘗見有治此學四五年，而全無頭緒者，皆好高務遠之過也。況三《禮》中《禮記》尤雜無條理，或一事而彼此不同，前後違牾 注 ，老師宿儒尚不知其要領，初學一入其中，五花八門，不辨方位，終無益矣。
小學既通，則當習經。蓋小學爲經學梯航，自來治經家未有不通小學者。但聲音訓詁，亦非旦夕可以畢功，若沉浸於中，則終身以小道自域，殊嫌狹隘。故經學自小學始，不當以小學止也。特不可遽讀三《禮》、三《傳》。如行遠者，於出門庭，便入荆棘，意趣索然，恐仍還轅自守耳。
初學治經除三《禮》、三《傳》外，若《書》、《詩》、《論》、《孟》唯人所擇。但治《書》須知今、古文之異，不宜篤守僞孔之學，先儒所闢，有明徵也。兼讀馬、鄭注，陽湖孫本即佳，然亦須涉獵僞傳，知其短淺，乃愈見馬、鄭之優長，衆惡所必察也。《詩》則有《傳》、有《箋》，《傳》、《箋》互有同異，各求其旨，以觀其通，不宜執此詆彼，啟同室之戈矛。《論》有何，《孟》有趙，舊日最稱名家。及宋朱注出，而近世學人罕讀古注。然何、趙時有精理，朱注務叶中味，各有所長，不容相掩。但能熟讀注誼，將來所得，必有出於三家之外。不在耳目之所及者，不必别白優絀，詆議昔人，以爲快也。
《書》、《詩》、《論》、《孟》固當治已外，有《易經》、《孝經》，治經家以爲畏塗。蓋《易經》合四聖人之論，著以成書，理氣象數，無乎不具。名家解説最繁，今則但存王注。原疏本主王，故古注微耳。然李鼎祚《周易集解》實存古説。康成之注，王伯厚舊有輯録。蓋語其淺，則王注但長於理，其他故誼師説，可網羅散佚，以闚其全。語其深，則聖人假年之學也，末學無得名焉，在性近者善治之耳。《孝經》故説不見，脱誤爲多。今注疏中但存開元舊本，考據稍闕，禮制尤疏，漏略不可治也。而其可治，即在漏略者。數舊典以爲之考據，推舊儀以爲之禮制，囗囗 注 之社，則酒黍易治，乃悟其漏略者，原以待我之致力也，夫安有不可治之經哉！
《書》、《詩》、《論》、《孟》、《易經》、《孝經》皆有可治之方，唯三《禮》、三《傳》文博誼富，治經稍久者，乃可漸問其塗。三《傳》各立門户，有可相通者，有必不相通者，但因注例以見傳例，因傳例以見經例，則三《傳》同此經術也。既登其堂，入其室，則各有材質之强弱，學力之深淺，隨施引申，補救之宜，則非更僕所能窮，亦有輪扁所不得言者矣。三《禮》相維，與三《傳》異。其有相錯者，當爲曲關其理，不可聽其乖違。禮爲鄭學，通其所通，並通其所不通，鄭已先導而入，謹步趨之可矣。有謂讀《禮》當先《儀禮》者，云篇目簡少，節文易明。鄙意竊謂讀《禮記》尤較《儀禮》之易。蓋《儀禮》直舉節目，無字不實，實處已難解悟，空處尚有繁文，不如《禮記》，方言其禮，即詳其義，密疎相間，經緯代宣，方讀其禮而罔罔者，旋讀其義而昭昭。治禮者於讀《禮》之始，自審《儀禮》、《禮記》孰晦孰明，性所近焉，工可決矣。要之能治三《傳》、三《禮》，已非疏譾之人，當知自求其安，不容以扞格者相强也。
不博遂求約，不可也。然其所以博覽者，正爲博觀以視性之所近，便於擇術，以定指歸耳。夫深造之詣，惟專乃精。苟欲兼營，必無深入。若徒欲兼包，以市鴻博，剛經柔史，朝子暮文，無所不習，必至一無所長。夫宏通之誼，代不數人，必是專門，乃能自立。心思既分，課程必懈。若此之流，初欲兼長，終歸一無所長而已。
注疏無論矣，近來撰述諸家，莫不天資卓越，學力精勤。當其自負，亦自不可一時，非獨自負，實亦如此。凡欲知其得失，必須究其底藴。若先立成見，志在攻駁，則全是客氣，無復細心，求異既不自安，前後亦或相反。總之，入門務在恂謹，苟或狂肆，未能有得。
學問之道，天下公同，外求合人，内必自治，乃可信今傳後，垂法無窮。而治經家每多客氣，或者自知依託，辯給不改，苟立異端，便生間隙。夫泰山之高，積由塵土。若欲以護短飾非，矜求名譽，一人之手，豈盡掩天下之目？若此之倫，不怒其戅，乃哀其愚矣。
禮學繁難，入手專治一經，已爲躐等 注 ，乃又好大喜誇，兼治三《禮》，此必敗之道也。況近派多不守舊，徒肆更張，治絲而棼，愈以霿亂。使如此用功，無論中材，即使天分過人，終亦勞苦無得。或欲以勢力辯給，徒鉗人口，趙賓説《易》，其明驗矣。
躐等意在求速效，豈知循序則易悦而有功，躐等則扞格而不入。世有好爲苟難，用功五六年，全無所得者。此譬如登山，一人安步，一人飛行，安步者不勞而上，飛行者半途而蹶。蹶者困乏，又安有登臨之樂？故升高自卑，一定之式也。
古人先入小學，後入大學，原有等次。今失學過時，自謂成人，便鄙棄小學，此非法也。夫治經之道，不能離聲音、訓詁。學雖二名，實本一事。近來風尚，好高務遠，謂童蒙佔畢，成學所羞，便欲超遷，横通絶域。若此之流，不惟學有未全，亦心先失練矣。
初學最宜信古，既有遵守，不必遽用苦思，遲之三年，便能記誦，俟其精熟，然後審其得失，可以小出新意，畧爲改修。昔北朝大儒世代遵用鄭學，皓首研精，疏櫛注説。若旁皇門外，便發難端，檢校未終，痛詆何、鄭，使先師果如所呵，則所注早經毁棄。或不能誦習循繹，乃抄襲淺説以相易，割裂經文以爲類，人人自爲著作之才，罔用心力，可不惜哉！
目録校勘，爲初學入門必由之道。特目録所以識流别，爲深造之初基。校勘祛舛誤，本爲精揅之首事。不謂風氣所移，竟以二事爲末，知其目而不知其藴，校其字而不習其編，遂使初學之功，再無續效。若此之派，亦非深詣。
本經未熟，而好求新異，此躐等凌次，志欲横通者也。王霞舉先生教人先誦讀，朱肯夫先生立課亦重章句，皆學者所當遵守。若未熟經傳，新解已張，不屑注疏，異文自炫，使經學如此便易，則其道已屬不尊。況學業須有本末，故南人之巧，不如北學之拙矣。
恥躬不逮，昔人慎言。一近勦襲，行同販儈。若不守本分，徒炫新奇，采拾荒唐之言，以聳庸愚之耳，聞者震其玄遠，未及反唇，久假不歸，自忘菲薄。夫好爲深語，本爲淺人之技，倡者既已失言，和者尤爲取噱。若此之輩，既以自欺，更後何云。特願後賢，可稍自省屏，除張皇之習，以歸樸實之途。凡事無幸獲，何況治經！迂緩自悟，乃稱心得。不謂學人全圖便捷，窺伺觀望，延擱歲時。豈知易成不能耐久，取巧未必萬全，非宏毅自奮，别無捷徑也。
三《禮》之服飾器物，《詩》之鳥獸草木，《書》之山水官職，《春秋》之日月爵名，近來學人最好言此，一事數説，迄無折中。苟欲研精，雖數月求通一説，亦有不能，破碎支離，最爲大害。近今經學，少深入之士，皆浮沉於此之誤。此當先急其大者，而小者自不能外。若專説瑣細，必失宏綱，而小者亦不能通矣。
讀書不貴一見能記，十行俱下，而貴能推究尋繹。又不貴博覽、泛涉、矜奇，而貴能深入詳考。苟不力求精深，而惟以泛濫自炫，縱讀破萬卷，仍無一字得力也。凡進銳貪多，好奇喜遷者，終無成就。
學問之道，出門有功，縱使異塗，猶有啟悟。況繫同道，乃乏觀摩。乃學者恥於下問，推其所由，非有不屑下人之志，則以質疑，恐貽輕侮，無寧閉户自求。人欲治經，先須化氣。好問美行，葑菲尚采，彼有咨詢之效，此抱孤陋之傷，名實並加，何憚不爲乎？或者聲譽虚張，名過其實，倘遇高明，恐致敗露，杜門養拙，藉以自全耳。
學者治經，每因難自阻。無論何經，皆有深奥難通處。如天文、地志、草木、禽獸，必求其精微，初非淺識所能。學者每欲求深，以此自阻。不知學問之道，如臨戰陣，先其所易，後其所難。今當專力於其易者，凡屬所難，以俟徐通，姑闕所疑，不爲規避。苟必欲争明此類，則無論何門，有非皓首不能精通者。因小失大，固無一經可通矣。
初學《説文》，先要認得篆字，又要分得六書，事頗繁難。今立定章程，凡初看者，先抄部首五百四十字篆文並注，意有未明者，可摘録段注於下，每日鈔十字，要認得清，記得碻，講得明，即以六書名目注於篆旁。二月畢工，可參看《文字蒙求》、《六書淺説》，即鈔部首，則須將全書過筆一次，以認得清爲主。過筆時須訂十數鈔本，將部中象形、指事、會意、形聲字分四本鈔之，鈔傳不鈔注。又將其中古文、 附奇字。 籀文、 附大篆。 篆文分别鈔出。其有闕者及引經者，及博采通人者，可漸次依類鈔而考之。
初學 注 首習《説文》，須有等級。今以所聞於南皮太夫子者著之於此，學者不可以近而忽之。
篆文或體，通人説之重文，分作數本鈔之，一日二百字，二月可畢。可以參看《新附考》、《逸字》之類，看時可照《釋例》門目，擇其要者十數門，就所看者依類鈔之，不必求合。俟鈔畢，以《釋例》所鈔校正，既將全書鈔過一遍，則漸熟矣。然後看段注一遍，篤信其言，不旁看别家，八月可以畢。
看段注多不解其《音韻表》，此音學專門之功。看段注畢，然後考音學，看顧氏《唐韻正》、姚氏《音系表》、苗氏《聲讀表》、戚氏《漢學諧聲》。可以參看金石、鐘鼎、篆隸諸書，以盡文字之變，用半年功考此門可也。
下則將《説文釋例》爲主，照其門類分考各門，然後看《轉注假借表》，以窮用字之例。每例當推至百餘事。再看訓詁書，如《爾雅》、《廣雅》，並覽《方言》、《玉篇》、《廣韻》、《經籍籑詁》 注 等篇。
分象形爲一册，指事爲一册，會意爲一册，形聲爲一册，不依《説文》舊部，各從其類。
凡虚字獨體者，皆講還實字，補以近人新説。倘有不知者，便可闕疑，以歸《説文》本派。
高深之言，因人而發，而近來風習，未有初工，竟菲前賢。教人之事最難，高下皆有所蔽，故略定資格，以示程限，庶無陵節躐等之病，漸有邇遠卑高之效。
近人韓紫汀先生講算學，其教人不喜看書，而貴衍草，衍熟一法，然後改衍，用力少，成效多。今人苦算書難看，皆無下學之功，遂究高妙之説，故厭苦而無所得。使初看入門之書，則至爲易解。但須記熟衍熟，方可再看。有一定程限，不可躐等躁進也。
予幼篤好宋五子書、八家文。丙子從事訓詁文字之學，用功甚勤，博覽考據諸書，冬閒偶讀唐宋人文，不覺嫌其空滑無實，不如訓詁書字字有意。蓋聰明心思，於此一變矣。庚辰以後，厭棄破碎，專事求大義，以視考據諸書，則又以爲糟粕而無精華，枝葉而非根本。取《莊子》、《管》、《列》、《墨》讀之，則乃喜其義實，是心思聰明至此又一變矣。初學看考據書，當以自驗，倘未變移性情，其功猶甚淺也。
學者初治經，莫妙於看《王制輯證》。篇帙少，無煩難之苦，一也。皆一家言，無參差不齊之患，二也。自爲制度，綱領具在，有經營制作之用，三也。經少而義多，尋繹無窮，有條不紊，四也。有《春秋》以爲之證，皆有實據，無泛濫無歸及隱虚無主之失，五也。且統屬今學，諸家綱領具在，於治今學諸經甚易，六也。知此爲經學大宗，以此推之六藝，則《易》、《書》、《詩》、《禮》皆在所包，諸經可由此而推，七也。既明今學，則古學家襲用今學者可知，其變易今學者更易明，八也。今學異説多，既以此爲主，然後以推異例，巨綱在手，足以駁變，九也。秦漢以來，經、傳、注、記、子、緯、史、集皆本此立義。今習其宗，則群書易讀，十也。有此十效，又易於成功，不過期月，端委皆通，故願初治經者從此入手也。至於古學入手之書，則别輯《古學禮制考》，取《左傳》、《周禮》與今學不同專條，分類輯爲此書，以配《王制》。此亦爲綱領矣。
教者好以《公羊》、三《禮》教人，學者多無成效。去塾投贄，便言三《禮》、《公羊》，正如遇魅所行，不出尋丈之間，往反曲折，履韈皆穿。竊以三《禮》、《公羊》皆初學之迷道，又如八門陣，《公羊》、三《禮》爲死門，初學治之，如從死門入也。
金石有益於文學，如同學「時邁其邦」，「邁」爲「萬」羨文。「金曰從革」，「革」爲「黄」誤，「革」即從横。「寧考」、「寧人」羨文，皆從金石中考出，足以爲釋經之助。專門之學，其精粹全在於此。
近來學者頗有淩躐之習，輕諆何、鄭。豈知治經如修屋，何、鄭作室已成，可避風雨，其中苟有不合，是必將其廊廳、牕櫺、門户下至一瓦一石，皆悉周覽，知其命意所在。其有未安處，或所未經意處，仍用其法補之。必深知其甘苦，歷其淺深，乃可以言改作。今之駁者直如初至一人家，見其大門曰：「此門不善，宜拆 注 使更營。」至二門如此，至廳堂如此，至宫、至室亦如此，外而閒廳客舍，内而沐廚牏厠，莫不毁壞，破瓦殘磚，離然滿目，甚至隨拆隨修，向背左右，莫不迷亂。以其胸無成室，無所摹倣，材料不具，基址難定。吾見有拆室一生，直無片椽可以避風雨者。毁瓦畫墁者尚不得食，何況治經！苟欲改作，務須深求作者苦心，此非專功十年者不能委曲周到，何未入門，先發難也？
《魏略》云：人有從董遇學者，不肯教人，而云「先讀百遍」。言讀書百遍，而義自見。從學者云苦渴無日，遇云：「當以三餘。」或問「三餘」之意，遇言：「冬者歲之餘，夜者日之餘，陰雨者時之餘也。」前説可以醫經本不熟之病，記誦而不論説，爲初學要道。後説可以警推卸之弊，若勤三餘，則無人不有餘暇矣。
講音學，初宜看顧寧人《音學五書》，就中尤以《唐韻正》爲要。學海堂未刻此種，蜀中頗難得。古音大明，全頼顧君。其書彙集韻證，標舉誤讀，初學讀之，最易明了。後來江、錢、段、王諸家之説最本原顧作，因顧既有此書，故所言多後半功夫，非初學所宜，閱之不能遽解也。今蜀中諸書盛行，顧甚少，閱諸書不能解，且有不能讀者，皆緣先未讀《唐韻正》也。欲講古音者，須先求顧書讀之。
教人最忌以己所心得使初學行之，己所疑難使初學考之。在己不過欲因人之力以成己之事，而初學作此，耗消歲月，浮沉迷津，亦何忍心！在師之學力不拘深淺，總較弟子爲優。師當初學時，識見深淺與教人時迥不相同，苦思彌久，乃有此境，而欲使初學亦爲能人，豈有此理！苟爲借人之力，則其心不恭；若欲躐等凌次，使初學飛渡，則所見更爲顢頇。總之教人之法，《學記》言之已詳。昔人識陸王言學以己律人，不知高下之别。予則云此其失，又在不能以己律人；使能推己及物，則可即己昔日之甘苦，以爲初學今日之程式，又何至於好爲苟難以困頓後生哉！
《孝經》一書，其書少，易於通習。近來博雅者厭其平淡，故不以教人。今特新注二本，以復今、古二派。其中立國制度，五等尊卑儀制，今學用《王制》，古學用《左傳》、《周禮》，因端竟委，頗爲詳備。又取《禮記·祭義》、《内則》、《少儀》、《曾子事父母》、《保傅》、《弟子職》諸篇附於其後，更刺取子、史、漢儒引説《孝經》者，别爲外傳、決事二事，既可以端正倫常，簡要明備，尤可爲經學先道之助。《孝經》不入六藝，孔子雖與《春秋》並重，今則若有若無，不過如《急就篇》僮蒙記誦而已。今欲大明之，使與《春秋》略相軒輊，以其事近行習，故以爲初學首基。
超何軼鄭，談何容易。統古今學人計之，恐億萬中無有一二。教者於弟子贄見，便高言玄渺，初有一長，便以何、鄭相許，不惟無此事實，亦無此理。無如淺近不知獎誘之義，真以爲古人實出己下，究其歸宿，不惟學問不成，甚且氣質亦壞。須知古今自大自高、同此覆轍者不知凡幾，若以一日之暴，竟謂千古無人，是聰明睿智 注 當在百千萬億人才之上，自顧何修，乃能得此！且數千年不能一出之才，乃一地一時而至於數十見，猶復不悟身在迷鄉，是下愚也，又何足與何、鄭同年語乎？
《説文》爲古學之淵海，最爲有用。其有功古學，不在賈、馬之下。今欲解《左傳》、《周禮》、古《書》、《毛詩》，取之《説文》而有餘，其説都爲先師相傳之舊，並非肊解。其引據今學説，皆有標目，抄之便可爲今、古不同立一表。《白虎通》爲今學之準則，其録今文説，頗與《説文》録古文説相同。其中有古文説，然甚少，亦如《説文》之今文説而已。
博文約禮，孔門遺教，治經貴專是也。然極聰明之才，亦須涉獵三四年，然後可言專經，未有初入門治專經而能通者也。揚子雲 注 謂作賦宜多讀，南皮師以八股非記得三四千篇不能工。余以爲非熟看注疏、學海堂《經解》，亦未有便可爲經生者。蓋不見諸書，則見聞陋，心思鄙。人莫不自寶敝帚，雖燕石亦愛惜之，而不忍棄。據此以爲根柢，安見其枝葉之能敷榮乎？《輶軒語》、《書目答問》，學者之金科玉律也。經學在於得師；無師，雖勤無益也。然師不過指示程向，至於高深，全由自造，非一覽驛程記便能飛越關河。故無師而憤者，每有獨得之境；有師而自畫者，終無咫尺之效。道聽塗説記問之學，乃欲鄙薄篤志潛修之士，不知一虚一實，一内一外，不能相過也。
經學有古時童子知之，至今則老師宿儒猶不能通者。如《禹貢》山川、《周禮》名物、《詩》之鳥獸草木是也。試以《詩》言，孔子教小子以多識鳥獸草木之名，就當時目見以示初學，宜無不解。如即今之目覩之飛走動植以教童蒙，其名號既所素習，其形象又爲所就見，何有不知！至於《詩》之所言，則方隅不同，北有或南無，即有而或形體變異，名號紛歧，一難也。又或古今異致，古有是物，今乃無之，今有是名，乃非古物者，名實參差，沿變不一，二難也。今欲考究，又不能據目見，全憑古書，若專據一書，猶易爲力。乃書多言殊，苟欲考清一草一木，無論是與不是，非用數日之力不能。且以尊經考課之事説之，如課題「雎鳩」、「荇菜」，以數百人三四日之心力，課試已畢，試問果爲何物？皆不能明。故予謂學不宜從此用工，以其枉勞心力，如欲求便易之法，則請專信一書， 如陸氏《草木鳥獸》之類。 人雖指其謬誤，篤信不改。以此爲《詩》中之小事，尚有大者，在今欲明此小事，遂致陷没終身，豈非目見飛塵，不覩泰山之大？況即使專心致志，皓首於此，亦終無是處，故初學最忌從此用功。苟將此工夫用之於興、觀、群、怨，其有益身心爲何如！鳥獸草木 注 ，不過傳聞之細事，經學總以有益身心爲大綱，舍大循細，不可也。程子所謂玩物喪志者，蓋謂此矣。《尚書》之山川，《周禮》之名物，同此一例。前人皆望而生畏，今爲後學一筆删之，以惜精力，爲别事之用，可謂便切矣。
講此名物象數之專書，《爾雅》是也。古人蓋小時讀此書，即證以目見，故童子能知其形狀。今則無是物，而空有其名，如欲求實，是捫盤指燭之見，叩虚索影，有何歸宿！故講《爾雅》不可求指實，一求指實，則雖老農、老圃、山工、藥師，不能盡識所見之草木。何況枯坐一室，欲盡窮名物之變哉？
人之讀書，不能如洋藥之上癮，苟能上癮，則將有終焉之志，其學必有大成。然其所以至此資格，殊不易到，必有精心堅力，膠固纏綿，遲之又久，乃能至此。當初亦如讀書，淺嘗無味，倦而思去，久而其味乃出，又久而後不能相離，此非旦夕之效也。今人治一書，非小有理會便自足，即稍有齟齬便自遷，安得有上癮者而與之語經哉！
諸上所列治經之始事，而成學之理寓焉。蓋神明變化，不過精熟規矩之名，偭規矩而稱神明，其説經必多乖謬矣。如欲分彚考訂，輯録成帙者，目録具在，自可任占一題。若信而好古，不嫌成書之少遲，或即可采擇此編，立爲常課，深造有得，將來自然左右逢原，蓋成書遲而悔者瘉少耳。此編與題紙名異實同，皆月課也。道通爲一，同學諸君子擇可從而從之，記其所疑，以時會講，要以月，會以歲，各鞭厥後，以底大成，則此編蹏筌之力，正未可忘爾。
注 　玄：原作「元」，蓋避清諱，今回改。下同。
注 　多所況：此處疑有脱誤。
注 　尋行數墨：原作「尋常數墨」，據文義改。
注 　違牾：原作「韋牾」，據文義改。
注 　此二字模糊，無法辨識。
注 　躐等：原作「獵等」，據文義改。下同。
注 　「初學」前原衍「一」字，今删。
注 　經籍籑詁：「籑」原作「纂」，據通行本改。
注 　拆：原作「折」，據文義改。本條後二「拆」字同。
注 　聰明睿智：原作「聰睿智」，據文義補「明」字。
注 　揚子雲：原作「楊子雲」，據習稱改。
注 　鳥獸草木：原無「木」字，據文義補足。

        </div>
      </div>
    </div>
  </div>
</div>
<!--update:2025-08-30 09:38:41-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>