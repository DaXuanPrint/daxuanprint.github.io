<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,春秋提纲全文在线阅读,春秋提纲全文在线下载,大玄古籍书库">
<meta name="description" content="十卷。旧题铁山先生陈则通撰。陈则通生平不详。此书分四门综论《春秋》大旨，所侵伐、朝聘、盟会、杂例。每门中又依类划分其事，称为“例。”如侵伐门下有王臣会伐、齐晋楚伐郑、晋楚争陈等十五例，每例之后则为论，主要为史论。虽名为例，但大抵皆参校其事之始终，而考究其成败得失之由，与诸家之例迥异，纯为史论之体。此书对胡氏之说有取有舍，如《杂例门》坚守胡安国“夏时”之说，其《元年春王正月》条云：“夏正乃万古不易之时，商周改之而不可改，秦人去之而不可去，左氏、杜预诸儒欲不用而终不能不用。夫子正恐后世疑周家之正月在冬之十一月">
<title>春秋提纲_陈则通_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">春秋提纲</span> <br/>
          作者： <span class="inputVal" id="bkauthor">陈则通</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]62679</span> <br/>
          说明： <span class="inputVal" id="bkdec">十卷。旧题铁山先生陈则通撰。陈则通生平不详。此书分四门综论《春秋》大旨，所侵伐、朝聘、盟会、杂例。每门中又依类划分其事，称为“例。”如侵伐门下有王臣会伐、齐晋楚伐郑、晋楚争陈等十五例，每例之后则为论，主要为史论。虽名为例，但大抵皆参校其事之始终，而考究其成败得失之由，与诸家之例迥异，纯为史论之体。此书对胡氏之说有取有舍，如《杂例门》坚守胡安国“夏时”之说，其《元年春王正月》条云：“夏正乃万古不易之时，商周改之而不可改，秦人去之而不可去，左氏、杜预诸儒欲不用而终不能不用。夫子正恐后世疑周家之正月在冬之十一月，故曰‘春王正月’，则春乃王之正月也。”而《灾异门》则驳汉儒事应之谬云：“呜呼，自汉儒以《春秋》附《洪范》，而后世之言天也诬矣。一灾则一事之应，一异则一征之名，其言天人相与若甚密而不谬者，何休之解《春秋》又祖其说而被蔓之。呜呼天乎!若二三子之所见则小矣。”而胡氏之解经则正袭汉儒事应之说。现存元胡光世刻本、清《通志堂经解》本。</span> <br/>
          封面： <span class="inputVal" id="bkimg">Z_4990.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]春秋提纲
[book_author]陈则通
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]62679
[book_dec]十卷。旧题铁山先生陈则通撰。陈则通生平不详。此书分四门综论《春秋》大旨，所侵伐、朝聘、盟会、杂例。每门中又依类划分其事，称为“例。”如侵伐门下有王臣会伐、齐晋楚伐郑、晋楚争陈等十五例，每例之后则为论，主要为史论。虽名为例，但大抵皆参校其事之始终，而考究其成败得失之由，与诸家之例迥异，纯为史论之体。此书对胡氏之说有取有舍，如《杂例门》坚守胡安国“夏时”之说，其《元年春王正月》条云：“夏正乃万古不易之时，商周改之而不可改，秦人去之而不可去，左氏、杜预诸儒欲不用而终不能不用。夫子正恐后世疑周家之正月在冬之十一月，故曰‘春王正月’，则春乃王之正月也。”而《灾异门》则驳汉儒事应之谬云：“呜呼，自汉儒以《春秋》附《洪范》，而后世之言天也诬矣。一灾则一事之应，一异则一征之名，其言天人相与若甚密而不谬者，何休之解《春秋》又祖其说而被蔓之。呜呼天乎!若二三子之所见则小矣。”而胡氏之解经则正袭汉儒事应之说。现存元胡光世刻本、清《通志堂经解》本。
[book_img]Z_4990.jpg


[book_title]提要
钦定四库全书　　　　　经部五
春秋提纲　　　　　　　春秋类
提要
【臣】等谨按春秋提纲十卷旧本题铁山先生陈则通撰不着爵里亦不着时代其始末未详朱彛尊经义考列之刘庄孙後王申子前然则元人也是书综论春秋大旨分门凡四曰征伐曰朝聘曰盟会曰杂例每门中又区分其事以类相从题之曰例然大抵参校其事之始终而考究其成败得失之由虽名曰例实非如他家之说春秋以书法为例者故其言闳肆纵横纯为史论之体盖说经家之别成一格者也其襍例门中论春秋为用夏正犹坚守胡安国之说然安国解文公十四年有星孛于北斗解昭公十七年有星孛於大辰全袭董仲舒刘向之义则通灾异例中独深排汉儒事应之谬则所见固胜於安国矣乾隆四十四年二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
春秋一经说者亡虑数十百家其皆绘天地而图日月似则似矣於化工之妙容光之照则亡也愚读是经茫无津涯及见此编櫽括诸传苞举无遗颇於圣人之意若沧海之有畔可以济其濶而极其际伏读之余因思儒者之行闻善以相告也见善以相示也不敢自秘愿与同学是经者共之故用锓梓以广其传至於编中之所本者则有诸传在熟读诸传以求经之旨而於此编以发经之藴信所谓提纲者矣大比之岁夏四月丙戌旴江後学胡光世书於石泉书院以附是编之後记岁月云耳

[book_title]卷一
钦定四库全书
春秋提纲卷一　　　　　宋　陈则通　撰侵伐门
王臣会伐例
桓五年蔡人卫人陈人从王伐郑
庄六年王人子突救卫　十四年单伯会伐宋
成十六年公会尹子晋侯齐国佐邾人伐郑十七年夏公会尹子单子晋侯齐侯宋公卫侯曹伯邾人伐郑　冬公会单子晋侯宋公卫侯曹伯齐人邾人伐郑
定四年公会刘子晋侯宋公蔡侯卫侯陈子郑伯许男曹伯莒子邾子顿子胡子滕子薛伯杞伯小邾子齐国夏于召陵侵楚
呜呼征伐自诸侯出其昉於春秋之何时乎小国相伐无足论也隐之四年翬会诸侯伐郑其昉於斯时乎曰不然此诸侯私相伐也谓征伐自诸侯出不可也郑人以王命来告伐宋於是三国会於中丘其必昉於是公之九年也曰又不然强如齐僖诈如郑庄鳃鳃然惧无以服诸侯犹借王命以临一宋不可谓征伐自诸侯出也按诗书所载之征伐未有不称述王命者非王命而擅伐人者叛也春秋之初特王朝司马之失职耳典刑稍正谁敢犯哉余故曰平桓庄僖惠之春秋王室尚可为也庄公以前圣人望周之意惓惓焉伐郑之举京师犹有书伐者救卫之举京师犹有书救者庄公以後经絶无之矣王命虢公伐曲沃【隐五年】立哀侯诸侯犹有奉王命立国君者王命虢公讨樊仲皮【庄三十年】诸侯犹有奉王命伐叛人者庄公以後传絶无之矣征伐自诸侯出盖始於齐小白图伯之年也然则昉於小白图伯之何年耶曰庄十四年单伯会伐宋之役也会伐非王室之事也伐者主之会者从之也泰誓曰惟戊午王次於河朔羣后以师毕会诸侯会武王之伐者也单伯会伐则伐之者齐而从之者周矣经书会伐志征伐自诸侯出之始欤虽然是役也周人之所甚疑也前乎此未闻乎此也蔡人卫人陈人从王伐郑诸侯犹有会伐者也今乃堂堂天子之周而听命於侯舅之齐不往则甚难於齐其往则甚易於周徘徊不肯发而若有所待焉诸侯伐宋於是年之春至其境伐其邑而单伯乃会於是年之夏迁延頋望之意可见也然自会伐以後经无出伐之文矣庄二十七年天子将有讨於卫而未敢讨也使召伯求媚於齐侯且请伐卫焉征伐之权倒置如此周遂无以为周矣或者不察乃谓齐侯经营伯业莫重乎召陵不请命於周为可辠不知伐宋之始未得征伐之权而请之也召陵之役既得征伐之权而遂用之也向也伐卫周人且请伐於我今也伐楚我尚何请伐於周哉推原其由单伯会伐宋天子之权一失也召伯请伐卫天子之权再失也召陵之役移於齐城濮之役移於晋势之所趋虽欲挽而使之留不可得也呜呼周柄虽移诸侯犹以周目之也日久日忘则诸侯有以列国视京师者矣单伯之来其会其否权在周也自後晋召而莫敢不来矣处父救江王叔桓公与焉晋侯伐秦刘子成子与焉春秋不书甚不欲单伯之事再见也鄢陵以後晋人克敌而骄凭陵京师曾不若邾杞然单伯之书犹不列於诸侯成十六年之尹子第与诸侯同序则晋人以列国而例京师久矣一卿既会伐於十六年之秋二卿复会伐於十七年之夏跋履险阻曾未息肩是冬单子又以会伐至尔范宣子聘鲁赋摽有梅犹恶其汲汲召师於鲁也其可以汲汲召师於周哉设使匠丽之游不遇则王师之役固无时而已也盖当是时晋厉暴虐不得不从吾谅周人之心未尝不欲收征伐之权而力不足鞌之战巩朔献捷於周王曰蛮夷戎狄不式王命王命伐之兄弟甥舅侵败王略王命伐之似乎责晋人不请命而专伐之意不思太阿之柄周移於齐齐移之晋亦如郜鼎之移於宋复自宋而移之鲁有年数矣岂区区片辞所可请复哉抑愚阅春秋世变而思其故春秋之初王室有可为之机而沮之者二春秋之末王室有可为之机而弃之者一齐僖郑庄驰骋东周之间专盟会伐号为小伯意王室无能为者矣一旦天子震怒自将伐郑蔡卫陈皆其仇雠奔走从命於下执事寤生不归死於尉氏而敢抗衡於王室犹有鬼神祝聃之矢谁为之当服春秋之上刑矣使王室有可为之机而沮之者郑寤生之辠也寤生禄父天夺之魄威权当复归王室矣上下十载伯图未兴王室可为之机间不容髪王人子突救卫其善於投机者欤奈何禄父之後襄公继之甫田一诗述其不德而求诸侯之意敢於伐卫敢於抗王五国皆有辠而齐其首者也灭纪围郕侵欲不忌使王室有可为之机而沮之者齐诸儿之辠也自单伯会伐以後一百七十有四年诸侯迭进狎主齐盟周无复可望者乾谿之役楚始大创平丘之会晋失诸侯此皆周室可为之机特未有以发耳楚瓦不仁拘唐蔡二君者三年唐蔡不能讨楚而归之晋晋无以合诸侯而归之周入东周以来所无之机会也左氏曰刘文公合诸侯於召陵入春秋以来所未见之文也会十有八国之师堂堂之陈正正之旗而卒止於侵楚吁陋矣哉吴兴矣周不可复望矣有大可为之机而自弃之者周之辠也王师始於伐郑卒於侵楚此王室所以为始终者也吁岂特王室之所以为始终者哉单伯以前诸侯有私伐矣单伯以後必伯主而後伐天下之有伯也刘子以前必伯主而後伐矣刘子以後又诸侯之私相伐天下之无伯也然则刘子以後之春秋尤甚於单伯以前之春秋也又伯主之所以为始终也吁周不复兴此世道之所以为春秋齐晋不复兴此世道之所以为战国
齐晋楚伐郑例
庄十六年齐人宋人卫人伐郑　荆伐郑二十有八年荆伐郑　公会齐人宋人救郑
僖元年楚人伐郑　二年楚人侵郑　三年楚人伐郑　六年公会齐侯宋公陈侯卫侯曹伯伐郑围新城　七年齐人伐郑二十有二年宋公卫侯许男滕子伐郑三十年晋人秦人围郑
文九年楚人伐郑　公子遂会晋人宋人卫人许人救郑
宣元年宋公陈侯卫侯曹伯会晋师于棐林伐郑　晋人宋人伐郑　二年晋人宋人卫人陈人侵郑　三年楚人侵郑　四年楚子伐郑　五年楚人伐郑　九年楚子伐郑　晋郤缺帅师救郑　十年晋人宋人卫人曹人伐郑　楚子伐郑　十有一年楚子陈侯郑伯盟于辰陵　十有二年楚子围郑　十有四年晋侯伐郑
成三年公会晋侯宋公卫侯曹伯伐郑　六年楚公子婴齐帅师伐郑　晋栾书帅师救郑　七年楚公子婴齐帅师伐郑　公会晋侯齐侯宋公卫侯曹伯莒子邾子杞伯救郑同盟于马陵　十有五年楚子伐郑　十有六年晋侯及楚子郑伯战于鄢陵楚子郑师败绩　公会尹子晋侯齐国佐邾人伐郑　十有七年公会尹子单子晋侯齐侯宋公卫侯曹伯邾人伐郑　公会单子晋侯宋公卫侯曹伯齐人邾人伐郑
襄元年晋韩厥帅师伐郑　二年晋师宋师卫甯殖侵郑　仲孙蔑会晋荀罃齐崔杼宋华元卫孙林父曹人邾人滕人薛人小邾人于戚遂城虎牢　八年楚公子贞帅师伐郑　九年公会晋侯宋公卫侯曹伯莒子邾子滕子薛伯杞伯小邾子齐世子光伐郑同盟于戏　楚子伐郑　十年公会晋侯宋公卫侯曹伯莒子邾子齐世子光滕子薛伯杞伯小邾子伐郑戍郑虎牢　楚公子贞救郑　十有一年公会晋侯宋公卫侯曹伯齐世子光莒子邾子滕子薛伯杞伯小邾子伐郑同盟于亳城北公会晋侯宋公卫侯曹伯齐世子光莒子邾子滕子薛伯杞伯小邾子伐郑会于萧鱼楚人执郑行人良霄　十有八年楚公子午帅师伐郑　二十有四年楚子蔡侯陈侯许男伐郑　二十有六年楚子蔡侯陈侯伐郑
定八年晋士鞅帅师侵郑
哀二年晋赵鞅帅师及郑罕达帅师战于铁郑师败绩
呜呼郑其春秋要领之国欤予按春秋陈蔡郑许皆迩楚之国经书伯主谋郑之事最详谋陈蔡许之事最略夷狄争郑之事最多争陈蔡许之事最少楚之有陈蔡许犹晋之有宋鲁卫也郑独介然居二大国之间而为六国之所颦笑晋不得郑不敢过而问陈蔡许僖二十八年之围许文十五年之入蔡宣六年之侵陈是时郑役於晋故也楚不得郑不敢过而问宋鲁卫僖二十七年之围宋公会盟於宋宣十四年之围宋归父会於宋成二年之侵卫遂侵我师於蜀是时郑役於楚故也呜呼郑其春秋要领之国欤盖其国有北制之险有京栎之固控扼其地而示天下诸侯以形势则莫敢先动此五伯所用武之国而南北必争之地也齐桓成召陵之绩以有郑晋文献城濮之捷以有郑楚庄窃辰陵之盟以有郑宋伐郑而不济则身辱於强楚秦袭郑而不克则伯止於西戎得之者强失之者弱得之者成失之者败独惟一郑焉耳郑於春秋其关於一时伯业盛衰之变岂浅浅哉予尝谛观齐晋楚争郑之事而断以春秋之法庄十六年荆伐郑以後郑无心於从楚而开其从楚者吾不辠郑而辠王文九年楚伐郑以後郑有心於从晋而不专於从晋者吾不辠郑而辠晋成十六年战鄢陵以後襄十一年会萧鱼以前郑始决意於从楚屡烦晋师而後得郑者吾不辠晋而辠郑萧鱼既会晋不复有事於郑而楚争之患气焰亦少息矣东迁之初郑庄虎视诸侯虽国迩於楚四十五年间荆人亦不敢轻犯之也莘之役以蔡侯归唇亡齿寒郑为之次是时郑人席寤生之余威遗烈且不甘心于齐以侵宋其肯屈意以从楚春秋於庄十六年书齐宋伐郑又书荆伐郑其志齐晋与楚争郑之始欤从楚不如从齐从蛮荆不如从诸夏齐宋来伐郑人从齐之计始决荆伐齐救桓公待郑之意甚勤继又称伐者三坚壁不动郑人岂不欲从楚畏犯不义天下诸侯共斥之也召陵得志虽郑甚愚当知齐伯之为可依且国无内难何忧何惧而欲从楚哉首止之役王召郑伯曰吾抚汝以从楚辅之以晋可以少安前此楚屡伐而郑不从今也楚不伐而郑从之非天子有命郑不至此也新城之围踰时不下齐再来伐黾勉乞盟所幸召陵一役楚人不敢北向谋诸侯设使乞盟之後楚复伐郑郑必释然舍齐而从之矣桓公即世郑伯始朝於楚勇行不顾恃有前日之王命在使宋不得以伯楚得称爵以会诸侯则郑为之也城濮一役郑始受盟岂忍舍畴昔久要之楚而从一旦新至之晋邪势不得已也晋文尚在已怀反侧至勤围郑之师推原其由郑人不敢萌从楚之志而开其从楚者辠不在郑而在王也狼渊之役郑及楚平此如饱鹰扬去之时会公於棐宴公於棐犹作飞鸟依人之态子家赋载驰之四章辞气恳恳令人恻然此果无意於晋而为之哉新城之会出幽迁乔春秋以是许郑伯也是时霸主之权逸在大夫有齐宋之贼而不讨有二扈之会而无成失郑之辠职晋之由将诸侯而会棐林者赵盾也棐林以後晋三加郑而称人一救郑而书将晋君不在诸侯不知楚庄日夜激厉北向之师不得郑而不止自宣公之三年至十有二年楚师之加郑者六楚子之自行者四加以徵舒失讨楚人遂得以窃伯主之权始入陈而次入郑矣观郑人守陴以大临复修城以固守甚不得已则肉袒以逆此时此情晋独不谅之邪邲之战皇武子犹入晋师以告楚之情则郑之从楚出於无可奈何我克则来乃郑之心不克遂往岂郑之辠哉邲之後晋人惩前日大夫之失策每伐郑多晋君之自行一伐而郑惧再伐而郑服郑自是不敢贰晋者七年受楚赂而与之平辠固当讨郑伯来朝而执之诱也行人无辠而杀之暴也郑别立君辠亦当问是时晋侯有疾立太子州蒲以伐郑毋乃燕伐燕邪推原其由郑人未尝无从晋之志而不专於从晋者辠不在郑而在晋也成十五年暴隧之侵郑固从楚明年鄢陵一胜王夷师熸此正郑人北向从晋之机奈何鄢陵以後三举晋师三屈王臣而郑不来晋悼方兴初年伐郑次年侵郑而郑不至若曰晋厉暴虐郑不可从悼公方明舍晋焉适成公以楚君集矢之故生死从夷子驷息肩之请曾莫之恤楚郑之交牢不可攻矣呜呼召陵之役不足以坚郑之事齐城濮之役不足以坚郑之事晋鄢陵之役反足以坚郑之事楚此三大役皆春秋非常之事不足以得郑向非有悼公之才有知武之谋拔一郑於筚路蓝缕之中而置於衣裳玉帛之会郑不胥为楚乎自虎牢大城扼郑咽喉以临郑郑人之急朝不及夕五会皆从则晋人之识地势也自戱之同盟三分四军以待来者楚之谋郑愈疲而晋之谋郑愈逸三驾不敢争则晋人之识兵势也萧鱼未会屡盟而屡叛屡叛而屡伐萧鱼既会而不盟郑人服役於晋者二十有三年则悼公之才正不在桓文下矣推原其由郑人决然有从楚之志师劳力竭而後得郑者辠不在晋而在郑也故郑人自荆伐以後受大国之兵争一百二十有八年会於萧鱼而晋讨之文絶盟於宋而楚争之文絶外忧方弭内难叠生子孔伯有子晳之祸因仍而起直至国侨诛驷氏之年内外始宁而春秋已告莫矣抑人亦有言国必自伐而後人伐之春秋之初先诸侯以抗王室者郑也春秋之中先诸侯以朝楚者郑也春秋之末先诸侯以抗伯者郑也人知齐晋楚之伐郑不知郑实自伐而後人伐之也虽然一郑之微不足论也予读春秋楚人伐郑之事而深叹先王封建母弟以藩屏周为策甚长也郑王畿之诸侯也楚既兴师以伐郑岂不能越郑而窥周周之於郑咫尺耳楚庄敢问鼎而不敢取楚灵欲求鼎而不敢行岂其心之不欲哉诚畏器南则兵至环天下之诸侯皆敌也陵迟至於战国宗族枝叶俱落而後为秦不然周未可量也或者不察文武成康封建之力乃信王孙满为能言之士过矣呜呼予於楚人伐郑而知天下之有晋予於楚人伐郑而知天下之有周
晋楚争陈例
僖二十有三年楚人伐陈　二十有五年楚人围陈
宣元年楚子郑人侵陈　晋赵盾帅师救陈六年晋赵盾卫孙免侵陈　八年楚师伐陈　九年晋荀林父帅师伐陈　十有一年楚子入陈纳公孙宁仪行父于陈
襄五年公会晋侯宋公陈侯卫侯郑伯曹伯莒子邾子滕子薛伯齐世子光吴人鄫人于戚戍陈　楚公子贞帅师伐陈　公会晋侯宋公卫侯郑伯曹伯齐世子光救陈七年楚公子贞围陈　公会晋侯宋公陈侯卫侯曹伯莒子邾子于鄬陈侯逃归
昭八年楚师灭陈
哀九年楚人伐陈　十年楚公子结帅师伐陈　吴救陈　十有三年楚公子申帅师伐陈
呜呼陈胡公之国神明之後也卒污於荆蛮其无伯也夫考其国在禹贡豫州之东地势四平无名山大川之限楚若有事於陈朝发而夕至晋未之知空有鞭长不及之叹甚则付之无可奈何而已其初中国之有陈则霸主之势强其次中国与荆楚争陈则伯主之势弱又其次勾吴与荆楚争陈则伯主之势去此皆春秋非常之事诸国盛衰之由也春秋之初陈蔡一党偕诸侯以伐郑偕诸侯以伐卫列国血刃陈不受兵第惟荆蛮之与邻汉阳诸国荐食殆尽陈亦何恃而不恐一闻齐桓创伯东方陈人欣然从之北杏之会与蔡侯偕大抵畏楚故也二幽以後何役不会何盟不同陈亦藉齐以鎭抚其社稷而辑宁尔民是时楚已入蔡伐郑而围许四国迩楚三受其祸陈独孑然孤立其间??四顾将有无厌及我之患自僖六年楚人围许以来陈每有诸侯之事皆不至始使其世子来葵丘之会大盟诸侯陈又不至凛凛畏楚矣迟疑不敢正视伯主者六年宣公即世穆公黾勉从诸侯於会一旦齐桓告终於诸侯之册陈遂释然舍齐而从楚齐之盟陈与郑蔡实摄赞之也原齐桓之伯陈人每惧患於楚未尝蒙患於楚则中国有伯所以有陈也二十有三年楚人伐陈二十有五年楚人围陈深山大泽龙亡虎逝则狸号鳅舞者时然势然也城濮之役陈与郑蔡左楚人之袒执干戈与晋周旋晋先楚鸣蔡郑震恐脂车践土之会以求免於晋而陈独後至何耶去晋最远自拔於强隣者最难也文襄屡会惟晋是从如骖之靳楚不敢争者伯主之势强也自壶丘侵陈楚人遂敢於玩晋陈及楚平陈人遂敢於从楚新城之会陈侯实来南北争陈之势已自此始宣公元年楚郑之侵晋盾之救南北争陈之势已成六年晋卫之侵八年楚师之伐南北争陈之势未决至九年中行桓子之伐将厌陈而思弃之矣无他争陈之事楚常得而晋常失晋常劳而楚常逸故也加以郑人乍叛乍服晋不得郑不敢问陈故宁舍陈以谋郑书侵书伐书救奔命於一郑自荀林父伐陈以後晋不复有事於陈者二十有三年以其志於谋郑也借曰谋郑急於谋陈徵舒之罪安可不问使楚人得以藉手辰陵一盟陈人不复从会於晋晋人亦听其服役於楚者二十有八年则晋楚盛衰之势判然矣虎牢大城而郑始服郑人既服而陈亦来践土之役曰陈侯如会鸡泽之役曰袁侨如会君大夫之来也缓去晋最远自拔於强隣最难也奈何陈不得已而来晋不得已而受得一郑不啻已足无暇谋陈书戍陈於会戚既至之後诸侯不书诸侯之散无意於陈也书救陈於子囊来伐之後师方及陈公即书至则诸侯之救无及於陈也襄五年公子贞帅师而书伐七年公子贞帅师而书围楚之谋陈者寖重晋之谋陈者寖轻书伐而晋救书围而晋不救示陈以意而令之去耳鄬役逃归晋不复讨兹非幸其一去而不复来邪晋人曰有陈非吾事也无之而後可吾料晋人以得陈为喜不料晋人其以得陈为忧矣鲁人曰陈不服於楚必亡吾料诸侯以陈人从楚为非不料诸侯其以从楚为是矣中国与夷狄争陈而卒不能争者伯主之势弱也厥後楚令於陈若鄙邑然弟黄之归二庆之戮楚得以行其令弟招之放孔奂之诛楚得以行其威熊虎之灭弃疾之封楚得以行其权申之会率陈以伐吴鸡父之役率陈以战吴陈国区区以从楚挑吴哀六年吴人入伐勾吴与荆楚争陈之祸又自此始矣夫楚人不敢争陈於桓文方伯之世而遂敢争陈於灵成景厉悼之时中国与荆楚争固己失伯主之体独奈何争而不得而又弃之伯主之体重失矣哀十年楚公子结伐陈而救陈者乃出於弃在海滨之吴十有三年吴会黄池而与吴争陈者乃见於僻在荆山之楚一陈昔为中国之所有次为中国荆楚之所争今其争者乃出於勾吴之与荆楚不知当时伯主安在哉尝考陈国之颠末慨世变之升降读诗与春秋之终而有感焉陈从齐以会北杏我庄公之十有三年也接王国之风絶丘中有麻之诗作是时王室衰而齐伯兴陈从楚以盟辰陵我宣公之十有一年也接列国之风絶陈灵泽陂之诗作是时中国弱而夷狄强楚公子申伐陈接春秋之笔絶西狩获麟乃伐陈之明年也时楚吴越交侵而中国微尝平心而评之奬齐桓之伯者陈也列国之会不独陈也来吴楚之争者陈也小国之祸不独陈也独惟辰陵一事进不得为北杏二幽之时退又将为虢申黄池之渐此为南北强弱之界限也陈实为之事起於陈故列国之风特於陈而絶呜呼诗之絶犹有春秋在春秋絶吾不知其所终
春秋提纲卷一

[book_title]卷二
钦定四库全书
春秋提纲卷二　　　　　宋　陈则通　撰侵伐门
晋郑楚伐许例
庄二十有九年郑人侵许
僖六年楚人围许诸侯遂救许　二十有八年诸侯遂围许　二十有九年公至自围许　三十有三年晋人陈人郑人伐许
成三年郑公子弃疾帅师伐许　郑伐许四年郑伯伐许　十有四年郑公子喜帅师伐许
襄三年晋荀罃帅师伐许　十有六年叔老会郑伯晋荀偃卫甯殖宋人伐许
定六年郑游速帅师灭许以许男斯归
呜呼王泽竭伯功浅小国从楚岂获已哉议者切齿诸侯之从楚蔡为上许次之陈又次之郑人遨游南北之间者也予谓陈蔡郑之所畏者惟楚许不惟畏楚而又畏郑故许人始役役於齐终役役於楚多方以图免者惟郑人之故齐之势力足以及许许不甘心於楚而事齐晋之势力不足以有许许始甘心於楚而倍晋越郑谋许晋人所难郑若来伐晋未必救楚大而近足以威郑且庇许矣抑人亦有言鹿死不择音许惟强可以庇民者是从何择其晋与楚哉吾考郑人仇许之事盖自桓公之十有五年始前此十有五年太岳之祀不絶如綫不迁其重器不系累其子弟存许以俟其他日则郑庄之力也寤生云亡忽突争国何暇以一许为问许庄无子穆公托兄死弟及之名不告於天王於方伯於郑直入许而为之君经书入不顺之词也不与其乘人之约以为利也自此郑与许仇卒为世世不释之憾许之自为谋亦危矣齐桓创伯远足以来江黄宁不足以得一许七从会盟三从征伐许最有奬齐之功郑欲有事於许未免犹畏於齐於庄之二十九年潜师侵许以修旧怨犹不敢声许之辠而讨之也齐之势力足以庇许彼楚人凭恃其衆而必许之从楚岂许之所甘心哉榇璧之事传近於诬盟洮以後犹有许男按经可以见许之不从楚矣盂之役楚以子书许亦在会则齐桓没之四年也自後凭陵诸夏楚来而许助之晋文三会诸侯而朝王所许於践土河阳不为不近惜不能自拔於荆蛮之中?溺之为最深耳文公率会温之诸侯乘胜围许宜若振槁然围而不举岂其力不足而心不忍耶不欲甚楚人之怒而置之也襄公不忘前怨偕陈郑以伐竟以无功返则晋人谋许之意怠矣救郑之役新城之会晋人听许之自北二扈等盟许又不至晋人听许之自南僖公三十有三年以後晋不复加兵於许者五十有六年君臣朝夕谋陈谋郑且不暇安有余力以及许耶直至鸡泽之盟郑人服而陈亦来始敢兴师以问许荀罃伐於襄公之三年荀偃伐於襄公之十有六年晋人得郑始敢问许也许公之谋国亦曰吾迩楚而远晋许若从晋未必释郑人之憾反以召楚人之怨万一楚伐其外郑应其内许国之危朝露矣故从楚可以免祸於楚亦可以免祸於郑郑人从伯讨以後畏楚不敢发者三十有八年谓许人之见重於楚也阳桥之役灵公为右於蜀之盟许人不书郑人始知许之不见重於楚成之三年姑使子良伐许以尝楚之救与否也一伐而不救则再再伐而不救则三冒衰絰以兴戎不恤也卒使郑许交讼不之晋而之楚子反何人乃摄士官而听其词诸侯之无霸害哉成十有四年子罕来伐不得叔申之封不止也襄公之十有六年诸侯之伐许皆以大夫行郑独以国君会夫兵莫惨於志镆鎁为下春秋书之曰叔老会郑伯晋荀偃卫甯殖宋人伐许忍矣哉郑伯之为此行也许男平昔恃楚临郑之谋卒於无成为郑人笑是用痛心疾首告於楚庭以请伐郑曰师不兴孤不归矣此时之为此言可怜哉一旦楚有亡郢之衅郑遂有灭许之师墟人宗社辠无所逃春秋尝因许而狄郑矣於灭国夫何诛虽然楚不为无辠也郑人本不敢兴伐许之师为楚不救耳迁叶不能免则迁於夷夷不能免则迁於白羽白羽之患如初则又迁之容城凡四迁许之劳不如一救许之力黔驴之技止於此郑不灭许何为哉纪恃鲁而悮於鲁黄恃齐而悮於齐许恃楚而悮於楚此可为恃人而人不足恃者之戒也或曰郑许纷纷之讼子何以折之许曰予旧国也郑曰予俘邑也当以左氏之言为案春秋之初书曰郑伯入许春秋之终书曰郑游速帅师灭许当以仲尼之笔为断予请为之辞曰灭许之辠在郑误许之辠在楚恃楚不事郑之辠在许听郑人灭许之辠在晋
齐伐楚例
僖四年公会齐侯宋公陈侯卫侯郑伯许男曹伯侵蔡蔡溃遂伐楚次于陉楚屈完来盟于师盟于召陵
呜呼此一役也齐侯二十余年之智虑所及春秋二百四十二年侵伐之所无论五伯者嘐嘐然曰桓公曰桓公其在此乎然则侵蔡伐楚书遂者何蔡自北杏以後不与会盟声兵问辠蔡其何辞何必濳师而为侵荆自败蔡以後屡为不道正名定辠楚当首师何必先蔡而後伐吁不然陈蔡郑许密迩荆蛮蔡居汝水之南实为楚人门户之蔽召陵之役陈从则宛丘之道通许从则许昌之援集郑从则虎牢之关未闭独蔡之即楚为齐师南北之扰吾将声兵讨蔡楚必救之救兵具至吾不下蔡何及於楚不若轻兵以侵之蔡人仓卒闻诸侯之至不暇告楚而奔溃不可复支矣蔡道既通遂事南伐楚楚人亦不虞君之涉吾地也况楚人凭陵中国三十余年诸侯莫敢南向而谁何一旦闻蔡溃而及已仓皇四顾欲守险则陉者先君蚡冒建国之地已为诸侯有欲战则狼顾恐江黄之议其後所以有屈完之如师与经书侵而遂伐神速而不留也伐而书次持重而不廹也来盟於师盟於召陵克敌而不骄也吁此固齐侯节制之师而管仲教之也
晋楚兵争例
僖二十有八年春晋侯侵曹晋侯伐卫楚人救卫晋侯入曹执曹伯畀宋人　夏四月己巳晋侯齐师宋师秦师及楚人战于城濮楚师败绩
呜呼召陵以前齐师之伐例称人至召陵而齐君始爵召陵以前会齐师之伐例不过二国至召陵而八国始同役二十余年养威持重轻兵薄赋以寛民力一旦问楚力有余而气倍之楚人惧不敢动此召陵之伟绩也予尝论桓公中才之主无管仲则绳墨放管仲霸者之佐无桓公则他人不能用不及时谋楚且寛为二十五年规模以治之俟河之清人夀几何设桓公管仲有一不幸若楚何哉顾公之心未尝忘楚第内安诸夏外攘夷狄二十五年之久犹不觉其怱遽也盖诸侯不安则楚不可图桓公所以先合诸侯而後伐楚楚人不退则诸侯不服文公所以先与楚战而後合诸侯桓公没诸侯苦楚之暴久矣盂之执诸侯不敢问泓之战宋人不能当伐齐围陈暴骨如莽又合四国之师环宋城下而围之是时也其间或有强有力者出与楚战诸侯不欣欣然视之如归乎况城濮之役晋楚雌雄未战先定楚师连年暴露民不获息肩不足以当秦晋方锐之气子玉刚而无礼志骄气盈不足以敌齐宋必死之锋以骄将御疲兵多愈见其败楚子少与之师而欲与四大国相驰驱其势不大悬絶耶吾谅晋人惟恐楚人之不战也多方以怒楚始则轻兵侵曹以示楚之缓继则重兵伐卫以声楚之急楚人救卫果堕其谋晋遂卷甲疾趋入曹而执其君矣楚人旁徨顾盼不知所为谓晋侯已侵曹矣不知伐卫之又晋侯也谓其已伐卫矣不知入曹之又晋侯也春秋屡挈晋侯文繁而不厌或者赏晋侯之功而又辠晋侯之谲与执曹畀宋楚怒已甚宛春见辱谁能堪之然後退师三舍阳以报楚子之惠隂以示子玉之怯而鬭勃之请战必矣以四大国之师而萃其一军其畏不败乎此一役也楚人请战晋侯书及春秋诛意之笔也呜呼齐桓屡盟屡会而後为召陵之役既得诸侯而後伐楚也晋文一战胜楚而後为践土河阳之会既胜楚而後得诸侯也非其时异而事不同耶然则以时而论则桓公之创伯难文公之继伯易以事论则桓公之成功迟文公之见效速以心术论则桓公正而不谲文公谲而不正
晋伐齐例
宣十有八年晋侯卫世子臧伐齐
成二年季孙行父臧孙许叔孙侨如公孙婴齐帅师会晋郤克卫孙良夫曹公子首及齐侯战于鞌齐师败绩齐侯使国佐如师及国佐盟于袁娄
襄十有八年公会晋侯宋公卫侯郑伯曹伯莒子邾子滕子薛伯杞伯小邾子同围齐十有九年晋士匄帅师侵齐闻齐侯卒乃还
哀十年晋赵鞅帅师侵齐
呜呼隐桓之世天下之强国二庄僖之世天下之强国四成襄以後天下之强国六设吴越不死战国之称雄者不知其几予读春秋而悲天下之为战国久矣秦楚吴越俱不足论考齐晋兵交之由而知中国之两强不相立也齐桓之子孙虽不足以继伯而每每不平於晋晋文之子孙虽号为继伯而亦不敢责备於齐齐桓伯业已积渐於僖公小伯之时其行事之规模与收伯之功烈大非僖公之所可望南伐强楚北伐山戎西会葵丘东会於淮三十余年之经营天下者略徧独晋人盟会所不及征伐所不加执虞灭虢此谁之辠略不以一矢相加遗何耶诸侯固避晋之强也孝公衔取谷之怨合晋师以却楚岂料城濮一胜晋伯遂成践土翟泉两会偕来吾谅齐人本心必有勉强不获已者矣我伯国之余也纵自轻奈辱先君何自後晋人大盟大会齐君大夫不复从者四十有六年齐人不道虐执天子之使辱我叔姬凭陵我西鄙鲁人两告於晋晋不一问於齐晋之视齐犹向也齐之视晋也齐惠结鲁以抗晋鲁宣舍晋而事齐天下几有两伯郤克使齐齐晋之憾始开断道一盟齐鲁之交始散一笑兴师生灵何辠春秋书七大夫战一齐侯鞌之败吾不为齐侯羞为列国之诸侯羞也齐以师徒挠败之余少杀其势俯首帖耳於虫牢马陵之盟自是以後黾勉听命岂其本心戚之役以国佐至朾之役以崔杼会晋亦喜於得齐何暇屑屑计此哉悼公五会三驾诸侯亲往齐独以世子当之晋亦苟焉不敢为责备之语光列於诸侯卒使齐人得以藉口盖其平日愤愤不平之心不欲晋伯势力不至不得不来悼公末年伯心稍倦则有我北鄙之伐平公新立溴梁之盟高厚已有异志矣十有七年君伐我而围桃臣伐我而围防非以弱鲁正以陵晋平公合十二诸侯环其城下而攻之经书同围盖仲尼特笔之文以着齐环不道之辠也继是澶渊商任沙随等会庄公又亲辱於诸侯矣虽然齐犹未也以势力强大之齐而役役於地丑德齐之晋岂其甘心哉沙随之明年伐卫伐晋以报东闾之役入孟门登太行张武军於荧庭生平修怨之志始快考春秋自非秦晋世世之雠谁敢执戈而与晋角晋人曰晋楚齐秦匹也楚人曰释齐秦他国请相见宋之盟战国之兆也尝记景公如晋饮酒投壶晋人已有齐君弱吾君归弗来矣之言至召陵侵楚以後诸侯相顾莫敢先叛齐及郑盟於醎及卫盟於沙又及鲁盟於夹谷率卫侯次於五氏於垂葭以伐晋而诸侯遂无伯矣呜呼诸侯之有伯固非王室之幸诸侯之无伯又岂世道之福春秋於五氏垂葭之役不书伐而书次圣人重絶晋之文也晋国将分莫适为主至哀公十年赵鞅始帅师侵齐以报之亦足以见公室之大弱晋固失伯景公轻躁如此岂得为诸侯盟主哉徒以促天下之无伯而春秋终焉且夫齐国之大不减於晋晋文之盛不及桓公後世子孙惟悼公稍有声绩其余齐晋数君不大相远晋独得以世伯者大抵其国以教训奬拔风俗人才世出栾郤胥原狐续庆伯韩范赵魏之徒支持伯业与春秋相为终始此亦晋人深忧远思之意以齐桓之事为覆辙也桓公有管仲而无继所以无世伯之资景公有晏子而不用所以无复伯之绩孰谓区区伯业而可无人为之乎诗云人之云亡邦国殄瘁齐桓其有焉其车既载乃弃尔辅景公其有焉诒厥孙谋以燕翼子晋文其有焉
秦晋兵争例
僖十有五年晋侯及秦伯战于韩获晋侯【韩原河西之地】三十有三年晋人及姜戎败秦于殽【函关之地】
文二年晋侯及秦师战于彭衙秦师败绩【彭衙河西之地杜云冯翊合阳县西北有彭衙城】冬晋人宋人陈人郑人伐秦【不书地】三年秦人伐晋【传云取王官及郊杜云皆晋地王官在河东】四年晋侯伐秦【传云围邧新城杜云秦邑按邧新城在河西】七年晋人及秦人战于令狐【传云败秦师於令狐至於刳首杜云令狐在河东与刳首相接】十年秦伐晋【传云春晋伐秦取少梁按地在河西杜云在冯翊夏阳县传又云夏秦伯伐晋取北徵按地在河西杜云县属冯翊】十有二年晋人秦人战于河曲【按地在河东其县实蒲坂之南】
宣元年晋赵穿帅师侵崇【秦与国】二年秦师伐晋【传云遂围焦杜云晋河外邑】八年晋师白狄伐秦【不书地无传】十有五年秦人伐晋【传云次於辅氏杜云晋地按地在河外】
成九年秦人白狄伐晋【传云诸侯贰故也不书地】十有三年公自京师遂会晋侯齐侯宋公卫侯郑伯邾人滕人伐秦【传云战於麻隧按地在河外】
襄十年晋师伐秦【传云报其侵也不书地】十有一年秦人伐晋【传云济自辅氏杜云自辅氏渡河在河外】十有四年叔孙豹会晋荀偃齐人宋人卫北宫括郑公孙虿曹人莒人邾人滕人薛人杞人小邾人伐秦【传云及泾不济按泾水出安定至京兆高陆县入渭】
呜呼秦之先其得为诸侯乎车邻一诗美秦仲也以字配国无爵命之称不过春秋邾仪父萧叔之类然秦之强大实始於此有车马礼乐侍御之好焉已欲渐进於诸侯矣然而犹未也襄公将兵平戎取岐丰之地受显服驷铁之诗有曰公之媚子从公于狩国人始尊之曰公终南之诗曰顔如渥丹其君也哉国人始呼之曰君又且矜其车甲以讨西戎駸駸为西方之强矣然而犹未也盟会不同聘问不通春秋七十有五年未有以秦事见经者方是时天下惟齐楚为强而晋亦未之闻也至僖公十有五年书曰晋侯及秦伯战於韩增天下之强国而四此春秋之降而战国之萌也欤是役也秦伯首戎晋侯书及春秋以晋侯之志为此战也获晋侯若匹夫然吾甚为诸夏羞前此春秋秦晋略之一旦以夷狄获诸夏之君其威足以动天下矣是年晋侯归不书春秋不予夷狄专废置之权也首纳夷吾齐桓犹在继纳重耳穆公已有霸视诸侯之心岂料城濮一胜晋执牛耳穆公已有愤愤不平之志与晋周旋一无所得大恩易怨人情之常春秋於围郑之役晋文贬而人之秦穆贬而人之志二国兵争自此始矣晋文艰难险阻十有九年穆公畏晋犹隐忍而不敢发襄公新立未免以童稚目之不听蹇叔千里伐人襄公出其不意衰絰即戎要诸殽而败之穆公始谓晋文不死矣殽陵悔过若不自容奈何秦誓犹新遂为彭衙拜赐之师晋师才报【是冬晋人伐秦】又为济河焚舟之役言出自口而又食之皆其不能惩忿窒欲之过至文公四年晋侯伐秦秦伯始践誓言敛兵不报春秋以是高穆公也康公不顾晋甥之爱纳不正以伐其丧赵盾不顾先蔑之请不谢秦而与之战春秋於令狐之役两责之康公不悛又兴忿兵以伐晋文之十年春秋於是再狄秦矣河曲以後俱无足论但晋自失伯秦亦不竞十有六年楚人秦人灭庸两雄始为犄角之势楚雄於南与晋抗伯秦强於西以为楚援自是秦之伐晋者四盖以分晋人治楚之师晋之伐秦者乍胜乍负无大得志焉尔春秋深恶二国之争韩原之战犹举秦爵战殽以後凡将无君大夫皆书人者春秋所以狄秦也僖之三十有三年书曰晋人及姜戎败秦於殽晋犹自别於姜戎宣之八年书曰晋师白狄伐秦晋卒无别於白狄春秋所以狄晋也二国兵争六十有九年直至襄公十有四年伐秦之役二国兵争之文始絶晋尚有志於诸侯秦人不复济河而东矣传载秦哀公救郢却吴惟此一事外未闻加兵於诸侯闭关不出务农训兵坐以待天下之衅其为志岂浅浅耶他时囊括天下之规模已在此矣盖尝读书至此觇秦人之用心非诸侯及也且夫未有秦风以前秦犹附庸之微也秦风数诗详着秦室始大所以列为诸侯之始未有秦誓以前秦犹诸侯之雄也秦誓一篇深许穆公悔过所以进为王道之渐诗以诸侯许之书以王道许之春秋两以国挈秦者所以惜其终为异俗之归春秋非固以异俗待秦者岐丰之地犹有先王之遗民焉襄公一以勇力驱之慷慨激烈忘生轻死读修我甲兵与子偕行之诗令人壮而悲之夫周自后稷公刘世世积德至武王而有天下秦自秦仲襄公世世积威至始皇而有天下计其修短亦积德积威之所致也呜呼春秋之晋至战国而分为三三晋至始皇而合为一不特为三晋叹可为诸侯叹不特为诸侯叹可为一周叹秦之亡抑不足叹也已
关【曰焦曰瑕曰华隂曰华阳曰桃林曰桑田皆在关之左右者也秦师之由陆常必由之所谓殽有二陵乃函谷之间也按地理其关东接渑池西连华岳北滨河渭南邻西虢自东陵至西陵凡三十五里东则峻阜絶涧车不得方轨西则石坂十有二里险絶不异於东殽此天之所以限雍豫之地】
河【曰湿曰沂曰麻隧曰刳首曰令狐曰桑泉皆在河之左右者也秦师之泛舟之役必由之按其地理河之西谓之龙门西河而泾属渭汭之水入焉河之东谓之大原岳阳而覃怀衡漳之水入焉其西有韩原有少梁城有莘城有北徵有邧新城皆近於彭衙者其东如晋阳如历山如涑川如王官如解梁城皆依於河曲者河水弥弥一派自北而南此天所以限冀雍之地】
彭衙【昔文王亲迎於莘在洽之阳即此彭衙之地秦师自雍以伐河西凡七百余里而至彭衙按地属合阳县西北有城】
河曲【昔成汤伐桀升自陑即此河曲之南按地属蒲坂县之南秦师自雍以伐河东凡六百五十余里而至河曲】
春秋提纲卷二

[book_title]卷三
钦定四库全书
春秋提纲卷三　　　　宋　陈则通　撰
侵伐门
吴楚越兵争例
成七年吴入州来【楚邑】
襄三年楚公子婴齐帅师伐吴　十有四年楚公子贞帅师伐吴　二十有四年楚子伐吴　二十有五年吴子遏伐楚门于巢卒
昭四年楚子蔡侯陈侯许男顿子胡子沈子淮夷伐吴　五年楚子蔡侯陈侯许男顿子沈子徐人越人伐吴　十有三年吴灭州来　十有七年楚人及吴战于长岸二十有三年吴败顿胡沈蔡陈许之师于鸡父　二十有四年吴灭巢　三十年吴灭徐徐子章羽奔楚　三十有二年吴伐越
定二年楚人伐吴　四年蔡侯以吴子及楚人战于柏举楚师败绩吴入郢　五年於越入吴　十有四年於越败吴于欈李
哀十年楚公子结帅师伐陈吴救陈　十有三年於越入吴
呜呼甚矣晋人之以计中吴也始则教吴之叛楚而通其交终则俟楚之衅吴以絶其好甚矣吴人之以计中楚也始则攻楚之与国而令其疲终则去楚之与国而令其孤至今读春秋者徒知吴病楚而已不知其谋楚之巧徒知晋通吴而已不知其谲吴之深也我宣公之八年楚人疆舒蓼盟吴越而还吴之为楚役旧矣吴未始叛楚也而教之叛楚吴未知战陈也而教之战陈吴未尝会诸侯也而诱之会诸侯蒲之役不至鸡泽之役不会跨海求好此非吴人之本心锺离善道戚相之数会中国每汲汲焉於吴者以晋方谋郑楚骤争之念诸侯莫可以制楚独吴居肘腋能为楚患晋惟恐吴之衅不亟也州来之入吴始挑怨於楚鸠兹之克楚复结衅於吴两雄相持莫肯先下晋遂得从容三驾以伐郑楚不敢争者畏强吴得以议其後也萧鱼以後楚方忿吴不复问郑晋已得郑不复恃吴昔也招而进之膝今也麾而置之地特未有辞耳襄公十有三年吴伐楚丧衅日已稔晋之谋国者亦曰吴日有事於楚不幸楚伐吴吴请师以救吾其能兴师数千里以救之乎又不幸吴伐楚吴请粮以济吾其能告籴於诸侯以予之乎从之我疲於奔命不从吴易以生怨不如因其伐楚丧也而退之我直彼曲不复有辞矣故十有一年会萧鱼十有四年会于向者晋不复恃吴故也不然无瑕可以戮人襄之二年晋师宋师卫甯殖同伐郑丧使郑人得以藉口尚何责於区区蛮夷之吴也哉此吴人堕晋人计中者也噫孰料楚人堕吴之计也哉楚无陈蔡郑许则不能抗衡北方无荆州羣蛮则不能自保其国随人叛则不得志於汉东庸濮叛则申息之门不启僻在荆山与蛮杂居号为长雄一有反噬旁徨四顾吴直海滨一微国耳以封境之大孰与楚以兵力之强孰与楚一旦伐巢伐徐又入州来楚人之右臂几断一伐以子重【襄三年】再伐以子囊【襄十四年】东奔西救竟不得息肩子囊将死【襄十四年传】凛然有朝夕及郢之忧然犹大夫奔命未闻楚子之亲辱於吴也襄二十有四年楚子伐吴以无功返吴人自此有轻楚之志二十有五年吴子攻巢殪於一矢吴人自此有不戴天之雠非楚毙吴则吴毙楚不止也然前此楚人两以大夫一以国君伐吴未闻楚子罢诸侯以有事於吴也楚灵怙其强暴卒会申之诸侯大而若陈若蔡若许小而胡沈顿夷之属疾鞭而战之明年又驱徐越而来谓目中必无吴矣卒不得志而去又明年远罢有房锺之败楚人罢劳转徙忘寝与食卒不能堪而为乾谿之事则吴人以计疲楚之效也熊居以来吴张益甚向者伐巢今遂灭巢向者伐徐今遂灭徐向入州来今遂敢於灭州来而楚人之藩篱空矣一战於长岸而楚师败再战於鸡父而六国之师败楚人之党与尽矣吴且用伍员之计多方以误楚楚人自往伐於定公之二年诸侯不来吴已策楚之在其掌握中矣柏举之役春秋不书入楚而书入郢者楚以羣蛮为国羣蛮尽则惟郢存焉耳传自伐郯以後侵楚伐楚岁不絶书经独不书吴伐楚之文惟诸樊陨巢书伐楚以致其志其他书入州来灭州来灭巢灭徐而遽以入郢书者吾是以知楚人以诸蛮为国也虽然吴方在楚越又入吴何祸乱之相寻至此耶楚灵率诸侯伐吴越大夫夀过会其役楚子率舟师略其疆越大夫胥犴出劳王则越之仇吴楚实使之昭之三十有二年吴始以伐越书定之五年越始以入吴告十有四年越又大败吴於欈李上国诸侯方以吴为忧不知东南又有一越矣勾践归玉帛於吴归臣妾於吴如豢牲牢俟日而用之黄池之争未已越已轻兵间道造其国都矣此又非越人之以计中吴耶呜呼吴以计中楚越又以计中之吴以力胜楚越又以力胜之春秋书於越入吴於柏举之後再书於越入吴於黄池之後戒哉戒哉好用兵亟战者宜有以鉴乎此
齐伐鲁例
桓十年齐侯卫侯郑伯来战于郎　十有七年及齐师战于奚
庄九年公伐齐纳纠　及齐师战于乾时我师败绩　十年公败齐师于长勺　十九年齐人宋人陈人伐我西鄙
僖二十有六年齐人侵我西鄙　公追齐师至酅弗及　齐人伐我北鄙　公以楚师伐齐取谷
文十有五年齐人侵我西鄙　齐侯侵我西鄙　十有七年齐侯伐我西鄙
成二年季孙行父臧孙许叔孙侨如公孙婴齐帅师会晋郤克卫孙良夫曹公子首及齐侯战於鞌齐师败绩
襄十有五年齐侯伐我北鄙围成公救成至遇　十有六年齐侯伐我北鄙　齐侯伐我北鄙围成　十有七年齐侯伐我北鄙围桃　高厚帅师伐我北鄙围防　十有八年齐师伐我北鄙　公会晋侯宋公卫侯郑伯曹伯莒子邾子滕子薛伯杞伯小邾子同围齐　二十有四年仲孙羯帅师侵齐　二十有五年齐崔杼伐我北鄙
定七年齐国夏帅师伐我西鄙　八年公侵齐公至自侵齐　公侵齐公至自侵齐齐国夏帅师伐我西鄙
哀十年公会吴伐齐　十有一年齐国书帅师伐我　公会吴伐齐齐国书帅师及吴战于艾陵齐师败绩获齐国书
呜呼鲁天下之望国也立乎诸侯有冠冕佩玉之气象诸侯之所尊敬而未有谋害之者齐我乎大邾莒我乎小之三国者曷为屡以侵伐书耶考之经邾之伐我必南鄙邾在鲁之南者也莒之伐我必东鄙莒在鲁之东者也齐之伐我必西北鄙齐在鲁之西北者也然而邾小於莒莒小於鲁俱非鲁之所畏服焉者独齐视鲁为大其为鲁患亦不细予得而备论之春秋之初齐鲁为敌国齐不弱鲁不足以强齐春秋之中齐晋为敌国鲁不恃晋不足以庇鲁春秋之末齐吴为敌国吴不得鲁不足以伯吴齐强而鲁之衰也晋强而齐之衰也吴强而晋之衰也此三变不直系之鲁王室诸侯一时国势之盛衰皆於此焉系吁可畏哉鲁入春秋首交邾宋次挟蔡卫与齐郑为敌国郑来输平正以离宋鲁之党继盟于艾又以合齐鲁之交伐宋入许何役之不从至桓公之三年又使姜氏抚有其国人见齐君之汲汲於鲁不知鲁国之强正齐君之所甚忌也郎之战胡为乎来哉奚之役何辞以加我哉不过加兵於鲁以弱之也犹有公子彭生拉干之事安得而加之公不惟弱鲁而又弱周庄公不於此时砺复雠之戈低首下心忍与之周旋诸儿既死春秋始有公伐齐之文不书纳纠人或疑其复雠上书纳纠下书葬齐襄公子同万古有余辠矣乾时之败公幸而免既为公讳师败绩尚何足讳哉我师败绩之後鲁弱不可复振长勺之胜无补於事齐伯将兴鲁何能为役役会盟犹未免於三国之讨至孝公齐少懦矣西鄙之侵来不敢御追又不敢及僖公之耻莫大乎以一国畏矣此非惩庄公乾时一败而然耶齐又不道伐我北鄙且国内岂不足乃卑卑然使东门遂奔荆蛮以请师虽有伐齐取谷之功不足以盖弃亲即雠之辠鲁乞师於诸侯春秋不书此特书曰公子遂如楚乞师鲁之衰可叹也已晋人世伯敝邑介在东表密迩仇雠寡君将晋是望齐人两侵一伐晋曾不以手援之沿及宣公甘心向齐会於齐朝於齐从伐莱於齐惟得免於讨之为幸晋人畏齐晋之匹兵出胜负犹未可知文十有五年齐人侵鲁明年鲁受齐盟晋置齐鲁於不问者二十年郤克忿帷房一笑之辱请伐齐不许请以私属不许无他畏齐晋之匹也断道一盟方尔北鄙之伐何为臧宣叔如晋乞师其时郤子为政薄言往愬逢彼之怒不然晋人讵肯为鲁出师耶鲁人扫竟兴师四卿并出此一役也将封疆社稷是以若其不捷晋之表里山河固无害鲁在齐之宇下其危哉其患顾不特西鄙北鄙而已春秋内大夫会伐例不过一卿此书四卿帅师会晋郤克见鲁於是役凛凛也一战胜齐遂取汶阳鲁则快矣齐君之怒犹未已也以晋故蓄憾於鲁而不敢泄者三十有二年悼公末年晋伯已怠平公新立未狎诸侯襄十五年以後齐侯伐我者四而书围者三高厚伐我而书围者一继又用大师以加之我者一春秋称君辠其君也称其大夫辠其大夫也称师辠其师衆也此所以致诸侯同围之师欤予谓鲁之仰晋也常急而晋之救鲁也常缓文十五年齐人病我不即救後二十有二年始有鞌之师非救鲁也郤克为妇人之笑辱也襄十五年齐又伐我不即救後四年始有东闾之役亦非急鲁也唯荀偃之妖梦是践也襄之二十五年崔杼来伐齐人摩厉以须庄公矣不善之积出乎尔者反乎尔者昭公暨平齐鲁得以无事景公乘晋氏之失霸也两使国夏来伐我定公於是为夹谷之会向暨齐平犹不得已今及齐平我欲之非不得已诸侯无伯之辞也齐方得鲁岂料吴人势强力大又有过於齐者哉哀公八年吴伐我为城下之盟而还鲁自是役属於吴不敢背二十年公会吴伐齐十一年又会吴伐齐吴召鲁而鲁往会之也艾陵之战上书公会吴伐下书齐及吴战而公不与焉者岂非吴人伐齐未知其曲折但使鲁人乡导之乎是故吴之霸鲁成之也予不暇於邑於吴而独於齐鲁乎责备之春秋自僖以来齐人侵伐之笔相望於史鲁独三书侵以报之两书至以危之鲁畏齐不足以为鲁矣自哀以上书齐人伐我西鄙否则伐我北鄙鄙者犹有远鲁之辞哀十一年独书国夏帅师伐我已有直至城下之辞齐之廹鲁已不容鲁矣虽然疆场之事一彼一此亦不必论春秋告夕晋伯已衰齐当伐鲁而失之者一鲁当伐齐而失之者亦一季氏逐君君自归於齐使齐人鸣钟鼓以讨意如之辠复昭公於国执意如归之京师则天下之伯当不在晋而在齐奈之何信梁丘据之邪言而止为惠不终齐之失伐鲁者一也陈恒祸齐夫子沐浴而朝请讨之使鲁人建斾於齐问简公之故以鲁之衆加齐之半何患不克天下之伯当不在诸侯而在鲁奈之何制於三家之权臣而止则见义不为鲁之失伐齐者一也呜呼齐鲁而如此将王者之事不止一伯耳孟子何以曰春秋无义战
鲁伐邾例
隐七年公伐邾
桓八年伐邾　十有七年及宋人卫人伐邾僖二十有一年公伐邾　二十有二年公伐邾取须句及邾人战于升陉　三十有三年公伐邾取訾娄　公子遂帅师伐邾
文七年公伐邾取须句　遂城郚　十有四年邾人伐我南鄙　叔彭生帅师伐邾
宣十年公孙归父帅师伐邾取绎
襄十有五年邾人伐我南鄙　十有七年邾人伐我南鄙　十有九年晋人执邾子取邾田自漷水　二十年仲孙速帅师伐邾
哀元年仲孙何忌帅师伐邾　二年季孙斯叔孙州仇仲孙何忌帅师伐邾取漷东田及沂西田　三年叔孙州仇仲孙何忌帅师围邾　六年仲孙何忌帅师伐邾　七年公伐邾入邾以邾子益来
呜呼鲁之於邾三辠焉党强而陵弱不义间大而伐小不仁舍内而图外不智藐焉一邾介於齐宋鲁之间将恃大国之安靖已翦为仇雠岂惟邾之辠吾读春秋初年之简曰公及邾仪父盟于蔑七年公伐邾深叹夫春秋诸侯之盟俱不足恃也春秋之初宋鲁一党五年邾人郑人伐宋六年郑人来输平而鲁犹未能忘情乎宋也故为宋伐邾以媚之邻国相望择其强可以托交者是从鲁之执事岂其顾盟桓十有七年公及邾仪父盟于趡矣春盟而秋伐之盟安在哉左氏於隐七年之伐邾为宋讨於桓十七年之伐邾为宋志然则鲁宋役耳邾人两受鲁盟无一足恃自後凡霸主齐盟之外不复受盟於鲁者一百六十有五年则党强陵弱不义之罪隐桓二君实当之北杏之会邾人实来齐伯三十余年邾鲁之境得以少事宋襄代兴曹南之盟【僖十九年】邾首从之介恃宋公以凭陵诸侯蕞尔小国乃使鄫子会盟执鄫子而用之邾不有宋何恃乃尔鄫鲁之亲也鲁以宋人方伯之故犹未之问奈何又讨须句【传僖二十年邾人灭须句】举皥济之祀而墟之鲁至是始不能堪矣僖二十有一年楚执宋公於盂公乘齐伯之不复也宋人之有楚患也今年伐邾明年又伐邾呜呼邾可伐也鲁独为无辠耶春秋明道不计功正谊不谋利果以伐邾为是则僖公宜得崇明祀保小寡之褒矣今其书但与伐国取邑之辠同则鲁君之利在於取须句不在於复须句邾取而邑之鲁又取而邑之耳春秋诛意之笔可欺也哉升陉之役春秋讳之僖公乘时徼利自取丧师之辠大为诸侯羞迨晋重耳告终【僖三十三年】之明年秦师新退公伐邾取訾娄犹未快也又有襄仲之师晋驩告终【文七年】之明年嫡嗣未定文又伐邾取须句犹有惧也又为城郚之役未免间大国以陵虐小国文十有四年邾有南鄙之伐我有惠伯之师二国之憾未释也不五年邾子来朝【宣元年】邾岂忘前日之怨而下鲁哉是时宣公折节事齐而邾亦齐属也以齐故邾鲁释憾仅仅十年乘齐有惠公之丧伐邾而取绎【宣十年】遽使子家如齐谢伐邾之罪人亦有言抑君似鼠昼伏而夜动则间大淩小不仁之辠僖文宣三君实当之成公以後邾常役於齐齐服晋则邾亦服鲁五年齐与虫牢之盟邾子明年来朝十七年齐与柯陵之盟明年邾又来朝无他齐服於晋故也齐君叛晋则邾亦叛鲁襄十五年齐侯伐鲁鄙之北则邾人攻其南十七年齐侯伐鲁鄙之北邾人又攻其南无他齐叛於晋故也受命於齐而来伐鲁邾人之辠犹减於齐鲁告於晋晋人为执邾子【襄十年】亦足矣鲁何为而夺之地取邾田自漷水亦多矣鲁何为而又伐其国【襄二十年仲孙速伐邾】盖是时三家专政公若不闻公直寄生之君耳襄公【二十一年】在晋季孙敢受庶其之地昭公在乾侯季孙又纳黑肱之邑【三十一年】襄公以後邾多叛臣【襄二十三年邾畀我昭二十七年邾快】惟鲁受之惟春秋诛之历见其以恶党恶之辠隐公行朝礼於鲁奔定丧於鲁将何以辠哀公元年一卿伐之二年三卿复伐之鲁击柝闻於邾一撮之土宁不相容向取邾田犹以漷水为限今自漷以东并取之且曰及沂西田取而言及浸淫无厌之辞也不思公室四分为日久矣虽取百邾无益於鲁沂漷何为舍内图外不智之辠襄昭以下之君实当之予尝论之鲁之取邑於邾为多鲁卿伐邾於哀为多至哀公七年书曰公伐邾呜呼鲁自宣公十有八年公自出伐之文絶矣今公伐邾不知公之为季孙欤季孙之为公欤以邾子益来不知公之为邾子欤邾子之为公欤吾不忍言之也
春秋提纲卷三
<经部,春秋类,春秋提纲>

[book_title]卷四
钦定四库全书
春秋提纲卷四　　　　　宋　陈则通　撰侵伐门
鲁莒兵争例
僖元年公子友帅师败莒师於郦获莒拏宣四年公伐莒取向　十有一年公孙归父会齐人伐莒
襄八年莒人伐我东鄙　十年莒人伐我东鄙　十有二年莒人伐我东鄙围台季孙宿帅师救台遂入郓　十有四年莒人侵我东鄙
昭五年叔弓帅师败莒师於蚡泉　十年季孙意如叔弓仲孙貜帅师伐莒
呜呼春秋二百四十余年之兵争非圣人所愿闻也非有吴楚之僭窃非有要荒之强暴上关乎王室下关乎世道者当引诸侯之师一大治之使屈服乃止若诸侯疆场之事当遣一介以让之不则告方伯以正之又不从则方伯告於天王以讨之诸侯之自为国者其亦曰小事大大字小而已其亦曰完其守备以待不虞而已而况堂堂周公伯禽之鲁诸侯之望虽齐晋不及也焉用自播扬焉下与邾莒为寻常之争顾不可羞耶予尝论惟贪功之君以服小国为美名惟专权之臣以取小国为实利名未必可取利未必可得其自辱多矣莒子之諡号与其臣之名氏不登於春秋之版微之也春秋之初未有书诸侯之入人国者而入国自莒始【隐二年】未有书诸侯之伐国取邑者而取邑自莒始【隐四年】天王不问方伯不讨循致其强浮来【隐八年】曲池【桓十二年】之盟鲁人甘心焉虽然以其盟犹愈於争无伤也莒以庆父之故求赂乎鲁鲁若修文告以却之何患无辞季友帅师败之郦获莒拏而俘之此皆非王者之师仁义之举徒以举二国之兵衅而已以莒人负恃其强然犹二十八年不敢逞尺寸之憾於鲁者以齐宋之伯迭兴而鲁亦大国未可动也迨僖公二十有五年卫人始平莒於我洮之盟鲁人以为莒卿也而不足明年向之盟【僖二十六年】必得莒君而後已鲁人之汲汲於莒亦非乐为此者升陉之役【僖二十二年】南已丧师於邾不欲东结怨於莒更生一敌以为鲁患也之二盟也其亦僖公不获已而就之耶虽然以其盟犹愈於争无伤也自後鲁莒得以少事者三十有二年未必非卫侯一执牛耳之力宣公不继前好以亲仁善邻莒郯有衅当敬行其礼道以文辞释二国之憾而鸠其民君苟有信於齐乎何赖春秋书公及齐侯亦有挟大淩小之意不书莒及郯平而书平莒及郯【宣四年】又见要盟无礼之辠公之心初以二小国为公耳平而不得则怒怒而不已则兵於是伐国取邑之事随之是鲁本欲释郯莒之憾反不能释鲁之憾无他贪功好名之志有余而大公无私之道不足也不七年归父会齐人伐莒岂怒莒未怠犹至此耶我成公七年公孙婴齐如莒弃恶同好以幸东鄙之无事莒亦畏我大国退焉听命而不敢较盖自襄六年莒人灭鄫臧纥救鄫败诸骀莒人遂谓我之不能师也称兵以伐我者三【襄八年十年十二年】潜师以掠境者一【襄十四年】蕞尔小国襄公以前犹未至此宁非侏儒丧师以辱社稷有以来之乎鲁君饬疆吏以备其不虞遣行人以告之大国如是足矣季孙不忍忿怒之心於十有二年莒人围台之役救台遂入郓盖亦怒蹊田而夺之牛者夫伐国围邑固春秋小国之所未尝受命救台不受命而入郓亦春秋臣子之所不敢春秋之义宁可无邑不可无君救者之辠犹有甚於伐者之辠矣莒人为是报入郓之役干戈相寻直至二十年仲孙速会莒盟於向二国始惩其忿以相宥也鲁又不祥背弃盟誓莒人有密州之祸季孙有取郓之师郓利於季孙而不利於叔孙也设微赵孟之请则见戮於会谁实使之又五年季孙受牟夷之邑叔弓败蚡泉之师牟夷利於季孙而不利於公也设微范宣子之言则见执於晋谁实为之季孙专利不顾上不君其君下不亲其亲何暇顾一莒而不以为利哉愚按鲁莒之争不过向郓二邑当隐公之二年莒入向桓公之十有六年我城向向犹有争也宣公乘郯莒之怨也而取之向於是偏属於鲁当文公十有二年城诸及郓襄公十有二年救台遂入郓郓犹有争也至昭公之元年乘密州之祸也而取之郓於是偏属於鲁取向取郓外复何求昭公十年季孙又伐莒而取之郠小人之腹其有属厌乎莒人愬晋平丘之执辠足以当季孙之身惜夫晋人不以为戮而归之也不然天去其疾矣岂其失鲁而欲以莒疆之千社为臣
宋伐曹例
庄十有四年齐人陈人曹人伐宋
僖十有五年宋人伐曹　十有九年宋人围曹
宣三年宋师围曹
哀三年宋乐髠帅师伐曹　六年宋向巢帅师伐曹　七年宋人围曹郑驷弘帅师救曹　八年宋公入曹以曹伯阳归
呜呼曹文之昭也入春秋来其国趋於奢陋其君安於媮弱故春秋於曹无特笔之文其事大国最谨其与小国无怨故曹於春秋为无辠之国藐然在宋之宇下得保首领以没其敢争寻常以尽其民不幸从齐讨北杏之会以府宋人之怨者几二百年吁此岂曹人之辠哉齐桓始伯召师於曹不从则移伐宋之师而加之曹从之则以从齐之故而蓄怨於宋进退辠也为谋实难况是时上有单伯之会伐下有陈侯之偕行若以为辠不独一曹曹亦不料宋人之怒至此也二幽之役宋既在会曹不得从厥後齐桓稍进曹於会盟之末其爵固宜班在郑伯之列何乃常抑於许男之下原齐桓之心不过欲抑曹以谢宋耳终春秋盟会因仍不改则齐桓之私心实启之末年伯业少衰曹已蒙伐齐桓朝讣於诸侯宋师夕至其城下伐丧不义修怨不仁仆仆然驱一曹而来不知宋既修怨於齐其肯释怨於曹哉曹南之盟曹人虽在识者觇其他日之必不免前以伐书後以围告宋人之加兵於曹者浸重向非执於盂败於泓有荆楚以为宋患则宋人得志入曹以归之事岂待春秋末年而後见耶抑人亦有言敌惠敌怨不在後嗣宋自桓公以来今几世矣我宣公之三年宋人闻晋之有楚患也兴师围曹虽曰报武氏之乱实则怒於室而色於市也宋虽无曹犹惮伯主曹犹恃晋自庇其国臯鼬一盟诸侯瓦裂郑敢於灭许蔡敢於灭沈陈敢於灭顿宋犹隐忍置曹於不问者诸侯惟宋事晋故也洮之会宋既无晋岂复有曹一伐以乐髠再伐以向巢伐而不已则围围而不已则入振铎之宗社墟矣夫自宋人憾曹一百八九十年而加兵於曹者三会洮以至入曹相去九年而加兵於曹者四吾是以悲天下之无伯也虽然曹亡非宋之辠也曹之先远君子亲小人其来已非一日僖负羁贤臣也不能用公子会好礼君子也使出奔子臧社稷之镇公子也致邑与卿而不出赤芾三百彼何人斯吾观曹风之诗有四而讥其远君子亲小人者二此固诗人一时讽咏之言至曹伯阳卒用公孙强而亡其国诗人之旨深矣春秋无宋公灭曹之文者曹自取之也左氏浮夸乃谓或梦衆君子立於社宫而谋亡曹曹叔振铎请待公孙强许之若冥冥之中隂有以使之者使後世人君用小人以败其国而卒诿於天数者必左氏之言也夫
齐晋伐戎狄例
庄二十年齐人伐戎　三十年齐人伐山戎三十有一年齐侯来献戎捷
僖十年齐侯许男伐北戎　三十有三年晋人败狄于箕
宣十有五年晋师灭赤狄潞氏以潞子婴儿归　十有六年晋人灭赤狄甲氏及留吁
成三年晋却克卫孙良夫伐廧咎如　十有二年晋人败狄于交刚
昭元年晋荀吴帅师败狄于大卤　十有二年晋伐鲜虞　十有五年晋荀吴帅师伐鲜虞　十有七年晋荀吴帅师灭陆浑之戎
定四年晋士鞅卫孔圉帅师伐鲜虞　五年晋士鞅帅师伐鲜虞
哀四年晋人执戎蛮子赤归于楚　六年晋赵鞅帅师伐鲜虞
戎患国二
庄十有八年公追戎于济西　二十有四年戎侵曹
狄患国八
庄三十有二年狄伐邢
闵二年狄入卫
僖八年狄伐晋　十有一年狄灭温　十有四年狄侵郑　三十年狄侵齐
文七年狄侵我西鄙　十年狄侵宋
呜呼外域之患文武之世未免有之诗自采薇治外以下历道猃狁孔棘之辞才一章及於西戎而已春秋载戎患之国二狄患之国八则狄患视戎患为尤甚呜呼戎狄之患自古然尔至正名之书春秋纪戎之事不如纪狄之事爲详戎之事在春秋之始狄之事在春秋之中其名蛮陆浑之类於狄曰赤狄白狄潞氏甲氏留吁之类深恶他族之滋实偪处此与我中国共有此土也然夷狄之患不足忧戎狄党楚之患深足忧戎起於西狄起於北得以缓齐人讨楚之师狄强於北秦强於西得以窘晋人治楚之计秦楚戎狄俱弱而晋卒输伯於吴则春秋於是终焉耳鲁惠以来三世修好桓隐二君踰岁即盟以堂堂周公之鲁而制命於东郊之戎公及之盟不以为讳庄公不寻旧好而戎人敢为济西之患虐执王使【隐七年】而卫人不能救废置曹君【庄二十四年】而方伯不敢问后稷封殖天下实谁制之不得不考其故盖自庄公二十年齐人伐戎三十年齐人伐山戎自是戎终春秋不为大患矣齐侯献捷之明年狄人伐邢越二年狄又入卫止一戎而生一狄齐侯始付之无可奈何次聂北城楚丘聊以纾邢卫之目前姑且置狄人於度外以戎狄故齐人不得南向而问楚者二十有五年入蔡伐郑竟莫之恤至戎狄少戢中夏少安然後为召陵之役识者已恨其晩兹非戎狄迭起有以牵制之欤召陵服楚狄人不敢睥睨诸侯者四年桓公经营诸侯惟晋不来齐不敢伐狄敢伐之伐晋固有轻齐之心温王畿之诸侯灭温【僖十年】又有轻周之意借曰晋远诸侯齐置不问温王畿也辠无所逃不合诸侯以讨狄辠乃召许男以同伐北戎【僖十年】不知孰重孰轻孰急孰缓耶无何卫【僖十三年】郑【僖十四年】又以侵告楚人间中国之狄患灭黄【僖十四年】伐徐【僖十五年】势又张於前日矣桓公屡驾伐戎之功不足以赎终身纵狄之辠使为诸侯他日忧也桓公云亡【僖十七年】楚狄交炽敢假义以救齐【僖十八年】敢示威以伐卫【十八年】敢被发左袵与诸侯盟【僖二十年】诸侯无岁不有狄师亦无岁不有楚患春秋子楚而人狄蛮夷之强至此哉城濮之役一战胜楚意狄人为是震惙不敢复谋不数年侵齐【僖三十年】围卫【三十一年】文公尚在狄且无畏文公既殁狄不伐晋而及箕耶【僖三十三年】此一役也先轸不反命大为晋耻故文公以後狄患尤甚於僖公以前之年侵齐【文四年】侵我【文七年】侵宋【文十年】侵卫【十三年】良以诸侯无讨故也加以秦人世仇屡为晋梗晋人北顾则有狄西顾则有秦诸浮之会【文十三年传夏六卿相见於诸浮】岂为他人惟秦狄是忧使楚人得恣睢於浪渊【文九年】壶丘【九年夏】厥貉【十年皆见传】之役诸侯尽为之有新城之会【文十四年】仅仅收拾旋又失之【宣元年伐郑六年侵陈】辰陵之盟【宣十一年】一付之楚晋失为伯宁非攅函一役误之耶呜呼成楚人抗伯之势者秦狄为之也中行桓子惩邲之败【宣十二年】舍楚问狄以文其丧师之耻赤狄潞氏林父灭之【宣十五年】甲氏留吁士会灭之【宣十六年】君臣相与告庆而矜功春秋不称其帅止称师或称人者荀范求名而不得也成三年晋郤克伐廧咎如十二年晋人败狄於交刚丧师於楚而取偿於狄所得几何然自交刚以後狄不为诸侯忧者三十有九年不可谓晋人无功也大卤一败【昭九年】狄遂大创终春秋不复见经矣嗟夫戎盛於春秋之初而狄踵之狄起而戎已衰狄盛於春秋之中而秦踵之秦张而狄犹炽之三强者不足为齐晋之弱只足以成楚人之强至春秋之终秦楚戎狄俱以惫告而晋之伯业卒不加於前时者晋卿贪伐鲜虞之辠也召陵讨楚机会可乘晋辞诸侯乃以中山不服藉口今年士鞅帅师伐鲜虞明年士鞅帅师伐鲜虞蔡侯反假手於吴以伐楚吴以入郢告功於诸侯晋师犹数数於鲜虞不少赦失肩背而养一指其谓何哉昭定哀之春秋书晋伐鲜虞者五大抵陪臣自为封殖之过而晋伯堂堂然去矣呜呼桓文纵狄固无损伯业之盛景厉以来之治狄亦无救于伯业之衰忧戎狄者盍亦自强於政治而已不然秦楚戎狄之俱弱而晋遂失伯何耶
内大夫帅师例
隐二年无骇帅师入极　四年翬帅师会宋公陈侯蔡人卫人伐郑　十年翬帅师会齐人郑人伐宋
庄二年公子庆父帅师伐於余丘
僖元年公子友帅师败莒师于郦获莒拏四年公孙兹帅师会齐人宋人卫人郑人许人曹人侵陈　十有五年公孙敖帅师及诸侯之大夫救徐　二十有七年公子遂帅师入杞　三十有三年公子遂帅师伐邾
文十有二年季孙行父帅师城诸及郓　十有四年叔彭生帅师伐邾
宣十年公孙归父帅师伐邾取绎
成二年季孙行父臧孙许叔孙侨如公孙婴齐帅师会晋郤克卫孙良夫曹公子首及齐侯战于鞌齐师败绩　三年叔孙侨如帅师围棘　六年仲孙蔑叔孙侨如帅师侵宋
襄十有二年季孙宿帅师救台遂入郓　十有五年季孙宿叔孙豹帅师城成郛　二十年仲孙速帅师伐邾　二十有三年叔孙豹帅师救晋次于雍榆　二十有四年仲孙羯帅师侵齐
昭元年叔弓帅师疆郓田　五年叔弓帅师败莒师于蚡泉　十年季孙意如叔弓仲孙貜帅师伐莒　十有三年叔弓帅师围费
定六年季孙斯仲孙何忌帅师围郓　八年季孙斯仲孙何忌帅师侵卫　十年叔孙州仇仲孙何忌帅师围郈　秋叔孙州仇仲孙何忌帅师围郈　十有二年叔孙州仇帅师堕郈　季孙斯仲孙何忌帅师堕费
哀元年仲孙何忌帅师伐邾　二年季孙斯叔孙州仇仲孙何忌帅师伐邾　三年季孙斯叔孙州仇帅师城启阳　叔孙州仇仲孙何忌帅师围邾　六年仲孙何忌帅师伐邾
呜呼君将不称帅师例也春秋书公伐者六会诸侯伐者十有八岂其伐人而徒公以行哉盖君行则师从春秋虽用大衆不称师见师者人君之所当有卿行则旅从春秋於大衆必称师见师者非人臣之所得专兵权有国之司命权去则国随之秦汉而下外权重则势逼京师内权重则变生肘腋委人以权久且不可况春秋诸侯之大夫世世之乎考三家强盛之迹公室淩替之由深叹夫乱臣贼子未有不得兵权而後动於恶也其间岂无成季之勲文子之忠献子懿子之贤而穆子昭子之不忘公室也类能保於其身而不能保於其再世能保於再世而不能保其数世之後人君何乐为不可保之事而予之以不可制之权吁鲁无骇其首窃权者欤继是而翬继是而庆父隐闵之事俱不忍言至僖公元年之公子友四年之公孙兹十有五年之公孙敖俨然三家鼎立之名已有公室瓜分之兆入?伐邾又加公子遂焉三家不得而专此也仲遂窃权之效卒见於文公之末年宣公德遂之立已也深爱其子举国以听之帅师伐邾以归父往会齐伐莒以归父往鲁国之兵权偏重於东门父子之手三家竟不得其尺寸彼其日夜切齿於东门氏者盖十有八年矣一旦宣公捐鲁而归父之为路人宜哉成公以後非三家不帅师鞌之战谓鲁有四军者愚也谓鲁有三军臧孙特与其谋议者臆说也盖季孙行父将一军而臧孙许佐之叔孙侨如将一军而公孙婴齐佐之鲁人大赏战鞌之功并登四子春秋循鲁史书之耳自後臧氏东门氏并不以帅师见经非三家谁复有师哉此襄公十一年作三军之兆也侵宋之役叔仲舁尸城成之役叔季偕往三家大抵以战鞌为例成襄之世他臣不复帅师至昭公十年季孙意如叔弓仲孙貜帅师伐莒叔弓乃叔肸之子不在三家之列犹执兵权在叔孙之上者季氏引叔弓以为副也元年疆郓则曰叔弓五年败莒则曰叔弓十三年围费则又曰叔弓非为他人为季氏也不然作三军而公室分为三舍中军而公室分为四尺地一民俱非公有安得有叔弓者而帅师耶他年公徒说甲执冰以游左右皆季氏之私人无季氏是无叔孙氏三家皆季氏之私党独昭子忠不忘君谋不济则以死继之终亦无可奈何而已呜呼大夫陵公室则陪臣得以陵其大夫邑吾邑也吏吾吏也至使二卿帅师围之堕之三家其悔是哉吾尝持春秋之法而绳其帅师之辠书入书取大夫之贪利也书败书获大夫之贪功也书侵则受大国之令以侵与国畏之也书伐则挟其国之强以加小国欺之也会伐会侵伯主未兴辠公室也伯主既兴辠伯主也城邑畏外国之患也疆田虑小国之争也及而救者伯主之不在诸侯也救而次救而遂者大夫之不用君命也围邑则公室之有叛民三家之有叛臣也围国则天下之无伯主大国之无小国也此犹鲁大夫也鞌之战列国兵权尽属之大夫晋大夫帅师自文公之三年始【处父救江】宋郑大夫帅师自宣公之二年始【宋华元郑归生战於大棘之地】卫未有大夫将也而始於成公之二年【鞌之战孙良夫】曹未有大夫将也而始於成公之二年【公子首】鲁未有诸卿并将也诸卿并将亦始於是年【鞌之战季孙行父臧孙许叔孙侨如公孙婴齐】列国兵权不属之大夫者盖寡矣【楚大夫帅师始於成公六年公子婴齐伐宋】晋鲁之大夫强而列国之大夫强春秋不可复制吁岂大夫之辠哉岂大夫之辠哉
春秋提纲卷四

[book_title]卷五
钦定四库全书
春秋提纲卷五　　　　　宋　陈则通　撰朝聘门
公如京师例
僖十有二年公朝于王所　壬申公朝于王所
成十有三年公如京师公自京师遂会晋侯齐侯宋公卫侯郑伯曹伯邾人滕人伐秦
公如齐例
桓十有八年公与夫人姜氏遂如齐
庄二十有二年公如齐纳币　二十有三年公如齐观社　二十有四年公如齐逆女
僖十年公如齐　十有五年公如齐　三十有三年公如齐
宣四年公如齐　五年公如齐　九年公如齐　十年春公如齐　夏公如齐
公如晋例
文三年公如晋　十有三年公如晋
成三年公如晋　四年公如晋　十年公如晋
襄三年公如晋　四年公如晋　八年公如晋　十有三年公如晋　二十有一年公如晋
昭二年公如晋至河乃复　五年公如晋十二年公如晋至河乃复　十有三年公如晋至河乃复　十有五年公如晋　二十有一年公如晋至河乃复　二十有三年公如晋至河有疾乃复　二十有八年公如晋次于乾侯　二十有九年公如晋次于乾侯
定三年公如晋至河乃复
公如楚例
襄二十有八年公如楚　二十有九年公在楚
昭七年公如楚
呜呼朝宗觐遇周制也自天子不能锡命诸侯而采菽之诗作诸侯不欲朝王而菀柳之刺兴春秋诸侯例不朝觐自幽王始岂特东迁之君为不振哉郑人交恶骤尔朝桓周桓公有善郑以劝来者犹惧不蔇之言其视郑庄之来望外之幸也嗣是而後郑不朝王者十年无诸侯何以为共主无朝觐何以为天子王始不胜其忿自将以伐郑将以号令诸侯也郑不服而至於战战不胜而至於败自此周人不敢以朝礼问诸侯矣礼称诸侯三年丧毕以士服入见天子天子锡之圭璧黻冕然後归今也不然文成襄定以毕服而朝晋昭以踰年而朝晋则即位朝王之礼缺矣书称月正元日觐四岳羣牧班瑞于羣后今也不然僖宣以正月而朝齐成襄以正月而朝晋则正月朝王之礼缺矣愚按春秋之法为诸侯而不朝天子在春秋当服不恭之辠而王室尚存也为诸侯而复朝诸侯在春秋当服无将之刑而王室不存也春秋义为鲁讳公之初如齐也春秋有其事公之初如晋也春秋无其文如齐如晋而又如楚圣人亦无如之何矣公如外国经未有繁其辞者也桓之十有八年既曰如齐矣又曰与姜氏明公之与姜氏非专如齐也庄之二十有二年既曰如齐矣又曰纳币明公之为纳币非为如齐也由是而观社由是而逆女既曰如齐而又书其故皆春秋笔法之所无者大抵以婚姻之事讥公未尝以朝齐之事辠公也圣人慎之重之而恶其犯之也继又僖之如齐者三宣之如齐者五虽欲慎之重之而无其词矣公如外国经未有不书者也文二年之如晋隐而不书虽则讳处父之盟其实讳公之始朝晋也讳公之始朝晋而取是辱也继又公之如晋者二成之如晋者三襄之五昭之九定之一讳之不可胜讳则有书之者矣如齐其初也如晋其次也如楚其末也春秋着其事於初隐其文於次皆不可得则末流其可胜救哉考之周典诸侯未尝无殷聘世朝之法然而有天子在不朝王室而朝诸侯意谓何哉入春秋九十有二年未尝北面京师践土河阳天威咫尺不得不朝相距又五十有三年伐秦之役惟晋是从不过先告晋侯之意经书曰如是鲁以列国例京师矣经书鲁於诸侯之朝例曰如讳其朝也於京师之朝例曰如辠其以列国例京师也二百四十二年书朝者二如者一迄未有公朝於京师之文何周之衰耶抑鲁公之不朝不特系王室之盛衰而亦系鲁国之轻重焉春秋甫降齐伯未兴鲁视诸侯为强四十一年间未尝有事他国之礼齐伯既兴鲁何役不会何盟不同三十二年间亦未尝有专朝伯国之事自僖之十年移事周之礼而事齐鲁寖取轻於诸侯矣僖公即世晋人遽以不朝来讨则慢鲁之始也自是文之如晋也而见止且有大夫之盟宣之如齐也而见辱且有叔姬之请成之如晋也而又不敬且有从楚之欲襄公值晋悼方明诸侯方睦仅得免焉推原其由则文之二年移事齐之礼而事晋鲁寖取慢於诸侯矣鲁以周公伯禽之後为望国龟蒙凫绎之封为不小公车千乘之赋为不弱昭公行礼於晋见止者二见辞者四书疾以杀耻者一以礼下人而人不容以身事人而人不顾迹所从来襄之二十八年移事晋之礼而事楚鲁寖取厌於诸侯矣轻而至於慢慢而至於厌皆鲁人不能秉礼之过也抑鲁公之朝不特系鲁国之轻重其亦系世道之升降伯业之盛衰强弱焉僖之朝桓乃会於葵丘之明年王室之卑而齐伯之崇也文之朝襄乃战於彭衙之岁齐伯之絶而晋伯之续也终宣公之世事晋蔑如晋不敢问是时楚庄图伯於南齐惠结鲁於东晋方惧楚不敢敌齐晋伯之小弱也晋悼方兴伯业犹竞盟宋以後楚执牛耳外而陈郑如楚内而鲁卫如楚至於章华落成【昭七年】楚大夫敢於有鲁侯之召则晋伯之已去也夷考春秋书法之三变其事专系於鲁考春秋世道之三变其事不独系於鲁予读经至鲁襄公之末为之三叹
小国来朝例
隐十有一年滕侯薛侯来朝
桓二年滕子来朝　杞侯来朝　六年纪侯来朝　七年谷伯绥来朝　邓侯吾离来朝　九年曹伯使其世子射姑来朝　十有五年邾人牟人葛人来朝
庄五年郳黎来来朝　二十有三年萧叔朝公　二十有七年杞伯来朝
僖五年杞伯姬来朝其子　七年小邾子来朝　十有四年季姬及鄫子遇于防使鄫子来朝　二十年郜子来朝　二十有七年杞子来朝　二十有九年春介葛卢来　冬介葛卢来
文十有一年曹伯来朝　十有二年杞伯来朝　滕子来朝　十有五年曹伯来朝
宣元年邾子来朝
成四年杞伯来朝　六年邾子来朝　七年曹伯来朝　十有八年杞伯来朝　邾子来朝
襄元年邾子来朝　六年滕子来朝　七年郯子来朝　小邾子来朝　十有八年白狄来　二十有一年曹伯来朝　二十有八年邾子来朝
昭三年小邾子来朝　十有七年小邾子来朝　郯子来朝
定十有五年邾子来朝
哀二年滕子来朝
呜呼禹合诸侯於涂山执玉帛而朝者万国今其存者无数十焉松柏之下其草不殖国小而偪其能久乎是故诸侯之朝鲁者衆而皆小国也畏大国不获已是以来也春秋録小国之朝悲之也悲其无以自存而依人以为安也夫以弱国小衆介於大国之间奔走於时命困顿於兵役不能自拔於微弱之中而列於诸侯之盟会者滔滔皆是齐桓始霸曹邾皆列衣裳之会者幸也滕子在盟乍见而遽没其余小邾薛杞之属自成襄以後稍稍得通盟会於中国前此鲁史七君春秋更一百二十年皆无以自见者若萧若介若郯终春秋咸无焉此太阳当夕微茫小星虽见而无光或乍见而遽没或埋没而不见竟不得略列於三五次舍之地谚曰蕞尔小国未免类此若来朝不书谁知其有国矣春秋书小国之朝悲其无以自存而幸其犹未亡也春秋之末诸姬垂尽曹文昭也不得免焉视昔日之诸姬来朝鲁者独有区区之滕历春秋而及战国微国之朝始滕终滕此夫子作春秋之微意呜呼微国之朝岂得已哉郑人曰曹畏宋邾畏鲁也宋人曰滕薛郳吾役也晋人曰滕薛小邾之不至皆齐故也呜呼不宁惟是也鄫畏邾也杞畏莒也纪畏齐也郜畏宋也郯畏吴也谷邓之畏楚也介葛牟之畏东夷也畏大国不获已是以来也国风始於邶鄘终於曹郐春秋始於邾宿终於既灭之陈许此圣人拳拳於微国也始於邾宿春秋崇明祀保小寡之意也终於既灭之陈许春秋兴灭国继絶世之意也呜呼诗亡而春秋作也春秋亡而吾无复望矣
王臣聘鲁例
隐七年天王使凡伯来聘　九年天王使南季来聘
桓四年天王使宰渠伯纠来聘　五年天王使仍叔之子来聘　八年天王使家父来聘
庄二十有三年祭叔来聘
僖三十年天王使宰周公来聘
宣十年天王使王季子来聘
鲁大夫如周例
僖三十年公子遂如京师
文元年叔孙得臣如京师　八年公孙敖如京师不至而复　九年叔孙得臣如京师
宣九年仲孙蔑如京师
襄二十有四年叔孙豹如京师
昭二十有二年叔鞅如京师
呜呼先王聘问之礼陵迟而至於春秋极矣盖尝上下春秋之世变而思其故隐桓之世周不自知其为周诸侯事天子之礼周反用之於鲁庄僖以下周始知其所以为周而天子令诸侯之权周迭移之於伯礼用於鲁鲁惟知鲁之尊而已权一移於伯则鲁惟伯令之从於周室何有哉东周甫降伯图未兴周流列国惟鲁为强首交邾宋次挟蔡卫与齐郑为敌国郑平以来犹自持重未尝遣使如诸侯而齐君之介弟实来未尝遣使如京师而天王之贵卿踵至当是时大国莫如齐太上莫如周鲁独晏然受其聘而不报天下之尊宁有二鲁者乎凡伯之来隐之七年也越二年而南季来矣此比年一聘之制也伯纠之来桓之四年也越明年而仍叔之子来矣较比年一聘之制又密也仍叔之子来则桓之五年也越三年而家父来矣此又三年一大聘之制也上采之礼下摭之传此皆诸侯事天子之文周人不知乃倒置而用於侯邦之鲁当时诸侯见天王之如此其尊鲁也上国之聘不之周而之鲁小国之朝不之周而之鲁周以周之权而假之鲁则诸侯固不得不尊鲁也周人叠五聘之勤鲁君无一介之报周殷勤以通之我傲惰以受之周人始悔其不能自重之过自此王臣不下聘者七十有四年则治其不报之辠也乃若庄之二十有四年祭叔来聘私来也非天王使之也呜呼今而後周人始知其为周矣公不朝於践土则宰周公不来矣仲孙不至京师则王季子不至矣奈何周始知其所以为周而周复失其所以为周齐晋楚吴比次而起诸侯奔走伯令之不暇何暇问及东周哉公如齐者十有二大夫如齐者二十有三公如晋者二十大夫如晋者二十有五公如楚者二大夫如楚者一寥寥二百四十二年之间鲁纪无聘周之文亦无实聘周之意公子遂之聘非鲁意也报周公也叔孙得臣之聘非鲁意也因毛伯也仲孙蔑之聘亦非鲁意也因徵聘而往也文九年之得臣非聘也襄王之葬不得不往也昭二十有二年之叔鞅非聘也景王之葬不容不会也考之春秋经无聘周之文而鲁有聘周之实独襄之二十有四年叔孙豹之事耳豹鲁之忠臣也谓鲁不可以无礼於周固请为是行矣自宣以後冠盖不入天王之邦者五十有一年既不合於古先王制聘之期则巧为之辞曰贺而已终春秋何尝有聘周之事哉然而鲁人卑周之辠犹未着也大夫之如京师者六鲁之冢宰曾不一往季孙实执鲁柄周使於齐晋诸侯之间二十有一择重而行彼之视周蔑如也故经无季孙如京师之文其使他卿不过郑人遣印段之意若以春秋诛意之法绳之则尤可辠也呜呼吾故悲夫天子一失而用於鲁又悲夫天子之权再失而移於伯也吾又重叹夫鲁之卑周曾不如曹滕二邾也虽然吾幸而有春秋之斧钺在
齐鲁交聘例
隐七年齐侯使其弟年来聘
桓三年齐侯使其弟年来聘
僖七年公子友如齐　十有二年公子友如齐　二十有八年公子遂如齐　三十有三年齐侯使国归父来聘
文元年公孙敖如齐　十有七年公子遂如齐　十有八年公子遂如齐　季孙行父如齐
宣元年季孙行父如齐　公子遂如齐　八年公子遂如齐至黄乃复　十年公孙归父如齐　季孙行父如齐　公孙归父如齐　齐侯使国佐来聘
成十有一年叔孙侨如如齐
襄二十年叔老如齐　二十有七年齐侯使庆封来聘
昭九年仲孙貜如齐
定十年叔孙州仇如齐
哀五年叔还如齐
呜呼先王制聘问之礼岂以其国之强弱大小为哉何鲁之详於伯主而略於列国也尝上下春秋而考其故召陵以後鲁始事齐未始事晋谓诸侯不足以抗齐也城濮以後鲁始事晋而又事齐谓齐权之犹足以抗晋也鞌以後鲁之事齐寖简事晋寖繁知晋伯之真足以弱齐也入东周来鲁甚持重小国朝之大国聘焉齐君两遣介弟之来而不报齐犹媚鲁鲁甚无畏乎齐也二鄄二幽以後诸侯既授齐以伯鲁独晏然无事於齐大夫行李不出疆场者七十余年召陵之役震动中华始信齐侯有攘外服尊王室之功七年季友如齐则我聘齐之始也十年公如齐则我朝齐之始也继又友往聘焉公往朝焉当是时大侯小伯靡然从齐晋人倔强一方吞诸姬以自封殖贽币不交於诸侯诸侯未尝遣一介过而问焉者不啻秦人之视越人也小白即世诸侯泛泛然无所统属聘问不相往来城濮之役齐桓二十余年所经营之事重耳以一日之力办之诸侯於是乎再合而鲁之奔走又在晋矣然而鲁犹未也践土之会虽从於晋襄仲之聘不之晋而独之齐则鲁之未能忘情乎齐也盖齐鲁皆东诸侯然齐大於鲁亲於鲁承齐桓之伯其遗威余烈犹有以动人者虽鲁不能无畏之也晋文朝死国子夕来此岂平常聘问之比哉将以觇鲁也将以召鲁也殽之役晋人得志鲁且不畏晋而朝齐设有不幸伯业望望然去矣文公即位之元年先遣穆伯往告於齐次年公始如晋而犹忌於齐也衰絰之未终亟欲如齐纳币於齐以自托襄仲之行何若是其急遽哉宜齐晋之若两伯也十有五年齐执单伯我告於晋而晋不闻齐役西鄙我告於晋而晋不救鲁人始谓不惟我畏於齐晋亦有畏於齐襄仲立宣之谋不於晋乎请而於齐乎请举足左右已有轻重两介如齐盖春秋所骤见之文也子恶之卒捷之立役役於齐终身焉晋每藉卫以致鲁鲁终背晋以事齐是时楚庄经营南方之诸侯齐惠又深结东方之鲁晋人旰食方为楚故何暇更生一敌於齐哉公如者五大夫如者七齐惠挟其大有造於鲁晏然受其朝聘而不报至易世而国佐始来鲁於是始悔其行矣抑人亦有言火中寒暑乃退此其极也能无退乎鞌之战齐为晋弱鲁始折节而事晋公卿大夫相继於朝史不絶书谓不往齐雠我必甚侨如黾勉於十有一年之行齐亦忌晋蓄憾於鲁而不敢发者三十有二年晋悼之末年伯志已倦齐亦无奈晋何而数致怨於我东闾之役齐弱抑甚武子归而作林锺又幸中之再幸也叔老之行盖亦昔遣侨如之意欤成聘者一襄聘者一昭定之聘各一胡为乎昔之密而今之踈也昔之事齐谓齐权犹足以抗晋而今反见弱於晋谓齐权足以庇鲁而今反不能自庇其国我又何必乎数数然哉予读二百四十二年之事而释之曰隐桓之世齐鲁敌也庄始从齐者也僖始事齐者也文宣事晋而复事齐者也成襄昭事晋而半事楚者也定哀事吴越者也噫甚矣春秋不复作矣
春秋提纲卷五

[book_title]卷六
钦定四库全书
春秋提纲卷六　　　　　宋　陈则通　撰朝聘门
晋鲁交聘例
僖三十年公子遂如京师遂如晋　三十一年公子遂如晋
文五年公孙敖如晋　六年季孙行父如晋公子遂如晋　葬晋襄公　十有五年季孙行父如晋
宣十有八年公孙归父如晋
成三年晋荀庚来聘　六年公孙婴齐如晋季孙行父如晋　八年晋士燮来聘　十有一年晋郤犫来聘　季孙行父如晋
襄元年晋荀罃来聘　五年叔孙豹鄫世子巫如晋　六年季孙宿如晋　八年晋士匄来聘　九年季孙宿如晋　十有三年晋士鲂来聘　十有六年叔孙豹如晋十有九年季孙宿如晋　二十有四年叔孙豹如晋　二十有六年晋荀吴来聘二十有八年仲孙羯如晋　二十有九年晋士鞅来聘　仲孙羯如晋
昭二年晋韩起来聘　叔弓如晋　季孙宿如晋　六年季孙宿如晋　八年叔弓如晋　十年叔孙婼如晋　十有六年季孙意如如晋　二十有一年晋士鞅来聘二十有三年叔孙婼如晋
定六年季孙斯仲孙何忌如晋
呜呼古之大夫聘问不出竟今之大夫交政乎中国吾味斯言而深悲之春秋之初诸侯之聘问尚简大夫不得以通外交春秋之中诸侯之聘问寖繁大夫始得以藉外权春秋之末外交愈固外权寖重而大夫皆得以为内患盖春秋之义卿非君命不越竟祭伯之来春秋於王臣先絶之正本澄源之论也内大夫犹未有交乎外者自庄之二十七年季友如陈葬原仲则大夫之外交於是始然当是时诸侯之聘问尚简而大夫外交之迹易见也属有齐晋之事行李之命无月不至假聘行私皆得以遂其外交之谋而没其外交之迹吁可畏哉春秋之书曰某年某如晋某如晋而外交之迹自见矣季孙专鲁鲁君之失政者六失国者二岂一朝一夕之故原其始终大抵倚晋之大夫为重文公之世其微也成襄之世其着也至昭公则寖烈寖盛而不可御也晋襄木拱宣子实执晋柄而行父适来他年齐侵之告卒能转移诸侯之师于扈之会微行父之力不及此仲遂主齐立接鲁卿之足迹不及晋竟者盖十有七年宣公即世东门氏逐一反掌间移向日之主齐为今日之主晋非异人任行父也行父内则专政於鲁外则取功於晋六年新田之贺行父实行缔交大国非前日比十年成公如晋晋人以公之贰於楚也而执之及归犹使郤犫盟公不信我公之朝乃独信於行父之聘自此鲁国之权始颠倒操纵於季孙之手矣苕丘之辱侨如之谮实为之行父之归范文之言实奨之晋重季孙而赦鲁也非重鲁而赦季孙也呜呼若季孙行父犹可继是而宿继是而意如鲁尚足以为鲁哉武子世父之爵位鲁之卿於晋何与且於晋乎见於晋乎听命焉不过借辞以媚晋也八年晋士匄以聘币来九年季孙以聘币报范文有功於季武之父季氏往报於范文之子季氏范氏之交始合矣荀偃为政姑使叔孙往而请代范士匄为政季孙乃亲往而拜师季氏范氏之交始厚矣邢丘之会我襄公在晋不使公敌晋侯而使季孙敌晋侯则季孙之权甚重於公也此时襄公已失位矣岂特昭公失国之为可怜哉愚尝谓襄公以前鲁之君敌晋之大夫也襄公以後鲁之大夫敌晋之大夫而晋鲁之君不与焉也当成公而有荀庚郤犫士燮之聘当襄公而有荀罃士匄士鲂之聘或因公朝而晋以大夫聘也或因晋大夫聘而公遂往朝也公之与大夫敌也二十有六年荀吴之来遂敢以召公为辞鲁几移於晋之鄙邑矣华元子产辈所不为周公之鲁独甘心乎哉以大夫敌公犹可自二十九年之士鞅以後公且不得侪於晋之大夫矣韩起为政告於诸侯既来享於公复饮酒於季氏何为哉公以吊少姜而见辞季氏之致襚乃与之公以取牟娄而见辱季孙之往谢乃享之公以取郠故而见止季孙十六年之行乃受之公屡朝而屡不入季孙屡聘而屡受吁季孙自此不君君矣平丘之执乃借力於荀吴昔主范氏今又主中行氏为之谋者衆矣季孙虽有不君君之志然犹忌叔孙昭子也士鞅之来使爱一牢而取憎於大国迟一年而使叔孙往果而见执意如之为谋不亦巧哉阳州之行诸人视公如路人者宜也不令之臣不以为讨反使荀跞会焉反使荀跞私焉范氏中行氏皆意如之匹也昭公欲归又可得邪呜呼苕丘之执释行父者范氏也平丘之执释意如者荀氏也适历之会私意如者又范氏之使荀氏也吾考昭公失国之由大抵季孙平时聘晋之故或曰东门以後聘晋不独季孙子之咎季孙也何故曰诸臣莫强於三家三家莫强於季氏仲孙之聘晋者三其事简也叔孙聘晋者五豹婼之为臣忠也季孙之聘晋者十二藉外权逼公室之罪大不可掩也况有主范主荀之实哉不宁惟是宋乐祁主范郑伯石主韩卫孙林父甚善晋夫夫诸侯之大夫皆季孙也晋君弱六卿强付夏姬以司宫付费无忌以待客付逢孙杨孙以管钥徒拥虚器於其上而朝歌晋阳之事起矣晋国之君亦昭公也又其甚也陪臣执命三家大弱梁婴董安于之名叠见於传季斯仲忌如晋春秋不於此而终乎呜呼二卿之行谁使之也春秋之法不书其名愚亦不忍言其人
卫鲁交聘例
文四年卫侯使甯俞来聘
成二年卫侯使孙良夫来聘
襄元年卫侯使公孙剽来聘　七年季孙宿如卫　卫侯使孙林父来聘
呜呼鲁卫兄弟也入春秋来贽币不交者百余年抑人亦有言太姒之子惟周公康叔为相睦也何乃阔略如是邪隐桓之春秋舍婚姻之国未有书聘者也齐伯兴而陈始聘晋伯兴而卫宋郑始聘诸侯交聘皆非邦交之常未免役役於伯主之故吾观鲁卫交聘之文而诸侯之事情了然矣自文以来晋数有憾於卫季年成公不朝而卫见伐卫人报之而卿见执我文公之四年卫侯往谢於晋而怒未怠也以百余年间阔之卫一旦甯子实来岂无事於鲁而聘於鲁哉此时鲁於晋为睦数会晋君于戚矣数会晋卿于垂陇矣公又如晋而及晋侯盟矣公至自晋於是年之春甯子来聘於是年之秋不速之来者也谋将藉鲁以介於晋也十有三年公又如晋卫侯遂会公于沓观此则甯子来聘之意其谓不然邪新城以後卫又於晋为睦宣公即政我反不如之我公之朝以齐故我大夫之聘以齐故昔也卫藉鲁以事晋今也又为晋以致鲁七年之冬将为黑壤之会则春使良夫来盟焉卫之致鲁必曰君必来我受其无咎已而盟歃未乾公反见辱则良夫於鲁为欺矣季年鲁不能堪於齐而始自归於晋断道之盟我公与焉卫侯与焉始私要结以谋齐矣越明年而晋侯卫世子臧伐齐又二年而晋鲁卫之大夫战齐于鞌则良夫来盟之意又谓不然邪我成公之三年良夫又聘则鞌战之余也以捷齐而相庆以事晋而相勉自此鲁卫不生他心矣此一聘也卫良夫来晋荀庚亦来胡为乎巧於相值也我襄公即位之元年晋悼之次年也子叔之来修旧好也此一聘也卫子叔来晋荀罃亦来胡为乎巧於相值也盖卫在晋之宇下行李之往来详其动止而与之俱耳七年我季孙报子叔之聘卫林父拜武子之言大抵晋亲而鲁卫亦亲也设或卫从楚而鲁聘之则晋疑於鲁鲁从楚而卫聘之则晋疑於卫疑甚而祸生鲁卫各保其邑之不暇何暇自相聘邪卫人之来聘者四来盟者一鲁独使季孙一往报之兄弟之情薄报施之情忘矣呜呼季孙之不往报犹可季孙之往报岂卫之幸也哉抑吾於卫聘之始终而有感焉甯子来聘成公复国之後也卫有甯子之聘而国始安孙林父来聘献公失国之先也卫有林父之聘而国始危良夫傲慢为臣而君已不逃叔孙穆子之所料继是而来鲁者再其结於鲁者深识者已惧其异日公孙剽何为者邪孙林父又何为者邪又加季氏焉二竖之党合也二竖之党合而献公失国之祸已萌蘖於此矣异时晋悼伯心已倦会于戚以谋定卫君其君则前日聘鲁之人也其与会之臣则鲁卫之二竖也献公之得居於夷仪者幸也吁宿之志成於意如夷仪之事岂独於卫乎见邪
郑鲁交聘例
隐六年郑人来输平　八年郑伯使宛来归祊桓十有四年郑伯使其弟语来盟
襄五年郑伯使公子发来聘
定十有一年及郑平　叔还如郑莅盟
呜呼鲁郑东周之旧好也自郑语来盟以後冠盖不至鲁者一百四十年其始来之使书人其继来之使书名其又来则郑君之贵介弟也郑之加於鲁者愈繁而愈重鲁之待郑者愈简而愈轻抑春秋之初鲁甚持重诸侯之媚鲁者不惟郑虽齐君两遣介弟之来而犹不报也齐桓始伯鲁始聘齐而又聘陈晋文世伯鲁始聘晋而又聘宋玉帛交於诸侯其独遗郑乎齐伯而逃盟至勤新城之围晋伯而贰楚至烦秦晋之师所幸城濮一战楚人不敢争中国者十有五年狼渊之役郑及楚平辰陵以後南北两属郑之不信诸侯之所闻也当是时郑人牺牲玉帛待於二竟以待来者何暇修聘於诸侯鲁若遣一介以问於郑则取疑於晋晋人不知其谓寡君而固有外心也以百有四十年间阔之郑一旦子发将命於鲁郑胡为乎来哉虎牢大城郑人大惧於晋鸡泽之会郑始决意於从晋子发之来盖将藉鲁以媒於晋也会戚之役郑伯与焉救陈之举郑伯与焉鄬之会僖公将从役於诸侯而卒不免於盗贼之手盖春秋之所悲也向使僖公不决意於从晋则子发安得奉命而聘鲁然则诸侯之邦交大抵役役於伯主之故也抑鲁有郑人之事五未尝不为之三太息焉输平归祊来盟隐桓之春秋也郑方结齐而又致鲁以从齐也子发来聘襄公之春秋也郑欲结晋而藉鲁以从晋也叔还如郑定公之春秋也郑又结齐而鲁反藉郑以从齐也召陵侵楚以後诸侯於晋敢离敢怨而不敢叛也环视四顾莫敢先动而定之七年齐郑首盟于咸以倡诸侯叛晋之举十年我及齐平公会齐侯于夹谷十一年又及郑平叔还如郑莅盟则藉郑从齐之意了然矣石门之事再见矣吁春秋之初天下之无王齐郑之罪也而鲁次之春秋之末天下之无伯齐郑之罪也而鲁次之吁春秋之斧钺犹凛凛也
宋鲁交聘例
文十有一年公子遂如宋
成四年宋公使华元来聘　五年仲孙蔑如宋　八年宋公使华元来聘
襄二年叔孙豹如宋　十有五年宋公使向戌来聘　二十年季孙宿如宋
昭十有一年叔弓如宋　十有二年宋公使华定来聘　二十有五年叔孙婼如宋
呜呼宋鲁春秋之望国也宋王者之後鲁周公之後齐晋二伯必先结宋鲁而後可以图诸侯盖卑於齐晋而隆於卫郑陈蔡者也终春秋未尝有鲁蔡交聘之事自文六年以後未尝有鲁陈交聘之文郑聘者一鲁迄不报卫聘者四鲁独一往鲁於诸侯之邦交其阔略盖如此宋人来聘者四来盟者一而鲁之聘宋者五其礼略有以相当者何乃阔略於卫郑陈蔡之诸侯而独拳拳於一宋哉考之春秋其初盖出於晋鲁觇宋之谋其後乃成宋鲁交聘之实盟宿遇垂鲁首亲宋输平而後党郑仇宋者十五六年寤生既殁会宋于虚会宋于龟骤合复离盖未始有成盟也桓文迭伯旅进旅退於衣裳之会盟未始有特聘也文十一年襄仲如宋鲁岂肯屈意而先下於宋哉厥貉之役楚谋弱宋宋人请平且道以田孟诸宋及楚平於晋罪也是时鲁方睦於晋衡雍之盟襄仲与晋盾为深交亲往聘宋其为宋鲁邪其专为晋邪其谋盖将以观宋之从楚与否也新城之盟宋公首会未必非襄仲一聘之力华孙自知宋将有衅而定盟於鲁冀他日有一手之援其来非特聘也继此华元不来则宋鲁往来之使絶矣我成公之四年宋以华元来我以仲孙报则宋鲁之交始合宋卿於是来聘纳币我卿於是如宋致女则宋鲁之交始固继又宋之聘我者二我之如宋者三则宋鲁之交愈密昭二十有五年之叔孙如宋而宋不报是年公在外而不获报也元公不顾婚姻为公如晋至死不怠仁也景公即位不遣一介以通嗣君义也经书宋鲁交聘絶笔於昭公之二十有五年隐然见宋公以仁义而结鲁之意矣隐然见宋公内鲁君而外贼臣之意矣乐祁利於纳公盖亦成先公结鲁之志欤吾观宋鲁之交皆不偶鲁於诸侯自齐晋以下皆略之者彼随来聘视其仪文之踈辞命之陋若凂焉未有如交宋之详且悉者盖鲁秉周礼而宋亦善守先代故也荀偃有言诸侯宋鲁於是乎观礼晋且不可望况他国乎吁仁义以结之也礼以行之也晋且不可望而况乎卫郑陈蔡也
陈鲁交聘例
庄二十有五年陈侯使女叔来聘　公子友如陈
文六年季孙行父如陈
呜呼春秋书内聘莫详於齐晋其次莫详於宋其次则卫若郑若蔡若许我未有往聘之者也余独於陈焉疑之文公以前陈聘者一我聘者二而经遽於此而絶笔焉尝因是而思之呜呼鲁秉礼之国也中国而中国则内之中国而外域则外之齐伯之十有二年陈使女叔来聘我使季友报之是时陈有奬齐之功楚无争陈之事陈犹中国之陈也不为荆楚之陈也从会盟征伐於诸侯而又通聘问於诸侯礼也围陈纳顿陈几折入於荆楚践土如会执玉帛以从诸侯此出幽谷迁乔木时也我文公之六年行父不忘先子之志聘且结好焉鲁之待陈犹前日也自楚宋伐陈见於传晋盾侵陈见於经陈人已怀南北之志辰陵一会而楚盟之事作矣鄬役逃归而晋讨之文絶矣陈始决然南面於楚下乔木而入幽谷矣秦术来聘襄仲辞玉以晋故也陈贰於楚虽其来聘我肯受之乎不来我肯聘之乎经书鲁陈交聘之文絶笔於文公之年者陈贰於楚故也蔡许不书聘郑来而不报聘楚秦吴来而不报聘吾故曰鲁秉礼之国也不然鲁何独厚於齐晋宋卫而薄於陈蔡郑许哉或曰子则失矣鲁以陈蔡郑许之从楚而不往聘矣公如楚者二大夫如楚者一我复亲往朝聘於楚者何故曰鲁之秉礼以从晋也鲁之从楚谁之罪也独不见夫叔向告楚人之辞乎诸侯君实有之何辱命焉诸侯欲不从楚不可得也宋之会诸侯两属於晋楚申之会诸侯偏属於楚鲁耻不会则非鲁之罪也诸侯之罪也岂独诸侯之罪哉伯主之罪也
楚来聘
庄二十有三年荆人来聘
文九年楚子使椒来聘
襄三十年楚子使薳罢来聘
昭六年叔弓如楚
秦来聘
文十有二年秦伯使术来聘
吴来聘
襄二十有九年吴子使札来聘
呜呼吴楚来聘许之乎非中国之诸侯不会盟不在会盟之国不通聘春秋之法也经书春秋诸侯之聘鲁未有不会不盟而後聘也不与中国之会盟者楚吴也倏然来聘吾知其为何人哉荆人来聘君不书不知其君也臣不书不知其臣也不知其君臣则曰人而已齐桓之伯内外之界限素严也楚吴之君臣岂得使通於中国也春秋第以其聘鲁之善犹愈於入蔡伐郑之恶书人进之矣犹书荆以别之乃若齐兵压境屈完来盟若自盟然诸侯所不与也屈完书氏楚君之爵犹不见经也齐桓之伯内外之界限素严也後此有书楚子使椒聘者矣秦伯使术聘者矣书吴子使札聘者矣或者则曰此春秋书楚吴来聘之例也吴来聘之文春秋於此而絶笔焉前此楚人两遣聘而不报薳罢之聘叔弓之往纯用中国报施之礼也嗟夫齐桓之伯宁至於此哉呜呼齐孝宋襄啓楚者也晋文啓秦者也景厉悼啓吴者也平以伯授楚者也悲夫齐桓之不复见也春秋提纲卷六
<经部,春秋类,春秋提纲>

[book_title]卷七
钦定四库全书
春秋提纲卷七　　　　　宋　陈则通　撰盟会门
王臣会盟例
庄十有四年单伯会齐侯宋公卫侯郑伯于鄄
僖五年公及齐侯宋公陈侯卫侯郑伯许男曹伯会王世子于首止诸侯盟于首止八年公会王人齐侯宋公卫侯许男曹伯陈世子款盟于洮
九年公会宰周公齐侯宋子卫侯郑伯许男曹伯于葵丘诸侯盟于葵丘
二十有九年公会王人晋人宋人齐人陈人蔡人秦人盟于翟泉
成十有七年公会尹子单子晋侯宋公卫侯曹伯邾人伐郑六月乙酉同盟于柯陵
襄三年公会单子晋侯宋公卫侯郑伯莒子邾人齐世子光同盟于鸡泽
昭十有三年公会刘子晋侯宋公卫侯郑伯曹伯莒子邾子滕子薛伯杞伯小邾子于平丘八月甲戌同盟于平丘
呜呼余读左氏春秋至周郑交质之事而深悲焉曰交质之始下盟之渐也夫盟为疑起也无疑固无盟也诸侯有疑会同则内史掌其盟司寇莅其约此王室所以待诸侯也诸侯何疑於王室而辄敢与之盟哉王臣下盟见经者五其一在齐其四在晋首止以来齐有王室之故则其盟专在于谋王室翟泉以後晋无王室之故而其盟专在於谋一郑平丘之役晋无王室之故而其盟专在於谋诸侯吾观僖之八年盟洮之举又深悲夫齐桓不幸而首是盟也或者之论则曰首止之役殊会世子也葵丘之役不盟宰周公也洮之盟王人之微虽盟无伤也是或者之为是说非惟不知春秋亦不知齐桓之本心也盟洮非美事也其盟盖春秋之所谨其事则有不获已焉东宫之器危在朝夕首止之事天子恶之叔带王后之爱子也公卿大夫半其党与天王即世世子不发丧而告难于齐此岂大得已者哉丧不得立故也公卿大夫皆不之遣而下士实行此必世子私以为使令者也当是时王位未定世子使令之私得以王人序於诸侯之上载於盟书之首则世子之宜王夫奚疑呜呼此固齐侯为惠后叔带及在廷之公卿大夫而设是盟也事不至此我知齐侯不敢屈王人于盟矣会洮之明年周公实来王位定矣吾合诸侯以尊事周可矣使齐侯稍欲凌宗周以宣示其侈虽屈周公於葵丘之盟其畏不从哉会而不盟其意可见奈之何重耳不察齐所以盟王人之故不谅齐所以定王室之心始曰齐桓之伯常与王人盟耳既不惮於天王之召又何惮於王子之盟不思洮之盟为王室之故翟泉之盟为郑人之故则诸侯自为盟可也於王子虎何为哉没公而不书人王子而不爵人诸侯之大夫而不名春秋盖慎之而又慎之也後乎王臣下盟则有例而书同者矣鄢陵一捷郑人不来大合诸侯于柯陵经书曰同同诸侯盟可也同尹子盟不可也虎牢大城郑即请服大会诸侯于鸡泽经书曰同同诸侯盟可也同单子盟不可也叠此二盟皆以郑故至於平丘晋君之忧不惟郑齐不与盟而齐贰鲁不与盟而鲁贰淫刍荛於卫而卫亦贰叔向曰诸侯不可以不示威则平丘之会经书曰同志诸侯之不协而盟也非有王室之不协刘子何故而下同是盟邪有王室之故而盟王室者事之权也无王室之故而盟王室者事之变也余固深悲夫齐桓不幸而首是盟也尝閲春秋世变而思其故齐桓剏伯之初诸侯离而始合之时也王室甫降伯业良难不尊王人以谋王室不足以示伯主之义晋文继伯之後诸侯乍离乍合之时也晋得郑则晋伯楚得郑则楚伯不挟王臣以谋一郑不足以示伯主之功晋昭绍伯之日诸侯合而复离之机也伯之存否决在此盟不挟王臣以谋诸侯不足以示伯主之威谋王室则齐伯强也谋一郑则晋楚争也谋诸侯则晋伯去而楚伯亦去也故王臣之盟至於平丘终焉平丘以後中国诸侯不复会盟者二十有三年召陵之役刘子在盟而不书盟黄池之役单子在会而不书会此春秋终不与王臣会盟诸侯之意也抑吾於翟泉大夫之盟犹有遗论焉城濮以後诸侯与晋周旋十有四年文公末年功成而志怠有不复重劳於诸侯之意翟泉之役始使其大夫不知罅隙一开公室弱而大夫强自此盟始即世未几垂陇之盟诸侯皆在士縠主之于扈之盟诸侯皆往盾实专之士縠死而盾益强晋人不知有公而知有盾诸侯不闻有公而闻有盾春秋会盟亦不书晋侯而书盾新城之盟大列七国之诸侯而书赵盾且例之曰同同授赵盾以政也桃园之事识者已觇其後当时诸侯之大夫未有如晋盾之专者晋首蒙祸则翟泉之盟有以啓之也呜呼此犹伯主之大夫而盟外诸侯者也又其甚也郑伯及伯有盟宋公及华氏盟卫侯及析朱鉏北宫喜盟君从臣於盟者也又其甚也赵鞅盟于公宫臣逼君於盟者也迹其所从来则翟泉之盟有以啓之也呜呼盟而至此春秋不复作吾亦不复论也
齐伯时王臣会盟例
僖五年公及齐侯宋公陈侯卫侯郑伯许男曹伯会王世子于首止秋八月诸侯盟于首止郑伯逃归不盟
八年公会王人齐侯宋公卫侯许男曹伯陈世子款盟于洮郑伯乞盟
九年公会宰周公齐侯宋子卫侯郑伯许男曹伯于葵丘诸侯盟于葵丘
呜呼僖公以前鲁其宗盟之长乎尝读卫子鱼道践土之盟曰晋重耳鲁申卫武蔡甲午郑捷齐潘宋王臣莒期颇与春秋所叙之文异因是思之周之宗盟异姓为後晋为盟主未有先晋者也又因是疑之晋之为伯晋固常先若齐尸盟何以为序若用宗盟之礼乎齐序於後不得以为伯主若不用宗盟之礼乎齐冠於先宗周之礼荡然矣荡宗周之礼典率列国而同盟周未改物奚遽至此春秋自盟蔑以来有二国盟者有三国盟者极而至于四国盟者第诸侯自相为盟也隐公使告薛侯凛然有先後次序之别况小白之伯率十数诸侯相与歃盟废同盟而行伯政其书又不登之天府齐之为齐岂无可嫌疑之迹乎何春秋独予齐以伯也或曰周室未衰则权在周周室既衰则权在伯鲁以周班後郑而忽也怒小白之伯其肯後诸侯乎践土之役王子盟诸侯于王庭子鱼则有藏在盟府之言若齐侯则吾未见其为然也吁大不然会鄄以来大盟有九小盟有七借曰於王室乎何与首止之盟王世子实临之葵丘之盟宰周公实临之洮之盟王人实与之谓不系之王室可乎若系之王室其盟固为宗盟也其书固藏之天府也又因是而思之周之宗盟异姓为後此诸侯载书之文会先主会盟先主盟此圣人约史之文也诸侯之盟未尝不推齐以为长诸侯之史未尝不载齐以为长故僖公之前伯主齐侯而鲁为宗盟之长僖公之末伯主晋侯而鲁为宗盟之次齐之伯也书曰公会齐侯宋公晋之伯也书曰公会晋侯齐侯皆春秋笔法也不然书公及公会岂亦当时载书之文哉吾观践土之盟於同姓则先书晋次书鲁於异姓则先书齐次书宋此齐桓旧载书之灋也若前此齐宋常在诸姬之先一旦晋文遽列於诸姬之後滕薛之事不见於践土乎吾固知二幽以後之盟即践土之盟也晋之世伯日久日忘宗周典礼失不可复宋之盟晋人曰先晋楚人曰先楚叔向子产向戌皆诸侯之良独不举隐公告薛侯之语以折晋楚之讼遂使楚人得执牛耳而晋失为伯矣虢之会再读旧书可胜叹哉可胜叹哉
伯主列国诸侯会盟始末例
庄十有三年春齐侯宋人陈人蔡人邾人会于北杏冬公会齐侯盟于柯
十有四年冬单伯会齐侯宋公卫侯郑伯于鄄
十有五年春齐侯宋公陈侯卫侯郑伯会于鄄
十有六年冬十有二月公会齐侯宋公陈侯卫侯郑伯许男滑伯滕子同盟于幽二十有七年夏六月公会齐侯宋公陈侯郑伯同盟于幽
僖元年八月公会齐侯宋公郑伯曹伯邾人于柽
二年秋九月齐侯宋公江人黄人盟于贯三年秋齐侯宋公江人黄人会于阳谷四年盟于召陵
五年公及齐侯宋公陈侯卫侯郑伯许男曹伯会王世子于首止八月诸侯盟于首止郑伯逃归不盟
七年秋七月公会齐侯宋公陈世子款郑世子华盟于甯母
八年春王正月公会王人齐侯宋公卫侯许男曹伯陈世子款盟于洮郑伯乞盟九年公会宰周公齐侯宋子卫侯郑伯许男曹伯于葵丘　九月戊辰诸侯盟于葵丘
十有三年公会齐侯宋公陈侯卫侯郑伯许男曹伯于咸
十有五年公会齐侯宋公陈侯卫侯郑伯许男盟于牡丘
十有六年冬十有二月公会齐侯宋公陈侯卫侯郑伯许男邢侯曹伯于淮
十有九年夏六月宋公曹人邾人盟于曹南　冬会陈人蔡人楚人郑人盟于齐二十有一年宋人齐人楚人盟于鹿上秋宋公楚子陈侯蔡侯郑伯许男曹伯会于盂　十有二月癸丑公会诸侯于薄
二十有五年冬十有二月癸亥公会卫子莒庆盟于洮
二十有六年春王正月己未公会莒子卫甯速盟于向
二十有八年五月癸丑公会晋侯齐侯宋公蔡侯郑伯卫子莒子盟于践土　冬公会晋侯宋公蔡侯郑伯陈子莒子邾人秦人于温
二十有九年夏六月会王人晋人宋人齐人陈人蔡人秦人盟于翟泉
文元年公孙敖会晋侯于戚
二年三月乙巳及晋处父盟　夏六月公孙敖会宋公陈侯郑伯晋士縠盟于垂陇
七年秋八月公会诸侯晋大夫盟于扈八年冬十月壬午公子遂会晋赵盾盟于衡雍
十有四年六月公会宋公陈侯卫侯郑伯许男曹伯晋赵盾癸酉同盟于新城十有五年冬十有一月诸侯盟于扈十有七年诸侯会于扈
宣七年冬公会晋侯宋公卫侯郑伯曹伯于黑壤
九年九月晋侯宋公卫侯郑伯曹伯会于扈
十有一年夏楚子陈侯郑伯盟于辰陵秋晋侯会狄于櫕函
十有二年晋人宋人卫人曹人同盟于清丘
十有五年公孙归父会楚子于宋
十有七年己未公会晋侯卫侯曹伯邾子同盟于断道
成元年臧孙许及晋侯盟于赤棘
二年十有二月公会楚公子婴齐于蜀丙申公及楚人秦人宋人陈人卫人鲁人齐人曹人邾人薛人鄫人盟于蜀
五年十有二月己丑公会晋侯齐侯宋公卫侯郑伯曹伯邾子杞伯同盟于虫牢七年公会晋侯齐侯宋公卫侯曹伯莒子邾子杞伯救郑八月戊辰同盟于马陵九年公会晋侯齐侯宋公卫侯郑伯曹伯莒子杞伯同盟于蒲
十有二年夏公会晋侯卫侯于琐泽十有五年三月癸丑公会晋侯卫侯郑伯曹伯宋世子成齐国佐邾人同盟于戚冬十有一月叔孙侨如会晋士燮齐高无咎宋华元卫孙林父郑公子鰌邾人会吴于锺离
十有六年秋公会晋侯齐侯卫侯宋华元邾人于沙随　十有二月乙丑季孙行父及晋郤犫盟于扈
十有七年公会尹子单子晋侯齐侯宋公卫侯曹伯邾人伐郑同盟于柯陵
十有八年十有二月仲孙蔑会晋侯宋公卫侯邾子齐崔杼同盟于虚朾
襄二年秋七月仲孙蔑会晋荀罃宋华元卫孙林父曹人邾人于戚　冬仲孙蔑会晋荀罃齐崔杼宋华元卫孙林父曹人邾人滕人薛人小邾人于戚遂城虎牢
三年六月公会单子晋侯宋公卫侯郑伯莒子邾子齐世子光己未同盟于鸡泽陈侯使袁侨如会戊寅叔孙豹及诸侯之大夫及陈袁侨盟
五年仲孙蔑卫孙林父会吴于善道　公会晋侯宋公陈侯卫侯郑伯曹伯莒子邾子滕子薛伯齐世子光吴人鄫人于戚公会晋侯宋公卫侯郑伯曹伯齐世子光救陈【左氏曰于城棣】
七年十有二月公会晋侯宋公陈侯卫侯曹伯莒子邾子于鄬陈侯逃归
八年季孙宿会晋侯郑伯齐人宋人卫人邾人于邢丘
九年冬公会晋侯宋公卫侯曹伯莒子邾子滕子薛伯杞伯小邾子齐世子光伐郑十有二月己亥同盟于戏
十年春公会晋侯宋公卫侯曹伯莒子邾子滕子薛伯杞伯小邾子齐世子光会吴于柤
十有一年公会晋侯宋公卫侯曹伯齐世子光莒子邾子滕子薛伯杞伯小邾子伐郑秋七月己未同盟于亳城北　公会晋侯宋公卫侯曹伯齐世子光莒子邾子滕子薛伯杞伯小邾子伐郑　会于萧鱼十有四年春王正月季孙宿叔老会晋士匄齐人宋人卫人郑公孙虿曹人莒人邾人滕人薛人杞人小邾人会吴于向　冬季孙宿会晋士匄宋华閲卫孙林父郑公孙虿莒人邾人于戚
十有六年三月公会晋侯宋公卫侯郑伯曹伯莒子邾子薛伯杞伯小邾子于湨梁戊寅大夫盟
十有九年春王正月诸侯盟于祝柯【十八年同围齐之诸侯前目後凡也】
二十年夏六月庚申公会晋侯齐侯宋公卫侯郑伯曹伯莒子邾子滕子薛伯杞伯小邾子盟于澶渊
二十有一年公会晋侯齐侯宋公卫侯郑伯曹伯莒子邾子于商任
二十有二年冬公会晋侯齐侯宋公卫侯郑伯曹伯莒子邾子薛伯杞伯小邾子于沙随
二十有四年公会晋侯宋公卫侯郑伯曹伯莒子邾子滕子薛伯杞伯小邾子于夷仪
二十有五年公会晋侯宋公卫侯郑伯曹伯莒子邾子滕子薛伯杞伯小邾子于夷仪　秋八月诸侯同盟于重丘
二十有六年公会晋人郑良霄宋人曹人于澶渊
二十有七年夏叔孙豹会晋赵武楚屈建蔡公孙归生卫石恶陈孔奂郑良霄许人曹人于宋　秋七月辛巳豹及诸侯之大夫盟于宋
二十有九年仲孙羯会晋荀盈齐高止宋华定卫世叔仪郑公孙段曹人莒人滕人小邾人城杞
三十年晋人齐人宋人卫人郑人曹人莒人邾人滕人薛人杞人小邾人会于澶渊宋灾故
昭元年叔孙豹会晋赵武楚公子围齐国弱宋向戌卫齐恶陈公子招蔡公孙归生郑罕虎许人曹人于虢
四年夏楚子蔡侯陈侯郑伯许男徐子滕子顿子胡子沈子小邾子宋世子佐淮夷会于申
十有一年秋季孙意如会晋韩起齐国弱宋华亥卫北宫佗郑罕虎曹人杞人于厥憗
十有三年秋公会刘子晋侯齐侯宋公卫侯郑伯曹伯莒子邾子滕子薛伯杞伯小邾子于平丘
八月甲戌同盟于平丘
二十有五年夏叔诣会晋赵鞅宋乐大心卫北宫喜郑游吉曹人邾人滕人薛人小邾人于黄父
二十有六年秋公会齐侯莒子邾子杞伯盟于鄟陵
二十有七年秋晋士鞅宋乐祁犂卫北宫喜曹人邾人滕人会于扈
三十有二年冬仲孙何忌会晋韩不信齐高张宋仲几卫世叔申郑国参曹人莒人薛人杞人小邾人城成周
定四年三月公会刘子晋侯宋公蔡侯卫侯陈子郑伯莒子邾子顿子胡子滕子薛伯杞伯小邾子齐国夏于召陵侵楚　五月公及诸侯盟于臯鼬
七年秋齐侯郑伯盟于咸　齐侯卫侯盟于沙
八年公会晋师于瓦　冬卫侯郑伯盟于曲濮
十年夏公会齐侯于夹谷　冬齐侯卫侯郑游速会于安甫
十有二年冬十月癸亥公会齐侯盟于黄十有四年公会齐侯卫侯于牵　秋齐侯宋公会于洮
哀二年癸巳叔孙州仇仲孙何忌及邾子盟于句绎
十有二年公会吴于槖臯
十有三年公会晋侯及吴子于黄池
呜呼同盟者何伯令也何以书志异也同盟何以为异哉我诸侯也彼诸侯也胡为乎我伯也人不足以使人畏惟神足以使人畏赏罚不足以使人信惟祸福足以使人信于是率天下之诸侯而曰同盟曰同盟者盖亦强其不同者而同之也余尝论春秋伯主之盟独书盟者有诸侯之同书同盟者有诸侯之异而书同者二幽之同天子之政始自诸侯出也以诸侯而从诸侯其心未免有所疑新城之同诸侯之政始自大夫出也以诸侯而从大夫其心必有所不欲清丘之同中国屈於荆楚也以後之盟屡书同者诸侯之异者犹可同也平丘之同诸侯厌于伯主也以後之盟不书同者诸侯之异者不可同也春秋书盟一百一十有二书同盟十有六同盟之关於天下大变者有四试以春秋之颠末评之盟蔑盟宿不过为保社稷守宗祧计石门之盟志不在小盟艾以来鲁党齐郑有石门之盟则有瓦屋之盟有瓦屋之盟则有恶曹之盟终齐僖郑庄之世所与周旋惟一鲁耳最後失一鲁而得一卫终不得先桓文以鸣何也诸侯不忍舍王室故也小白之伯岂不戛戛乎难哉北杏之役四国仅以微者至鄄之役假手於王官而鲁不来再役主会於齐侯而鲁不会齐不得鲁不足以求诸侯幽之役罗致天下诸侯相与盟歃前此春秋所无之事诸侯疑之齐侯亦自疑之且曰同盟伯主令诸侯之辞也是盟鲁始来而犹以为讳在盟诸侯想不独鲁也迟迟十载之期再盟如初谅伯功至久而後信人心至久而後孚然而卫又不来则在盟诸侯必有勉强而盟者矣诸侯之疑齐非不欲从齐也向也知有周今胡为齐也向也知事王今胡为伯也两书同盟志诸侯之异也盖自贯泽以来诸侯始信齐桓公一匡之功首止一会诸侯始信齐桓公尊王之义岳渎诸侯莫敢不来郑不相时而动弃晋即楚经书立异独举其人以见当时皆从齐之诸侯也自是大会者二大盟者四诸侯麇至以为盟则盟矣不曰同盟谁敢不同哉二幽之同惧其不同也齐侯创伯之始也首止以後不书同诸侯不期同而自同也齐侯成伯之後也曹南之君不在伯列盟鹿会盂事已可羞晋文继齐一呼吸间精采顿异召陵城濮之绩前後辉焕齐桓经营伯业三十余年不能致强大之晋晋文一会而齐亦来三十余年不能致蕞尔之莒晋文一会而莒亦至诸侯厌楚人之甚思齐伯之功幸晋文之来践土翟泉不待令之同盟而後同矣然自翟泉以後罅隙一开晋以大夫世其伯亦以大夫世其患士縠会诸侯于垂陇有公孙敖在书敖所以敌士縠也赵盾会诸侯于扈不序诸侯不名大夫不与诸侯敌赵盾也盖自狼渊伐郑壶丘侵陈厥貉临宋楚尽有诸侯晋於是有新城之会诸侯皆在求晋君而得赵盾能无疑乎盾亦惧七国诸侯之不从於是乎有同盟之令同则同矣不知置三尺之孤于何所也礼乐征伐自大夫出故晋之盟会无灵公二扈之役不序诸侯必赵盾在春秋不忍再书其名使若诸侯自盟会也呜呼公子结之盟齐陈以为讨阳处父之盟鲁人以为辱晋人屡以大夫敌诸侯失陈失郑其不坐此邪後乎书大夫盟书诸侯之大夫盟专利不顾皆赵盾有以先之也吾故谓天子之政自诸侯出二幽乃世道之一变也诸侯之政自大夫出新城乃世道之再变也城濮以後楚人不敢窥中国者十五年能有浪渊壶丘厥貉之师而不能止三国于新城之会自文十有五年扈之盟失齐贼而不讨十有七年扈之会失宋贼而不讨诸侯已有轻晋伯之心宣十有一年攅函之会又失陈贼而不问荆楚遂敢窃晋伯之权于是盟辰陵于是讨徵舒于是入郑而败晋而楚成为伯矣邲之役楚人得志盖与城濮之战相当克郑而後宋鲁卫其危哉晋人不能荩仁贤修政事以保其国惴惴然惧中国之从楚要之同盟清丘之言尚新卫不旋踵而背之矣是盟无得罪于伯主者唯一宋耳越三年归父会楚君于宋又四年公与诸侯盟楚卿于蜀齐之盟尚得以无伯藉口诸侯有晋何以至此呜呼清丘之盟非中国屈于荆楚欤继是景公之同盟者四厉公之同盟者二悼公之同盟者四大抵闭其从楚之路而驱其从晋之行诸侯乍合乍离乍去乍就直至萧鱼之役不书同盟而书会则晋于是再得诸侯也是则清丘以後之盟屡书同诸侯之异者犹可同也继是七合诸侯三合大夫徵会讨贰诸侯无缺重丘之役晋以贿赂失诸侯同盟之令复起矣越二年而为宋之盟则中国从楚之势始决此一役也晋人谨守楚盟敢会不敢盟者十有八年陈蔡之灭晋当问罪而不问乾谿之役晋当讨贼而不讨虢申之会晋不当许诸侯而许之诸侯乃信荆楚之诉絶兄弟之国叔向曰寡君有甲车四千乘在诸侯归晋之德只若緫其兵威以临之鲁有辞矣何惧观叔向告齐之语读之犹戟人喉要人以盟岂礼也哉自此晋人不得盟诸侯者又二十有三年诸侯之厌伯主也臯鼬之盟伯主诸侯於此乎始叛咸之盟石门之旧会也盟沙而卫叛会夹谷而鲁叛会洮而宋叛是则平丘以後之盟不书同诸侯之异者不可同也呜呼中国屈于荆蛮清丘乃世道之三变也诸侯厌於伯主平丘乃世道之四变也叠是四变春秋同盟於此而絶笔矣谷梁曰同盟志同欲也愚则曰同盟志不同欲也强其不同而同之也祗以叔向告齐一事观之谷梁其有辞乎或曰子论齐晋之同盟而齐晋楚之争盟犹未之论也曰齐伯会盟之国十有五晋伯会盟之国有二十凡以藉手争伯者不过陈蔡郑许而已此四国者系中国伯业之盛衰者也齐桓失蔡见於会盟者陈郑许也晋文失许见於会盟者陈蔡郑也晋文即世蔡速飞而不来许一盟而不复黾勉执玉帛以从诸侯者独陈郑而已我宣公以来郑叛而陈服陈叛而郑服二国且不纯乎主晋景公失陈其见於虫牢马陵蒲戚锺离之盟仅仅一郑悼公救陈戍陈终亦无可奈何而弃陈于戚以後之五会于戏以後之三驾亦惟一郑大抵楚取三而晋取一耳若郑人纯于主晋犹可牺牲玉帛待於二境晋何以宗诸侯加以东方之齐西方之秦屡为伯主肘腋之患断道祝柯琐泽等会颇费经营晋之世伯正不易守也楚人每有中国之事则陈蔡郑许是摄是赞齐之役佐之盟齐盂之会佐之执宋蜀之役佐之盟宋鲁卫谁倡謭谋作宋之会偃然致蔡归生於宋卫之上陈郑许皆在列焉此荆蛮乘中国之大隙也楚得之而晋始弱後来召陵一会陈蔡郑许昔楚而今晋顿胡小国昔楚而今晋此又中国胜荆蛮之一大机也晋失之而吴始兴伯主不为而他人得以藉手耳锺离善道戚柤之四会将致吴以抗楚岂料黄池一役反致吴以抗晋设使召陵得志天下事岂至此邪读经至此太息而止
春秋提纲卷七

[book_title]卷八
钦定四库全书
春秋提纲卷八　　　　　宋　陈则通　撰盟会门
内大夫及外大夫盟会例
文二年公孙敖会晋士縠于垂陇　八年公子遂会晋赵盾盟于衡雍　十有一年夏叔仲彭生会晋郤缺于承筐
宣十有五年仲孙蔑会齐高固于无娄成二年六月癸酉季孙行父臧孙许叔孙侨如公孙婴齐帅师会晋郤克卫孙良夫曹公子首及齐侯战于鞌齐师败绩齐侯使国佐如师及国佐盟于袁娄　五年夏叔孙侨如会晋荀首于谷　十有五年冬十有一月叔孙侨如会晋士变齐高无咎宋华元卫孙林父郑公子鰌邾人会吴于锺离　十有六年十有二月乙丑季孙行父及晋郤犫盟于扈
襄二年秋七月仲孙蔑会晋荀罃宋
华元卫孙林父曹人邾人于戚
冬仲孙蔑会晋荀罃齐崔杼宋华
元卫孙林父曹人邾人滕人小邾人于戚遂城虎牢　三年戊寅叔孙豹及诸侯之大夫及陈袁侨盟　五年仲孙蔑卫孙林父会吴于善道　八年季孙宿会晋侯郑伯齐人宋人卫人邾人于邢丘　十有四年季孙宿叔老会晋士匄齐人宋人卫人郑公孙虿曹人莒人邾人滕人薛人杞人小邾人会吴于向冬季孙宿会晋士匄宋华阅卫孙林父郑公孙虿莒人邾人于戚　十有六年公会晋侯宋公卫侯郑伯曹伯莒子邾子薛伯杞伯小邾子于湨梁戊寅大夫盟　十有九年叔孙豹会晋士匄于柯　二十年仲孙速会莒人盟于向　二十有七年叔孙豹会晋赵武楚屈建蔡公孙归生卫石恶陈孔奂郑良霄许人曹人于宋秋七月辛巳豹及诸侯之大夫盟于宋　二十有九年仲孙羯会晋荀盈齐高止宋华定卫世叔仪郑公孙段曹人莒人滕人薛人小邾人城杞
昭元年叔孙豹会晋赵武楚公子围齐国弱宋向戌卫齐恶陈公子招蔡公孙归生郑罕虎许人曹人于虢　十有一年季孙意如会晋韩起齐国弱宋华亥卫北宫佗郑罕虎曹人杞人于厥憗　二十有五年叔诣会晋赵鞅宋乐大心卫北宫喜郑游吉曹人邾人滕人薛人小邾人于黄父　二十有七年晋士鞅宋乐祁犂卫北宫喜曹人邾人滕人会于扈　三十有一年季孙意如会荀跞于适历　三十有二年仲孙何忌会晋韩不信齐高张宋仲几卫世叔申郑国参曹人莒人薛人杞人小邾人城成周
呜呼文武不兴而周道衰桓文不作而伯业微隐桓之春秋诸侯纷纷莫之适从自庄十三年以迄于僖之末主诸侯之权者在伯主自文元年以迄襄之末盗伯主之权者在大夫自襄之末以迄于哀之获麟奸伯主之权者在吴楚文公以前有公及外大夫盟者有内大夫及诸侯盟者此皆大夫专政之渐而内外大夫无交相盟会者大夫交相盟会则天下之伯不在诸侯而在大夫矣翟泉一会罅隙已开晋鲁二君俱怠於政晋以处父士縠赵盾当诸侯鲁以公孙敖公子遂当诸侯春秋世道为之一变列国大夫相视而起垂陇之盟晋鲁二卿宛然与诸侯讲玉帛之好当时大夫之会犹有诸侯未闻大夫专敌大夫者襄仲赵盾之於衡雍叔仲却缺之於承筐孟献子高固之於无娄谷之会叔孙侨如之敌荀首扈之会季孙文子之敌却犫柯之会叔孙穆子之敌士匄此则大夫之敌大夫者矣然不过两国之大夫也犹未见其大夫盗伯主之权者也盖自赵盾以诸侯伯以一大夫敌诸侯天下之势已向於大夫却克以大夫伯以一大夫敌衆大夫天下之势始成乎大夫文七年之盟扈经不列诸侯之序不出赵盾之名志春秋世变之一变也十四年新城之同同授赵盾以政始列诸侯之序始出赵盾之名而盾始得以伯诸侯矣愚尝论晋卿世伯未尝不仿召陵城濮之故事特桓文用此以制荆蛮晋大夫用此以制中国耳诸侯会于新城之岁赵盾纳捷菑于邾至其城下弗纳而还凛然有召陵整兵不犯之意虽小大之不侔皆所以示天下诸侯义也专盟专会专伐专救愚弄晋国之权于掌股之上桃园之事晋国晏然而不揺诸侯畏之而不动伯权之属盾久矣赵盾侵陈於宣之六年明年晋侯亲为黑壤之会越二年又亲为扈之会则赵盾之已卒也盾之卒晋人虽能收其权而不属之大夫不能不纵其权而属之荆蛮楚盟于辰陵晋会于攅函颠之倒之莫此为甚赵盾忠不足而勋有余行不及而才过之使赵盾尚在邲之役必不至此盖前此有盾以伯今则无盾以伯也宣子能为中国之轻重如此哉虽然赵盾以诸侯伯天下之势虽向乎大夫而犹未成乎大夫盾没晋大夫不敢大会诸侯皆得以大会其大夫则郤克其首也天下之势始成乎大夫矣晋自邲之败舍楚而谋齐郤克承乃祖之烈其族又大衔一笑之忿兴四国之师以七大夫战一齐侯若以匹敌齐之君犹晋之君也败在齐侯辱在晋君甚矣鞌之役非晋之福也城濮之役一战而胜则伯在晋侯鞌之役一战而胜则伯在大夫晋大夫强而列国之大夫强迄春秋不可复制矣虽然是役也及国佐盟于袁娄七卿俱盟而所以受盟者一国佐也犹未有一大夫盟列国之大夫也未有一大夫会列国之大夫也後此虫牢马陵蒲戚之盟盟在晋侯权在大夫大夫有其权未见有其事也成十六年将为鄢陵之战则十五年先为锺离之会士爕之贤不容不处於危疑之地七国大夫自会而又会吴入春秋来大夫所未有之事会江人黄人于贯者齐桓之伯也会秦人于温者晋文之伯也会吴于锺离者晋大夫之伯也伯业愈降而愈下世道愈降而愈趋也悼公虽贤其齿犹未不能不倚大夫以为重虚朾首会我以孟孙来齐以崔杼会习以为常故步未改二戚之会荀罃主之大合诸侯之老为虎牢之城此与公会齐宋郑曹于柽而下书城楚丘公会齐宋陈卫于咸而下书城缘陵者同一例第春秋於虎牢之城而书遂则罪大夫之专伯权也然自锺离以後大夫专列国之会而未见其专列国之盟也鸡泽之役诸侯既盟而复使大夫盟诸侯自此始以盟会授大夫矣邢丘之会鲁国之君不得与向之会鲁之二卿皆得从戚之会舍君而臣是助此皆大夫党大夫之效也悼公虽有五会三驾之绩大抵以大夫之伯分之悼公没吾复奚望邪郤克怒齐而盟袁娄荀罃怒齐而会戚荀偃怒齐而盟湨梁虽诸侯之在会不顾也列国盟会惟大夫之喜怒是从尚谓晋有君乎鸡泽之役书诸侯之大夫盟罪在诸侯也罪诸侯与大夫以伯也湨梁之役书大夫盟罪在大夫也罪大夫夺伯主之伯也诸侯以伯权与大夫则大夫以伯权与荆楚宋之盟大势所趋可得已乎向戌善于文子又善于子木所以媒南北之好赵武善於屈建所以尸西门之盟大夫既得与列国之大夫盟遂敢与荆楚之大夫盟春秋之义臣无竟外之交何得尔也虢之会再读旧书申之会尽有诸侯欲外服不奸伯主之权可得已乎鄫衍黄池识者有以觇其他日淳于之城奴诸侯以事母家扈之会适历之会党贼臣以逐君父大夫之罪春秋所诛厥憗之会谋灭国者大夫也黄父之会谋纳王者大夫也大夫之功春秋所録呜呼此亦奚功春秋正以悲天下之无诸侯也成周之城魏舒南面则三家分晋之事作矣大夫盟会之笔絶矣子不观春秋之笔乎楚於宋鲁之盟不书爵秦於伯主之盟没君臣吴书会而不书盟越终春秋不书会此圣人定内服外服之分也诸侯之盟则如葵丘践土之法诸侯及大夫盟则如翟泉新城之法大夫自盟或序诸侯或緫诸侯以临之此圣人正诸侯大夫之分也呜呼春秋之笔岂不深切着明矣哉
列国世子朝聘会盟侵伐例
桓九年曹伯使其世子射姑来朝
僖七年秋七月公会齐侯宋公陈世子款郑世子华盟于甯母
八年春王正月公会王人齐侯宋公卫侯许男曹伯陈世子款盟于洮
宣十有八年春晋侯卫世子臧伐齐
成十有五年癸丑公会晋侯卫侯郑伯曹伯宋世子成齐国佐邾人同盟于戚
襄五年叔孙豹鄫世子巫如晋　公会晋侯宋公陈侯卫侯郑伯曹伯莒子邾子滕子薛伯齐世子光吴人鄫人于戚　公会晋侯宋公卫侯郑伯曹伯齐世子光救陈九年冬公会晋侯宋公卫侯曹伯莒子邾子滕子薛伯杞伯小邾子齐世子光伐郑同盟于戏
十年春公会晋侯宋公卫侯曹伯莒子邾子滕子薛伯杞伯小邾子齐世子光会吴于柤　公会晋侯宋公卫侯曹伯莒子邾子齐世子光滕子薛伯杞伯小邾子伐郑十有一年公会晋侯宋公卫侯曹伯齐世子光莒子邾子滕子薛伯杞伯小邾子伐郑秋七月己未同盟于亳城北　公会晋侯宋公卫侯曹伯齐世子光莒子邾子滕子薛伯杞伯小邾子伐郑会于萧鱼
呜呼诸侯之适子誓於天子则曰世子周制也公之子视侯伯而执圭侯伯之子视子男而执璧子男之子与未誓者执皮帛以朝会焉其宾之则以上卿之礼亦周制也诸侯老者疾者迫於朝聘会盟征伐之期有天子之命不敢後是以其世子来春秋诸侯不闻天子之命是从奔走强令不敢宁居跋涉蒙犯已不能往则使世子代之曹伯终生疾而使世子射姑朝宋公固疾而使世子成会卫侯速疾而使世子臧代夫世子以朝夕视君膳奉社稷之粢盛者也大位奸之窥也危病邪之伺也其忍舍君父而他之乎使蔡般许止类有欲速之志则有由然也齐灵怙其强大耻为晋役当悼公五会三驾之年诸侯麇至齐世子光实来于戏以前凡有盟会犹尾於诸侯戍虎牢盟亳城北会萧鱼胡为躐窴於诸小国之上陈款郑华在齐桓之会者不闻至此不思世子既同於诸侯齐君将置之何所晋悼方明盍亦为人父子计光列诸侯齐人不以藉口乎呜呼吾读春秋诸侯世子之序而甚有感於周官班爵之法
公及外大夫盟会例
隐元年及宋人盟于宿
八年公及莒人盟于浮来
桓十有四年郑伯使其弟语来盟
庄九年公及齐大夫盟于蔇
二十有三年及齐高傒盟于防
闵二年齐高子来盟
僖十有九年会陈人蔡人楚人郑人盟于齐二十有五年公会卫子莒庆盟于洮二十有六年公会莒子卫甯速盟于向二十有九年公会王人晋人宋人齐人陈人蔡人盟于翟泉
文二年及晋处父盟
七年公会诸侯晋大夫盟于扈
十年及苏子盟于女栗
十有四年公会宋公陈侯卫侯郑伯许男曹伯晋赵盾同盟于新城
十有五年宋司马华孙来盟
宣七年卫使使孙良夫来盟
成二年公会楚公子婴齐于蜀　丙申公及楚人秦人宋人陈人卫人郑人齐人曹人邾人薛人鄫人盟于蜀
三年丙午及荀庚盟　丁未及孙良夫盟十有一年己丑及郤犫盟
襄七年壬戌及孙林父盟
十有五年及向戌盟于刘
二十有六年公会晋人郑良霄宋人曹人于澶渊
呜呼春秋书诸侯之盟讥之也诸侯及大夫盟讥之又讥也在诸侯则讥在鲁则讳讳鲁所以尊鲁也又孰知讳鲁所以讥鲁也春秋书公於伯主之盟例不书及而书会以其伯主也伯主欲而我从之也公於大夫盟例不书会而书及以其我君也我君欲而大夫从之也始会幽而没公则鲁为之讳再会幽而书公则鲁不为之讳此天下有伯而诸侯之始合也自幽以後凡伯主之大盟皆书会至臯鼬之盟始书及则天下之无伯而诸侯之始散也公始得以行其所欲也或曰公会伯主盟则从伯主之欲如长樗之盟尚有我君欲而伯主从之者公及大夫盟则从我公之欲其间岂无大夫欲之公不得已而从之者乎曰有之矣浮来之盟公欲平纪也蔇之盟公欲纳纠也蜀之盟公欲完鲁也春秋书公则欲之者公也宿之盟宋人主之也防之盟高徯主之也晋处父之盟处父主之也荀庚郤犫良夫林父之盟则四大夫主之也春秋没公则欲之者大夫也主在大夫而没公所以深讳之也犹书及者若我公之所欲而不与其从大夫之欲也没公则见其欲盟之非吾公也若夫有诸侯在焉或不书及而书会无伤也齐之盟必诸侯在而书会而没公者讳盟楚之始也翟泉之盟有王子在而书会而没公者讳盟列国大夫之始也盟洮向而书会一大夫也而一莒卫之君也盟扈盟新城而书会一大夫也而衆列国之君也有诸侯在盟而书会无伤也非诸侯而但其大夫虽伯主之贵卿不与其欲之矣春秋辨贵贱之等而明隆杀之分也不然春秋书公於大夫之盟例书及岂皆公之所欲而非大夫之所欲者邪吾故曰内书公则权在公也内没公则权在大夫也外称使则权在彼国之君也郑伯使弟语卫侯使良夫之类是也此两国前定之辞也外不称使则权亦在彼国之大夫也齐高子宋华孙之类是也此临期定盟之辞也春秋皆不书及者彼之纳盟於我者也虽然美恶之事褒贬之法则有春秋在也
内大夫及诸侯盟会例
桓十有一年柔会宋公陈侯蔡叔盟于折庄十有九年公子结媵陈人之妇于鄄遂及齐侯宋公盟
僖三年公子友如齐莅盟
文元年公孙敖会晋侯于戚
二年公孙敖会宋公陈侯郑伯晋士縠盟于垂陇
七年公孙敖如莒莅盟
十有六年季孙行父会齐侯于阳谷　公子遂及齐侯盟于郪丘
宣十有四年公孙归父会齐侯于谷
十有五年公孙归父会楚子于宋
成元年臧孙许及晋侯盟于赤棘
十有八年仲孙蔑会晋侯宋公卫侯邾子齐崔杼同盟于虚朾
襄八年季孙宿会晋侯郑伯齐人宋人卫人邾人于邢丘
昭七年叔孙婼如齐莅盟
九年春叔弓会楚子于陈
十有一年仲孙貜会邾子盟于祲祥
定三年仲孙何忌及邾子盟于拔
十有一年叔还如郑莅盟
哀二年癸巳叔孙州仇仲孙何忌及邾子盟于句绎
呜呼天有十日人有十等诸侯不可以抗王室犹大夫不可以抗诸侯公及大夫盟春秋率多讳之呜呼岂春秋特为鲁讳哉鲁人为之讳春秋亦从为之讳抑不特鲁人以此讳之也诸侯亦以此讳之也吾观内大夫盟外诸侯未尝不感於春秋之世变焉桓庄僖文之大夫不可以敌诸侯诸侯犹以为愧宣成襄之大夫皆可以敌诸侯诸侯反以为喜昭定哀之大夫皆可以加小国之君小国之君深以为畏其始也以为愧其後也以为喜又其後也以为畏大夫之势寖长寖大而莫之遏也在礼卿不得会公侯会伯子男春秋之初古风未尽澌絶人心犹有羞恶一犯非礼则顔忸怩而心不宁内大夫未有盟诸侯而盟诸侯者自柔始公亦自知其无礼於宋也亲往五会以谢宋竟不一释憾於宋甚则舍玉帛而事干戈柔之盟所以致宋之战也公子结媵陈人之妇则礼失之卑盟齐宋之君则礼失之抗盟歃未乾西鄙蒙伐大夫出疆有安社稷利民人者专之吾见专之害而未见专之利也虽然折之盟有陈侯敌宋公而柔不免得罪於宋鄄之盟有宋公敌齐侯而结未免得罪於齐我大夫未有特会诸侯者也特会诸侯者自敖始读春秋至此宜大夫之可以敌晋侯也会戚之明年我公如晋晋使处父盟公以报之处父盟公鲁以为讳则敖之会晋晋亦以为讳明矣内大夫之列於诸侯始於公孙敖外大夫之列於诸侯始於士縠此特晋鲁二君养患以为此诸侯未必以为是也阳谷之会季孙文子将求盟于齐也而弗及盟此君也彼大夫也齐弗肯以及我也此时实有疾齐若不闻受襄仲之赂然後受郪丘之盟既盟而悔临我以兵又以声我襄仲抗盟之罪不得鲁君之盟谷不止也大夫抗盟诸侯皆有羞恶之心而君臣冠履之分未至荡然也宣公折节事齐公盟公会而公往朝之末年鼓舞少倦然後使我归父往城濮以来公未尝往会于楚公未尝往盟于楚事势张皇然後使我归父会重则以我公行轻则以大夫往大夫之权未张也晋人失鲁者十有六年断道之盟喜於得鲁赤棘之役鲁以归父而疑晋鲁也请盟晋也受之惟以得鲁为喜不暇以盟大夫为疑沙随而君辱苕丘而臣辱晋人于是再失鲁矣郤犫告於晋曰鲁之有季孟犹晋之有栾范也政令于是乎成自此晋人不敢轻视鲁之大夫虚朾之盟我仲孙往会晋人喜鲁卿之再来不暇以鲁君为请则侨如之言正以谮献子也反以誉献子也借曰是盟鲁有仲孙齐有崔杼匹也邢丘之役我公在晋晋侯舍君而臣是会借曰齐宋卫之大夫可以敌武子然鲁君不在犹可藉口有鲁君在而辱使其大夫寡君惧矣吾然後知晋得鲁君反以为常得鲁卿反以为喜也盟宋以後公不从诸侯盟者十有八年平丘以後公不从诸侯盟者二十有三年祲祥之盟抜之盟鲁惟从事於一邾而已惟大夫书会书及而已襄十一年作三军而公室分为三昭五年舍中军而公室分为四贪惏无厌浸及邻国漷东沂西之田蚕食而获取之犹未快也至其国要其君邾不得已低首下心而就之盟虽列国之卿当小国之君固周制也始以三卿伐之继以二卿盟之无乃陵小乎怒於室而色於市市人亦望而畏之者也或曰子论大夫之盟诸侯而春秋世变犹未详也曰文七年如莒莅盟昭七年如齐莅盟修邻好也於春秋之世变无与也季友莅盟事齐之始也敖会于戚事晋之始也遂盟郪丘舍晋事齐之始也归父会谷舍齐两事晋楚之始也叔弓会陈舍楚两事晋吴之始也叔还莅盟背晋事齐及事吴之始也呜呼春秋世变於此乎起亦於此乎止也
春秋提纲卷八
<经部,春秋类,春秋提纲>

[book_title]卷九
钦定四库全书
春秋提纲卷九　　　　　宋　陈则通　撰杂例门
春秋王室
呜呼吾於诗之二南而知雅颂之所以兴吾於诗之二变雅而知春秋之所以作白华车舝瞻卬召旻之诗太任太姒之家法荡然矣自古岂有家不正而天下定者邪诗述西周之盛自文王以下正始之基也春秋着东周之衰自平王以下返始之本也诗春秋之作此周之所以为东西者欤考其盛衰之由明其得失之迹则齐家二字乃诗春秋之大纲领也春秋拨乱返始之书盖於隐公之元年三致意焉并后匹嫡春秋之戒也立子以贵不以长以长不以贤春秋之法也元年正月即位不书兄不宜让而让也郑伯克段段不书弟弟不宜争而争也宰咺归賵仲子不称夫人而称字妾不宜僭而僭者也一而再再而三独拳拳於隐公初年之简则元年以後之笔可知矣周治之正始无有过是者虽然有关雎之后妃则有鹊巢之夫人周实不正於诸侯乎何诛考春秋以来宋鲁有公族之患齐晋有世卿之患当时之患无国无之二百四十二年间周室无他变特生於并后匹嫡之事耳平王之始於春秋也以此故敬王之终於春秋也亦以此故盖自檿弧箕服之謡起赫赫宗周谁实坏之申后失其尊世子失其嫡读小弁之诗千载而下使人愤惋而不平也平王身及之而身为之上屈王宰下賵人妾不念伯服之於周而反啓桓公之於鲁借曰既耄小弁之诗忘乎哉抑人亦有言前舟溺後舟不可继桓王可以鉴之矣有世子之嫡有子仪之爱於是有周公黑肩之谋若无辛伯庄其危哉此桓王不鉴其父而贻祸其子者也庄王可以深鉴之矣有王姚之嬖有子颓之宠於是有五大夫之乱若无郑虢惠其危哉此庄王不监其身而贻祸其孙者也呜呼若惠王者可以痛念而疾惩之矣三折肱知为良医何乃妇言是用从废长立少之谋独乱周室者二十年用是会于首止用是盟于洮用是出居于郑若前乎无齐则襄不得立後乎无晋则襄不得归此皆惠王不监於乃祖乃身而贻祸其子者也自幽之三年王昵褒姒至鲁僖之二十四年襄入王城一百六十六年间周更七王大抵并后匹嫡祸乱相寻之日也襄王立蛮夷为天下之母居郑之祸亦自取之止沸去薪曾不动念我文公之五年使召伯会葬使荣叔归含且賵以成一成风之妾卒使敬嬴仿其事於他日则襄王实啓之也周不能已祸於周而每每驾其祸於鲁可叹也夫自襄以後百一十余年王室少事其间王子有专戮【宣十五】之罪而弗诛王弟无始祸【襄三十】之谋而见杀此皆天王不善於齐家之过至昭之二十有二年又践惠襄之故步而甚之者也穆后太子相继即世东宫之器拥虚者八年於是动宾起之邪谋於是生子朝之祸心雄鸡断尾之喻王不许以言而许以意则天王之欲立子朝久矣特畏刘单诸人而不敢发也呜呼惠襄以前皆事当其身而不悟乃欲责景王远监百一十余年之事亦难矣考之王室更四大变皆以并后匹嫡之故外是周岂有他患哉父者子之天也夫者妇之天也春秋书王而冠以天父子夫妇之天且不正若臣若民之天将复奚恃哉然则春秋之书愧天子也或曰王室之祸莫酷於惠襄子颓子带皆不见於经而子朝独见於经何故曰惠襄之时有齐桓晋文在百子颓子带辈无能为周室害也经不书恃天下之有伯也至景王以後晋少懦矣王室将听命於陪臣矣徵会于诸侯曰期以明年会于黄父将纳王也又曰期以明年卒使王室蠢蠢然至十有八年而後定圣人於此深以子朝为忧经书子朝悲天下之无伯也晋政多门纷纷之不暇而莫之主也春秋之书曰王室乱前乎桓文之伯所未见之文也吁岂特王室乱而已哉
春秋书公
呜呼先王五等之爵紊乱而至於春秋极矣夫自夏商以前未闻也分土惟三建爵惟五其昉於武王崇德报功之时乎然当是时受王命爵上公者有几唯是天子之老则称公周室之客则称公望太公也而为师旦周公也而为宰二公有大勲劳於王家世公之爵初不为过书称齐侯吕汲诗称乃命鲁侯则吕汲禽父犹以其子不得世其爵况其後之曾若玄者乎春秋以前有卫武公者有郑武公者县外之诸侯入相天子者也春秋以後有祭公州公者有虞公宰周公者县内之诸侯夹辅王室者也舍是无称公者矣武王以胡公不淫使封诸陈以备三恪其後陈平为侯杞夏之余也东楼公始封之君也其後子孙之见於春秋者自侯而书伯自伯而书子安在其为公也哉若陈若杞虽能身公爵於其初而不能世公爵於其後王宾且尔矧在诸侯春秋二百四十二年终始得称公者惟宋为然盖以武王伐殷作周之故舍是而称公者皆僭矣鲁隐之父曰惠侯其正也入春秋之初年书曰宰咺来归惠公仲子之賵缘此诸侯爵无尊卑国无大小例称之曰公则息姑实俑之鲁不特以不正之号加之父而又以不正之号加之祖自称於诸侯则曰徼福於周公鲁公周公鲁公未闻其有此也齐又效尤之曰徼福於太公丁公太公丁公未闻其有此也独晋仇生爵为侯殁諡为侯其後世之子孙循是而曰我先君文侯此意犹古文襄以下何不视此为的邪考春秋七十二国之君不干先王之典礼不紊先王之封爵无得罪於春秋者独蔡季【桓十七】忠於桓侯耳其他则圣人先卒以爵後葬以公其能逃一字之斧钺哉吁天子若能守先王之法度则不至是吾观虢公晋侯朝王王赐之玉五?马二匹王命诸侯名位不同礼亦异数虢公也晋侯也而等是赐也诸侯象之其又何诛焉虽然诸侯之僭尚可言也郑伯也而谓之公伯有其大夫也家臣或以公呼之矣大夫之僭不可言也吁先王封爵至於流弊之极尤有不忍言者蠢兹荆蛮谓诸侯无疑
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:37:43-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>