<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,论语集説卷一,论语集説卷二,论语集説卷三,论语集説卷四,论语集说卷五,论语集说卷六,论语集说卷七,论语集说卷八,论语集说卷九,论语集说卷十,论语集说【四库本】全文在线阅读,论语集说【四库本】全文在线下载,大玄古籍书库">
<meta name="description" content="宋蔡节撰。十卷。在体例上,解说《论语》章句处,凡全用一家者,则独书姓名;于参用一两家者,则各注本语之下;杂用众说者,则迭书姓名于末。其润色以己意者,则曰:“本某氏。”皆谓之集,或附己说于后,则别曰:“节。”谓节自为说者,谓之曰:“释。”其互相发明之说,则夹注于下。其推阐旁意之说,则低一字书之。是时,朱熹之说已行,故该书大旨率从朱熹《四书集注》,其间偶有异同者,如释“贤贤易色”,为贤人之贤,为之改容更貌。此书于淳祐五年(1245)进于朝。其大旨本程颐之学,参以朱熹、张栻等诸家之说,而多取朱熹《论语集注》。诠">
<title>论语集说【四库本】_蔡节_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">论语集说【四库本】</span> <br/>
          作者： <span class="inputVal" id="bkauthor">蔡节</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,哲学,儒学,完结</span> <br/>
          字数： <span class="inputVal" id="bknum">[book_length]95651</span> <br/>
          说明： <span class="inputVal" id="bkdec">宋蔡节撰。十卷。在体例上,解说《论语》章句处,凡全用一家者,则独书姓名;于参用一两家者,则各注本语之下;杂用众说者,则叠书姓名于末。其润色以己意者,则曰:“本某氏。”皆谓之集,或附己说于后,则别曰:“节。”谓节自为说者,谓之曰:“释。”其互相发明之说,则夹注于下。其推阐旁意之说,则低一字书之。是时,朱熹之说已行,故该书大旨率从朱熹《四书集注》,其间偶有异同者,如释“贤贤易色”,为贤人之贤,为之改容更貌。此书于淳祐五年(1245)进于朝。其大旨本程颐之学,参以朱熹、张栻等诸家之说,而多取朱熹《论语集注》。诠释简明,辞约理该。有宋刊本,通行为《通志堂经解》本。</span> <br/>
          封面： <span class="inputVal" id="bkimg">Z_5337.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]论语集说【四库本】
[book_author]蔡节
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,哲学,儒学,完结
[book_length]95651
[book_dec]宋蔡节撰。十卷。在体例上,解说《论语》章句处,凡全用一家者,则独书姓名;于参用一两家者,则各注本语之下;杂用众说者,则叠书姓名于末。其润色以己意者,则曰:“本某氏。”皆谓之集,或附己说于后,则别曰:“节。”谓节自为说者,谓之曰:“释。”其互相发明之说,则夹注于下。其推阐旁意之说,则低一字书之。是时,朱熹之说已行,故该书大旨率从朱熹《四书集注》,其间偶有异同者,如释“贤贤易色”,为贤人之贤,为之改容更貌。此书于淳祐五年(1245)进于朝。其大旨本程颐之学,参以朱熹、张栻等诸家之说,而多取朱熹《论语集注》。诠释简明,辞约理该。有宋刊本,通行为《通志堂经解》本。
[book_img]Z_5337.jpg


[book_title]提要
【臣】等谨案论语集説十卷宋蔡节编节永嘉人始末未详惟书首淳祐五年进表结衔称朝散郎大府卿兼枢宻右承旨末有淳祐丙午文学椽姜文龙跋即进书之次年也其例于全用一家者则独书姓名于参用一两家者则各注本语之下杂用众説者则叠书姓名于末润色以己意者则曰本某氏皆谓之曰集或附已説于后则别曰节谓节自为説者谓之曰释其互相发明之説则夹注其下其推阐旁意之説则低一字书之是时朱子之説已行故大防率従集注其间偶有异同者如贤贤易色谓贤人之贤为之改容更貌攻乎异端谓攻为攻击害为反贻吾道之害【案此郑汝谐之説】知其説者之于天下也谓知鲁之僭禘则名正名正而天下不难治无所取材谓无所取桴材【案此郑元之説】不有祝鮀之佞三句谓美色尚不足以免祸惟口才乃可免不图为乐之至于斯也谓韶本揖让之乐今乃至于齐国【案此亦郑汝谐之説】五十以学易谓夫子是时年未五十故云加年互乡童子一章不作错简不志于谷谓三年不能至于善则所学已难乎有得没阶趋进谓进当作退虽疏食菜羮祭谓为如字以祭字属下句三嗅而作谓嗅当作叹【案此徐积之説】冉有退朝谓朝为従季氏至鲁君之朝不恒其徳一节谓别为一章曰今之成人何必然谓为子路之言有马者借人乘之谓即史之阙文齐景公有马干驷章连上为一章【案此郑汝谐钱时二家之説】太师挚适齐一章谓鲁君荒于女乐故乐官散去其中惟太师挚一章可备一説余皆牵强穿凿葢朱子于注易注诗诚不免有所遗议至于论语集注则平生精力具在于斯其説较他家为确务与立异反至于不中理也然出入者不过此数条其余则皆诠释简明词约理该终非胡炳文等所可及焉乾隆四十二年四月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆　费　墀

[book_title]论语集説卷一
宋　蔡节　编
学而第一【凡一十六章】
子曰学而时习之不亦説乎有朋自逺方来不亦乐乎人不知而不愠不亦君子乎【説音悦乐音洛愠于问切】
集曰子谓孔子也【马氏注】学之为言效也习者重习也【伊川程子曰如鹰乃学习之义】时习者时时习之也説喜意也不亦乎者反辞也朋同类也自从也方所也乐之义比説为发舒也愠含怒意君子成徳之名【本伊川程子晦庵朱氏南轩张氏説】节谓人之于理有未之能知能行也必贵于学焉学则效夫已知己行者而求以尽此理也学矣而不习则我与理为二固无所得于己习矣而不时则功力有闲断虽得之必失之惟学矣而又时时习之则所学者熟浃洽贯通而油然自得矣有朋自逺方来学之信乎人也彼己相资讲习相长其学益充而其乐可胜既邪学以为己而已人而或不知之吾何愠焉人不知而不愠则学至而徳成矣此所以为君子也
有子曰其为人也孝弟而好犯上者鲜矣不好犯上而好作乱者未之有也君子务本本立而道生孝弟也者其为仁之本与【弟好并去声鲜上声与平声】
集曰有子姓有名若孔子弟子【何氏注】善事父母为孝善事兄长为弟好犹欲也犯干犯也上谓在上之人也鲜少也作乱谓为逆理败常之事也未之有言必无也务专力也本犹根也仁者心之徳爱之理也为仁犹曰行仁与语辞孝弟顺徳也孝弟之人其心和顺故少好犯上也既不好犯上则未有好作乱者也君子之进徳每务其本本立而道自生仁者无不爱也而莫先于事亲从兄惟能于孝弟而用力焉则根本既立而仁之为道亦由是生生不穷矣此孝弟所以为为仁之本与【本晦庵朱氏南轩张氏説　伊川程子曰为仁以孝弟为本论性则以仁为孝弟之本盖仁是性也孝弟是用也谓之行仁之本则可谓是仁之本则不可节谓孩提而知爱亲及长而知敬兄乃仁之发见最先而至切者也故曰行仁自孝弟始】
子曰巧言令色鲜矣仁【令去声鲜上声】
集曰巧好也令善也好其言善其色言如是之人少有仁者也盖致饰于外务以悦人则人伪日滋而本心之徳亡矣【本晦庵朱氏説】
曽子曰吾日三省吾身为人谋而不忠乎与朋友交而不信乎传不习乎【省悉井切为去声传平声】
集曰曽子姓曽名参字子舆孔子弟子【邢氏疏】省察也为犹助之也谋计虑也友同志也交交际也心无不尽曰忠言无不实曰信传谓受之于师习谓熟之于己谋人之事而忠与朋友交而信主于诚实也传而习则所学在我矣【山杨氏曰传而不习口耳之学也】曽子以此三者日省其身有所不足不敢不加勉也其自治如此可以见其学之切实矣【本晦庵朱氏説　建安游氏曰此特曽子之省身者尔若学者则又不止此】
子曰道千乗之国敬事而信节用而爱人使民以时【道乗并去声】
集曰道犹治也【包氏注】千乗诸侯之国其地可出兵车千乗者也敬者主一无适之谓节省约也用国用也使犹役也时谓农隙之时【本晦庵朱氏説】节谓敬事而信敬者立事之本而信又所以成之也节用则不伤财知节用则又当知爱人盖节用特爱人之一事耳使民而不夺其时则力本者得以自尽国君果能行此五者亦足以治其国矣
子曰弟子入则孝出则弟谨而信泛爱众而亲仁行有余力则以学文【上弟字上声下弟字去声】
集曰弟子言为弟为子者【邢氏疏】孝所以事亲故言入弟所以从兄故言出【平仲刘氏】谨者行有常也信者言有实也泛普也众谓众人亲亲之也仁谓仁者以用也文谓诗书六艺之文【晦庵朱氏】入孝出弟谨行信言又能泛爱而亲仁【东溪刘氏曰泛爱则有容亲仁则有别】事亲从兄修身待物之道在是矣行有余力则以学文【朱氏曰力行而不学文则无以考圣贤之成法识事理之当然】言当以是数者为先务而以其余暇之力学文也节谓此章教人以修行学文本末不遗要识夫先后之序而已
子夏曰贤贤易色事父母能竭其力事君能致其身与朋友交言而有信虽曰未学吾必谓之学矣
集曰子夏姓卜名商字子夏孔子弟子【邢氏疏】节谓贤贤易色谓贤人之贤而为之改容更貎也力无所不尽之谓竭致犹委也谓不有其身也诚于好贤孝于事亲忠于事君不欺于朋友四者人道之先务也子夏言有能如是之人虽或以为未尝为学我必谓之已学者盖以学当务其本也【武夷吴氏曰子夏之言其意善矣然抑大过流弊将或至于废学必若上章夫子之言然后为无弊也】
子曰君子不重则不威学则不固主忠信无友不如己者过则勿惮改
集曰重厚重威威严固坚固也主者心之所主也无毋通与勿皆禁止之辞如犹若也无友不如己者谓与胜己者处也过失也惮畏难也【本晦庵朱氏説】节谓学以厚重为先不厚重则不威严而所学亦不坚固学以忠信为主不忠信则言之与行皆无其实友所以辅仁不如己则无益而有损改过所以从善过而或惮于改则善无自而生矣【蓝田吕氏曰自治不勇则恶日长】外厚重而内忠信又能择交而善补过此则君子为学之实功也
曽子曰慎终追逺民徳归厚矣
节释曰死者人之终也逺者其岁月久也敬以持之之谓慎思以及之之谓追于其终者而谨之于其逺者而追之此民徳所以归于厚也【伊川程子曰丧尽礼祭尽诚谨终追逺之大者　东坡蘓氏曰畧于丧祭则背死忘生者众而俗薄矣】
子禽问于子贡曰夫子至于是邦也必闻其政求之与抑与之与子贡曰夫子温良恭俭让以得之夫子之求之也其诸异乎人之求之与【三之与之与字并平声余上声】
集曰子禽姓陈名亢字子禽子贡姓端木名赐字子贡皆孔子弟子【郑氏注】抑反语辞与其诸皆语辞温和厚也良易直也恭庄敬也俭节制也让谦逊也五者夫子之盛徳光辉接于人者也夫子所至之邦必与闻其国之政子禽疑而问之子贡谓夫子求于时君而得之与抑时君自与之与子贡言夫子之徳容如是故时君敬信自以政就而问之非若他人求而得之也其曰夫子之求之也其诸异乎人之求之与姑借夫求字以明夫子之本不求尔【本伊川程子晦庵朱氏説　南轩张氏曰时君见圣人之仪刑而乐问以政者秉彛好徳之良心也卒不能以政授之者则以夫私欲害之也】
子曰父在观其志父没观其行三年无改于父之道可谓孝矣【行声】去
节释曰志谓心之所尚也行谓行事之实也父在子不得而自为故以观志言父没子可得而自为故以观行言若谓父没之后可得自为而于父之道率意以改之则未免有死其亲之心矣是岂得为孝乎三年云者此即居丧时言也知三年无改之可谓孝则终身之无改者其为孝可知矣【此章言父之道则在所不当改尔如其非道亦在乎改之而已矣】
有子曰礼之用和为贵先王之道斯为羙小大由之有所不行知和而和不以礼节之亦不可行也
集曰礼者天理之节文人事之仪则也【晦庵朱氏勉斋黄氏曰仁曰心之徳礼曰天理之节文义曰心之制此言其体也仁曰爱之理礼曰人事之仪则义曰事之宜此言其用也】节谓此章专论礼之用礼之体虽近于严而其用则贵于和和者顺乎自然而无勉强矫拂之谓也故先王之道以斯为羙而小大之事由之谓其无不可行也然复有所不行者徒知和之可贵而一于和不能以礼节之则和而失之于流所以亦不可行也盖礼一于严则病于拘而不可行一于和则病于肆而亦不可行唯严而和和而节不失礼之全体斯可行而无弊矣【以礼节之一语不无小病读者详之】
有子曰信近于义言可复也恭近于礼逺耻辱也因不失其亲亦可宗也【近上声逺去声】
集曰信约信也义者事之宜也复践言也恭致敬也礼节文也【晦庵朱氏】节谓言固欲其信然不度其事之宜则言有不可复者矣行固欲其恭然或失乎礼之节则适足以召耻辱矣惟信能近义而后言可复恭能近礼而后逺耻辱也义者所以全其信也礼者所以成其恭也因者承上文而言亲犹近也亦者未深许之辞夫人之行事能尽合于礼义者上也因恭信而不失其亲近于礼义焉则亦可宗尚矣【伊川程子曰因其近礼义而不失其亲亦可宗也况于尽礼义者乎】
子曰君子食无求饱居无求安敏于事而慎于言就有道而正焉可谓好学也已【好去声】
节释曰食饮食也居居处也敏速也谓汲汲也慎言谓言谨而不放也就从也道者事物当然之理人之所共由者也有道谓能尽此理也正者正吾之偏也食欲饱居欲安人之情也有志于学者则不以口体为念也行常病于不足敏于事者能勉其所不足也言常病于有余谨于言者不尽其所有余也然犹未敢自以为是必就有道之人而正焉斯可谓之好学也已【蓝田吕氏曰不志于奉飬学所以专不苟于言行学所以实所趋不谬于道学所以正学至于此可谓好矣】
子贡曰贫而无謟富而无骄何如子曰可也未若贫而乐富而好礼者也子贡曰诗云如切如磋如琢如磨其斯之谓与子曰赐也始可与言诗已矣告诸往而知来者【乐音洛好去声磋七多切谓与之与平声】
集曰謟卑屈也骄矜肆也可也者言仅可而未尽善也未若云者言未及乎此也往者所已言也来者所未言也贫者不足故易谄富者有余故易骄常人溺于贫富之中固有二者之病无謟无骄则无所溺而能自守矣然犹未知贫富之为外物也乐则心广体胖而忘其贫好礼则安处善乐循理而不自知其富此则超乎贫富之外也如切如磋如琢如磨此衞风淇澳之诗也言治骨角者既切之复磋之治玉石者既琢之复磨之治之之工不已而益精也子贡自以无謟无骄为至矣及闻夫子之言又知义理无穷学之不可以遽已因引切磋琢磨之诗以明之也【本晦庵朱氏説　南轩张氏曰安于无谄无骄而不知进学固不足贵而所谓无謟无骄者学者亦非可忽也居贫而有一毫求之之意居富而有一毫自恃之心皆謟与骄也此病未除而遽曰能乐与好礼未之见也必无謟无骄而后乐与好礼可得而进焉】节谓无謟无骄之未若乐与好礼此夫子之告往者也因未若乐与好礼之言而悟切磋琢磨之防此子贡之知来者也子贡之可与言诗者以此
子曰不患人之不已知患不知人也
集曰患犹病也君子求在我者也故不患人之不已知苟不知人则是非邪正莫之能辨故以为患也【河南尹氏　节谓人不知已于己无损己不知人则有损无益矣】
为政弟二【凡二十四章】
子曰为政以徳譬如北辰居其所而众星共之【共音拱】集曰政之为言正也所以正夫人也徳之为言得也先得夫人心同然之理而不失者也譬喻也北辰北极天之枢也居其所不动也共向也言为政以徳则不动而化人心归之亦犹北辰居其所众星环而共之也【本晦庵朱氏说】
子曰诗三百一言以蔽之曰思无邪
集曰诗三百十一篇言三百者举大数也蔽犹盖也【晦庵朱氏】节谓三百篇之诗虽有羙刺之不同然皆出乎情性之正也夫子以思无邪一言而尽盖三百篇之防可谓深探诗人之心矣
子曰道之以政齐之以刑民免而无耻道之以徳齐之以礼有耻且格【道去声】
集曰道犹引导谓先之也政谓法制禁令也齐一之也免苟免于罪也耻愧耻也徳谓人心固有之善礼谓制度品节也【本晦庵朱氏説】节谓格正也道之以政矣而又有刑以齐之则民有所畏而不敢为恶非有所耻而自不为恶也道之以徳矣而又有礼以齐之则民不但耻为不善且能以善而正其身矣【朱氏曰政者为治之具刑者辅治之法徳礼则出治之本而徳又礼之本也此其相为本末虽不可以偏废然刑政能使民逺罪而已徳礼之效则有以使民日迁善而不自知故治民者不可徒恃其末而当深探其本也】
子曰吾十有五而志于学三十而立四十而不惑五十而知天命六十而耳顺七十而从心所欲不逾矩集曰古者十五入大学此所谓学即大学之道也心之所之谓之志立者卓然有所立也不惑者见之之明而无所疑也天道流行赋与万物莫非至善无妄之理是所谓天命也穷理尽性所以知天命也耳顺者声入心通也从随也逾越也矩法度之器所以为方者也从心所欲不逾矩谓随其心之所欲而自不越于法度也【本晦庵朱氏説】节谓自十有五而志于学则念念在此而为之不厌矣既学矣加以十五年持守之功则其学之所至卓然而能有所立矣既立矣加以十年探索之功则所见明彻无所滞碍而事事物物之理莫不洞然于胸中矣又十年则理无不穷性无不尽而知天之所命者矣此则知之至也又十年则声入于耳心无不通所谓不思而得者也又十年则心与理一动皆天则所谓不勉而中者也学而至此此圣人之徳所以为至也【节谓圣人固天纵之圣而亦未尝不学其终身进徳之功皆自十五志学中来必十五年十年而一进者非姑为是辞也亦其学力所到至是可以自信尔反覆玩味此章则知圣人之为学不终其身不诣其极不止也学者苟能深体而笃行之优游涵泳不躐等而进日就月将不半途而画庶乎其得之矣】
孟懿子问孝子曰无违樊迟御子告之曰孟孙问孝于我我对曰无违樊迟曰何谓也子曰生事之以礼死葬之以礼祭之以礼
集曰孟懿子鲁大夫仲孙氏名何忌懿諡也樊迟姓樊名须字子迟孔子弟子无违无违于礼也御为孔子御车也【注疏】生事葬祭事亲之礼始终具矣人之事亲自始至终一遵于礼而不苟此所谓无违也孔子答孟懿子之问以是懿子不能复问恐其或以从亲之令为孝故语樊迟以发之是时三家僭礼亦因以警之也然语意浑然又若不专为三家而发【晦庵朱氏　致堂胡氏曰人之欲孝其亲心虽无穷而分则有限得为而不为与不得为而为之均于不孝所谓以礼者为其所得为者而已矣】
孟武伯问孝子曰父母唯其疾之忧
集曰孟武伯懿子之子仲孙彘武諡也疾病也【马氏注】父母爱子之心无所不至惟恐其疾病常以为忧也人子体此而以父母之心为心则凡所以守其身者自不容于不谨矣岂不可为孝乎【晦庵朱氏】
子游问孝子曰今之孝者是谓能飬至于犬马皆能有飬不敬何以别乎【飬去声别彼列切】
集曰子游姓言名偃字子游孔子弟子【孔氏注】飬谓饮食供奉也犬马待人而食亦若飬然世俗事亲能飬足矣若能飬其亲而敬不至则与飬犬马者何异言何以别所以深明事亲之不可不敬也飬而能敬斯为孝矣【本晦庵朱氏致堂胡氏説】
子夏问孝子曰色难有事弟子服其劳有酒食先生馔曽是以为孝乎【食音嗣馔七恋切】
集曰食饭也先生父兄也馔饮食之也曽犹则也色礼记所谓愉色婉容者是矣盖非爱敬之至和顺积中则形于外者不能常然也故事亲之际惟色为难尔劳事则代长者酒食则先长者此所谓飬口体也未足以为孝【马氏注南轩张氏成都范氏】
子曰吾与回言终日不违如愚退而省其私亦足以发回也不愚【省息井切】
集曰回姓顔名回字子渊孔子弟子【孔氏注】不违者意不相背有听受而无问难也私谓燕居之时发谓发明所言之理也【晦庵朱氏】顔子以上知之资故闻夫子之言心通黙识不复问辨若愚而无所知者及侍坐而退夫子察其燕私而其视听言动皆能以圣人所教随用发明则是顔子本不愚也【本致堂胡氏説】
子曰视其所以观其所由察其所安人焉廋哉人焉廋哉【焉于虔切廋所留切】
集曰以为也所为之事也由从也所从之道也安止也心之所止也察其所安者验之以久也焉何也廋匿也【本伊川程子説孔氏注】节谓行事有善恶处心有诚伪而道有君子小人一事之或善未足以见其人也抑未知其所从之道果君子邪所为者善矣而所从者或非君子之道则亦偶中于善尔所从之道果君子矣又未知其心能久而安之否邪至于久而安之则诚而非伪也其为君子也信矣观审于视察又详于观参而验之则人之善恶不逃乎我之所见矣
子曰温故而知新可以为师矣
集曰时习之谓温【邢氏疏】节谓故者所已得也新者所未得也惟能无忘其所已得而又有得于其所未得者焉则为学之功进进而不已矣夫如是而所学在我其应不穷故曰可以为人师
子曰君子不器
集曰器者物象之名【邢氏疏】谓之器则拘于一物各适其用而不能相通成徳之士体无不具用无不周非特为一才一艺而已【本晦庵朱氏説】
子贡问君子子曰先行其言而后从之
节释曰先行者行之于未言之前其言而后从之者言之于既行之后成都范氏谓子贡之患非言之艰而行之艰故告之以此也
子曰君子周而不比小人比而不周【比毗至切】
集曰周普徧也比偏党也【晦庵朱氏　又曰周比皆与人亲厚之意但周公而比私尔】君子内恕以及人其于亲疎逺近贤愚处之无不得其分盖其心无不溥焉所谓周也若小人则有所偏系而失其正其所亲昵皆私情耳所谓比也周则不比比则不周天理人欲不并立也【本南轩张氏説】
又曰论语一书载君子小人之行事多矣圣人每对举而互言之其判然若黒白者是固不难辨也然至于周比和同泰骄之属虽近似而实相反乃其隐微而难察者圣人指以示学者欲其知君子小人之所以分特在乎毫厘之间耳【本晦庵朱氏説】
子曰学而不思则罔思而不学则殆
集曰罔无知也殆危也【注疏】思者研穷其理之所以然也【南轩张氏】节谓徒学而不思则莫知所发明吾心之于理且无所得矣故曰罔徒思而不学则莫知所依据吾心之于理且无所安矣故曰殆学与思相为表里要不可以偏废也【掦子曰学以聚之思以精之】
子曰攻乎异端斯害也已
集曰攻者攻撃之攻【阙　林氏】溺于偏识暗于正理皆所谓异端【上蔡谢氏】节谓君子在明吾道而已矣吾道既明则异端自熄不此之务而徒与之角斯为吾之害也己
子曰由诲女知之乎知之为知之不知为不知是知也【女音汝】
集曰由姓仲名由字子路孔子弟子诲犹教也【孔氏注】子路好勇盖有强其所不知以为知者故夫子告之曰我教女以知之之道乎但所知者则以为知所不知者则以为不知如此则虽或不能尽知而无自欺之蔽况由此而求之则其不知者亦终将知之矣故曰是知也言是乃知之道也若强以不知为知则是终身不知而已【晦庵朱氏南轩张氏】
子张学干禄子曰多闻阙疑慎言其余则寡尤多见阙殆慎行其余则寡悔言寡尤行寡悔禄在其中矣【行寡之行去声】
集曰子张姓颛孙名师字子张孔子弟子干求也【郑氏注】禄仕者之奉也【晦庵朱氏】疑者所未信殆者所未安【蓝田吕氏】尤罪自外至者也悔理自内出者也【伊川程子横渠张子曰归罪为尤罪已为悔】人之处已接物莫大于言行而
闻见者所以为言行之资也然闻见之不多则孤陋单浅而无所参验疑殆之不阙则冐昧苟且而无所据依闻见多矣疑殆阙矣顾于其余遂以为己信已安而无事于谨则言行之间或有所戾而尤悔之积有不能免者矣夫自多闻见而阙疑殆而又慎言慎行其余焉多闻见者学之博也阙疑殆者择之精也谨言行者守之约也此则寡悔尤之道也君子修其在我而已岂以是为干禄之具哉然言行纯至而禄自从之言在其中矣本为此而反得彼之辞也子张学干禄故夫子告之以求诸己也或疑如此亦有不得禄者夫子盖曰耕也馁在其中矣惟理可为者为之而已矣【本朱氏南轩张氏説】
哀公问曰何为则民服孔子对曰举直错诸枉则民服举枉错诸直则民不服
集曰哀公鲁君名蒋哀諡也【包氏注】举谓举而用之也错舍置也诸众也枉不直也【晦庵朱氏】节谓哀公何为则民服之问孔子告之以民心之从违特视上之举错何如耳好直而恶枉人心之正也举错当乎人心则民服矣举错不当乎人心则民何自而服哉
季康子问使民敬忠以劝如之何子曰临之以庄则敬孝慈则忠举善而教不能则劝
集曰康子鲁大夫季孙氏名肥康諡也【孔氏注】劝有奬励意自上涖下曰临庄谓容貎端严慈犹爱也庄以涖之则民敬于己【山杨氏曰有戏慢之色则人易之】孝慈以先之则民忠于己【节谓老吾老以及人之老幼吾幼以及人之幼能举孝慈之心加诸彼使斯民仰以事父母俯以育妻子其有不忠于上者乎】善者举之而不能者教之则民有所劝而乐于为善此皆在我所当为非为欲使民敬忠以劝而为之也然能如是则其应盖有不期而然者矣【本晦庵朱氏南轩张氏説】
或谓孔子曰子奚不为政子曰书云孝乎惟孝友于兄弟施于有政是亦为政奚其为为政
集曰奚何也【邢氏疏】周书君陈篇曰惟孝友于兄弟克施有政书云孝乎者言书之言孝如此也善兄弟曰友孝于亲必能友于兄弟也孝友笃于家则其施于有政亦是理而已孔子引书之辞言是乃为政之道何必居位始为为政乎定公初年孔子不仕或人疑其不为政故孔子以此告之【本晦庵朱氏南轩张氏説】
子曰人而无信不知其可也大车无輗小车无軏其何以行之哉【輗五兮切軏音月】
集曰大车谓平地任载之车輗辕端横木缚轭以驾牛者小车谓田车兵车乗车軏辕端上曲钩衡以驾马者【邢氏疏】輗軏车待以行者也【河东侯氏】车无輗軏则无以引重而至逺人而无信其不可行亦犹是也【山杨氏】
子张问十世可知也子曰殷因于夏礼所损益可知也周因于殷礼所损益可知也其或继周者虽百世可知也
集曰王者易姓受命为一世因仍也损者损其太过也益者益其不及也继绍也礼之大体三代相继皆因之而不能变其所损益不过文章制度小过不及之间【马氏曰所因谓三纲五常所损益谓文质三统】而其已然之迹今皆可见即往推来由今而后或有继周而王者虽百世之逺所因所革亦不过此岂但十世而已乎【本晦庵朱氏説　致堂胡氏曰子张之问盖欲知来而圣人言其既往者以明之也】
子曰非其鬼而祭之謟也见义不为无勇也
集曰謟求媚也勇刚决也鬼非所当祭而祭之则是謟而徼福也【山杨氏曰非享亲报本皆祭非其鬼也】见义所当为而不为则是勇之不足也【晦庵朱氏白石钱氏】

[book_title]论语集説卷二
宋　蔡节　编
八佾第三【凡二十六章】
孔子谓季氏八佾舞于庭是可忍也孰不可忍也【佾音逸】
集曰季氏鲁大夫季孙氏也【邢氏曰季桓子也】佾舞列也天子八诸侯六大夫四士二每佾人数如其佾数【或曰每佾八人未详孰是】季氏以大夫而僭用天子之乐孔子言其此事尚忍为之则何事不可忍为也【晦庵朱氏　上蔡谢氏曰君子于其所不当为不敢须臾处不忍故也而季氏忍此矣则虽弑父与君亦何所惮而不忍为乎　南轩张氏曰乱臣贼子之萌皆由于忍而已忍则安之矣】
三家者以雍彻子曰相维辟公天子穆穆奚取于三家之堂【彻直列切相去声辟必益切】
集曰三家鲁大夫孟孙叔孙季孙也雍周颂篇名彻祭毕而收其俎也相助也维辞也辟公诸侯也穆穆和敬之容也奚何也相维辟公天子穆穆此雍诗之辞【邢氏疏】节谓天子祭于宗庙诸侯入而助祭故歌是诗以彻所以纪实也今三家大夫也僭而用之无其事而歌其诗故曰奚取于三家之堂又曰周公之功固大矣皆臣子之分所当为鲁安得独用天子礼乐哉成王之赐伯禽之受皆非也其因袭之弊遂使季氏僭八佾三家僭雍彻故仲尼讥之【伊川程子】
子曰人而不仁如礼何人而不仁如乐何
集曰此圣人使人知礼乐之原也仁人心也人而不仁则人心亡矣虽欲为礼乐其如礼乐何是心存而后敬与和生焉礼乐之所由兴也【南轩张氏】
林放问礼之本子曰大哉问礼与其奢也寜俭丧与其易也寜戚【放上声易去声】
集曰林放鲁人【郑氏注】奢汰侈也俭约省也易治也【孟子曰易其田畴】在丧礼则节文习熟而无哀痛惨怛之实者也戚哀戚也礼无本不立无文不行是虽不可以本而废文然文之胜则又反失其本矣周衰世方惟文之狥而林放独能问礼之本故夫子大之而告之以此奢易则失中而过于文俭戚虽亦未得中而俭则物之质戚则心之诚也以是推之而礼之本可识矣言礼而又言丧使之深体其本也【本晦庵朱氏南轩张氏説】
子曰夷狄之有君不如诸夏之亡也【亡古无字通用】
集曰诸夏中国也亡无也【包氏注】夷狄之有君不如诸夏之亡言其僭乱无上下之分也
季氏旅于泰山子谓冉有曰女弗能救与对曰不能子曰呜呼曽谓泰山不如林放乎【女音汝与平声】
集曰冉有姓冉名求字子有孔子弟子旅祭名泰山山名礼诸侯祭山川在其封内者泰山在鲁封内故鲁得祭之季氏祭之僭也【注疏】冉有时为季氏宰救谓救其防于僭窃之罪呜呼叹辞言林放犹能问礼之本泰山岂受非礼之祭乎欲季氏知其无益而自止又进林放以厉冉有也【本晦庵朱氏河东侯氏説成都范氏曰冉有从季氏夫子岂不知其不可告也然而圣人不轻絶人尽己之心安知冉有之】
【不能救季氏之不可谏也既不能正则美林放以明泰山之不可诬是亦教诲之道也】
子曰君子无所争必也射乎揖让而升下而饮其争也君子【饮去声】
集曰君子恭敬退逊不与人争至于射则皆欲中鹄以取胜也然大射之仪耦进三揖而后升堂射毕又揖而降胜者袒决遂执张弓不胜者袭説【音脱】决拾郤左手右加弛弓于其上遂以执弣揖如始升射及阶胜者先升升堂少右不胜者进北面坐取丰上之觯【觯之防切】兴少退立卒觯进坐奠于丰下兴揖先降其雍容谦逊乃如是是则虽曰有争而其争也亦不失为君子之道矣【晦庵朱氏　蓝田吕氏曰古之射礼胜饮不胜胜者之争争于辞爵不胜者之争争于自下故揖逊而升相为让而已下而饮非谓下堂止谓自贬下而自饮执弛弓説决拾皆自贬下之义】
子夏问曰巧笑倩兮美目盼兮素以为绚兮何谓也子曰绘事后素曰礼后乎子曰起予者商也始可与言诗已矣【倩七练切盼普苋切绚呼县切绘胡对切】
集曰上三句逸诗也倩好口辅也盼目黒白分也素粉地画之质也绚采色画之饰也绘事绘画之事也后素后于素也起犹发也起予言能起发我之志意也倩盼盖妇人之有美质者言有此羙质又加以文饰亦犹绘画者因素地而施以采色也子夏疑其以素为饰故问之绘事后素言绘画之事后素功也礼后乎言礼以忠信为质必忠信之人而后可以学礼也子曰绘事后素而子夏曰礼后乎可谓善于发明圣人言外之意矣商之可与言诗者以此【本晦庵朱氏说】
又曰子贡因论学而知诗子夏因论诗而知学故皆可与言诗【上蔡谢氏】
子曰夏礼吾能言之不足征也殷礼吾能言之宋不足徴也文献不足故也足则吾能徴之矣
集曰宋二国名杞夏之后宋殷之后徴证也文典籍也献谓故老之贤者也言二代之礼我能言之而二国不足取以为证以其文献不足故也文献若足则我能取之以证吾言矣【本晦庵朱氏説】
子曰禘自既灌而往者吾不欲观之矣【禘大计切】
集曰赵伯循曰禘王者之大祭也王者既立始祖之庙又推始祖所自出之帝祀之于始祖之庙而以始祖配之也【朱氏曰先儒以禘为合祭于太庙上及其祖之所自出而下及毁庙未毁庙之主祫则合祭于太庙而不及祖之所自出也惟赵伯循引曽子问春秋传以明祫之为合如诸儒之説禘则直祭其祖之所自出而以其祖配之但设两位而不兼羣庙之主为其尊逺不敢防也此説最为得之　西山真氏曰万物本乎天人本乎祖吾身出于父父出于祖祖出于始祖始祖出于厥初受命之祖推始祖之所自出而祭之则报本反始之义尽矣】成王以周公有大勲劳赐鲁重祭故得禘于周公之庙以文王为所出之帝而周公配之然非礼矣灌者方祭之始用郁鬯之酒灌地以降神也【朱氏曰礼家以为酿秬为酒煮郁金香草和之其气芬芳而条畅也】自灌而往孔子不欲观者盖以鲁祭非礼矣至此而君臣之间诚意懈怠于失礼之中又失礼焉故发为此叹云【本晦庵朱氏説】
又曰夫子尝曰我欲观夏道是故之而不足证也我欲观商道是故之宋而不足证也又曰我观周道幽厉伤之吾舍鲁何适矣鲁之郊禘非礼也周公其衰矣考之宋已如彼考之于鲁又如此孔子所以深叹也【上蔡谢氏】
或问禘之説子曰不知也知其説者之于天下也其如示诸斯乎指其掌
集曰礼不王则不禘鲁之有禘非礼也孔子为鲁讳故以不知答之然又谓知其説者其于治天下若指掌之易明盖亦曰名分正则天下有不难治者矣示与视同指其掌弟子记夫子言此而自指其掌也【本伊川程子説】
祭如在祭神如神在子曰吾不与祭如不祭【与去声】集曰祭如在祭神如神在此门人记夫子祭祀之诚意吾不与祭如不祭此乃记夫子之言以明上文之意祭如在者凡祭未尝不致其如在之诚所谓祭神则如神在也夫祭以诚为主至若有故使人摄事不获亲与其祭焉则其心阙然直若未尝祭尔【晦庵朱氏勉斋黄氏檗山黄氏　成都范氏曰君子之祭七日戒三日斋必见所祭者诚之至也故郊则天神格庙则人鬼享皆由己以致之有其诚则有其神无其诚则无其神可不谨乎吾不与祭如不祭诚为实物为虚也】
王孙贾问曰与其媚于奥寜媚于灶何谓也子曰不然获罪于天无所祷也
集曰王孙贾卫大夫媚亲顺也室西南隅为奥奥室神之主也灶者五祀之一祷者祈福于神也时俗之语以奥虽有常尊而非祭之主灶则当时用事【凡祭五祀皆先设主而祭于其所然后迎尸而祭于奥如祀灶则设主于灶陉祭毕而更设馔于奥以迎尸也】喻自结于君不如阿附权臣也贾衞之权臣故以此讽夫子夫子以获罪于天无所祷也答之盖天即理也逆理则获罪于天矣岂媚于奥灶所能祷而免乎言非特不当媚于灶亦不可媚于奥也【成都范氏晦庵朱氏　蓝田吕氏曰奥以况人君灶以况执政当时诸国皆执政用事王孙贾所以劝孔子者犹弥子云孔子主我衞卿可得之意也】
子曰周监于二代郁郁乎文哉吾从周【监居陷切郁于六切】集曰监视也二代夏商也郁郁文盛貎【晦庵朱氏】言周监二代酌其宜而损益之其文不可有加矣故圣人欲从周然使圣人居制作之位大体则从周若其间损益之宜如行夏时乗殷辂则有之矣【南轩张氏】
子入大庙毎事问或曰孰谓鄹人之子知礼乎入大庙毎事问子闻之曰是礼也【大音泰鄹侧留切】
集曰大庙鲁周公庙孰谁也鄹鲁邑孔子父叔梁纥尝为鄹邑大夫故谓孔子为鄹人之子也【邢氏疏】节谓孔子于礼固无不知然初仕鲁时入大庙而助祭其于名物之辨虽已知之而或未之见也故问之至若行礼之际亦必问而后从事皆所以敬其事也或人以为不知礼孔子故曰是礼也
子曰射不主皮为力不同科古之道也【为去声】
集曰射不主皮乡射礼文为力不同科孔子解礼之意如此也皮革也布侯而栖革于其中以为的所谓鹄也科等也古者射以观徳但主于中而不主于贯革盖以人力有彊弱不同等也周衰礼废复尚贯革非古之道失故夫子叹之【本晦庵朱氏説】
子贡欲去告朔之饩羊子曰赐也尔爱其羊我爱其礼【去起吕切告古笃切饩许气切】
集曰告告【居号切】也朔月一日也牲生曰饩爱犹惜也古者天子常以季冬颁来岁十二月之朔于诸侯诸侯受而藏之祖庙月朔则以特羊告庙请而行之盖禀命于君亲礼之大者也鲁自文公始不视朔而有司犹供此羊子贡以告朔之礼废而饩羊徒存故欲去之孔子以为羊存则后之人犹有能因羊以求礼者是则羊虽虚器固礼之所寓也苟去之则礼因而亡矣赐也知爱一羊而不知礼之存为可爱也故曰尔爱其羊我爱其礼【本晦庵朱氏南轩张氏説】
子曰事君尽礼人以为谄也
集曰孔子于事君之礼非有所加也如是而后尽尔时人不能反以为谄故孔子言之以明礼之当然也【檗山黄氏】
定公问君使臣臣事君如之何孔子对曰君使臣以礼臣事君以忠
集曰定公鲁君名宋定諡也【邢氏疏】使臣以礼事君以忠是乃君臣之道当然各欲自尽而已【本晦庵朱氏説】
子曰关雎乐而不淫哀而不伤【乐音洛】
集曰关雎诗国风周南首篇名【邢氏疏】淫者乐之过也伤者哀之过也关雎之诗言后妃之徳宜配君子求之未得则不能无寤寐反侧之忧求而得之则宜其有琴瑟钟鼓之乐盖其乐虽盛而不至于淫其忧虽深而不至于伤故夫子称之如此欲学者玩其辞审其音而有以识其性情之正也【晦庵朱氏南轩张氏曰哀乐情之为也而其理具于性乐至于淫哀至于伤则是情之流而性之汨矣乐不】
【淫哀不伤发不逾则性情之正也】
哀公问社于宰我宰我对曰夏后氏以松殷人以柏周人以栗曰使民战栗子闻之曰成事不説遂事不谏既往不咎
集曰宰我姓宰名予字子我孔子弟子战栗恐惧貎成者事之已成者也遂者事之已行者也往者事之已往者也三代之社不同古者立社各树其土之所宜木而以名其社【周礼司徒设其社稷之壝而树之田主各以其野之所宜木遂以名社与其野】曰使民战栗一句此曰字乃宰我臆度周人立社之本意言周人所以用栗者盖曰使民战栗也意者宰我以古者戮人于社故附防其説与夫子以其不知而妄对又启时君杀伐之心而其言之既出不可追救故歴言事已成不可复説矣事已遂不可复谏矣事既往不可复咎矣欲使之谨其后尔【本邢氏疏晦庵朱氏説】
子曰管仲之器小哉或曰管仲俭乎曰管氏有三归官事不摄焉得俭然则管仲知礼乎曰邦君树塞门管氏亦树塞门邦君为两君之好有反坫管氏亦有反坫管氏而知礼孰不知礼【焉于虔切好去声坫丁念切】
集曰管仲姓管名夷吾字仲齐大大【邢氏疏】器小者言其不知圣贤大学之道故局量褊浅规模卑狭不能正身修徳以致主于王道也【上蔡谢氏曰孔子之意直以管仲为不可大受也管仲相威公霸诸侯一正天下民受其赐其功亦大矣然君淫亦淫君奢亦奢则其得君而行国政岂直以天下为心哉不过济其一己之欲而已曽不知三归官事不摄树塞门与反坫于汝何加焉其可鄙贱犹儿女子得意于衣服衾裘之间谓之小器不亦宜乎　东坡蘓氏曰自修身正家以及于国则其本深其及者逺是为大器扬雄所谓大器犹规矩凖绳先自治而后治人者是也　山杨氏曰夫子称管仲之功而小其器葢管仲相威公虽能合诸侯正天下不过霸业之盛而已非若王者之佐其规模宏逺也故管仲死威公薨五公子争立而天下不复宗齐矣】俭约也三归台名【事见説苑】摄兼也家臣不能具官一人常兼数事管仲不然皆言其侈邦君国君也屛谓之树塞犹蔽也设屏于门以蔽内外也两君两国之君也好谓好防坫在两楹之间献酬饮毕则反爵于其上二者诸侯之礼而管仲僭之孔子讥管仲之器小其防深矣或人不知而疑其俭故斥其奢以明其非俭或又疑其知礼故又斥其僭以明其犯礼奢而犯礼皆器小易盈之意器大则无此矣孔子虽不明言小器之所以然而其所以小者亦可见矣【晦庵朱氏】
子语鲁大师乐曰乐其可知也始作翕如也从之纯如也皦如也绎如也以成【语去声大音泰从音纵皦吉了切】
集曰语告也大师乐官名翕合也从放也纯和也皦明也绎相续不絶也成乐之一终也以成言乐以之而成也五音六律不具不足以为乐翕如言其合也五音合矣清浊髙下如五味之相济而后和故曰纯如合而和矣而又无相夺伦故曰皦如然岂宫自宫而商自商乎不相反而相连如贯珠可也故曰绎如也以成时音乐废阙故孔子语之以此【晦庵朱氏上蔡谢氏】
仪封人请见曰君子之至于斯也吾未尝不得见也从者见之出曰二三子何患于丧乎天下之无道也久矣天将以夫子为木铎【请见见之之见贤遍切从丧并去声】
集曰仪衞邑封人掌封疆之官盖贤而隐于下位者也君子谓当时贤者也斯此地也封人自言贤者至此未尝不得见之也从者弟子也见之谓通使得见也丧谓失位去国也木铎金口木舌施政教时所振以警众者也封人谓夫子之失位非所患也天下虽无道而文实在兹是天将以夫子为木铎使之振斯文以觉天下与来世其位虽丧而其道盖不丧也封人一见夫子而遽以是称之其得于观感之间者深矣【本注疏南轩张氏晦庵朱氏説　节谓当是之时莫有知圣人者封人乃能知之其必有所见矣观其言曰君子之至于斯也吾未甞不得见也其求见君子之心如此其切盖以天下之乱极矣意其必有圣人者出而明道救时故一见夫子而知天意之攸属斯文之有所托也】
子谓韶尽美矣又尽善也谓武尽美矣未尽善也集曰韶武皆乐名韶舜乐武武王乐【孔氏注】美者声容之盛善者美之实也古者功成作乐所以象成一代之治也舜以治而继治武王易乱而为治其功一也故其乐皆尽美然舜以揖逊武王以征诛而其实有不同者夫征诛岂圣人所欲哉所遇之时然尔味成汤予有慙徳之言此韶之所以为尽善也【本晦庵朱氏南轩张氏説　上蔡谢氏曰揖逊之事天与之人与之征诛之义顺乎天而应乎人也圣人岂有二心哉冬日则饮汤夏日则饮水所遇之时不同尔】
子曰居上不寛为礼不敬临丧不哀吾何以观之哉集曰居上以寛为本【晦庵朱氏曰居上主于爱人故以寛为本】为礼以敬为本临丧以哀为本不如是则本不立矣吾何以观之乎【上蔡谢氏】
里仁第四【凡二十六章】
子曰里仁为羙择不处仁焉得知【焉于虔切知去声】
集曰五家为邻二十五家为里择犹卜度也知是非之谓知所居之里以仁人为美苟不择仁人之里而处焉则失其是非之本心矣是焉得为知乎【本晦庵朱氏説】
子曰不仁者不可以久处约不可以长处乐仁者安仁知者利仁【乐音洛知去声】
集曰久犹长也约穷约也不仁之人失其本心久处约则必滥长处乐则必淫矣仁者则能安仁知者则能利仁安仁者其心纯一而无适不然利仁者知仁之为羙勉而为之者也【成都范氏曰知其善而为之曰利】虽其浅深之不同然皆非外物所能易矣【晦庵朱氏南轩张氏　上蔡谢氏曰仁者心无内外逺近精粗之间非有所存而自不亾非有所理而自不乱如目视而耳听手持而足行也知者见道不惑知夫仁之为美利而行之也有所存斯不亡有所理斯不乱未能无意也安仁则一利仁则二】
子曰唯仁者能好人能恶人【好恶并去声】
集曰唯之为言独也【晦庵朱氏】好善而恶恶天下之同情然人毎失其正者心有所繋而不能自克也唯仁者无私心好恶一出于正所以能好恶人也【本建安游氏説】
子曰苟志于仁矣无恶也【恶如字】
集曰苟诚也【孔氏注】志者心之所之也其心诚在于仁则必无为恶之事矣【晦庵朱氏】
子曰富与贵是人之所欲也不以其道得之不处也贫与贱是人之所恶也不以其道得之不去也君子去仁恶乎成名君子无终食之间违仁造次必于是颠沛必于是【所恶之恶去声恶乎之恶平声造七到切沛音贝】
集曰其道谓所以得富贵贫贱之道也富贵固人所欲然不以其道得之虽所欲不处贫贱固人所恶然不以其道得之虽所恶不去君子之审富贵而安贫贱也如此君子所以为君子以其仁也若贪富贵而厌贫贱则是自离其仁而无君子之实矣何所成其名乎终食者一饭之顷造次急遽苟且之时颠沛倾覆流离之际【朱氏曰终食犹是无事之时造次则异于闲暇颠沛则又异于造次矣　永嘉何氏曰无终食违仁造次必于是颠沛必于是此极言仁之不可离也】君子无时无处之或违乎仁不但富贵贫贱取舎之间而已也【本晦庵朱氏説】
子曰我未见好仁者恶不仁者好仁者无以尚之恶不仁者其为仁矣不使不仁者加乎其身有能一日用其力于仁矣乎我未见力不足者盖有之矣我未之见也【好恶并去声】
集曰夫子自言未见好仁者恶不仁者好仁者真知夫仁之可好而其好不能移也故曰无以尚之其次则恶不仁恶不仁者则其所以为仁必能絶去不仁之事不使有及于其身盖知恶之则知逺之也此皆笃志于为仁者故难得而见之于仁矣乎之乎疑辞【本晦庵朱氏南轩张氏説】言好仁恶不仁者虽不可见然或有一日之间果能用力于仁我未见其力有不足者为仁由己欲之则在志之所至气必至焉亦奚病于力不足哉盖有之矣谓亦有用力于仁者但我偶未之见尔南轩张氏曰既曰有能一日用其力于仁矣乎我未见力不足者又曰盖有之矣我未之见也反覆抑所以望天下与勉学者之意可谓大而深切矣
子曰人之过也各于其党观过斯知仁矣
节释曰党谓党于人也言人之过也各于其所党处见之大抵仁者之过近于厚而已观其所谓过斯知其所谓仁矣刘侍读曰周公使管叔监殷而管叔以殷畔鲁昭公不知礼而孔子以为知礼是过也然管叔兄也昭公君也是乃所以为仁也
子曰朝闻道夕死可矣【朝陟遥切】
集曰道者人所当行之理闻道者实有得于此理也此言人不可以不知道苟得闻道则生顺死安无复遗恨矣虽朝闻夕死可也【本伊川程子晦庵朱氏説】
子曰士志于道而耻恶衣恶食者未足与议也
集曰士学者之称恶麤恶也议谓议道也心欲求道而以口体之奉不若人为耻则心役乎外而无得于内矣何足与议哉【本晦庵朱氏説】
子曰君子之于天下也无适也无莫也义之与比【适丁歴切比必二切】
集曰适可也莫不可也比亲也【上蔡谢氏】节谓君子非有心于可也义之所可则可之非有心于不可也义之所不可则不可之其于天下惟义之亲而已曷尝有适莫于其间乎
子曰君子懐徳小人懐土君子懐刑小人懐惠
节释曰懐者思念也君子乐善故其所思则以躬行为事也小人苟安其思在于田里而已君子恶不善故其所思则以法律自绳也小人务得其思在于惠利而已此言君子小人之志趣殊也
子曰放于利而行多怨【放上声】
集曰放依也多怨谓多取怨也欲利于己必害于人依利而行所以多怨也【孔氏注伊川程子　景迂晁氏曰依于义而行则此既宜之彼亦宜之故无所怨依于利而行则专利于此贻害于彼不胜怨也】
子曰能以礼让为国乎何有不能以礼让为国如礼何【晦庵朱氏曰此当分为三句中句至国字为絶】
集曰让者礼之实也【朱氏】何有者言不难也如礼何者言不能用礼也【孔氏注】节谓能以礼之实为国则其为国也不难若不能以礼之实为国且不能用礼矣而况于为国乎【朱氏曰礼之繁文末节当世所尚至于辞逊之心乃礼意之实而人则鲜能之故夫子云尔】
子曰不患无位患所以立不患莫己知求为可知也集曰位爵位也立者所以立乎其位者也可知者实之在己者也君子求其在己者而已患身无所立不患无位以行之求为可知之实不患人之不已知也【本伊川程子説】
子曰参乎吾道一以贯之曽子曰唯子出门人问曰何谓也曽子曰夫子之道忠恕而已矣【参所金切唯上声】
集曰参乎者呼曽子之名而告之也贯通也唯者应之速而无疑也【晦庵朱氏】节谓夫子所云吾道一以贯之者圣人之心浑然一理无所不该其于应事接物之际虽曰理各有所止然而众理本一理也以曽子自得之深故告之以此曽子心领神防而直应之曰唯至答门人之问则即忠恕以明之盖自其尽己之心而言之则谓之忠自其即己之心以及物而言之则谓之恕忠为体恕为用用之周乎物即是体之流行者也此所谓一以贯之也其曰夫子之道忠恕而已矣者舍忠恕之外他无足以发明一贯之防也
子曰君子喻于义小人喻于利
集曰喻谓深晓其趣也义者天理之所宜利者人情之所欲义与利之喻君子小人所以别也【本晦庵朱氏説】
子曰见贤思齐焉见不贤而内自省也【省悉井切】
集曰思齐者兾已亦有是善内自省者恐已亦有是恶【晦庵朱氏】节谓人之善恶虽不同无不因之以反诸己者自修之道当如此也
子曰事父母几谏见志不从又敬不违劳而不怨【防平声】节释曰几防也事父母防谏言父母有过人子之进言贵于婉也见志不从又敬不违言人子于亲之未从当加诚敬而不违其防谏之初心也劳而不怨言不倦于谏用力虽劳而又不敢怨也所以如此者终期纳亲于善而后己
子曰父母在不逺游游必有方
集曰游去其家而他之也方谓东西南北之方也子于父母形体虽异而心则相属不逺游者不逺去其亲也游必有方者虑其亲之求己也以己之心体父母之心斯可谓孝矣【白石钱氏】
子曰三年无改于父之道可谓孝矣
集曰己见首篇此盖复出而逸其半矣【致堂胡氏】
子曰父母之年不可不知也一则以喜一则以惧节释曰知犹记忆也惧恐怖也人未有不知其亲之年者曰不可不知欲其加察也盖夀考固可喜而衰老亦可惧人子爱日之心自有不可忘者矣
子曰古者言之不出耻躬之不逮也
集曰言古者以见今之不然躬谓躬行逮及也行不及言可耻之甚古者所以不出其言为此故也【晦庵朱氏　成都范氏曰君子之于言也不得已而后出之非言之难而行之难也人唯其不行也是以轻言之行之如其所言则出诸口必不易矣】
子曰以约失之者鲜矣【鲜上声】
集曰不侈然以自放之谓约凡事能约则其失鲜矣【本上蔡谢氏説】
子曰君子欲讷于言而敏于行【行去声】
集曰讷迟钝也【包氏注】放言易故欲讷力行难故欲敏【上蔡谢氏】
子曰徳不孤必有邻
集曰孤犹独也邻犹亲也徳不孤立必以类应故有徳者必有其类从之如居之有邻也【晦庵朱氏】
子游曰事君数斯辱矣朋友数斯疏矣【数色角切疏平声】集曰数烦数也【伊川程子】辱耻也疏逺也君臣朋友皆以义合者也为臣者君有过则当力谏谏之不从则当去为友者人有过则当忠告告之不可则当止若或至于烦数则言者轻而听者厌能无取辱而取疏乎【致堂胡氏説】

[book_title]论语集説卷三
宋　蔡节　编
公冶长第五【凡二十八章】
子谓公冶长可妻也虽在缧絏之中非其罪也以其子妻之子谓南容邦有道不废邦无道免于刑戮以其兄之子妻之【妻并去声缧力追切絏息列切】
集曰公冶长姓公冶名长南容名縚又名适氏南宫字子容諡敬叔皆孔子弟子妻为之妻也缧黒索也絏挛也古者狱中以黒索拘挛罪人不废言必见用也【注疏】节谓子谓公冶长可妻必其行之足取也虽尝在缧絏之中而非其罪特无妄之灾尔南容见用于治朝免祸于乱世亦其谨于言行者也【上蔡谢氏曰国有道其言足以兴所以不废国无道其黙足以容故免于刑戮】故夫子皆有取焉
子谓子贱君子哉若人鲁无君子者斯焉取斯【焉于
虔切】
集曰子贱姓宓名不齐孔子弟子【孔氏注】斯此也上斯此人也下斯此徳也子贱盖能尊贤取友以成其徳者夫子既称其为君子又言若鲁无君子者则此人何所取以成此徳乎因以见鲁之多贤也【晦庵朱氏　武夷呉氏曰説苑云子贱为单父宰所父事者三人所兄事者五人所友者十一人】
子贡问曰赐也何如子曰女器也曰何器也曰瑚琏也【女音汝瑚音胡琏力展切】
集曰夏曰瑚商曰琏周曰簠簋皆宗庙盛黍稷之器【包氏注】谓之器则固适于用然不若不器之周也子贡虽未至于不器其亦器之贵者与圣人之言抑髙下所以奬其已至而勉其未至也【本南轩张氏河南尹氏説】
或曰雍也仁而不佞子曰焉用佞御人以口给屡憎于人不知其仁焉用佞【焉并于虔切】
集曰雍姓冉名雍字仲弓孔子弟子【马氏注】佞口才也御犹当也谓应答也给捷给也憎恶也仲弓重厚简黙或人之问羙其优于徳而病其短于才也时人以佞为贤而不知佞与仁实相反夫子谓何所用佞乎佞人但以口辞捷给御人而无诚实徒多为人所憎恶尔不知其仁此言仲弓也仁道至大非全体而不息者不足以当之仲弓虽贤未及乎此故曰不知也再曰焉用佞所以深晓或人无所事乎佞也学者而知夫子未许仲弓以仁则致知力行终吾身而后已可也【本晦庵朱氏説】
子使漆雕开仕对曰吾斯之未能信子説【説音悦】
集曰漆雕姓开名子若其字也孔子弟子仕仕于朝也【孔氏注】斯指此理而言信谓真知其如此而无毫髪之疑也【晦庵朱氏】开之学他无所考夫子使之仕亦以其可施于有政也而开自谓斯未能信盖一豪有不足于中不敢以自许也其笃志之学为如何哉故子説【本南轩张氏説】
子曰道不行乗桴浮于海从我者其由与子路闻之喜子曰由也好勇过我无所取材【桴音孚从好并去声与平声】
集曰乗驾也大者曰栰小者曰桴桴竹木所编小栰也浮泛也无所取材言无所取于桴材也【注疏】节谓浮海之叹以道不行而托为是言子路平日勇于有为故夫子有从我者其由与之语子路闻之而喜夫子言由之好勇殆有甚于我者然桴材无所取何由而可往乎欲子路喻托辞之防也
孟武伯问子路仁乎子曰不知也又问子曰由也千乗之国可使治其赋也不知其仁也求也何如子曰求也千室之邑百乗之家可使为之宰也不知其仁也赤也何如子曰赤也束带立于朝可使与賔客言也不知其仁也【乗去声朝直遥切】
集曰赤姓公西名赤字子华孔子弟子千乗诸侯之国千室大邑百乗卿大夫之家赋兵也以田赋出兵故谓之兵赋【注疏　左氏传曰敝邑以赋与陈蔡从】宰邑长家臣之通号【晦庵朱氏】节谓朝朝廷也与賔客言行人之官也夫可使治赋为宰与賔客言此三子之所能也以顔子之贤夫子仅许以三月不违仁三子犹未及乎此也故因武伯之问各举其所能者告之而仁则皆曰不知也
子谓子贡曰女与回也孰愈对曰赐也何敢望回回也闻一以知十赐也闻一以知二子曰弗如也吾与女弗如也【女并音汝】
集曰孰谁也愈犹胜也一者数之始十者数之终二者一之对吾与之与许也夫子以子贡喜方人故问其与回孰愈以观其自知之何如子贡知回之不可企及而喻之以此夫子亦许其自知之明曰弗如也者盖述子贡之言也吾与女弗如也者乃所以深然之也【又曰顔子明睿所照即始而见终虽上知之资亦学力所至也子贡推测而知因此而识彼虽中人以上之资而学力犹未至也无所不説告往知来此其验矣本东溪刘氏致堂胡氏説】
宰予昼寝子曰朽木不可雕也粪土之墙不可杇也于予与何诛【朽许久切杇音污与平声】
集曰昼寝谓当昼而寝也【晦庵朱氏】朽腐也雕刻画也【包氏注】杇镘也【王氏注】与语辞诛责也【邢氏疏】君子之于学惟日孜孜毙而后已惟恐其不及也宰予不能以志帅气居然而倦当昼而寝自弃孰甚焉夫子谓其志气昬惰教无所施譬如朽腐之木粪土之墙虽欲加之雕琢杇镘终无以受之言不足责乃所以深责之也【本成都范氏致堂胡氏白石钱氏説】
子曰始吾于人也听其言而信其行今吾于人也听其言而观其行于予与改是【行并去声与平声】
集曰所谓改是者盖欲改始者听言信行之失而为今者听言观行之审也听言观行圣人不待是而后能宰子行不逮言故言此以深警之且因以晓羣弟子使之谨于言而敏于行尔【本晦庵朱氏説】
子曰吾未见刚者或对曰申枨子曰枨也欲焉得刚【焉于虔切】
集曰申姓枨名孔子弟子【邢氏疏】刚坚彊不屈之意欲多嗜欲也【晦庵朱氏】刚与欲正相反能胜物之谓刚故常伸于万物之上为物揜之谓欲故常屈于万物之下刚最人所难能者宜夫子叹其未见也枨之为人乌知非悻悻自好者乎或者疑以为刚不知此其所以为欲也欲则不能刚矣【本上蔡谢氏説】
子贡曰我不欲人之加诸我也吾亦欲无加诸人子曰赐也非尔所及也
节释曰以非理相干之谓加成都范氏曰君子必其在己者而已其在人者不能必也己欲无加于人唯恕者能之欲人之无加于我虽圣人不能也故曰非子贡所及
子贡曰夫子之文章可得而闻也夫子之言性与天道不可得而闻也
节释曰凡盛徳之着见至理之发挥皆谓之文章此所谓文章则见于言辞者也理之具于吾心者为性天道则此理自然之本体也夫子之文章形于平日之训言者学者可得而闻之至于言性与天道有不可得而闻者盖性与天道夫子未尝轻以告人然非学者潜心之久亦未易以得之也子贡至是未之有闻所以发为是言
子路有闻未之能行唯恐有闻
集曰恐惧也有所闻而行未之逮勇者之所耻也唯恐有闻则其汲汲于躬行可知【南轩张氏】若子路者可谓能用其勇矣门人自以为弗及也故着之【成都范氏】
子贡问曰孔文子何以谓之文也子曰敏而好学不耻下问是以谓之文也【好去声】
集曰孔文子衞大夫姓孔名圉文羙諡也【孔氏注】子贡疑孔文子不足以当此諡而不知所取各有义其善盖不可没而其不足者自不可揜矣【东坡蘓氏曰孔文子使太叔疾出其妻而妻之疾通于初妻之娣文子怒将攻之疾奔宋文子使疾弟遗妻孔姞其为人如此而諡曰文此子贡所以疑而问也】凡人性敏者多不好学位髙者多耻下问孔文子能好学下问亦人所难能者諡法勤学好问亦谓之文其得諡为文以此而已【南轩张氏晦庵朱氏】
子谓子产有君子之道四焉其行已也恭其事上也敬其飬民也惠其使民也义
集曰子产郑大夫公孙侨【孔氏注】恭庄肃也敬谨恪也惠爱利也义如都鄙有章上下有服田有封洫庐井有伍之类君子之道其目多矣子产有是四者而已【本晦庵朱氏南轩张氏説】
子曰晏平仲善与人交久而敬之
集曰晏平仲齐大夫姓晏名婴平諡也【周氏注】善谓克尽其道也【郑氏注】人之交久则敬衰久而能敬所以为善【伊川程子】
子曰臧文仲居蔡山节藻棁何如其知也【棁章悦切知去声】集曰臧文仲鲁大夫臧孙氏名辰文諡也【包氏注】居犹藏也蔡大也节柱头斗拱也藻水草名棁梁上短柱也盖为藏之室而刻山于节画藻于棁也【晦庵朱氏】当时以文仲为知所贵乎知者为其明是非之理也僭上失礼之事而处之不疑其昧于理孰大焉是焉得为知乎【南轩张氏　永嘉何氏曰奉一物如此其识陋矣】
子张问曰令尹子文三仕为令尹无喜色三己之无愠色旧令尹之政必以告新令尹何如子曰忠矣曰仁矣乎曰未知焉得仁崔子弑齐君陈文子有马十乗弃而违之至于他邦则曰犹吾大夫崔子也违之之一邦则又曰犹吾大夫崔子也违之何如子曰清矣曰仁矣乎曰未知焉得仁【知如字焉于虔切乗去声】
集曰令尹官名楚上卿执政者也子文姓鬬名谷于菟已止也崔子姓崔名杼陈文子名须无皆齐大夫齐君庄公名光十乗四十匹也违去也【晦庵朱氏】节谓子文喜怒不形物我无间唯知有国不知有身此谓之忠可也文子乱邦不居洁身而去所至违之若将凂焉此谓之清可也子张不知乎此而遽以仁为问故夫子止以忠清许之而不许之以仁夫仁者以心徳之全体而言非二子之忠清所能尽也至若比干之忠伯夷之清斯可谓之仁矣
季文子三思而后行子闻之曰再斯可矣【三去声】
集曰季文子鲁大夫季孙氏名行父文諡也【郑氏注】斯语辞【晦庵朱氏】天下之事有是非利害君子不能无择也故有取于思焉然至于再则已审三则私意起而反惑矣【上蔡谢氏伊川程子　朱氏曰季文子虑事如此可谓详审而宜无过举矣宣公篡立文子乃不能讨反为之使齐而纳赂焉岂非程子所谓私意起而反惑之验与是以君子务穷理而贵果断不徒多思之为尚】
子曰武子邦有道则知邦无道则愚其知可及也其愚不可及也【知并去声】
集曰武子衞大夫姓名俞武諡也【马氏注】案左氏传武子仕衞当文公成公时文公有道而武子无事可见此其知之可及也成公无道至于失国而武子周旋其间忠实一心不顾艰险凡其所处皆智巧之士所深避而不肯为者而能卒保其身以济其君此其愚之不可及也【晦庵朱氏　勉斋黄氏曰左氏传鲁僖公二十八年晋侯伐衞夏晋楚战于城濮楚师败绩衞侯闻楚师败惧出奔楚使元咺奉叔武以受盟六月晋人复衞侯武子与衞人盟于宛濮国人闻此盟也而后不贰衞侯先期入子先叔武将沐闻君至喜捉髪走出前驱射而杀之元咺出奔晋冬衞侯与元咺讼武子为辅鍼庄子为坐士荣为大士衞侯不胜杀士荣刖鍼庄子谓俞忠而免之执衞侯归之于京师寘诸深室子职纳槖饘焉三十年晋侯使医衍酖卫侯俞货医使薄其酖不死秋乃释衞侯】
子在陈曰归与归与吾党之小子狂简斐然成章不知所以裁之【与并平声斐音匪】
集曰归与归与夫子在陈思归之叹也吾党小子指门人之在鲁者斐文貎裁裁定也狂简志大而畧于事也以不得夫中行之士所以有取于狂简也【晦庵朱氏】夫子知道之终不行也欲传之于书以诏来世方歴聘之时已付门人编次至是斐然而成章矣及反鲁裁定之然后始为成书耳所谓删诗定书繋周易作春秋是也【本南轩张氏説】
子曰伯夷叔齐不念旧恶怨是用希
集曰伯夷叔齐孤竹【孤竹国名】君之二子也【孔氏注】节谓念者不忘于心也旧恶谓人旧尝有恶于我者也希罕少也念恶即是私心凝滞处私则有怨矣夷齐处心公清无所系累其于旧恶何念之有己不念则人亦不怨此怨之所以希也
子曰孰谓微生髙直或乞醯焉乞诸其邻而与之【醯呼西切】集曰微生姓髙名鲁人也乞求也醯醋也诸之也【注疏】顺理之谓直有纎毫之枉则害于直矣【南轩张氏】微生髙所枉虽小害直为大【伊川程子】节谓圣人之观人于其一介之取予亦且深致其意所以教人立心以直虽微而必谨也
子曰巧言令色足恭左丘明耻之丘亦耻之匿怨而友其人左丘明耻之丘亦耻之【令去声足将树切】
集曰足过也左丘明古之闻人【伊川程子】匿藏也巧言令色足恭者此为謟也匿怨而友其人者此为诈也为謟为诈是皆可耻之甚也【成都范氏】左丘明耻之其为人诚实可知矣夫子自言丘亦耻之盖与人为善之意又深戒学者使之务为诚实也【本南轩张氏説】
顔渊季路侍子曰盍各言尔志子路曰愿车马衣轻裘与朋友共敝之而无憾顔渊曰愿无伐善无施劳子路曰愿闻子之志子曰老者安之朋友信之少者懐之【盍音合衣少并去声】
集曰侍侍于夫子也盍何不也愿者志所欲也衣服之也裘皮服也敝壊也憾恨也伐夸也善己之所能施谓施诸人劳谓劳役之事懐念也子路求仁者也故能克其私于衣服车马之间而欲与朋友共之也顔子不违仁者也善不矜己劳不加人盖欲物我之靡间也夫子安仁者也老者则安之朋友则信之少者则懐之盖欲无物而不得其所也子路之志仅能推之于朋友而已顔子平物我之志视子路则又宏矣然亦有待于推也至吾夫子物各付物自然之施则无所事乎推矣【本晦庵朱氏伊川程子南轩张氏説】
又曰人之不仁病于有已故虽衣服车马之间此意未尝不存焉学者有志于求仁则子路之事亦不可忽要当如此用力然后孔顔之事可以渐致若慕髙逺而忽卑近则妄意躐等终身无所成就而已耳【张氏】
子曰已矣乎吾未见能见其过而内自讼者也
集曰内自讼者口不言而心自咎也人有过而能自知者鲜矣知过而能内自讼者为尤鲜能内自讼则其悔悟深切而改之必矣【晦庵朱氏】节谓已矣乎者非决其辞以絶学者也叹无其人而犹有以望之也
子曰十室之邑必有忠信如丘者焉不如丘之好学也【焉如字好去声】
集曰十室之邑邑之小者也【邢氏疏】忠信质也此夫子以身教也夫子言人之生质固有无异于己者然特不如己之好学耳所以勉人学也【本伊川程子説　节谓夫子于生知则不自居于好学则不自逊所以勉人学也】
雍也第六【凡二十八章】
子曰雍也可使南面仲弓问子桑伯子子曰可也简仲弓曰居敬而行简以临其民不亦可乎居简而行简无乃大简乎子曰雍之言然【大音泰】
集曰南面者人君听治之位言仲弓寛洪简重有君人之度也子桑伯子鲁人疑即庄周所称子桑户者是也简者不烦之谓然犹是也仲弓以夫子许已南面故问伯子如何夫子谓其可者以其简也夫自处以敬则中有主而自治严如是而行简以临民自然操得其要而无烦扰之患所以为可若先自处以简则其中无主而自治疎矣而所行又简岂不失之大简乎【本晦庵朱氏説　伊川程子曰内主于敬而简则为要直内存乎简而简则为疎畧】节谓仲弓因夫子之言而发明敬简之説尔非论子桑伯子也
哀公问弟子孰为好学孔子对曰有顔回者好学不迁怒不贰过不幸短命死矣今也则亡未闻好学者也【好并去声亡与无同】
集曰弟子门人也迁移也贰复也顔子之怒在物不在己故不迁有不善未尝不知知之未尝复行不贰过也其克己之功如此真可谓好学矣以其年三十二而卒故云短命既曰今也则亡又曰未闻好学者盖深惜之也【伊川程子晦庵朱子】
又曰天地储精得五行之秀者为人其本真而静其未发也五性具焉曰仁义礼智信形既生矣外物触其形而动于中矣其中动而七情出焉曰喜怒哀乐爱恶欲情既炽而益荡其性凿矣故觉者约其情使合于中正其心飬其性而已然必先明诸心知所往然后力行以求至焉若顔子之非礼勿视听言动不迁怒贰过者则其好之笃而学之得其道也然其未至于圣人者守之也非化之也假之以年则不日而化矣【程子】
子华使于齐冉子为其母请粟子曰与之釡请益曰与之庾冉子与之粟五秉子曰赤之适齐也乗肥马衣轻裘吾闻之也君子周急不继富原思为之宰与之粟九百辞子曰毋以与尔邻里乡党乎【使衣并上为字去声釡音父庾以主切】集曰子华公西赤之字也原思姓原名宪字思孔子弟子使为孔子使也六斗四升曰釡十六斗曰庾十六斛曰秉益増益也适往也乗驾也乗肥马衣轻裘言其富也急穷廹也周者补不足继者续有余孔子时为鲁司冦以原思为宰与之粟九百盖宰之禄也不言其量故不可考辞不受也毋禁止辞五家为邻五邻为里万二千五百家为乡五百家为党【注疏晦庵朱氏】夫子之使子华子华之为夫子使义也冉子乃为其母请粟赤苟至乏则夫子必自周之不待请矣圣人寛容不欲直拒人故与之少所以示不当与也请益而与之亦少所以示不当益也【致堂胡氏曰冉子为其母请圣人所以重违而少予之也】求未逹而自与之多则过矣故夫子非之原思为宰则有常禄思辞其多故又教以有余则分诸邻里乡党之贫乏者盖亦莫非义也【伊川程子　南轩张氏曰取与辞受莫不有其则焉】
子谓仲弓曰犂牛之子骍且角虽欲勿用山川其舎诸【犂利之切骍息营切上声】
集曰此论仲弓云尔非与仲弓言也【东坡蘓氏】犂杂色骍赤色【周人尚赤牲用骍】角者角周正中牺牲也用用以祭也山川山川之神也舎弃也诸之也言人虽不用神必不舎也仲弓父贱而行恶故夫子以此譬之父虽不善不能废其子之善言仲弓自当见用于世也【注疏晦庵朱氏】
又曰以瞽叟为父而有舜以鲧为父而有禹古之圣贤不系于世类尚矣子能改父之过变恶以为羙则可谓孝矣【成都范氏】
子曰回也其心三月不违仁其余则日月至焉而已矣节释曰仁者心之徳三月不违者言其久也【伊川程子曰三月天道小变之节】以其心常在仁内而为之主也日月至焉者言虽有时而至特其暂而不能久也以其心毎在仁外而为之客也顔子于仁熟矣而犹曰三月不违未若圣人之纯一无间也涵飬悠久则进乎是矣日月至者固与三月不违异矣然非有意于求仁亦未易以及此也由是而不已焉则进乎三月不违矣【横渠张子曰始学之要当知三月不违与日月至焉内外賔主之辨使心意勉勉循循而不能已过此防非在我者】
季康子问仲由可使从政也与子曰由也果于从政乎何有曰赐也可使从政也与曰赐也逹于从政乎何有曰求也可使从政也与曰求也艺于从政乎何有【与并平声】集曰果谓有决断逹谓通事理艺谓多才能【晦庵朱氏】季康子问三子之才可以从政乎【致堂胡氏曰由求为季氏宰久矣此问从政谓可使为大夫否也】夫子告之以各有所长能取其长皆可用也【伊川程子】节谓此可见圣门有用之学
季氏使闵子骞为费宰闵子骞曰善为我辞焉如有复我者则吾必在汶上矣【骞去干切费音秘上为如字下为去声汶音问】
集曰闵子骞姓闵名损字子骞孔子弟子费季氏邑辞犹説也复我谓再来召我也汶水名在齐南鲁北境上闵子不欲臣季氏令使者善为己辞言若再来召我则当去之齐【晦庵朱氏】
又曰学者能少知内外之分皆可以乐道而忘人之势况闵子在圣门居徳行之科其视季氏不义之富贵奚啻土芥又从而臣之岂其心哉盖居乱邦见恶人在圣人则可自圣人以下刚则必取祸柔则必取辱此闵子所以必辨之于早也如由也不得其死求也为季氏附益夫岂二子本心哉既无先见之知又无克乱之才故尔然则闵子其贤乎【上蔡谢氏】
伯牛有疾子问之自牖执其手曰亡之命矣夫斯人也而有斯疾也斯人也而有斯疾也【牖与久切夫音扶】
集曰伯牛姓冉名耕字伯牛孔子弟子牖所以纳明处斯此也伯牛有不可愈之疾孔子问之自牖执其手而与之永诀无致疾之由而有斯疾故可以言命再言斯人而有斯疾者痛惜之甚也【本注疏江都王氏説】
又曰莫之致而致者命也圣人于顔冉之死独归之命所谓尽其道而死者也【天台陈氏】
子曰贤哉回也一箪食一瓢饮在陋巷人不堪其忧回也不改其乐贤哉回也【食音嗣乐音洛】
节释曰箪竹器食饭也瓢瓠也陋狭隘也堪犹任也顔子心无私欲天理常存是以无入而不自得故虽箪瓢陋巷人所不堪亦不足以改其所乐也学者苟能用力于克己复礼焉则庻乎其知此味矣
冉求曰非不説子之道力不足也子曰力不足者中道而废今女画【説音悦女音汝】
集曰画止也【孔氏注】力不足者中道而废谓行半途而足废也【南轩张氏】画者如画地以自限也【晦庵朱氏】欲为而不能为是之谓力不足能为而不肯为是之谓画【上蔡谢氏】冉求而真知説夫子之道如口之説刍豢必将尽力以求之何病于力不足哉【致堂胡氏】今求非力不足也自画之尔【蓝田吕氏】
子谓子夏曰女为君子儒无为小人儒【女音汝】
集曰儒学者之称【晦庵朱氏】学以为己君子儒也学以为人小人儒也【伊川程子】子夏文学虽有余意其昧夫逺者大者故夫子以是广之与【上蔡谢氏】
子游为武城宰子曰女得人焉耳乎曰有澹台灭明者行不由径非公事未尝至于偃之室也【女音汝澹徒甘切】集曰武城鲁下邑焉耳乎皆语辞澹台姓灭明名子羽其字也【孔氏包氏注】径路之小而捷者公事如饮射读法之类为政以人才为先故夫子以得人为问行不由径则其动必正而无见小欲速之意非公事不至偃室则其守必正而无枉己徇人之私即二事而观其正大之情可见矣非孔氏之徒孰能知而取之【本晦庵朱氏説　又曰持身以灭明为法则无苟贱之羞取人以子游为法则无邪媚之惑】
子曰孟之反不伐奔而殿将入门防其马曰非敢后也马不进也【殿都甸切】
集曰孟之反鲁大夫名侧夸功曰伐军后曰殿奔败走也策鞭策也非敢后也马不进也此托辞也师奔而殿是难能也【晦庵朱氏曰战败而还以后为功】孟之反非惟不敢有其功而且自揜其功其深自抑损如此为学之害矜伐居多圣人于孟之反有取焉者所以教门人也【邢氏疏南轩张氏】
又曰师胜而归范文子先入而不敢先师败而奔孟之反后殿而自以为非敢后君子以功名为畏如此【白石钱氏】
子曰不有祝鮀之佞而有宋朝之美难乎免于今之世矣【鮀徒河切】
集曰祝宗庙之官鮀字子鱼衞大夫有口才朝宋公子有美色【晦庵朱氏】节谓此言无鮀之口才而有朝之美色难乎免于当世盖衰世好佞美色终不可以免祸而口才容或可免焉耳【左氏传鲁定公四年刘文公合诸侯于召陵衞灵公使祝鮀从及臯鼬将长蔡于衞鮀言于苌苌恱告刘子乃长衞侯是鮀有口才也定公十四年衞侯为夫人南子召宋朝防于洮太子蒯瞆献盂于齐过宋野野人歌之曰既定尔娄猪盍归吾艾豭太子羞之谓戏阳速曰从我朝少君而杀之速不进蒯瞆奔宋是朝有羙色也二子皆衞灵公时夫子斯言殆为衞国而发其实非不恶佞】
子曰谁能出不由户何莫由斯道也
节释曰莫不也道不可须臾离也此章以户喻道叹人知由户而不知由道也
子曰质胜文则野文胜质则史文质彬彬然后君子【彬府巾切】
集曰胜犹过之也野如野人谓鄙畧也史如史官谓多文也彬彬文质相半之貎【包氏注　广韵文质杂半曰彬説文曰彬古份字文质备也】节谓质胜于文则失之野文胜于质则失之史唯文质相济而不偏焉然后为成徳之君子【山杨氏曰文质不可以相胜然质之胜文犹甘之可以受和白之可以受采也文胜而至于灭质则其本亡矣虽有文将安施乎然则与其史也寜野】
子曰人之生也直罔之生也幸而免
集曰直者无邪曲也罔不直也人之生理本直罔则失其生理矣而犹生者幸而免也非得其正也【本伊川程子説】
子曰知之者不如好之者好之者不如乐之者【好并去声乐音洛】
集曰譬之五谷知者知其可食也好者食而嗜之也乐者食之而饱也【南轩张氏　又曰好者用工之笃也至于乐则自得矣】节谓好深于知乐又深于好知而能好好而能乐道斯在我矣
子曰中人以上可以语上也中人以下不可以语上也【以上之上上声语去声】
集曰中人以上中人以下才也【伊川程子】语告也圣人之道精粗虽无二致但其施教则必随其才而笃焉中人以上语之以上可也中人以下若骤而语之太髙非惟不能入且将妄意躐等而有不切于身之弊亦终于下而已故就其所及而语之使之进于中然后可以语上也【本南轩张氏横渠张子説】
樊迟问知子曰务民之义敬鬼神而逺之可谓知矣问仁曰仁者先难而后获可谓仁矣【知逺并去声】
集曰先难谓克己也【伊川程子】专用力于民之所宜而不惑于鬼神之不可知知者之事也【南轩张氏曰敬而不逺惑也逺而不敬忽也故贵乎敬而逺之】先其事之所难而后其效之所得仁者之心也【晦庵朱氏　张氏曰难莫虽于克己勉为其难不计所获循循不已久自有至若先有蕲获之意则固已自累其心而有害于天理矣】
子曰知者乐水仁者乐山知者动仁者静知者乐仁者寿【知并去声上二乐字五教切下一乐字音洛】
集曰上两乐字喜好也夀常久也知者逹于理有若水之周流而以动为体仁者安于理有若山之定止而以静为体动而所行无滞故乐静而所主有常故夀动静仁知之体也乐夀仁知之效也【本伊川程子説　南轩张氏曰知之体虽主乎动而其用各有所止静固在其中矣仁之体虽主乎静而其用本未尝息动亦在其中矣动静互见体用一源非体仁知之深者莫能识也】
子曰齐一变至于鲁鲁一变至于道
节释曰变谓更其化善其治也夫子之时齐彊而鲁弱孰不以为齐胜鲁也然夫子则谓齐一变至于鲁鲁一变至于道何邪盖齐自威公霸政之后所急者功利王道无复存矣鲁虽削也滋甚而犹秉周礼齐由功利之习而变之故其变而之道也难鲁则秉礼之旧特修举废坠而已故其变而之道也易此齐一变所以仅至于鲁而鲁一变则能至于先王之道也
子曰觚不觚觚哉觚哉【觚并古胡切】
集曰觚或曰酒器或曰木简皆器之有棱者上觚语其器下觚语其制觚哉觚哉叹器之失其制也夫有是物必有是则苟失其则实已非矣其得有其名乎名存而实亡者众故夫子因觚而发叹耳【晦庵朱氏南轩张氏东坡蘓氏】
宰我问曰仁者虽告之曰井有仁焉其从之也子曰何为其然也君子可逝也不可陷也可欺也不可罔也集曰逝往也陷谓陷入于井也【孔氏注】欺谓诳之以理之所有罔谓昧之以理之所无【晦庵朱氏】宰我之意盖曰仁者之志惟急于求仁而已患难有所不恤也井者死地也厥或告之曰死地而有可为仁之事其亦将从之也是不然君子之求仁亦曰循其理而已矣【河东侯氏】故可逝可欺者不逆诈不亿不信也而其不可陷不可罔者有理存焉耳于此观之亦可以究仁者之心矣【南轩张氏】
子曰君子博学于文约之以礼亦可以弗畔矣夫【夫音扶】节释曰约谓收敛而有归宿之意畔犹背也博文致其知也约礼谨于行也学文而不博固无以知事事物物之理既博矣不能约之于是礼之中则必至于汗漫而无操履之实矣唯博文而又约礼然后可以弗畔于道
子见南子子路不説夫子矢之曰予所否者天厌之天厌之【説音悦否方九切】
集曰矢誓也否不也谓不合于礼不由其道也厌弃也南子衞灵公之夫人有淫行欲见孔子而孔子见之盖古者仕于其国有见其小君之礼子路以夫子之见为辱故不説殊不知圣人道大徳全无可不可其见南子礼所当然彼之不善我何与焉故夫子誓之曰予所否者天且厌弃之矣再言之者所以必子路之信已也【本晦庵朱氏説】
子曰中庸之为徳也其至矣乎民鲜久矣【鲜上声】
集曰不偏之谓中不易之谓庸中者天下之正道庸者天下之常理【伊川程子】节谓至极也不可以有加也此章言中庸之徳之至民鲜有能久行之者也
子贡曰如有博施于民而能济众何如可谓仁乎子曰何事于仁必也圣乎尭舜其犹病诸夫仁者已欲立而立人已欲逹而逹人能近取譬可谓仁之方也已【施去声夫音扶】
集曰博广也仁则尽夫心徳之全圣则造其极也乎者疑而未定之辞病者心有所不足也立谓立其身也逹谓逹其道也方所也博施济众功用大矣此何止从事于仁者能之必也圣人之事乎然虽以尭舜之圣犹以博施济众为病【伊川程子曰博施济众仁者无穷意乃圣人之极功也】子贡乃疑其未足以尽仁故有是问夫子既言博施济众之大有非赐之所能及【程子曰博施者岂非圣人之所欲然必五十乃衣帛七十乃食肉圣人之心非不欲少者亦衣帛食肉也顾其飬有所不赡尔此病其施之不博也济众者岂非圣人之所欲然治不过九州圣人非不欲四海之外亦兼济也顾其治有所不及尔此病其济之不众也若以吾治为已足即非圣人之心矣】而又语之以仁焉仁者公天下以为心而无物我之私己欲立而立人己欲逹而逹人仁者之心也欲进乎是其惟近取譬乎体之于吾身而推之此恕之道也所以为仁之方也于其方而用力焉则可进于仁矣【本晦庵朱氏南轩张氏説　朱氏曰凡己之欲即以及人不待推以譬彼而后施之者此仁之事也于此观之可以见夫天理之周流而无间矣以己之欲譬之于人知其亦必欲此而后施之者则恕之事而仁之方也于此勉焉则有以胜夫人欲之私而全其天理之公矣程子曰医书以手足痿痹为不仁此言最善名状仁者以天地万物为一体莫非己也认得为己】
【何所不至若不属己自与己不相干如手足之不仁气已不贯矣故博施济众乃圣人之极功仁至难言故止曰己欲立而立人己欲逹而逹人能近取譬可谓仁之方也已】

[book_title]论语集説卷四
宋　蔡节　编
述而第七【凡三十八章】
子曰述而不作信而好古窃比于我老彭【好去声】
集曰老彭商贤大夫【邢氏疏　上蔡谢氏曰老彭之为人无所考】述传旧而已作则创始也比犹并之也窃比尊之之辞我亲之之辞老彭信古而传述者也孔子删诗书定礼乐赞周易脩春秋皆传述先王之旧而未尝有所自作也故其所言如此盖不惟不敢当作者之圣而亦不敢显然自附于古之贤人徳愈盛而而心愈下不自知其辞之谦也然当是时作者畧备夫子盖集羣圣之大成而折衷之其事虽述而功则倍于作矣【晦庵朱氏　山杨氏曰诗亡然后春秋作然则孔子亦有作乎曰春秋天子之事前此未之有谓之作者以是然而其事则齐桓晋文其文则史其义则窃取之于是而笔削焉盖亦述之而已】
子曰黙而识之学而不厌诲人不倦何有于我哉【识音志】集曰黙不言也识记也黙识谓不言而存诸心也学不厌所以成诸己诲不倦所以成诸人何有于我言是三事何者能有于我此皆圣人之谦辞也【晦庵朱氏蓝田吕氏　河南尹氏曰何有于我是亦勉学者云尔节谓以夫子之圣于此三者犹曰何有学者可不勉诸】
子曰徳之不修学之不讲闻义不能徙不善不能改是吾忧也
集曰徙迁也徳以修而日新学以讲而日明徙义则善日益改不善则过日损四者修身之大要也【勉斋黄氏】苟未能之圣人犹忧况学者乎【河南尹氏南轩张氏曰圣人言以是为忧所以深勉学者也】
子之燕居申申如也夭夭如也
集曰燕居闲暇无事之时【晦庵朱氏】申申其容舒也夭夭其色愉也燕居不为容色故如是【山杨氏】此可见圣人中和之气与弟子善形容圣人处也【伊川程子】又曰在乡党则恂恂在庙朝则便便至于燕居则申申夭夭不是圣人拣择安排盖盛徳之至动容周旋无不中节者也【天台陈氏】
子曰甚矣吾衰也【句】久矣吾不复梦见周公【复扶又切】集曰甚矣吾衰也言其衰之甚也复又也方其年壮气盛而欲行周公之道也故梦寐见之及其年老气衰而知不能行之也则不复有是梦矣圣人心乎济世死而后已此亦托辞以叹吾道之终不行也【本白石钱氏説】
子曰志于道据于徳依于仁游于艺
集曰志者心之所之也道者人所当行之理也据守也徳则行是道而实有得于心者也依者不离之谓仁则心徳之全也游则寓此心焉尔艺则礼乐射御书数之法【周礼注疏曰五礼吉凶军賔嘉也六乐云门大咸大韶大夏大濩大武也五射白矢参连剡注襄尺井仪也五驭鸣和鸾逐水曲过君表舞交衢逐禽左也六书象形防意指事转注假借谐声也九数方田粟米差分少广商功均输方程嬴不足旁要也】亦莫非至理之所在也志道则道在是而心之所之者亦在是也据徳则徳之在我者守之而不失也依仁则惟仁之依而造次颠沛之未始离也游艺则游心于艺而一动一息之莫不有飬也【朱氏曰学莫先于立志志道则心存乎道而不他据徳则道得于心而不失依仁则徳性常用而物欲不行游艺则小物不遗而动息有飬】学者苟能于志道据徳依仁而不紊夫先后之序又时焉而游于艺则本末兼该内外交飬日用之间无少罅漏涵泳从容忽不自知其入于圣贤之域矣【本晦庵朱氏説　朱氏曰读书须将圣贤言语就自身上做工夫方见字字是实用今看道是甚物事自家如何志之以至据徳依仁游艺亦莫不然方始有得】
子曰自行束脩以上吾未尝无诲焉
集曰脩脯也十脡为束古者相见必执贽以为礼束脩其至薄者圣人之于人无不欲其入于善苟以礼而来学则是有求道之心圣人未尝不教之也【晦庵朱氏】
子曰不愤不启不悱不发举一隅不以三隅反则不复也【愤房粉切悱芳匪切复扶又切】
集曰愤悱者思虑积久郁而未畅诚意之见于色辞者也愤则不得于心启谓开其意也悱则不得于言发谓逹其辞也物有四隅举一可知其三反者还以相证之义复再告也不待其愤悱而启发之则知之不能坚固待其愤悱而启发之庻防其听之专而识【音志】之深也然告之亦举一隅尔不以三隅反则是不能因言以推类苟遽复之则于彼亦无益矣以三隅反而后复之此古之善教者使人继其志欲其自得之也【本伊川程子晦庵朱氏南轩张氏説】
子食于有丧者之侧未尝饱也子于是日哭则不歌集曰有丧者在侧食岂能甘也【伊川程子】哭谓吊哭一日之内余哀未忘自不能歌也【晦庵朱氏】于此可见圣人情性之正【上蔡谢氏】
子谓顔渊曰用之则行舍之则藏唯我与尔有是夫子路曰子行三军则谁与子曰暴虎冯河死而无悔者吾不与也必也临事而惧好谋而成者也【舎上声夫音扶冯扶氷切好去声】
集曰用谓见用于时也行谓行其道也舎谓不为时用也藏谓卷而懐之也三与字训许【本防隐戴氏説】万二千五百人为军大国三军暴虎徒搏冯河徒渉惧谓敬其事成谓成其谋【邢氏晦庵朱氏】圣贤之于行藏无意无必随其所遇而已故其行非贪位也其藏非独善也一有意必则是二者俱失其宜矣用行舎藏唯顔子可与于此【上蔡谢氏　河南尹氏曰用舍无与于已行藏安于所遇命不足道也　朱氏曰用舍行藏犹以物我对待而言若孔子之仕止久速则其可否之机浑然在我而无与于物矣】子路见夫子独许顔子遂自负其勇故发为子行三军则谁与之问夫子谓犯难而轻死非君子所贵惟临事而惧则有戒心故其动也必审好谋而成则有逺虑故其为也必济此则行军之要也所以抑子路而教之与【本南轩张氏檗山黄氏説】
子曰富而可求也虽执鞭之士吾亦为之如不可求从吾所好【好去声】
集曰执鞭贱者之事【晦庵朱氏】好谓好义也富固人所欲也而有义存焉使其于义而可虽身为贱役亦所不辞然于义有不可焉则姑从吾所好而已圣人斯言非谓富有时而可求也特借是以明其决不可求耳【本南轩张氏东坡苏氏説】
子之所慎齐战疾【齐侧皆切】
集曰慎者敬谨之至也齐之为言齐也【两齐之之齐侧皆切余如字】将祭而齐其思虑之不齐者以交于神明也齐之诚否鬼神之有无繋焉战之胜否师众之死生繋焉疾之愈否吾身之存亡繋焉三者皆不可以不谨也【本晦庵朱氏説　阙　曽氏曰鬼神恍惚战疾危殆此心斯湏不在焉则失之矣　河南尹氏曰夫子无所不谨弟子记其大者耳】
子在齐闻韶三月不知肉味曰不圗为乐之至于斯也【乐五角切】
节释曰韶舜乐也三月言其久也舜之后为陈自陈敬仲奔齐其后久专齐政至景公时陈氏代齐之形已成矣夫子在齐闻韶三月不知肉味盖忧感之深也曰不圗为乐之至于斯斯者指齐而言也韶本揖逊之乐今乃至于齐之国其殆伤今思古故发为此叹与【或谓圣人之喜怒哀乐未有不中节者今在齐闻韶而忧感之深乃至于三月忘味恐不应固滞如此然未有一説可以易此説姑阙之】
冉有曰夫子为衞君乎子贡曰诺吾将问之入曰伯夷叔齐何人也曰古之贤人也曰怨乎曰求仁而得仁又何怨出曰夫子不为也【为并去声】
集曰为犹助也衞君出公辄也诺应辞也问之问于夫子也下乃子贡与夫子问答之辞衞灵公逐其世子蒯瞆公薨而国人立蒯瞆之子辄于是晋纳蒯瞆而辄拒之时孔子在衞卫人以蒯瞆得罪于父而辄嫡孙当立故冉有疑而问之伯夷叔齐孤竹君之二子也其父将死遗命立叔齐父卒叔齐逊伯夷伯夷曰父命也遂逃去叔齐亦不立而逃之国人立其中子其后武王伐纣夷齐扣马而諌武王灭商夷齐耻食周粟隐于首阳山遂饿而死子贡不斥衞君而即夷齐之事为问以探圣人之防可谓善于为辞者矣中有所悔恨之谓怨其曰怨乎者谓二子委国而去独不顾其宗国而有所不足于中乎夫子告之以求仁而得仁言伯夷以父命为尊叔齐以天伦为重其逊国也皆求以合乎天理之正而即乎人心之安既而各得其志焉而何怨之有若衞辄之据国拒父唯恐失之其可同日语哉故观夫子所以贤夷齐则其不为衞君之事可以意防矣【本晦庵朱氏説　南轩张氏曰叔齐之逊伯夷以伯夷之长当立无兄弟之义而何以为国乎伯夷之不受国以叔齐之立父命也无父子之义而何以为国乎二人者宁去国而存此矣卫辄之事国人以蒯聩得罪于先君而出奔则不宜有卫也于是立辄而拒蒯瞆曽不知蒯瞆父也辄子也父子之义先亡矣国其可一日立乎在辄之分寜委国而全其父子可也】
子曰饭疏食饮水曲肱而枕之乐亦在其中矣不义而富且贵于我如浮云【饭符晚切食音嗣枕去声乐音洛】
集曰饭食之也疏食麤饭也肱臂也寝则曲肱而枕之也圣人之心浑然天理虽处穷约而乐亦无不在焉所乐者在我其视不义之富贵直如浮云之无与吾事耳【本邢氏疏晦庵朱氏説】
子曰加我数年五十以学易可以无大过矣
集曰加増也夫子时未五十也学易则穷理尽性以至于命故可以无过然夫子岂必至是而始学易亦岂必至是而始无大过邪观五十而知天命之语则曰学易曰无大过皆谦辞耳【山杨氏曰与易为一然后无过　东溪刘氏曰一豪不与易合斯为过矣】圣人即己教人使知易之不可以不学而又不可以易而学也【本成都范氏檗山黄氏晦庵朱氏説】
子所雅言诗书执礼皆雅言也
集曰雅常也执守也诗以理情性书以道政事礼以谨节文皆切于日用之实故常言之礼独言执者以人所执守而言非但诵说而已也【晦庵朱氏上蔡谢氏曰此因学易之语而类记之】
叶公问孔子于子路子路不对子曰女奚不曰其为人也发愤忘食乐以忘忧不知老之将至云尔【叶舒渉切女音汝】集曰叶公楚叶县尹沈诸梁字子髙僭称公也【邢氏疏】叶公不知孔子而问子路子路不对以形容圣人之难也【河南尹氏】未得则发愤而忘食已得则乐之而忘忧惟日孜孜终吾身焉而不知歳月之迈也此孔子自谓好学之笃耳然深味之则其至诚不息之运非圣人不能也【晦庵朱氏】
子曰我非生而知之者好古敏以求之者也【好去声】集曰生而知之者气质清明义理昭著不待学而后知也【晦庵朱氏】节谓夫子以生知之圣犹曰好古而敏求者此虽圣人之谦辞然义理无穷亦必学而后为知之至也
子不语怪力乱神
集曰怪异勇力悖乱之事非理之正固圣人所不语鬼神造化之迹虽非不正然非穷理之至有未易明者故亦不轻以语人也【晦庵朱氏】
子曰三人行必有我师焉择其善者而从之其不善者而改之
集曰三人同行其一我也彼二人者或善或恶我从其善而改其恶焉则是善恶皆我师也【晦庵朱氏　南轩张氏曰见贤思齐见不贤而内自省善吾师也不善亦吾师也虽然就一人之身而有善不善焉亦莫非吾师也古人之学无非为己而已】
子曰天生徳于予桓魋其如予何【魋徒雷切】
集曰威魋宋司马向魋也出于威公故又称威氏威魋欲害孔子孔子言天既赋我以如是之徳则威魋其奈我何言不能违天害己也【晦庵朱氏】
又曰于威魋则曰天生徳于子于康人则曰天之未丧斯文盖夫子一身之存亡繋斯道之兴废故其遇难也不决于人而决于天【休斋陈氏】
子曰二三子以我为隠乎吾无隐乎尔吾无行而不与二三子者是丘也
集曰二三子谓诸弟子也隐匿也二三子以夫子之道髙深不可防及故疑其有隐而不知道无乎不在圣人之日用常行孰非教之所寓哉夫子语二三子谓女以我为有隐乎我实无隐也我之所行无不与二三子共之甚易知而易见特自不察之耳其曰是丘也者质诸己以实其言也【邢氏疏晦庵朱氏建安游氏】
子以四教文行忠信【行去声】
集曰教人以学文修行而存忠信也忠信本也教者必自外入故以文为先焉【伊川程子成都范氏】
子曰圣人吾不得而见之矣得见君子者斯可矣节释曰圣人道全徳备大而能化者也君子则具圣人之体而未能充尽者也檗山黄氏曰夫子思其上者而不得见故又思其次也
子曰善人吾不得而见之矣得见有恒者斯可矣亡而为有虚而为盈约而为泰难乎有恒矣【恒并胡登切已读为无】集曰善人者志于仁而无恶有恒者不贰其心【横渠张子　山杨氏曰有恒心然后可与为善】亡絶无也虚则未满之名盈充实也约穷约也泰奢泰也本无一长而为有之状未能充实而为盈之状贫约而为泰之状三者皆虚夸之事凡若此者必不能守其恒也【晦庵朱氏】又曰有恒之与圣人髙下固悬絶矣然未有不自有恒而能至于圣者也故章末申言有恒之义其示人入徳之门可谓深切而着明矣【朱氏】
子钓而不纲弋不射宿【射食亦切】
集曰钓垂饵取鱼也纲以大绳属网絶流而渔者也弋以生丝繋矢而射也宿宿鸟也【邢氏疏晦庵朱氏】盖物有祭祀之须有奉飬賔客之用则其取之也有不得免焉钓而不纲不忍取之多也弋不射宿不欲隂中之也圣人之心天地生物之心也【本南轩张氏説】
子曰盖有不知而作之者我无是也多闻择其善者而从之多见而识之知之次也【识音志】
集曰识记也不知而作谓不知其理而妄作也【晦庵朱氏】节谓夫子自言未尝有是亦可见其无所不知也然犹不以生知自居多闻而能择多见而能识自处于知之次而已此盖圣人之谦辞也
互乡难与言童子见门人惑子曰与其进也不与其退也唯何甚人洁己以进与其洁也不保其往也【见贤遍切】集曰互乡乡名难与言盖风气之未纯也童子者互乡之童子也惑者疑夫子不当见之也与许也洁修治也【晦庵朱氏】圣人无絶人之心苟以是心至斯受之而已矣互乡之童子论其俗则互乡也论其年则童子也门人疑夫子不当见之夫子谓其来见也当与其进而不当与其退独何为已甚乎人能洁己以进与其一时之志洁耳自此以往亦安能保之也圣人之心犹天地之于万物苟有生意则雨露滋长之矣无间乎幽深僻逺也【本岩麓赵氏説】
子曰仁逺乎哉我欲仁斯仁至矣
节释曰仁者心之徳岂逺于人乎患不欲之耳欲仁而仁至亦何逺之有
陈司败问昭公知礼乎孔子曰知礼孔子退揖巫马期而进之曰吾闻君子不党君子亦党乎君取于吴为同姓谓之吴孟子君而知礼孰不知礼巫马期以告子曰丘也幸苟有过人必知之【取七住切】
集曰陈国名司败官名即司寇也昭公鲁君名稠巫马期姓巫马名施字期孔子弟子相助匿非曰党取与娶同鲁与吴皆姬姓礼不娶同姓故谓之吴孟子揖巫马期而进之者司败揖也巫马期以告者告于孔子也【邢氏疏晦庵朱氏】鲁盖夫子父母之国昭公鲁之先君也司败未尝显言其事而遽以知礼为问其对之宜如此也及司败以为有党而夫子受以为过然亦不正言其所受之过初若不知孟子之事者可谓善于为辞矣【武夷吴氏　朱氏曰孔子不可自谓讳君之恶又不可以娶同姓为知礼故受以为过而不辞】
子与人歌而善必使反之而后和之【和去声】
集曰歌者歌诗也【南轩张氏】反复也【晦庵朱氏】和者继其声也【山杨氏】节谓此与人歌也与人歌而善必使之复歌而后和之可见圣人不伐己之能而掩人之善矣
子曰文莫吾犹人也躬行君子则吾未之有得
集曰莫之为言犹曰得不也【蓝田吕氏】犹若也有君子之行然后有君子之文弟子见圣人之文发越如是日宗仰焉夫子惧其惟文之求而不务其行也则曰吾之文得不与人同乎但于躬行之君子则吾未之有得焉耳此皆自谦之辞欲人因文而勉于行也圣人抑己训人引而发之大抵若此【本岩麓赵氏説】
子曰若圣与仁则吾岂敢抑为之不厌诲人不倦则可谓云尔已矣公西华曰正唯弟子不能学也
集曰此亦夫子谦辞也圣则大而化之仁则尽夫心徳之全人道之备也为之谓为仁圣之道诲人谓以此教人也可谓云尔已矣者无它之辞也夫子虽不居仁圣然为之不厌诲人不倦唯至诚不息者能之所以弟子不能学也【晦庵朱氏景迂晁氏东莱吕氏】
子疾病子路请祷子曰有诸子路对曰有之诔曰祷尔于上下神只子曰丘之祷久矣【诔力轨切】
集曰祷谓祷于鬼神有诸问有此理否诔者哀死而述其行之词也上下谓天地天曰神地曰只祷者悔过迁善以祈神只之佑也圣人表里纯一未尝有过固已合乎神明岂待至此而后祷哉曰丘之祷久矣盖所以明无所事祷之意【本晦庵朱氏説】
子曰奢则不孙俭则固与其不孙也寜固【孙去声】
集曰孙顺也固陋也【郉氏疏】俭不中礼则固而已矣至于奢则僭上而不孙不孙者乱之所由生也【山杨氏】奢俭俱失中而奢之害为大故曰与其不孙也寜固【伊川程子】此夫子救时不得已之言也【景迂晁氏】
子曰君子坦荡荡小人长戚戚
集曰坦平也荡荡寛广貎【晦庵朱氏】君子循理故其心和平而寛广小人役于物故其心无日而不忧惧【本伊川程子説】
子温而厉威而不猛恭而安
节释曰温者其气和也厉者其色正也温而不厉则失之于太柔矣威而猛则失之于太刚矣恭而不安则失之于拘廹而不可以持久矣温而厉威而不猛恭而安圣人盛徳之至故其中和发见自然如此
泰伯第八【凡二十一章】
子曰泰伯其可谓至徳也已矣三以天下让民无得而称焉
集曰至徳谓徳之至极不可以有加也三让逊之至也无得而称其逊隐微无迹之可见也【晦庵朱氏】节谓周太王三子长泰伯次仲雍又次季歴太王之时商道寖衰而周道日盛泰伯知天下必去商而归周也与仲雍逃之荆蛮而避之其后太王乃立季歴传至文王而三分天下有其二至武王遂克商而有天下泰伯之逊夫子不曰逊国而曰以天下让盖探其心而推明之也逊于隐微之中故民无得而称泰伯可谓至徳非夫子其孰能知之【节谓论语一书以至徳称者唯泰伯文王二人其防防矣泰伯知天下必去商而归周故逃之荆蛮而避之文王三分天下有其二以服事殷泰伯文王均此一心也此其所以为至徳】
子曰恭而无礼则劳慎而无礼则葸勇而无礼则乱直而无礼则绞【葸丝里切绞古卯切】
集曰葸畏惧貎绞急切也【晦庵朱氏】礼所以节文也恭而无礼则罢于接物慎而无礼则畏而失我勇而无礼则而上人直而无礼则切而贼恩【蓝田吕氏】节谓恭慎勇直皆善道也惟有礼以节之则莫非天理之自然无礼以节之则有劳葸乱绞之弊而反害之也【白石钱氏曰恭慎柔徳勇直刚徳也苟无礼以节之则皆有偏胜之弊】
君子笃于亲则民兴于仁故旧不遗则民不偷
集曰君子谓在上之人也笃厚也兴起也偷薄也【晦庵朱氏】笃于亲不遗故旧尽吾人道之当然耳非为欲动民而若此也仁义之心人皆有之上行而下效自然民化而徳厚矣【本南轩张氏説】
又曰此章与上文不相防今从武夷吴氏説自为一章
曽子有疾召门弟子曰启予足启予手诗云战战兢兢如临深渊如履薄氷而今而后吾知免夫小子【夫音扶】集曰召呼也启开也战战兢兢如临深渊如履薄氷此诗小旻之篇战战恐惧也兢兢戒谨也临深恐坠履薄恐陷也小子弟子也【注疏】启手足者使弟子开其衾视之示保其身而无伤也曽子平日战战兢兢如临深履薄至此而始知免矣所谓全而归之者于是为终其事反覆玩味此章亦可见持身之匪易矣【南轩张氏　成都范氏曰身体犹不敢亏也况敢亏其行以辱亲乎】
曽子有疾孟敬子问之曽子言曰鸟之将死其鸣也哀人之将死其言也善君子所贵乎道者三动容貎斯逺暴慢矣正顔色斯近信矣出辞气斯逺鄙倍矣笾豆之事则有司存【逺近并去声】
集曰孟敬子仲孙氏名捷鲁大夫【马氏注】问之者问其疾也言曽子自言也贵犹重也容貎举一身而言暴粗厉也慢放肆也信实也辞言语也气声气也鄙凡陋也倍与背同谓背理也竹豆谓之笾木豆谓之豆有司谓有司之者也孟敬子盖尝学礼于曽子曽子因其问疾之际而告之言鸟畏死故鸣哀人穷反本故言善欲敬子知其所言之善而识之也盖道无所不在而君子所重者则在此三事而已矣不庄不敬其动容貎也非则慢惟庄敬有素则夫容貎之动斯逺慢矣内无诚实其正顔色也色庄而已惟诚实有素则夫顔色之正斯近信矣涵飬不熟其出辞气也非鄙即倍惟涵飬有素则夫辞气之出斯逺鄙倍矣动也正也出也有诸中而形诸外也近自近也逺自逺也不期然而然者也故皆以斯言之此三者盖礼之本修身之要学者所当操存省察而不可有造次颠沛之违者也若夫笾豆之事此特礼之末则自有司之者存而非君子之所重矣【本晦庵朱氏説】
曽子曰以能问于不能以多问于寡有若无实若虚犯而不校昔者吾友尝从事于斯矣
集曰校计校也友马氏以为顔渊是也不知有余在我不足在人不必得为在已失为在人非深识义理之无穷不见物我之有间者不能然也【晦庵朱氏上蔡谢氏】
曽子曰可以托六尺之孤可以寄百里之命临大节而不可夺也君子人与君子人也【与平声】
集曰孤幼主也百里诸侯国也【蓝田吕氏】节节操也其才可以辅幼主摄国政其节至于死生之际而不可夺可谓君子矣与疑辞也决辞设为问答所以深着其必然也【晦庵朱氏　南轩张氏曰此非刚毅笃实者不能也】
曽子曰士不可以不毅任重而道逺仁以为己任不亦重乎死而后已不亦逺乎
集曰士学者之称【西山真氏】寛广也毅彊忍也【晦庵朱氏】与毅相须者也士之不可以不毅者以任重而道逺也所谓任重者以仁为己任也所谓道逺者当用力以终吾身焉耳【南轩张氏　节谓则可以大受毅则足以力行如人负重器适逺涂若不能容受则何以胜其重不能彊忍则何以至于逺必是有大力量然后能胜其重而至于逺】
子曰兴于诗立于礼成于乐【乐五角切】
集曰兴起也诗本人情有羙有刺其为言既易知而吟咏之间抑反覆其感人又易入故学者之初所以兴起其好善恶恶之心而不能自已者必于此而得之礼以恭敬辞逊为本而有节文度数之详可以固人肌肤之防筋骸之束故学者之中所以能卓然自立而不为事物之所摇夺者必于此而得之乐有五声十二律更唱迭和以为歌舞八音之节可以飬人之性情舒畅其固滞消融其查滓故学者之终所以至于义精仁熟而和顺于道徳者必于此而得之是学之成也【晦庵朱氏】
又曰朱氏曰案内则十年学幼仪十三学乐诵诗二十而后学礼则此三者非小学传授之次乃大学终身所得之难易先后浅深也程子曰天下之英材不为少矣特以道学不明故不得有所成就夫古人之诗如今之歌曲虽闾里童稚皆习闻之而知其説故能兴起今虽老师宿儒尚不能晓其义况学者乎是不得兴于诗也古人自洒扫应对以至冠昬丧祭莫不有礼今皆废壊是以人伦不明治家无法是不得立于礼也古人之乐声音所以飬其耳采色所以飬其目歌咏所以飬其性情舞蹈所以飬其血脉今皆无之是不得成于乐也是以古之成才也易今之成才也难
子曰民可使由之不可使知之
集曰民谓凡民也此百姓日用而不知之谓也【郉氏疏】由者由是理之所当然知者知是理之所以然【晦庵朱氏】圣人之设教可使民由是道然知则待其自悟圣人有不能与也使之由之所谓知之之道固在其中矣【南轩张氏】
子曰好勇疾贫乱也人而不仁疾之已甚乱也【好去声】集曰疾恶也好勇而不安分则必作乱恶不仁之人而使之无所容则必致乱二者之心善恶虽殊然其生乱则一也【晦庵朱氏】
子曰如有周公之才之美使骄且吝其余不足观也已集曰周公旦也骄矜夸吝鄙啬也【晦庵朱氏】设言有周公之才羙而骄且吝焉则其余不足观矣此甚言骄吝之不可也若有周公之徳亦何至于骄吝哉【伊川程子　朱氏曰程子云骄气盈吝气歉然其势常相因骄者吝之枝叶吝者骄之本根】
子曰三年学不至于谷不易得也【易以防切】
集曰谷者善之实也【成都范氏　致堂胡氏曰谷善也成也尔雅曰信善为谷言善之成实也】学之三年之久而不至于善则亦难乎其得之矣若苟知所以用其力必有月异而歳不同者【南轩张氏】
子曰笃信好学守死善道危邦不入乱邦不居天下有道则见无道则隐邦有道贫且贱焉耻也邦无道富且贵焉耻也【好去声见贤遍切】
节释曰笃信者信之不回也笃信以好学则其学实矣守死者守之不变也守死以善道则其道固矣此有学有道之士也危邦危殆之国也未至则不入也乱邦虽未危而刑政纪纲紊矣已至则不居也此去就之义洁也天下举一世而言有道则见于世无道则隐其身而不见也此出处之分明也去就出处不失其宜非有学有道者其孰能与于此若邦有道而无可行之学邦无道而无能守之道是则可耻之甚也
子曰不在其位不谋其政
节释曰谋议也不在其位则不谋其政此为无官守者言也【伊川程子曰若君大夫问而告者则有矣】
子曰师挚之始关雎之乱洋洋乎盈耳哉【挚音至睢七余切】集曰师挚鲁乐师名挚也乱乐之卒章也史记曰关雎之乱以为风始洋洋羙盛意孔子自衞反鲁而正乐适师挚在官之初声乐之盛如此洋洋乎盈耳哉盖羙之也【晦庵朱氏　南轩张氏曰圣人自衞反鲁然后乐正雅颂各得其所至于声音则师挚实传之】
子曰狂而不直侗而不愿悾悾而不信吾不知之矣【侗音通悾音空】
集曰侗无知貎愿谨厚也悾悾无能貎吾不知之者甚絶之之辞【晦庵朱氏】狂侗悾悾本非羙质然狂而直恫而愿悾悾而信于其不可取之中犹有可取者焉若不直不愿不信则是巧伪生于其间并与可取者而亡之是不足望也故曰吾不知之矣【本南轩张氏説】
子曰学如不及犹恐失之
节释曰言人之为学汲汲皇皇常若不及而犹惧或失之此圣人勉人为学之急也上蔡谢氏所谓如追寇雠者深得其防矣
子曰巍巍乎舜禹之有天下也而不与焉【与去声】
集曰巍巍髙大之貎【何氏注】舜禹之有天下天与之人与之而吾心曷尝有所与于其间哉此所以巍巍乎不可及也【南轩张氏】
子曰大哉尧之为君也巍巍乎唯天为大唯尧则之荡荡乎民无能名焉巍巍乎其有成功也焕乎其有文章集曰则法也【孔氏注】荡荡广逺之称【包氏注】成功事业也焕者光明之象文章礼乐法度也道之髙且大者莫如天尧之为君独能则之故其道之广逺亦如天之不可以形容尽也然民虽无得而名而其所可见者则有巍然之功业焕然之文章尔功业文章即是道之发见者也【本晦庵朱氏説】
舜有臣五人而天下治武王曰予有乱臣十人孔子曰才难不其然乎唐虞之际于斯为盛有妇人焉九人而已三分天下有其二以服事殷周之徳其可谓至徳也已矣【治去声】
集曰五人禹稷契臯陶伯益也【孔氏注】乱治也【或曰乱本作乿古治字也】十人周公旦召公奭太公望毕公荣公太颠闳夭防宜生南宫适【马氏注】其一人邑姜也【马氏云其一人谓文母也刘侍读以为子无臣母之义盖邑姜也】九人治外而邑姜治内故亦以同于乱臣才难盖古语而孔子然之也才者徳之用也唐虞尧舜有天下之号际者交防之间【晦庵朱氏】舜有臣五人而周倍之则周之人才又盛于唐虞之际矣然妇人居其一止有九人焉是才之难得也【石林叶氏】三分天下有其二以服事殷此盖言文王也春秋传曰文王率商之叛国以事纣时天下归文王者六州荆梁雍豫徐也唯青兖冀尚属纣耳【朱氏】文王之徳足以代商天与之人归之乃不取而服事焉所以为至徳也【成都范氏】孔子因论武王之事而有及于文王且与泰伯俱以至徳称之其防微矣【朱氏】
子曰禹吾无间然矣菲饮食而致孝乎鬼神恶衣服而致美乎黻冕卑宫室而尽力乎沟洫禹吾无间然矣【闲并去声菲音匪黻音弗洫呼域切】
集曰闲罅隙也无间谓无罅隙之可指也【晦庵朱氏】菲薄也致孝鬼神谓享祀丰洁【马氏注】衣服常服黻蔽膝也以韦为之冕冠也卑小也沟洫田间通水之道【郉氏疏】薄于自奉而所勤者民之事所致饰者宗庙朝廷之礼此所以无间然也再言之者盖深羙之也【山杨氏】

[book_title]论语集说卷五
宋　蔡节　撰
子罕第九【凡三十章】
子罕言利与命与仁
集曰罕少也【晦庵朱氏】计利则害义命之理微仁之道大皆夫子所罕言也【伊川程子】
又曰夫子与门人问答言仁尤其最切者而所记止于如此亦可谓之罕言矣况所言不过泛及为仁之事至于仁之本体则未甞直指以告人也【勉斋黄氏】
达巷党人曰大哉孔子博学而无所成名子闻之谓门弟子曰吾何执执御乎执射乎吾执御矣
集曰达巷党名其人姓名不传执专执也圣人道全德备不可以偏长目之达巷党人见孔子之大意其所学者博而惜其不以一善得名于世盖慕圣人而不知者也故孔子曰欲使我何所执而得名乎射御皆一艺而御为人仆所执尤卑然则吾执御矣此虽闻人誉已承之以谦亦可见道无乎而不在也【晦庵朱氏河南尹氏】
子曰麻冕礼也今也纯俭吾从众拜下礼也今拜乎上泰也虽违众吾从下
集曰麻冕缁布冠也古者绩麻三十升布为之一升八十缕则其经二千四百缕矣细密难成纯丝也丝易成故曰纯俭俭约省也礼人臣当拜于堂下泰骄慢也时臣骄慢故拜乎上从下谓从下拜之礼也【邢氏疏】节谓麻冕固礼也今用丝则俭矣圣人所以从众者取其俭也拜下亦礼也今拜上则泰矣圣人所以违众者恶其泰也众人之所为圣人或从之或违之亦曰酌夫礼之轻重而已矣【东谷郑氏曰礼莫大于分分莫大于君臣圣人欲明君臣之分故不得不违众而从下拜之礼也然必举纯俭之从众为言何也其意不在纯俭特以明夫违众之心出于不得已焉耳】
子絶四毋意毋必毋固毋我【毋并音无】
集曰絶无之尽者毋无通意者私意也必者期必也固者执滞也我者有已也毋意者浑然天理不任私意也毋必者随事顺理不先期必也毋固者过而不留无所执滞也毋我者大同于物不私一身也一念之私意动于内而系于事故有必必则守而不移故有固固则不能忘已故有我必固我皆出于意故意为之先而我复生意物欲牵引循环不穷矣夫子于此四者非待有所禁止盖自无有耳【晦庵朱氏成都范氏　南轩张氏曰意与我相近必与固相类然而不同也意则发见而我则其所存也必则期于事之前固则凝于事之后也】
又曰仲尼絶四自始学至成德竭两端之教也【横渠张子】节谓始学者则当絶去此四事成德者则絶无此四事
子畏于匡曰文王旣没文不在兹乎天之将丧斯文也后死者不得与于斯文也天之未丧斯文也匡人其如予何【丧与并去声】
集曰匡地名史记曰阳货曽于匡夫子貌似阳虎故匡人围之【晦庵朱氏】畏者有戒心之谓【蓝田吕氏】道之显者谓之文【上蔡谢氏】玆此也夫子自谓也【朱氏】文王旣没故夫子自谓后死者言天若欲丧此文则必不使我得与于此文今我旣得与于此文则是天未欲丧此文也天既未欲丧此文则匡人其柰我何言必不能违天害己也【马氏注】
大宰问于子贡曰夫子圣者与何其多能也子贡曰固天纵之将圣又多能也子闻之曰大宰知我乎吾少也贱故多能鄙事君子多乎哉不多也牢曰子云吾不试故艺【大并音泰与平声少失照切】
集曰大宰官名或吴或宋未可知也牢姓琴字子开一字子张孔子弟子【注疏】与疑辞纵犹肆也言不为限量也将殆也谦若不敢知之辞少年少也鄙细也试用也不试言不为世用也大宰见夫子之多能疑其为圣而问之子贡子贡告之以人之受才有限而夫子则不可以限量拘是天纵之殆圣而又多能也盖圣无所不通多能乃其余事耳夫子闻大宰之语姑以少贱能鄙事为言又虑以圣爲必在乎多能故继之曰君子多乎哉不多也不试故艺言功业不试故所见者艺而已门人载牢所记夫子之言于此申上文之意也【晦庵朱氏檗山黄氏南轩张氏】
子曰吾有知乎哉无知也有鄙夫问于我空空如也我叩其两端而竭焉【叩音口】
集曰叩与扣通吾有知乎哉无知也者尽以告人也鄙贱也两端上下始终本末精粗之类是也竭尽也夫子语门人谓尔以吾为有知乎盖无余知也虽空空鄙夫有问于我我亦未甞不叩其两端而竭尽所知以告之也此章之意虑门人以圣道为髙妙而教之有隐也故即所以告鄙夫者以晓之耳【本伊川程子南轩张氏说】
子曰凤鸟不至河不出图吾已矣夫【夫音扶】
集曰凤灵鸟河图河中龙马负图皆圣王之瑞也已止也【晦庵朱氏】圣人斯言盖见圣王之不作而道之终不行也故假凤图而兴叹耳【南轩张氏】
子见齐衰者冕衣裳者与瞽者见之虽少必作过之必趋【齐音咨衰仓囘切少失照切】
集曰齐衰丧服冕冠也衣上服裳下服冕而衣裳贵者之盛服也瞽无目者作起也趋疾行也【晦庵朱氏】圣人之心哀有丧尊有爵矜不成人其作与趋盖有不期然而然者【成都范氏】此皆自尽而已非为人故也【山杨氏】
顔渊喟然叹曰仰之弥髙鑚之弥坚瞻之在前忽焉在后夫子循循然善诱人博我以文约我以礼欲罢不能既竭吾才如有所立卓尔虽欲从之末由也已【喟苦位切鑚祖官切罢部买切】
集曰喟叹声弥益也循循有次序貎诱引进也罢止也卓立貌末无也【注疏】仰之则弥髙而不可及也鑚之则弥坚而不可入也瞻之在前忽焉在后见之未端的也此顔子称圣道之妙而求之未得其要也博文使致其知也约礼使谨于行也【约礼即克已复礼之目】夫子教人不过博文约礼二端循循善诱使由其序而进之此顔子称圣人教以用力之地也欲罢不能行之力也既竭吾才力之尽也如有所立卓尔至是所造益深所见益亲切也虽欲从之末由也已是虽未达一闲而又无所用其力也此顔子自言其学之所至也【本晦庵朱氏说　山杨氏曰自可欲之善至于充实而有辉光之大皆力行之积也大而化之则非力行所及矣节谓顔子至是尤难为功不特自无所用其力虽圣人亦无所容其力也　东莱吕氏曰夫子之道于不可穷不可测之中而又有可至之理故循循善诱博文约礼则欲罢而不能于有所立有所见之中而又有不可及之妙故虽欲从之末由也已　致堂胡氏曰此顔子学有所得自述其先难之故后得之由而归功于圣人也】反覆诵味此章则圣人之道之至与夫教人先后之序顔子学圣人始终之功可得而研求矣【南轩张氏】
子疾病子路使门人为臣病闲曰乆矣哉由之行诈也无臣而为有臣吾谁欺欺天乎且予与其死于臣之手也无宁死于二三子之手乎且予纵不得大葬予死于道路乎【闲去声】
集曰疾甚曰病【包氏注】少差曰闲【孔氏注】无宁宁也【马氏注】诈谓作伪以欺人也礼大夫已去位无家臣子路以夫子病亟欲使弟子行家臣礼以治其丧夫子病差始知其事故言由之行诈也乆矣我之不当有家臣人皆知之不可欺也而为有臣则是欺天而已【南轩张氏曰天即理也理不应有而强使之有故曰欺天　成都范氏曰子路欲尊夫子而不知无臣之不可为有臣是以自陷于行诈罪至欺天而莫知之也】人而欺天莫大之罪引以自归其责子路深矣大葬谓君臣礼葬死于道路谓弃而不葬又晓之以不必然之故【本晦庵朱氏说】
子贡曰有美玉于斯韫匵而藏诸求善贾而沽诸子曰沽之哉沽之哉我待贾者也【韫纡粉切匵徒木切贾公土切】
集曰韫藏也匵匮也诸之也贾谓贾人知物之善恶而能奠其贾者也即周礼司市所谓贾民是也沽卖也子贡以夫子有道不仕故设为二端以问焉夫子言但当如玉之待贾而不当求之耳沽之哉沽之哉所以深斥求之之鄙也待贾之言义命皆尽【本马氏注晦庵朱氏无垢张氏说】
子欲居九夷或曰陋如之何子曰君子居之何陋之有集曰东方之夷有九种陋僻陋也欲居九夷亦乗桴浮海之意或人未喻疑以为陋不可居殊不知君子无入而不自得亦何陋之云乎【晦庵朱氏南轩张氏】
子曰吾自衞反鲁然后乐正雅颂各得其所
集曰周衰诗乐失其传而雅颂紊矣孔子自衞反鲁【在鲁哀公十一年冬】取其言王政之所由废兴者为雅美盛德之形容以其成功告于神明者为颂于是雅颂各得其所而乐正矣【本鄞川史氏说】
子曰出则事公卿入则事父兄丧事不敢不勉不爲酒困何有于我哉
集曰困乱也【马氏注】何有于我哉此圣人之谦辞也盖于天理之当为者求尽其道人情之易动者不逾其则虽圣人亦极乎是理而已夫子之教人每指而示之近【南轩张氏】使夫资之下者可以勉思而企及而才之髙者亦不敢易乎近矣【伊川程子】
子在川上曰逝者如斯夫不舎昼夜【夫音扶舎上声】
集曰逝往也不舎昼夜者言与昼夜相循环而不舎也天地之化往者过来者续无一息之停其易见者莫如川流故圣人于此指以示人欲学者知无息之体而不使功力有毫厘之闲断也【本晦庵朱氏南轩张氏说】
子曰吾未见好德如好色者也【好去声】
节释曰以好色云者所以明其好之之笃也好德如好色则其心诚于好德矣然未之见也此亦疾时人薄于德而厚于色也
子曰譬如爲山未成一篑止吾止也譬如平地虽覆一篑进吾往也【篑并求位切覆芳服切】
集曰篑土笼也覆犹加也【包氏注】为山而仅少一篑然止则无所望平地而方覆一篑然进则未可量止者吾自止也进者吾自往也进止系乎已而由人乎哉此所以喻夫学也学者能自强不息则积小以成大若中道而画则前功尽弃矣【本晦庵朱氏南轩张氏说　致堂胡氏曰顔渊曰舜何人也有为者亦若是此吾往者也冉求曰非不说子之道力不足也此吾止者也】
子曰语之而不惰者其回也与【语去声与平声】
集曰惰懈怠也【晦庵朱氏】回于夫子之言无所不说何有于惰【建安游氏】
子谓顔渊曰惜乎吾见其进也未见其止也
集曰此顔子既没之后夫子惜之之辞盖其日进之功于圣为几矣然未至于圣则犹进进而不已焉故曰吾见其进也未见其止也【本南轩张氏说】
子曰苖而不秀者有矣夫秀而不实者有矣夫【夫并音扶】集曰谷之始生曰苖吐华曰秀成谷曰实【晦庵朱氏】苖而不秀喻质美而不学者也秀而不实喻学而不至于道者也【河东侯氏】盖苖必至于实然后可君子之于学亦然是故恶夫画也【河南尹氏】
子曰后生可畏焉知来者之不如今也四十五十而无闻焉斯亦不足畏也已【焉知之焉于虔切】
集曰凡人进德必在于少壮之时言后生之可畏亦焉知其来者之不能如今日盖以其进未可量也然或不能彊学至于四十五十而于道无闻焉则终于此而已矣斯亦不足畏也圣人言此以警人使之及时而勉于学耳【本晦庵朱氏说】
子曰法语之言能无从乎改之为贵巽与之言能无说乎绎之为贵说而不绎从而不改吾末如之何也已矣【说并音恱】
集曰法语之言正言之也不背其言不若遂改其事巽与之言婉而导之也喜说其说不若寻绎其意【河南尹氏】法言拒之而未从巽言语之而未说犹云可也其或从而说焉尚庶几其能改绎矣说之而不绎从之而不改则是终不改绎也虽圣人亦无如之何矣【山杨氏】
子曰主忠信无友不如己者过则勿惮改
集曰重出而逸其半【晦庵朱氏】
子曰三军可夺帅也匹夫不可夺志也
集曰帅将也【孔氏注】三军虽众其帅可夺者资诸人故也匹夫虽微其志不可夺者守诸已故也【南轩张氏】节谓此章言三军之帅尚或可夺以明匹夫之能守其志终不可得而夺耳
子曰衣敝緼袍与衣狐貉者立而不耻者其由也与不忮不求何用不臧子路终身诵之子曰是道也何足以臧【衣去声緼纡粉切貉胡各切与平声忮之跂切】
集曰敝壊也緼枲着也袍衣有著者也盖衣之贱者狐貉以狐貉之皮为裘盖衣之贵者忮谓有害心也求谓有贪意也臧善也以恶衣爲耻学者之大病子路尚志而忘物故能不耻此其过人逺矣不忮不求何用不臧此衞风雄雉之诗夫子引之以美子路夫能不忮求非不善也而子路终身诵之则非所以进于日新矣是道也何足以臧夫子所以激而进之【本注防晦庵朱氏南轩张氏说】
子曰嵗寒然后知松柏之后雕也
集曰春阳方盛草木荣华松柏之生无以异于众草木至于嵗寒草木零落而松柏乃青青而犹存故人知其后雕耳此喻君子之守道不渝平时未见惟于危乱险难之际斯可见之矣【白石钱氏】
子曰知者不惑仁者不忧勇者不惧【知去声】
集曰惟心有以明理故不惑惟理有以胜情故不忧惟气有以配道义故不惧【晦庵朱氏】
又曰仁者不忧知者不惑勇者不惧此德之序也知者不惑仁者不忧勇者不惧此学之序也【伊川程子　朱氏曰圣人成德以仁为先此自诚而明也性也学者进徳以知为先此自明而诚也教也】
子曰可与共学未可与适道可与适道未可与立可与立未可与权
集曰可与者言其可与共为此事也适之也【晦庵朱氏】节谓学者学乎是道也适道者之乎是道也立者之乎道而能有所立也权者权夫事事物物之轻重而合乎道之中也惟知所以求之故可与共学知所以行之故可与适道知所以持守之故可与立知所以变通之故可与权徒知求而不知行未可与适道也知行而不知守未可与立也知守而不知变而通之未可与权也此是四等学力学者不可躐等而进也
又曰先儒误以此章连下文唐棣之华通为一章今从成都范氏分为两章【朱氏】
唐棣之华偏其反而岂不尔思室是逺而子曰未之思也夫何逺之有【棣大计切华呼爪切夫音扶】
集曰唐棣郁李也偏不正也反背也而语助也唐棣之华偏其反而此逸诗也【晦庵朱氏】偏其反而言唐棣之华或偏生而相背也【平都李氏】节谓上四句是诗文下系以子曰者所以别诗文也诗人之意以华之相背兴室之相逺言吾岂不尔思但室逺耳夫子借而反之曰未之思也夫何逺之有自未思言之则为逺既思则近矣辞涵蓄而意盖深逺也岂不尔思室是逺而此诗人因物以思人也未之思也夫阿逺之有此夫子借诗以明道耳
乡党第十【凡一十八章】
节释曰夫子之道初不离乎日用之间惟其盛德之至动容周旋无不中于礼故言语容貌衣服饮食朝聘摈相交际起居皆足以为法门弟子审视而详记之有志于圣人者可以观矣鄊党一篇或记夫子之行或记夫子常所训言云耳
孔子于郷党恂恂如也似不能言者其在宗庙朝廷便便言唯谨尔朝与下大夫言侃侃如也与上大夫言訚訚如也君在踧踖如也与与如也【恂相伦切朝并直遥切便旁连切侃苦旦切訚鱼巾切踧子六切踖子亦切与与平声】
集曰郷党父兄宗族之所聚恂恂信实之意似不能言者谦卑逊顺不敢有所先也【晦庵朱氏】宗庙朝廷礼法之所在便便威仪之习熟也言唯谨尔盖谨而不放敬之至也【本山杨氏句读】侃侃和乐貌訚訚中正貌【孔氏注】朝与下大夫言和乐而不亢与上大夫言中正而不阿【东溪刘氏】君在视朝也踧踖恭敬不宁之貌【朱氏】与与不廹遽貌玉藻所谓君子之容舒迟是也【白石钱氏】
君召使摈色勃如也足躩如也揖所与立左右手衣前后襜如也趋进翼如也賔退必复命曰賔不顾矣【摈必刀切躩居防切襜赤占切】
集曰摈谓主国之君所使出接賔者也【凡賔主各有副賔副曰介主副曰摈】勃变色貌躩盘辟貌皆敬君命故也所与立谓同为摈者也摈用命数之半如上公九命则用五人以次传命揖左人左其手揖右人右其手一俛一仰而衣亦随之襜如言其整而不乱也趋进翼如也者疾趋而进张拱端好如鸟之张翼也复反也顾还视也賔退必复命者敬终其事而纾君敬也賔不顾则礼成矣【注疏晦庵朱氏南轩张氏】
入公门鞠躬如也如不容立不中门行不履阈过位色勃如也足躩如也其言似不足者摄齐升堂鞠躬如也屏气似不息者出降一等逞顔色怡怡如也没阶趋进【晦庵朱氏曰陆氏云趋下本无进字俗本有之误也节疑是退字】翼如也复其位踧踖如也【□况域切齐音咨屏必逞切降古巷切】
集曰鞠躬曲身也公门髙大而若不容【若不足以容其身也】敬之至也中门谓当枨闑之闲君出入处也履践也阈门限也礼士大夫出入君门由闑右不践阈立不中门避所尊也行不履阈行以度也位君之虚位也【谓门屏之间人君宁立之处所谓宁也】君虽不在过之必敬不敢以虚位而慢之也其言似不足者不敢肆也摄抠也齐衣下缝也礼将升堂两手抠衣使去地尺恐蹑之而倾跌失容也屏藏也息鼻息出入者也屏气似不息者屏藏其气似无鼻息将近所尊心庄气肃也等阶之级也出降一等下阶一级也逞放也怡怡和恱也逞顔色怡怡如者渐逺所尊舒气觧顔也没阶下尽阶级也趋趋而就位也位班位也没阶趋则翼如复位则踧踖如虽逺所尊未忘其敬也【注疏晦庵朱氏南轩张氏白石钱氏岷隐戴氏曰愈近君则心愈恭体愈卑故入门过位则言似不足及其升堂则屏气似不息出降一等稍逺君矣然后顔色怡怡】
执圭鞠躬如也如不胜上如揖下如授勃如战色足蹜蹜如有循享礼有容色私觌愉愉如也【胜平声蹜色六切觌他厯切愉羊朱切】
集曰圭诸侯命圭聘问邻国则使大夫执以通信如不胜所谓执主器执轻如不克敬谨之至也上如揖上则举手如揖下如授下则平手如授【白石钱氏曰如以物授人也】此升降之容节也勃如战色战兢之色也蹜蹜举足促狭也如有循礼所谓举前曵踵言行不离地如縁物也此皆谓执圭时也享献也既聘而享用圭璧有庭实觌见也旣享又以私礼见也若一于庄则情不通矣有容色者和也愉愉则又和矣【注防晦庵朱氏山杨氏】
君子不以绀緅餙红紫不以为亵服当暑袗絺绤必表而出之缁衣羔裘素衣麑裘黄衣狐裘亵裘长短右袂必有寝衣长一身有半狐貉之厚以居去丧无所不佩非帷裳必杀之羔裘冠不以吊吉月必朝服而朝【绀古暗切緅侧由切亵私列切袗章忍切絺丑饥切绤去逆切麑研奚切袂弥弊切上长如字下长去声貉曷各切去上声杀所介切朝音潮】
集曰言君子者凡君子皆当然也【成都范氏】绀深青赤色是青赤色也故为齐服緅在纁缁之间【邢氏防邢氏案考工记云三入为纁五入为緅七入为缁注云染纁三入而成又再染以黒则为緅緅今礼俗文作爵言如爵头色也又复再染以黒乃成缁矣】三年之丧以饰练服饰领袖縁也绀緅不以为饰者为其似齐服丧服也红紫间色不正亵服私居服也亵服不用则正服可知【孔氏注】袗单衣也葛之精者为絺麤者为绤谓以絺绤为单衣也表而出之谓先着里衣表絺绤而出之于外欲其不见体也【诗所谓蒙彼绉絺者是也】缁黒色羔黒羊麑鹿子色白狐色黄凡服必中外之色相称【晦庵朱氏】故三者之衣各视其裘之色以为之裼记所谓麛裘绞衣裼之羔裘缁衣裼之狐裘黄衣裼之是也【石林叶氏　邢氏曰缁衣羔裘是诸侯君臣日视朝之服麑裘则在国视朔之服也卿大夫士皆然其受外国聘享亦用之黄衣狐裘大蜡息民之祭服也　叶氏曰麑裘亦施于视朝祭蜡狐裘亦施于燕居】亵裘私居所着之裘也长之者主温也袂者防也短右袂者便作事也寝衣今之被也【邢氏疏】长一身有半此寝衣之制也【南轩张氏】居家居也【河南尹氏】裘以狐貉取其厚而温也【诗一之日干貉取彼狐狸为公子裘者是也】故为燕居之服【叶氏】去除也凡带必有佩玉唯丧否故去丧则无所不佩言非特玉而已若觿砺之类皆佩【山杨氏】朝祭之服裳用正幅如帷要有襞积而旁无杀缝【节谓裳犹今之裙也】其余若深衣要半下齐倍要【孔氏曰齐谓裳之下畔要谓裳之上畔言缝下畔之广倍于要中之广也齐音咨要平声】则无襞积而有杀缝矣【朱氏　鄞川史氏曰杀者锐上而广下为幅既多缝必杀之也】丧主素故羔裘冠不以吊吉月月朔也朝服皮弁服言每朔日必服皮弁以朝于君也【注疏】
齐必有明衣布齐必变食居必迁坐【齐并侧皆切】
集曰明衣浴衣也明布浴布也【白石钱氏】齐欲其洁故衣布皆以明称之【东溪刘氏】变食谓改常馔迁坐谓易常处也【孔氏注】节谓将以交于神明故虽衣布之末饮食之具寝处之所皆有别于常时所以致其敬也
食不厌精脍不厌细食饐而餲鱼馁而肉败不食色恶不食臭恶不食失饪不食不时不食割不正不食不得其酱不食肉虽多不使胜食气唯酒无量不及乱沽酒市脯不食不撤姜食不多食【食不厌精之食食饐之食胜食气之食并音嗣饐于冀切餲乌迈切饪而甚切胜量并去声】
集曰食饭也精凿也鱼肉之腥聂而切之为脍食精则能养人脍麤则能害人故不厌其精细饐食之郁积者也餲食之郁积而失味者也鱼肉烂谓之馁肉外变谓之败色恶谓凡物之色变而恶者也臭恶谓凡物之气变而恶者也失饪谓失生熟之节不时谓非时之物此数者皆足以病人故不食割不正不食恶其刀匕之失度也食物用酱【内则云鸡醢酱鱼卵酱鼈醢酱鱼脍芥酱之类是也】各有所宜不得其酱不食恶其不备也食以谷为主故不使肉胜食气饮酒不为量但不使过醉而至于乱耳二者自为之节也【致堂胡氏曰乱者内昬其心志外丧其咸仪】沽市皆买也酒不自作未必精洁脯不自作不知其为何物之肉也此与康子馈药不敢尝同意撤去也姜去腥通气故不去也不多食不过饱也【注防白石钱氏晦庵朱氏】
祭于公不宿肉祭肉不出三日出三日不食之矣集曰助祭于公所赐胙肉归即颁之不俟经宿者重君之惠也家之祭肉则不过三日皆以分赐盖过三日则肉必败而人不食矣是亵鬼神之余也但比君所赐胙可以少缓耳【晦庵朱氏】
食不语寝不言虽防食菜羮祭必齐如也席不正不坐【上食如字下食音嗣齐侧皆切】
集曰答述曰语自言曰言【晦庵朱氏】圣人存心不他当食而食当寝而寝言语非时也【成都范氏】古人饮食每种必出少许置之豆间之地以祭先代始为饮食之人食必祭先农菜必祭先圃示不忘本也齐庄敬貌圣人虽薄物必祭其祭必齐如敬心所存不以物而轻重也【朱氏　又曰虽防食菜羹祭则明无不祭之食必齐如也则明无不敬之祭】席坐席也席不正不坐圣人之心无一而不安于正也【上蔡谢氏　范氏曰君子之所以养心体者未甞不以正造次顚沛不可离也故割不正不食席不正不坐则事之不正不为可知矣】
乡人饮酒杖者出斯出矣乡人傩朝服而立于阼阶【傩乃多切朝音潮】
集曰杖者谓老人也【六十杖于郷】杖者出斯出矣不敢先之也【山杨氏】礼之有傩所以驱禳厉气也朝服以临之示敬也阼阶庙之东阶也礼记曰朝服立于阼存室神也盖虑祖考之灵或有恐怖欲其依已而安也【白石钱氏】
问人于他邦再拜而送之康子馈药拜而受之曰丘未达不敢尝
集曰馈遗也尝试也再拜而送所以致礼于所问者也【阙　洪氏】凡赐食必尝以拜药未达则不敢甞受而不饮则虚人之赐故告之如此然则可饮而饮不可饮而不饮皆在其中矣【成都范氏】
廐焚子退朝曰伤人乎不问马
集曰廐公廐也【阙　王氏】伤害也不问马一句记者之言也【邢氏防】节谓以人为重故问人而不问马
君赐食必正席先尝之君赐腥必熟而荐之君赐生必畜之侍食于君君祭先饭疾君视之东首加朝服拖绅君命召不俟驾行矣【腥桑经切畜许六切饭扶晚切首去声朝音潮拖徒我切召直照切】集曰君赐食必正席先尝而后颁焉敬君之赐也腥生肉也荐进也荐之祖考也赐腥必熟而荐之荣君之赐也牲未杀曰生畜养也赐生必畜之者待有事而后杀不以遗人不敢虚君之赐也【东溪刘氏】礼若赐之食而君客之命之祭然后祭先饭辩尝羞饮而俟【郑氏曰辩音遍】此云侍食于君不得祭也故君祭则已先饭若膳夫为君甞食然【檗山黄氏】视视其疾也君子寝必东首顺生气也东首者不以疾而改其常度也拖引也绅大带也病不能兴故加朝服而引大带于上示不忘礼也【白石钱氏】俟犹待也君命召不俟驾言急趋君命也【郉氏防　又曰先行而驾车随之】
入太庙每事问
说见八佾篇
朋友死无所归曰于我殡朋友之馈虽车马非祭肉不拜【殡必忍切】
集曰无所归谓无亲戚任之者殡敛也为之治丧也朋友以道义相与者也其死也有所归则已不得专无所归则已得任之故曰于我殡朋友有通财之义车马之重不拜祭肉则拜者敬其祖考同于已亲也【白石钱氏晦庵朱氏　东溪刘氏曰祭肉必拜孝敬之心一也】
寝不尸居不容见齐衰者虽狎必变见冕者与瞽者虽亵必以貌凶服者式之式负版者有盛馔必变色而作迅雷风烈必变【齐音咨衰仓回切馔雏晥切】
集曰尸谓偃卧似死人也居家居也容容仪也寝不尸非谓其类于死也惰慢之气不设于身虽舒布其四体而亦未甞肆耳居不容非惰也但不若临祭祀见賔客之时耳申申夭夭是也狎谓亲狎必变者色变也亵谓数相见也貌谓礼貌也见齐衰者虽狎必变哀有丧也见冕者与瞽者虽亵必以貌尊有爵恤不成人也【白石钱氏曰以貌者见之必作之类也】式车前横木有所敬则俯而凭之负版持邦国图籍者【钱氏曰版者书邦国人名之数】式凶服所以哀有丧式负版所以重民数此圣人在车之容也盛犹丰也馔具食也有盛馔必变色而作言敬主人之礼非以其馔也迅疾也烈猛也迅雷风烈必变者敬天之怒也【记曰若有疾风迅雷甚雨则必变虽夜必兴衣服冠而坐　注防成都范氏晦庵朱氏】
升车必正立执绥车中不内顾不疾言不亲指
集曰绥者挽以上车之索也内顾者回视也【晦庵朱氏】正立执绥则容正而体安不内顾以失容不疾言亲指以惑众【檗山黄氏　成都范氏曰正立执绥则心体无不正以言君子之庄敬无所不在也】
色斯举矣翔而后集曰山梁雌雉时哉时哉子路共之三嗅而作【共音拱嗅许又切】
节释曰色谓人之容色也举谓飞而去之也翔回翔也集下止也梁桥也色斯举矣翔而后集是乃形容雉之知所避就也曰山梁雌雉时哉时哉此夫子叹辞也【先二句是叙其所因之事后二句是载其所叹之辞】言雉见人之容色动则飞而去之必回翔而后下止去不迟而就不亟玆其所以为时子路共之三嗅而作文疑有误【节谓共拱手也嗅疑作叹子路闻夫子时哉之言拱手而起敬感难之去就得时所以三叹而作也未敢轻于改经姑阙之】
集曰自孔子于郷党至訚訚如也言孔子言语之变自君在踧踖如也至私觌愉愉如也言孔子容貌之变自君子不以绀緅饰至齐必有明衣布言孔子衣服之变自齐必变食至席不正不坐言孔子饮食居处之变自郷人饮酒至不亲指言孔子事上接下处事应物之变【蓝田吕氏】

[book_title]论语集说卷六
宋　蔡节　撰
先进第十一【凡二十五章】
子曰先进于礼乐野人也后进于礼乐君子也如用之则吾从先进
集曰先进后进犹言先辈后辈也用之谓用礼乐也【晦庵朱氏】先进之于礼乐有其诚意而质者也而世谓之野人后进之于礼乐习其容止而文者也而世谓之君子【明道程子】文而胜于质则有害于礼乐之实故圣人思反本而有从先进之言【南轩张氏】
子曰从我于陈蔡者皆不及门也德行顔渊闵子骞冉伯牛仲弓言语宰我子贡政事冉有季路文学子游子夏【从行并去声】
集曰从随也是十人者皆从夫子厄于陈蔡者也时无在夫子之门者夫子不忘其相从于患难之中故云尔德行言语政事文学四科非夫子之言也门人因不及门之言而类记之其不从者不与也【本成都范氏晦庵朱氏说】
子曰回也非助我者也于吾言无所不说【说音恱】
集曰助我若子夏之起子因疑问而有以相长也无疑问则无相长之义故曰非助我者顔子于圣人之言心通自得无有疑问故夫子云然其辞若不足于回者其实乃深喜之也【晦庵朱氏　致堂胡氏曰夫子之于回岂眞以助我望之盖圣人之谦辞又以深賛顔氏云耳】
子曰孝哉闵子骞人不间于其父母昆弟之言【闲去声】节释曰闵子骞之孝父母昆弟皆称之而人之称之者亦无异于其父母昆弟之所称也故曰人不闲于其父母昆弟之言
南容三复白圭孔子以其兄之子妻之【妻去声】
集曰诗曰白圭之玷尚可磨也斯言之玷不可为也南容于此而三复焉盖诚于谨言者此邦有道所以不废邦无道所以免于刑戮故孔子以兄之子妻之【河南尹氏　成都范氏曰言者行之表行者言之实未有易其言而能谨于行者南容欲谨其言如此则必能谨其行矣】
季康子问弟子孰为好学孔子对曰有顔回者好学不幸短命死矣今也则亡【好并去声】
集曰哀公康子问同而对有详略者臣之告君不可不尽若康子者必待其能问乃告之此教诲之道也【成都范氏】
顔渊死顔路请子之车以为之椁子曰才不才亦各言其子也鲤也死有棺而无椁吾不徒行以为之椁以吾从大夫之后不可徒行也
集曰顔路顔渊之父名无繇鲤孔子之子伯鱼也椁外棺也请车为椁欲卖车以买椁也徒行谓徒歩而行也孔子时已致仕尚从大夫之列言后者谦辞也【晦庵朱氏】人子之才不才虽异父之爱子则均也鲤虽不可以并渊然于夫子则子也其死也无椁则亦已矣渊虽贤而其葬也亦称家之有无而已又何必强为之椁乎大夫不可徒行也夫子不得舎车于鲤则亦不得舎车于渊矣夫岂为一车惜哉【南轩张氏】
顔渊死子曰噫天丧予天丧予【丧并去声】
集曰噫伤痛声【包氏注】孔子于顔渊之死自悼道之无传若天之丧已也【河南尹氏】再言之者痛惜之甚也【何氏注】
顔渊死子哭之恸从者曰子恸矣曰有恸乎非夫人之爲恸而谁爲【恸徒贡切从去声夫音扶爲去声】
集曰恸哀过也从者弟子也夫人谓顔渊也【注防】有恸乎盖哀伤之至不自知其恸也【河南尹氏】非夫人之为恸而谁为言其死可惜哭之宜恸非他人之比也【晦庵朱氏　致堂胡氏曰痛惜之至施当其可皆情性之正也】
顔渊死门人欲厚葬之子曰不可门人厚葬之子曰回也视予犹父也予不得视犹子也非我也夫二三子也【夫音扶】
集曰葬具称家之有无顔子箪瓢陋巷死而门人欲厚葬之不循理也夫子虽言其不可而不得专其事其曰回也视予犹父也予不得视犹子也非我也夫二三子也叹不得如葬鲤之得宜以责门人也【本成都范氏晦庵朱氏说】
季路问事鬼神子曰未能事人焉能事鬼敢问死曰未知生焉知死【焉于防切】
集曰此切问也【晦庵朱氏】幽明之理一也能尽事人之道则能尽事鬼之道矣死生之理一也知所以生之道则知所以死之道矣或言夫子不告子路不知此乃所以深告之也【本伊川程子说】
闵子侍侧訚訚如也子路行行如也冉有子贡侃侃如也子乐若由也不得其死然【行胡浪切乐音洛】
集曰行行刚彊之貌【郑氏注】四子天下之英才也于侍侧之际其所形见皆其力分之所至夫子所乐者乐得英才而教育之也子路刚彊有不得其死之理故夫子因以戒之其后子路卒死于衞孔悝之难【山杨氏晦庵朱氏　杨氏曰君子所谓得其死者非必考终命而后为得也死于义而已若比干諌而死孔子谓之仁人是也子路为孔氏宰食焉而不避其难义也孔悝被刼而盟子路往救之而不获亦可以死矣以孔子不为衞君言之亦可以无死矣然由之不得其死也亦志于仁而已无恶也虽不足以成仁与夫求生以害仁者有间矣】
又曰此章子乐下脱子曰二字
鲁人为长府闵子骞曰仍旧贯如之何何必改作子曰夫人不言言必有中【夫音扶中去声】
集曰长府藏名藏货财曰府为即改作也仍因也贯事也言必有中者中于理也【注疏】货财之府无故改作非徂劳民伤财得无示人以崇利之意乎故夫子闻闵子之言而善之【南轩张氏】
子曰由之瑟奚为于丘之门门人不敬子路子曰由也升堂矣未入于室也
集曰奚何也【郉氏疏】子路之在孔门虽其学有所至然气质刚勇变之有未能尽者故见于鼓瑟之际亦然奚为于丘之门夫子所以警子路而进之也门人不敬子路是未达圣人抑扬之防矣升堂入室喻造道之浅深夫自得其门而入以至于升堂其用力亦至矣特未极夫阃奥之地耳由室而言在堂者则为未至由宫墙之外而望其升堂者不亦有间乎圣人斯言非惟发明丁路之学亦使门人知学之有序也【本南轩张氏说】
子贡问师与商也孰贤子曰师也过商也不及曰然则师愈与子曰过犹不及【上与如字下与平声】
集曰子张才髙意广而好为苟难故常过中子夏笃信谨守而规模狭隘故常不及【晦庵朱氏】过与不及为未得其中则均也【南轩张氏　天台陈氏曰观檀弓子夏子张除丧之事与后篇论交事便见二子过不及防】
季氏富于周公而求也爲之聚敛而附益之子曰非吾徒也小子鸣鼓而攻之可也【为去声】
集曰周公以王室至亲有大功位宰其富宜矣季氏以诸侯之卿而富过之非攘夺其君则刻剥其民耳冉有为季氏宰乃急赋税以益其富此所以得罪于圣门也非吾徒絶之也小子鸣鼓而攻之使门人声其罪以责之也【晦庵朱氏　林氏曰上二句记者坐冉有之罪而后记夫子之言】
柴也愚参也鲁师也辟由也喭【辟婢亦切喭五旦切】
集曰柴姓髙名柴字子羔孔子弟子【何氏注】愚戆也鲁钝也喭粗俗也辟犹便辟之辟愚则不足以知鲁则不足于敏辟则不足于诚喭则不足于和【晦庵朱氏　洪氏】此皆气禀之偏夫子言之使矫厉而扩充之也【南轩张氏】
子曰回也其庶乎屡空赐不受命而货殖焉亿则屡中【屡良遇切中去声】
集曰庶庶几也屡数也命天命也货殖货财生殖也亿以意度之也空者意必固我不留于中也顔子之庶几于圣人者以其屡空也言屡则有时而不空矣未若圣人之纯也子贡以货殖为心而不能安受天命然知识所及料事而多中焉亦其资禀之髙也【本南轩张氏山杨氏说　张氏曰赐之货殖岂如他人哉未免有意于丰约之间也】节谓使顔子涵养之纯无一毫意必固我之累则造于圣矣子贡而不以货殖累其心则亦必能穷理而乐天矣圣门学者惟子贡资禀亚于顔子故夫子每每对言之皆所以勉之也
子张问善人之道子曰不践迹亦不入于室
节释曰践者实履也室者阃奥也子张之行好髙而不务实乃问善人之道夫子以为苟不践善人之迹则亦不能入于善人之室矣
子曰论笃是与君子者乎色庄者乎【与如字】
集曰论笃者言之笃厚也【明道程子】君子谓言行相称者色庄谓外为矫饰言与行违者【南轩张氏】夫子以为言论未足以取人也苟惟论之笃厚者是与其与君子者乎其与色庄者乎色庄者亦固有笃厚之论如究其实必躬行君子而后可也【东溪刘氏】
子路问闻斯行诸子曰有父兄在如之何其闻斯行之冉有问闻斯行诸子曰闻斯行之公西华曰由也问闻斯行诸子曰有父兄在求也问闻斯行诸子曰闻斯行之赤也惑敢问子曰求也退故进之由也兼人故退之集曰诸之也【邢氏防】闻义故当勇为然有父兄在则必禀命而后行有不可得而专者
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:39:05-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>