<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,三正考改时改月图,三正考卷一,三正考卷二,提要,三正考改时改月图,三正考卷一,三正考卷二,三正考全文在线阅读,三正考全文在线下载,大玄古籍书库">
<meta name="description" content="二卷。清吴鼐撰。此书为研究《春秋》历法所作。《春秋》一书所采用之历法，汉晋诸儒皆以为周正，至唐刘知几《史通》始提出用夏正之说。宋代大儒程颐因《论语》载有孔子“行夏之时”一语，遂提出“夏时”说，胡安国《春秋传》本其说而发挥之，提出“夏时冠周月”之说，由此引起一场纷争。元李廉着《夏周正辨疑》、明张以宁着《春王正月考》，驳斥胡安国说。吴鼐此书取李廉、张以宁之说，节其繁冗，并增加清代诸儒所论，补其未备，以驳斥胡安国、蔡德晋“改月不改时”及诸儒“时月俱不改”之说，以明《左传》“王周正月”之旨。其书辨证极有根据。其中">
<title>三正考_吴鼐_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">三正考</span> <br/>
          作者： <span class="inputVal" id="bkauthor">吴鼐</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]20499</span> <br/>
          说明： <span class="inputVal" id="bkdec">二卷。清吴鼐撰。此书为研究《春秋》历法所作。《春秋》一书所采用之历法，汉晋诸儒皆以为周正，至唐刘知几《史通》始提出用夏正之说。宋代大儒程颐因《论语》载有孔子“行夏之时”一语，遂提出“夏时”说，胡安国《春秋传》本其说而发挥之，提出“夏时冠周月”之说，由此引起一场纷争。元李廉着《夏周正辨疑》、明张以宁着《春王正月考》，驳斥胡安国说。吴鼐此书取李廉、张以宁之说，节其繁冗，并增加清代诸儒所论，补其未备，以驳斥胡安国、蔡德晋“改月不改时”及诸儒“时月俱不改”之说，以明《左传》“王周正月”之旨。其书辨证极有根据。其中“三正通于民俗”一条，引陈廷敬、吕祖谦、蔡德晋、顾炎武诸儒之说，于先秦诸书所纪年月差异之处，一一详加分析，以明《春秋》之用周正。其书卷首有《改时改月图》；卷一有《造历之初建子》、《唐虞建寅》、《夏正建寅》、《商正建丑》、《周正建子》、《三代改时之证》、《三代改月之证》、《冬不可为春辨》、《商周分至不系时》、《三正通于民俗》、《秦正建亥》诸条；卷二则专驳赵汸、程颐、胡安国、蔡德晋、陈傅良、程端学、吴楠之说，重点驳胡氏之说。现存《经学丛书》本、励守谦家藏本。</span> <br/>
          封面： <span class="inputVal" id="bkimg">Z_4409.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]三正考
[book_author]吴鼐
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]20499
[book_dec]二卷。清吴鼐撰。此书为研究《春秋》历法所作。《春秋》一书所采用之历法，汉晋诸儒皆以为周正，至唐刘知几《史通》始提出用夏正之说。宋代大儒程颐因《论语》载有孔子“行夏之时”一语，遂提出“夏时”说，胡安国《春秋传》本其说而发挥之，提出“夏时冠周月”之说，由此引起一场纷争。元李廉着《夏周正辨疑》、明张以宁着《春王正月考》，驳斥胡安国说。吴鼐此书取李廉、张以宁之说，节其繁冗，并增加清代诸儒所论，补其未备，以驳斥胡安国、蔡德晋“改月不改时”及诸儒“时月俱不改”之说，以明《左传》“王周正月”之旨。其书辨证极有根据。其中“三正通于民俗”一条，引陈廷敬、吕祖谦、蔡德晋、顾炎武诸儒之说，于先秦诸书所纪年月差异之处，一一详加分析，以明《春秋》之用周正。其书卷首有《改时改月图》；卷一有《造历之初建子》、《唐虞建寅》、《夏正建寅》、《商正建丑》、《周正建子》、《三代改时之证》、《三代改月之证》、《冬不可为春辨》、《商周分至不系时》、《三正通于民俗》、《秦正建亥》诸条；卷二则专驳赵汸、程颐、胡安国、蔡德晋、陈傅良、程端学、吴楠之说，重点驳胡氏之说。现存《经学丛书》本、励守谦家藏本。
[book_img]Z_4409.jpg


[book_chapter]四库本

[book_title]提要
【臣】等谨案三正考二卷
国朝吴鼐撰鼐字大年无锡人乾隆丙辰进士官工部主事春秋以周正纪时原无疑义至宋儒泥行夏之时一言遂是非蠭起明张以宁着春王正月考李濂着夏周正辨疑而经义始明鼐复取两家之説节其繁冗益以近儒所论补所未备驳胡氏蔡氏改月不改时及诸儒时月俱不改之説以明左氏王周正月之防辨证极有根据其中三正通于民俗一条所引陈廷敬蔡徳晋诸説于三代诸书所纪年月差互之处一一剖其所以然更足以破疑似之见虽篇帙无多而引证详明判百年纷纭轇轕之论于经学实深有功焉干隆四十四年三月恭校上
总纂官【臣】纪昀【臣】陆锡熊【臣】孙士毅
总　校　官【臣】　陆费墀

[book_title]三正考改时改月图
夏正建寅商正建丑周正建子秦正建亥及太初正厯之后追改秦厯原委合为一图
子月　夏十一【仲冬】　商十二【季冬】周正【孟春】　秦二【仲　太初厯改为春　秦十一月】丑月　夏十二【季冬】商正【孟春】周二【仲春】　秦三【季太初厯改为春秦十二月】寅月　夏正【孟春】　商二【仲春】周三【季春】　秦四【孟　太初厯改为夏　秦正月】卯月　夏二【仲春】　商三【季春】　周四【孟夏】　秦五【仲　太初厯改为夏　秦二月】辰月　夏三【季舂】　商四【孟夏】周五【仲夏】　秦六【季　太初厯改为夏　秦三月】巳月　夏四【孟夏】　商五【仲夏】　周六【季夏】　秦七【孟　太初厯改为秋　秦四月】午月　夏五【仲夏】商六【季夏】　周七【孟秋】　秦八【仲　太初厯改为秋　秦五月】未月　夏六【季夏】　商七【孟秋】　周八【仲秋】　秦九【季　太初厯改为秋　秦六月】申月　夏七【孟秋】　商八【仲秋】　周九【季秋】秦十【孟　太初厯改为冬　秦七月】酉月　夏八【仲秋】　商九【季秋】　周十【孟冬】　秦十一【仲　太初厯改为冬　秦八月】戌月　夏九【季秋】　商十【孟冬】　周十一【仲冬】秦十二【季　太初厯改为冬　秦九月】亥月　夏十【孟冬】商十一【仲冬】　周十二【季冬】秦正【孟　太初厯改为春　秦十月】

[book_title]三正考卷一
工部主事呉鼐撰
造厯之初建子
史记索隐黄帝建子
鼐按黄帝命大挠作甲子以四甲子为厯元则是建子无疑也若建寅则四甲子乃在癸亥嵗之十一月
唐虞建寅
尧典日中星鸟以殷仲春日永星火以正仲夏宵中星虚以殷仲秋日短星昴以正仲冬
鼐按仲春建卯仲夏建午仲秋建酉仲冬建子则知尧正之建寅也舜巡守二月东五月南八月西十一月北四仲各依其方则知舜正之建寅也郑康成谓尧正建子舜正建丑髙堂隆谓舜更尧厯首嵗以子尧同少昊首嵗以亥都无据
夏正建寅
逸周书夏数得天百王所同其在商汤顺天革命改正朔亦越我周王致伐于商改正异械以垂三统至于敬授民时巡守祭享犹自夏焉张氏以宁曰黄帝始造甲子而建子至颛顼始建寅而唐虞夏因之逮于商复建丑周复建子月旣为正而时亦随之以为春然商周之春天施地化之义也若夫人事之纪则当以夏时之春为正农事之耕耘収藏田政之搜苗狝狩祭典之祠禴烝尝皆不能不以夏时何也麦稻之荐鱼鲔之献与夫膏豚之行膏香之膳四时不同必以时物故也所谓巡守祭享犹自夏焉者也
论语顔渊问为邦子曰行夏之时　朱子曰夏时谓以斗柄初昏建寅之月为嵗首也天开于子地辟于丑人生于寅故斗柄建此三辰之月皆可以为嵗首而三代迭用之夏以寅为人正商以丑为地正周以子为天正也然时以作事则嵗月自当以人为纪故孔子尝曰吾得夏时焉而说者以为夏小正之属葢取其时之正与其令之善也
鼐按时者春夏秋冬也周之时以子月为春不如夏之时以寅月为春也言时则月在其中矣
商正建丑
汉书律厯志商十二月乙丑朔旦冬至　张氏以宁曰冬至在十二月则以为夏正十二月不可也葢商正十二月也
鼐按据前汉书商自改丑月为正月不曰日南至曰冬至者后世之辞也
后汉书陈宠传丑月阳气上通地以为正殷以为春
鼐按据后汉书商自改丑月为孟春
伊训惟元祀十有二月乙丑伊尹祠于先王奉嗣王祗见厥祖侯甸羣后咸在百官总己以听冢宰　序曰成汤旣没太甲元年　孔传曰此汤崩逾月太甲即位奠殡而告也　孔疏曰殷家犹质逾月即改元年以明世异不待正月以为首也　朱氏鹤龄曰汤崩而太甲即位改元此古注也蔡傅引蘓氏説以崩年改元为乱世事然商人尚质安见必无欧阳永叔云人君即位称元年常事耳古不以为重也凡记事先后逺近莫不以嵗月一二数之其谓一为元亦未尝有意呉渊颖亦云王者始得天下闻改正朔未闻改元伊训称元祀春秋书元年直史官纪述之常体耳将以志人君在位之久近也非王者以是为重事也据此则子瞻所云不必引矣十有二月孔氏以为商王之建丑月是也
鼐按据注疏未尝以伊训之十有二月为岁首也
太甲中惟三祀十有二月朔伊尹以冕服奉嗣王归于亳　孔传汤以元年十一月崩至此二十六月三年服阕　张氏敷言曰后世嗣王冕服考之顾命固有常仪何待正月而放桐之事又人臣大变朝而自怨夕当复辟尤无待于正月也　蔡氏德晋曰时汤崩至此已二十五月当行祥祭商尚质是月丧毕当除服故即以冕服迎归且明年四祀正月朔当有朝正见羣臣诸大事桐在亳都外若必俟正月朔始迎归必有所不及故先于嵗终月朔迎归亦理势当然而非商以十二月为嵗首也
鼐按据注疏未尝以太甲中之十有二月为嵗首也　又按胡传既误引两十二月以证其不改月之説赵东山又误驳古文尚书以申其改月之説两失之矣　按日知録惟元祀十有二月乙丑元祀者太甲之元年十有二月者建子之月盖汤之崩必以前年之十二月也殷练而袝伊尹祠于先王奉嗣王祗见厥祖袝汤于庙也先君袝庙而后嗣子即位故成之为王而伊尹乃明言烈祖之成德以训于王也若自桐归亳以三祀之十二月者则适当其时而非有所取尔此説亦似是而非孟子谓伊尹放之于桐三年如顾氏説则已四年矣倘终丧而未克变则太甲中不应没其文也盖惑于蘓氏之驳而迁就其説以从之耳非有所据也
周正建子
春秋隐公元年春王正月　左传元年春王周正月杜注言周以别夏殷　公羊何注曰二月三月皆有王者二月殷之正月三月夏之正月也　王氏守仁曰周不改月与时春秋必不书春王正月春秋书春王正月则其改月与时又何疑焉　顾氏炎武曰左传春王周正月此古人解经之善后人辨之累数百千言而未明者传以一字尽之矣
鼐按三代改时改月之説晋唐以前诸儒无异论自伊川先生发其端胡氏据之以释春秋蔡氏据之以释书后之依声附和者家氏翁程氏端学尤为害理夫左氏説经固有出入然以周人记周正有何疑误而家氏程氏苦为攻击亦见其惑矣
三代改时之证
左传昭十七年夏六月朔日有食之太史曰今六月当夏四月是谓孟夏
鼐按此言周之季夏夏之孟夏也此为改时之明证
三代改月之证
左传昭十七年梓愼曰火出于夏为三月于商为四月于周为五月　僖五年正月辛丑朔日南至　家语辨物篇季康子问于孔子曰今周十二月夏之十月
鼐按此为改月之明证
冬不可为春辨
后汉书陈宠奏曰夫冬至之节阳气始萌故十一月有兰射干芸荔之应时令曰诸生荡安形体天以为正周以为春十二月阳气上通雉雊鸡乳地以为正殷以为春十三月阳气已至天地已交万物皆出蛰虫始振人以为正夏以为春三微成著以通三统　张氏以宁曰自子丑以至戌亥月行之所防其在天者有恒度斗杓之所建其在地以应乎天者有定分此万古不易者也若其始于春而终于冬始于正而终于十二者在天固未尝先有如是之名与数也亦在乎受命改物者从而命之数之耳且以春之义言之春者蠢也言阳气之蠢而动也子丑寅三阳之月也故三代迭用之以为春非若建亥纯隂之月不可以为春也　王氏守仁曰阳生于子而极于己午隂生于午而极于亥子阳生而春始尽于寅而犹夏之春也隂生而秋始尽于申而犹夏之秋也自一阳之复以极于六阳之干而为春夏自一隂之姤以极于六隂之坤而为秋冬此文王之所演而周公之所系也
鼐按文王系干曰元亨利贞元者于时为春于月为子为丑为寅于律为黄钟为大吕为大蔟于卦气为复为临为泰亨者于时为夏于月为夘为辰为巳于律为夹钟为姑洗为中吕于卦气为大壮为夬为干利者于时为秋于月为午为未为申于律为防賔为林钟为夷则于卦气为姤为遯为否贞者于时为冬于月为酉为戌为亥于律为南吕为无射为应钟于卦气为观为剥为坤此文王之所演而武周本之以制礼也
商周分至不系时
礼记月令仲春之月日夜分仲夏之月日长至仲秋之月日夜分仲冬之月日短至　蔡氏德晋曰子月一阳生而周以为春午月一隂生而周以为秋于理无不合惟二分二至夏正皆以四时系之而商周皆不系时左传于冬至则曰日南至于春秋分则曰日中礼记于夏至则曰日长至于冬至则曰日短至于二分则曰日夜分盖二至以日行长短之极得名二分以日夜适中得名原无闗于春夏与秋冬也
鼐按月令本据夏正此云二分二至夏正皆以四时系之亦后世之辞也　按家则堂曰以子丑寅为春午未申为秋四序纷错中节皆紊建子月立春则建丑月可得为春分乎建午月立秋则建未月可得为秋分乎春秋分者本谓昼夜等寒暑中今以穷冬盛夏为春秋分昼夜可得而均乎寒暑可得而中乎余应之曰惟不可得为春秋分故曰日夜分
三正通于民俗
夏书怠弃三正　马氏融曰建子建丑建寅三正也蔡注曰三正子丑寅之三正也怠弃不用夏之正朔也此见三正迭建其来乆矣子丑之正唐虞之前当已有之　陈氏廷敬曰有扈氏不畏天不恤人故虽颁寅正而兼言三正者所以深责之也　吕氏祖谦曰豳诗陈先公风化而载其言曰嗟我妇子曰为改嵗入此室处则三正之通于民俗尚矣商周特举而迭用之耳　蔡氏德晋曰三正之见于六经者参错不一惟春秋纯用周正以史官记事当用王朝正朔也周礼纯用夏正以夏数得天百王所同故周之敬授民时巡狩祭享犹自夏焉周礼正授时祭享之书也其正嵗即正月而凌人掌冰政之政不应改为正也论语用夏正莫春者春服既成是也孟子用周正七八月旱则苗槁及徒杠舆梁成于十一月十二月是也周易临彖八月有凶用周正也説卦传兑正秋也则用夏正也书唐虞夏皆夏正商用商正周用周正而甘誓言怠弃三正是夏并用三正也盘庚乃亦有秋是商兼用夏正也金縢秋大熟君牙夏暑雨冬祁寒是周亦兼用夏正也诗皆用夏正而豳风言民俗在夏商之交乃有一之日至四之日及十月改嵗之语是亦兼用周正也左传叙事用周正而僖五年晋卜偃以童谣推虢之亡谓在九月十月之交是亦用夏正也礼记月令用夏正而季秋为来嵗受朔日亦用周正也盖因制近者于十二月颁朔逺者于十一月颁之也杂记引孟献子言正月日至可以有事于上帝七月日至可以有事于祖亦用周正也若是其参错不一何哉九峯书甘誓之传曰三正迭建其来乆矣子丑之建唐虞之前当已有之东莱诗豳风之纪曰三正通于民俗尚矣二説固然抑又有説焉先王立一代之法于前代典章兼存不废其焦蓟英六祝陈杞宋之封皆所以使其子孙各修先代之礼物至于朝野所奉行则祭祀备六代之舞养老具三代之礼士丧兼三代之祝鲁用四代之服器官盖圣人以德化民惟欲纳之于至善初不必废弃禁絶前代之典章以自伸也故三代时自伏羲甲厯以至神农黄帝少昊颛顼帝喾尧舜之厯具存而可考观于秦政坑焚操懿兵燹而杜预所见十厯自黄帝颛顼以及三代之厯犹在则其前可知也夫黄帝调厯建子伏羲颛顼之厯建寅若神农少昊诸厯今虽不可考当必有建丑者郑康成谓尧正建丑舜正建子纵未可信然唐虞前已有三正之建无疑也三正旣为歴代所迭用复为本朝所兼存故诰誓臣民并言之而不以为杂秉笔之史臣临文之学士随意书之而亦不以为倍也此六经之言三正所以参错不一律也欤　顾氏炎武曰三正之名见于甘誓蘓氏以为自舜以前必有以建子建丑为正者其来尚矣微子之命曰统承先王修其礼物则知杞用夏正宋用殷正若朝觐防同则用周之正朔其于本国自用其先王之正朔也惟晋为姬姓之国而用夏正则不可解　三正之所以异者疑古之分国各有所受故公刘当夏后之世而一之日二之日已用建子为纪晋之用寅其亦承唐人之旧欤　杜预春秋后序曰晋太康中汲县人发其界内旧冡得古书皆简编科斗文字记晋国起自殇叔次文侯昭侯以至曲沃庄伯庄伯之十一年十一月鲁隐公之元年正月也皆用夏正建寅之月为嵗首今考春秋僖公五年晋侯杀其世子申生经书春而传在上年之十二月十年里克弑其君卓经书正月而传在上年之十一月十一年晋杀其大夫防郑父经书春而传在上年之冬十五年晋侯及秦伯战于韩获晋侯经书十有一月壬戌而传则为九月壬戌经传之文或从夏正或从周正所以错互如此与史记汉元年冬十月五星聚东井乃秋七月之误正同僖公五年十二月丙子朔虢公丑奔京师而卜偃对献公以为九月十月之交襄公三十年绛县老人言臣生之嵗正月甲子朔以长厯推之为鲁文公十一年三月甲子朔此又晋人用夏正之见于传者也　僖公二十四年冬晋侯夷吾卒杜氏注文公定位而后告夫不告文公之入而告惠公之薨以上年之事为今年之事新君入国之日反为旧君即世之年非人情也疑此经乃错简当在二十三年之冬传曰九月晋惠公卒晋之九月周之冬也　隐公六年冬宋人取长葛傅作秋刘原父曰左氏日月与经不同者邱明作书杂取当时诸侯史策之文其用三正参差不一往往而迷故经所云冬传谓之秋也考宋用殷正则建酉之月周以为冬宋以为秋矣　桓公七年夏谷伯绥来朝传作春刘原父曰传所据者以夏正纪时也文公十六年齐公子商人弑其君舍经在九月传作七月隐公三年夏四月郑祭足帅师取温之麦秋又取成周之禾若以为周正则麦禾皆未熟四年秋诸侯之师败郑徒兵取其禾而还亦在九月之上是夏正六月禾亦未熟注云取者葢芟践之终是可疑按传中杂取三正多有错误左氏虽其例于隐之元年曰春王周正月而间有失于改定者文多事繁固著书之君子所不能免也
鼐按此数条之说可以破纷纭纠葛之疑
秦正建亥
顾氏炎武曰胡氏引秦人以亥为正不改时月为证则不然汉书髙帝纪春正月注师古曰凡此诸月号皆太初正厯之后记事者追改之非当时本称也以十月为嵗首即谓十月为正月今此真正月当时谓之四月耳他皆类此叔孙通传诸侯羣臣朝十月师古曰汉时尚以十月为正月故行朝嵗之朝史家追书十月　汉元年冬十月五星聚东井当是建申之月刘攽曰按厯太白辰星去日率不过一两次今十月而从嵗星于东井无是理也然则五星以秦之十月聚东井耳秦之十月今七月日当在鹑尾故太白辰星得从岁星也按此足明记事之文皆是追改惟此一事失于追改遂以秦之十月为汉之十月耳夫以七月误为十月正足以为秦人改月之证胡氏失之
鼐按先儒主改时改月之説者动云此秦自为一代之制殊不足以折胡传之谬夫商周之改时改月既确有可证矣自夏迄秦歴千余年间无复夏时之事而秦忽逺从夏之冬十月以为嵗首乎此不可解也得顾氏説始豁然于秦之建亥未始不改时月也真足破千载不决之疑矣

[book_title]三正考卷二
工部主事呉鼐撰
邵公之误
哀十四年春西狩获麟　公羊传何注曰河阳冬言狩获麟春言狩者盖据鲁变周之春以为冬去周之正而行夏之时　赵氏汸曰以行夏之时説春秋盖昉于此然何氏固以建子为周之春但疑春不当言狩而妄为之辞
鼐按狩者仲冬围守取物之名周之孟春夏之仲冬也谓春不当言狩何耶经言春不言冬安得谓变周之春以为冬也吾不识所变者何春所去者何正所行者何时也
河南之误
伊川经説曰周正月非春也假天时以立义尔　朱子曰此以春字为夫子所加但鲁史本谓之春秋则又似元有春字　赵氏汸曰假天时以立义此胡氏夏时冠周月之所从出也
鼐按程子之説以周为改月不改时鲁史本书冬正月冬二月春三月而夫子改为春正月春二月春三月也如此则周本以寅卯辰为春与夏时同夫子反以子丑寅为春与夏时异也一误于周之不改时再误于孔子之改周时而后儒之纷纭纠葛从此起矣
武夷之误
胡传曰按左氏王周正月周人以建子为歳首则冬十有一月是也前乎周者以丑为正其书始即位曰惟元祀十有二月则知月不易也后乎周者以亥为正其书始建国曰元年冬十月则知时不易也建子非春亦明矣乃以夏时冠周月何哉圣人语顔回以为邦则曰行夏之时作春秋以经世则曰春王正月此见诸行事之騐也或曰非天子不议礼仲尼有圣德无其位而改正朔可乎曰有是言也不曰春秋天子之事乎以夏时冠月垂法后世以周正纪事示无其位不敢自专也其防微矣　杨龟山答胡康侯书曰正朔必自天子出改正朔恐圣人不为也若谓以夏时冠月如定元年冬十月陨霜杀菽若以夏时言之则十月陨霜乃其时也不足为灾异周十月乃夏之八月若以夏时冠月当曰秋十月也【鼐按言鲁史原文当为秋十月也】正朔如建子丑是也用夏时月不可谓改正朔　赵氏汸曰据胡氏所引商秦不改月为证是周亦未尝改月据夏时冠周月是孔子始改时又云仲尼无其位而改正朔则是正月亦皆孔子所改其舛误最甚葢由所见未明而欲含糊两端故虽主周正而又疑于时之不可改旣主夏时而亦疑于建子之非春是以徒费心思而进退无据其悮在于兼取用夏从周是欲两可而不知理实不通　陈氏廷敬曰胡氏引左氏王周正月之説而论之曰周人以建子为岁首则冬十有一月是也是明以周正月之説为是谓冬十一月为周正月矣而又曰前乎周者书元祀十有二月则知月不易也则是前乎周者未尝改月至周始改其岁首之月为正月也夫殷不改月而周始改月考之经传未有明文胡氏之意亦殆不谓然也其意若以谓建子为嵗首耳然明引左氏王周正月之文矣而又断以为冬十有一月者不知胡氏之意进退何所据乎又曰后乎周者时不易胡氏之意非遂谓汉不易时而周独易时也其意不过谓周不易时取汉以为证耳故下文曰建子非春亦明矣是胡氏不主改时之説也其又曰乃以夏时冠周月何哉云者是胡氏亦知周果改十一月为正月矣特未便以为春是周之正月乃夏之十一月仍为夏正之冬也孔子作春秋取春之一字加于周正月之上耳是胡氏之意也故下文又曰圣人语顔囘以为邦则曰行夏之时作春秋以经世则曰春王正月此见诸行事之騐于是而胡氏之误更有不可胜言者矣夫周之月建子之月也建子非春胡氏自言之矣使周果不改时而孔子作春秋以建子非春之月强取春之一字加于其上此乃天时所不受牧儿芸叟所闻而怪笑者也曽谓孔子而为之乎行夏之时子有是言矣假使周而果不改时也则建子之月俨然冬也冬则正夏之时也夏之时曰冬孔子书之曰春是周本行夏之时而孔子乃变夏之时矣行夏之时者果尝若是乎假使孔子之于春秋果寓行夏时之意而周果不改时也则建子之月必将直书之曰冬使后之人犹得有所考而正焉曰周之不改时如此也以子月为正月如此也其不若夏寅月之为正月如此也后之人由此考正而行夏之时焉岂不甚明白矣乎而顾冬而书春曰吾欲行夏之时宁有是理乎又其论曰以夏时冠月垂法后世以周正纪事示无其位不敢自专假使孔子果以夏时冠月则亦何难以夏正纪事时可自专月独不可自专乎夫春夏秋冬之时自正至十二之月以为可改则皆可改以为不可改则皆不可改也今改夏之冬为春曰将以垂法后世不改周之子月为十一月曰吾无其位不敢自专无其位而改冬为春冬必不可为春也不可为春者而悍然命之为春无其位者又敢自专如此乎且使后之人何所取法乎而谓以此垂法后世者其果何法之垂也书云王省惟嵗卿士惟月师尹惟日言以岁月日之大小别王及卿士师尹之尊卑也今谓夫子改时不改月是敢于其大而不敢于其小也圣人岂有是乎至其谓夫子有圣德无其位而改正朔夫正者正月朔者月朔也如胡氏説则正月亦夫子所改矣吾不知胡氏所谓正朔者果何所指也圣人之言语文章皆具光明正大之心其语顔子则正告以为邦之事其作春秋则直书以鲁史之文亦何至如后儒支离剥割之见巧为新意于其间哉　汤氏斌曰如胡氏之说周改月不改时是虽以子月为岁首而四时之序犹夫夏也以冬为春乃自孔子始以夏时冠周月非所以尊周以仲冬为孟春岂可谓行夏之时乎不夏不周之间孔子何以自处焉春秋天子之事谓赏功讨罪以明天子之法使诸侯不敢悖天子大夫不敢悖诸侯非必变易四时之序改本朝正朔而后为天子之事也胡氏以为垂法后世吾恐法未可垂而先犯为下不倍之戒矣且此亦空言耳安在其为见诸行事之騐乎
鼐按胡氏之説同程子亦以周正本改月不改时冬正月鲁史之旧文春字乃夫子之特笔也赵氏陈氏之说曲尽其情以子矛刺子盾不必旁引博证以驳之也
朱子曰如胡传之说周亦未尝改月而孔子特以夏正建寅之月为岁首月下所书之事却是周正建子月事自是之后月与事常差两月圣人制作不如是之纷更烦扰错乱无章也　文定以夏时冠周月以周正纪事谓如公即位依旧是十一月只是孔子改作春正月某便不敢信　汤氏玉翎曰胡氏谓春王正月本周之十一月而夫子以夏时冠周月以周正纪事夫周十一月而曰正月是作史者之正月乌在其为王正月也曰王正月而所纪者周十一月之事乌在其为周正纪事也所纪周十一月之事而冠以春正月是以夏时夏月冠周事乌在其为夏时冠周月也
鼐按此驳胡氏之以周正为不改月不改时鲁史本书冬十一月而夫子改为春正月也　或问驳胡传者或驳其改月不改时或驳其时月皆不改不识胡氏之宗主何如也曰吾尝考诸他传矣桓八年春正月己夘烝胡传曰夏数得天百王所同商周改正巡狩烝享犹自夏焉然则司马中冬教大阅献禽以享烝所谓自夏而鲁之烝祭在春正月见春秋用周正纪鲁事也十四年秋八月乙亥尝胡传曰春秋纪事用周月而以八月尝则不时也据此二传则正月之烝为夏十一月八月之尝为夏六月是胡氏之明以周正为改月也春王正月传谓左氏王周正月周人以建子为嵗首则冬十有一月是也言周正月建子即夏正之冬十有一月也与此二传正相发明然胡氏旣以周正为改月矣又引元祀十二月而曰月不易又谓春秋天子之事故孔子改周之正朔则乂似乎周正本不改月而夫子改之也故以鲁史本书冬十一月而夫子改为春正月之说亦归胡氏其实胡氏之宗防则不尔也陈氏廷敬言之详矣
九峯之误
书蔡注曰三代虽正朔不同然皆以寅月起数葢朝觐防同颁厯授时则以正朔行事至于纪月之数则皆以寅为首也惟十有三年春汉孔氏以为建子之月四时改易犹为无艺冬不可为春寒不可为暖不待辨而明也
鼐按此主不改时月之说辨已见前
永嘉之误
陈氏傅良曰以夏时冠周月鲁史也夫子修春秋每孟月书时以见鲁史毎正月书王以存周正葢尊周而罪鲁也　李氏防曰以东迁之后天子不协时月侯国不奉正朔故鲁改厯即十一月为春夫子因而书之以罪鲁之俶扰天纪其说无据　汪氏克寛曰谓周虽改月数而不改夏时春秋四时之序皆鲁厯所更然夫子之时犹存告朔之饩羊则鲁实承周之正朔未尝改厯后世所称鲁厯特因春秋而逆推之耳
鼐按陈永嘉之说谓周正建子本改月不改时鲁史亦建子而时月皆改也春秋则因旧史而不革此葢惑于冬不可为春之说而归其咎于鲁也夏时冠周月之说至此愈出愈竒矣夫子行夏时之说不识鲁史何以预知之
四明之误
程氏端学曰古者君丧嗣子逾年始即位改元必在所建之岁首周王与诸侯即位亦当在十有一月何独春秋在建寅即位乎及考唐志春秋时晋鲁宋各自有厯法当献惠之世大抵皆用夏正由是知春秋时鲁公不奉周王正朔不于建子十一月即位而以建寅正月即位故孔子因旧史而不革直书之以见当时之僭乱鼐按程四明之说谓周正建子本时月皆不改鲁史则建寅而时月悉与周正异也春秋则因旧史而不革葢惑于胡氏前乎周后乎周俱不改时月而以孔子为改时王之正朔又为诸家所排击故迁就其辞而为此说也　四明辨周正几至数千万言而其宗防不过如此亦见其陋矣
泾野之误
吕氏柟曰春王正月者即夏之春正月耳周虽以冬十一月为正朔也孔子修春秋则断自春正月纪之故曰行夏时也旣以夏正纪事则即位可书于此以开后事也
鼐按此以鲁史本从周正冬十一月为嵗首而孔子于每年截去子丑月移在前一年而以周之春正月为始也周之春正月即夏正建寅之月周本以此为第三月而夫子截去两月以从夏正故曰行夏时也此葢惑于胡氏前乎此后乎此皆不改时月之说而又不欲以一春字虚加于子月之上故小变其法而为此说也抑不思周旣以冬十一月为嵗首则公即位亦当书于十一月今乃以子月之即位者移于寅月而又以本年之子月丑月移于前一年月则愈移而愈前事则愈移而愈后殆所谓无稽之言也欤　夏时冠周月之说至永嘉而怪斯极矣行夏时之说至泾野而怪斯极矣
[book_chapter]标点本

[book_title]提要
臣等谨案：三正考二卷，
国朝吴鼐撰。鼐字大年，无锡人。乾隆丙辰进士，官工部主事。春秋以周正纪时，原无疑义。至宋儒泥「行夏之时」一言，遂是非蠭起。明张以宁著春王正月考，李濂著夏周正辨疑，而经义始明。鼐复取两家之说，节其繁冗，益以近儒所论，补所未备。驳胡氏、蔡氏改月不改时及诸儒时月俱不改之说，以明左氏王周正月之旨，辨证极有根据。其中「三正通于民俗」一条，所引陈廷敬、蔡德晋诸说，于三代诸书所纪年月差互之处，一一剖其所以然，更足以破疑似之见。虽篇帙无多，而引证详明，判百年纷纭𫐖𮝺之论，于经学实深有功焉。乾隆四十四年三月恭校上。
总纂官臣纪昀、臣陆锡熊、臣孙士毅总　校　官臣陆　费　墀

[book_title]三正考改时改月图
夏正建寅商正建丑周正建子、秦正建亥，及太初正历之后，追改秦历原委，合为一图。
子月　夏十一仲冬，商十二季冬，周正孟春，秦二仲春，太初历改为秦十一月。丑月　夏十二季冬，商正孟春，周二仲春，秦三季，太初历改为春秦十二月。寅月　夏正孟春，商二仲春，周三季春，秦四孟夏，太初历改为秦正月。「卯月　夏二仲春，商三季春，周四孟夏，秦五仲夏，太初历改为秦二月。辰月　夏三季舂商四孟夏，周五仲夏，秦六季夏，太初历改为秦三月。巳月　夏四孟夏，商五仲夏，周六季夏，秦七孟秋，太初历改为秦四月。午月　夏五仲夏，商六季夏，周七孟秋，秦八仲秋，太初历改为秦五月。未月　夏六季夏，商七孟秋，周八仲秋，秦九季秋，太初历改为秦六月。申月　夏七孟秋，商八仲秋，周九季秋，秦十孟冬，太初历改为秦七月。酉月　夏八仲秋，商九季秋，周十孟冬，秦十一，仲冬，太初历改为秦八月戌月。　夏九，季秋。商十，孟冬，周十一，仲冬，秦十二，季冬，太初历改为秦九月亥月。　夏十，孟冬，商十一，仲冬，周十二，季冬。秦正，孟春，太初历改为秦十月。」

[book_title]三正考卷一
工部主事吴鼐撰造历之初建子。
史记索隐：「黄帝建子。」
鼐按：黄帝命大挠作甲子，以四甲子为历元，则是建子无疑也。若建寅，则四甲子乃在癸亥岁之十一月。唐、虞建寅。
尧典：「日中星鸟，以殷仲春；日永星火，以正仲夏；宵中星虚，以殷仲秋；日短星昴，以正仲冬。」
鼐按：仲春建卯，仲夏建午，仲秋建酉，仲冬建子，则知尧正之建寅也。舜巡守，二月东，五月南，八月西，十一月北，四仲各依其方，则知舜正之建寅也。郑康成谓「尧正建子，舜正建丑」。高堂隆谓「舜更尧历，首岁以子；尧同少昊，首岁以亥」。都无据。夏正建寅。
逸周书：「夏数得天，百王所同。」其在商汤，顺天革命，改正朔，亦越我周王致伐于商，改正异械，以垂三统。至于敬授民时，巡守祭享，犹自夏焉。张氏以宁曰：「黄帝始造甲子而建子，至颛顼始建寅，而唐、虞、夏因之。逮于商复建丑，周复建子。」月既为正，而时亦随之以为春。然商、周之春，天施地化之义也。若夫人事之纪，则当以夏时之春为正。农事之耕耘、收藏，田政之搜苗、猕狩，祭典之祠、礿、烝、尝，皆不能不以夏时，何也？麦稻之荐，鱼鲔之献，与夫膏豚之行、膏香之膳，四时不同，必以时物故也。所谓「巡守祭享，犹自夏焉」者也。
论语：颜渊问为邦，子曰：「行夏之时。」　朱子曰：「夏时，谓以斗柄初昏建寅之月为岁首也。天开于子，地辟于丑，人生于寅，故斗柄建此三辰之月，皆可以为岁首。而三代迭用之，夏以寅为人正，商以丑为地正，周以子为天正也。然时以作事，则岁月自当以人为纪，故孔子尝曰：吾得夏时焉。而说者以为夏小正之属，盖取其时之正与其令之善也。」
鼐按：时者，春、夏、秋、冬也。周之时以子月为春，不如夏之时以寅月为春也。言时则月在其中矣。商正建丑。
汉书律历志：「商十二月乙丑朔旦冬至。」　张氏以宁曰：「冬至在十二月，则以为夏正十二月不可也。盖商正十二月也。」
鼐按：据前汉书，商自改丑月为正月，不曰日南至，曰冬至者，后世之辞也。
后汉书陈宠传：「丑月阳气上通，地以为正，殷以为春。」
鼐按：据后汉书，商自改丑月为孟春。
伊训：「惟元祀十有二月乙丑，伊尹祠于先王，奉嗣王祗见厥祖，侯甸群后咸在，百官总己以听冢宰。」序曰：「成汤既没，太甲元年。」　孔传曰：「此汤崩逾月，太甲即位，奠殡而告也。」　孔疏曰：「殷家犹质，逾月即改元年，以明世异，不待正月以为首也。」　朱氏鹤龄曰：汤崩而太甲即位改元，此古注也。蔡傅引苏氏说，以崩年改元为乱世事。然商人尚质，安见必无？欧阳永叔云：「人君即位称元年，常事耳，古不以为重也。凡记事先后远近，莫不以岁月一二数之，其谓一为元，亦未尝有意。」吴渊颖亦云：「王者始得天下，闻改正朔，未闻改元。伊训称元祀，春秋书元年，直史官纪述之常体耳，将以志人君在位之久近也，非王者以是为重事也。」据此，则子瞻所云不必引矣。「十有二月」，孔氏以为商王之建丑月，是也。
鼐按：据注、疏，未尝以伊训之十有二月为岁首也。
太甲中：「惟三祀，十有二月朔，伊尹以冕服奉嗣王归于亳。」　孔传：「汤以元年十一月崩，至此二十六月，三年服阕。」　张氏敷言曰：「后世嗣王冕服，考之顾命，固有常仪，何待正月？而放桐之事？又人臣大变，朝而自怨，夕当复辟，尤无待于正月也。」　蔡氏德晋曰：「时汤崩至此已二十五月，当行祥祭。商尚质，是月丧毕当除服，故即以冕服迎归。」且明年四祀正月朔，当有朝正见群臣诸大事，桐在亳都外，若必俟正月朔始迎归，必有所不及，故先于岁终月朔迎归，亦理势当然，而非商以十二月为岁首也。
鼐按：据注、疏，未尝以太甲中之十有二月为岁首也。　又按：胡传既误引两「十二月」以证其不改月之说，赵东山又误驳古文尚书以申其改月之说，两失之矣。　按日知录：「惟元祀十有二月乙丑。元祀者，太甲之元年；十有二月者，建子之月。盖汤之崩，必以前年之十二月也。殷练而袝，伊尹祠于先王，奉嗣王祗见厥祖。袝，汤于庙也。先君袝庙，而后嗣子即位，故成之为王，而伊尹乃明言烈祖之成德，以训于王也。若自桐归亳以三祀之十二月者，则适当其时，而非有所取尔。」此说亦似是而非。孟子谓伊尹放之于桐三年，如顾氏说，则已四年矣。倘终丧而未克变，则太甲中不应没其文也。盖惑于苏氏之驳，而迁就其说以从之耳，非有所据也。周正建子
春秋隐公元年春王正月。左传：「元年春，王周正月。」杜注：「言周以别夏、殷。」公羊何注曰：「二月、三月皆有王者，二月，殷之正月；三月，夏之正月也。」　王氏守仁曰：「周不改月与时，春秋必不书春王正月。」春秋书「春王正月」，则其改月与时又何疑焉？　顾氏炎武曰：「左传春王周正月，此古人解经之善。后人辨之累数百千言而未明者，传以一字尽之矣。」
鼐按：三代改时、改月之说，晋、唐以前诸儒无异论。自伊川先生发其端，胡氏据之以释春秋，蔡氏据之以释书。后之依声附和者，家氏铉翁、程氏端学尤为害理。夫左氏说经，固有出入，然以周人记周正，有何疑误？而家氏、程氏苦为攻击，亦见其惑矣。三代改时之证
左传昭十七年：夏六月朔，日有食之。太史曰：「今六月当夏四月，是谓孟夏。」
鼐按：此言周之季夏，夏之孟夏也。此为改时之明证。三代改月之证。左传昭十七年：梓慎曰：「火出，于夏为三月，于商为四月，于周为五月。」　僖五年正月辛丑朔，日南至。家语辨物篇：季康子问于孔子曰：「今周十二月，夏之十月。」
鼐按：此为改月之明证。冬不可为春辨。
后汉书：陈宠奏曰：「夫冬至之节，阳气始萌，故十一月有兰、射干、芸、荔之应。时令曰：诸生荡，安形体。天以为正，周以为春。十二月，阳气上通，雉雊鸡乳，地以为正，殷以为春。」十三月，阳气已至，天地已交，万物皆出，蛰虫始振，人以为正，夏以为春。三微成著，以通三统。　张氏以宁曰：自子、丑以至戌、亥，月行之所会，其在天者有恒度；斗杓之所建，其在地以应乎天者有定分。此万古不易者也。若其始于春而终于冬，始于正而终于十二者，在天固未尝先有如是之名与数也，亦在乎受命改物者从而命之、数之耳。且以春之义言之，春者，蠢也，言阳气之蠢而动也。子、丑、寅，三阳之月也，故三代迭用之以为春，非若建亥纯阴之月不可以为春也。　王氏守仁曰：阳生于子而极于巳午，阴生于午而极于亥子。阳生而春始，尽于寅而犹夏之春也。阴生而秋始，尽于申而犹夏之秋也。自一阳之复以极于六阳之乾，而为春夏。自一阴之姤以极于六阴之坤，而为秋冬。此文王之所演，而周公之所系也。
鼐按：文王系乾曰：「元亨利贞。」元者，于时为春，于月为子、为丑、为寅，于律为黄钟、为大吕、为大蔟，于卦气为复、为临、为泰。亨者，于时为夏，于月为夘、为辰、为巳，于律为夹钟、为姑洗、为中吕，于卦气为大壮、为夬、为乾。利者，于时为秋，于月为午、为未、为申，于律为㽔宾、为林钟、为夷则，于卦气为姤、为遁、为否。贞者，于时为冬，于月为酉、为戌、为亥，于律为南吕、为无射、为应钟，于卦气为观，为剥，为坤。此文王之所演，而武、周本之以制礼也。商、周分、至不系时
礼记月令：「仲春之月，日夜分；仲夏之月，日长至；仲秋之月，日夜分；仲冬之月，日短至。」　蔡氏德晋曰：「子月一阳生，而周以为春；午月一阴生，而周以为秋。」于理无不合。惟二分、二至，夏正皆以四时系之，而商、周皆不系时。左传于冬至则曰「日南至」，于春、秋分则曰「日中」。礼记于夏至则曰「日长至」，于冬至则曰「日短至」，于二分则曰「日夜分」。盖二至以日行长短之极得名，二分以日夜适中得名，原无关于春、夏与秋、冬也。
鼐按：月令本据夏正，此云二分、二至，夏正皆以四时系之，亦后世之辞也。　按：家则堂曰：「以子、丑、寅为春，午、未、申为秋，四序纷错，中节皆紊。建子月立春，则建丑月可得为春分乎？建午月立秋，则建未月可得为秋分乎？春、秋分者，本谓昼夜等、寒暑中，今以穷冬盛夏为春秋分，昼夜可得而均乎？」寒暑可得而中乎？余应之曰：惟不可得为春秋分，故曰「日夜分」。三正通于民俗。
夏书「怠弃三正」。　马氏融曰：建子、建丑、建寅，三正也。蔡注曰：三正，子、丑、寅之三正也。怠弃不用夏之正朔也。此见三正迭建，其来久矣。子丑之正，唐虞之前当已有之。　陈氏廷敬曰：有扈氏不畏天，不恤人，故虽颁寅正而兼言三正者，所以深责之也。　吕氏祖谦曰：豳诗陈先公风化而载其言曰：「嗟我妇子，曰为改岁，入此室处。」则三正之通于民俗尚矣。商周特举而迭用之耳。　蔡氏德晋曰：三正之见于六经者，参错不一，惟春秋纯用周正，以史官记事，当用王朝正朔也。周礼纯用夏正，以夏数得天，百王所同，故周之敬授民时，巡狩祭享，犹自夏焉。周礼正授时祭享之书也，其正岁即正月，而凌人掌冰政之政，不应改为正也。论语用夏正，莫春者，春服既成是也。孟子用周正，七八月旱，则苗槁，及徒杠舆梁成于十一月、十二月是也。周易临彖「八月有凶」，用周正也。说卦传「兑，正秋也」，则用夏正也。书唐、虞、夏皆夏正，商用商正，周用周正。而甘誓言「怠弃三正」，是夏并用三正也。盘庚「乃亦有秋」，是商兼用夏正也。金縢「秋大熟」，君牙「夏暑雨，冬祁寒」，是周亦兼用夏正也。诗皆用夏正，而豳风言民俗在夏、商之交，乃有一之日至「四之日」及「十月改岁」之语，是亦兼用周正也。左传叙事用周正，而僖五年晋卜偃以童谣推虢之亡，谓在九月、十月之交，是亦用夏正也。礼记月令用夏正，而季秋为来岁受朔日，亦用周正也。盖因制近者于十二月颁朔，远者于十一月颁之也。杂记引孟献子言「正月日至，可以有事于上帝；七月日至，可以有事于祖」，亦用周正也。若是其参错不一，何哉？九峰书甘誓之传曰：「三正迭建，其来久矣。子丑之建，唐、虞之前当已有之。」东莱诗豳风之纪曰：「三正通于民俗，尚矣。」二说固然，抑又有说焉。先王立一代之法，于前代典章，兼存不废。其焦、蓟、英、六、祝、陈、杞、宋之封，皆所以使其子孙各修先代之礼物。至于朝野所奉行，则祭祀备六代之舞，养老具三代之礼，士丧兼三代之祝，鲁用四代之服器官。盖圣人以德化民，惟欲纳之于至善，初不必废弃禁绝前代之典章以自伸也。故三代时，自伏羲甲历，以至神农、黄帝、少昊、颛顼、帝喾、尧、舜之历，具存而可考。观于秦政坑焚，操、懿兵燹，而杜预所见十历，自黄帝、颛顼以及三代之历犹在，则其前可知也。夫黄帝调历建子，伏羲、颛顼之历建寅。若神农、少昊诸历，今虽不可考，当必有建丑者。郑康成谓尧正建丑，舜正建子，纵未可信，然唐虞前已有三正之建无疑也。三正既为历代所迭用，复为本朝所兼存，故诰誓臣民并言之，而不以为杂。秉笔之史臣，临文之学士，随意书之，而亦不以为倍也。此六经之言三正，所以参错不一律也欤？　顾氏炎武曰：「三正之名，见于甘誓。苏氏以为自舜以前，必有以建子、建丑为正者，其来尚矣。微子之命曰：统承先王，修其礼物。则知杞用夏正，宋用殷正。若朝觐会同，则用周之正朔，其于本国，自用其先王之正朔也。惟晋为姬姓之国，而用夏正，则不可解。　三正之所以异者，疑古之分国，各有所受，故公刘当夏后之世，而一之日、二之日巳用建子为纪。晋之用寅，其亦承唐人之旧欤？」　杜预春秋后序曰：「晋太康中，汲县人发其界内旧蒙，得古书，皆简编科斗文字，记晋国起自殇叔，次文侯、昭侯，以至曲沃庄伯。庄伯之十一年十一月，鲁隐公之元年正月也，皆用夏正建寅之月为岁首。」今考春秋僖公五年，晋侯杀其世子申生，经书「春」，而传在上年之十二月；十年，里克弑其君卓，经书「正月」，而传在上年之十一月；十一年，晋杀其大夫丕郑父，经书「春」，而传在上年之冬；十五年，晋侯及秦伯战于韩，获晋侯，经书「十有一月壬戌」，而传则为九月壬戌。经、传之文，或从夏正，或从周正，所以错互如此，与史记汉元年冬十月，五星聚东井，乃秋七月之误正同。僖公五年十二月丙子朔，虢公丑奔京师，而卜偃对献公以为九月、十月之交。襄公三十年，绛县老人言臣生之岁，「正月甲子朔」，以长历推之，为鲁文公十一年三月甲子朔。此又晋人用夏正之见于传者也。　僖公二十四年冬，晋侯夷吾卒。杜氏注：「文公定位而后告。」夫不告文公之入，而告惠公之薨，以上年之事为今年之事，新君入国之日，反为旧君即世之年，非人情也。疑此经乃错简，当在二十三年之冬。传曰：「九月，晋惠公卒。」晋之九月，周之冬也。　隐公六年冬，宋人取长葛。「傅」作「秋」。刘原父曰：左氏日月与经不同者，邱明作书，杂取当时诸侯史策之文，其用三正，参差不一，往往而迷。故经所云冬，传谓之秋也。考宋用殷正，则建酉之月，周以为冬，宋以为秋矣。　桓公七年「夏，谷伯绥来朝。」传作「春」。刘原父曰：传所据者，以夏正纪时也。文公十六年，齐公子商人弑其君舍。经在九月，传作七月。隐公三年夏四月，郑祭足帅师取温之麦；秋，又取成周之禾。若以为周正，则麦、禾皆未熟。四年秋，诸侯之师败郑徒兵，取其禾而还。亦在九月之上，是夏正六月，禾亦未熟。注云：取者，盖芟践之。终是可疑。按：传中杂取三正，多有错误。左氏虽发其例于隐之元年，曰「春王周正月」，而间有失于改定者，文多事繁，固著书之君子所不能免也。
鼐按：此数条之说，可以破纷纭纠葛之疑。秦正建亥。
顾氏炎武曰：胡氏引秦人以亥为正，不改时月为证，则不然。汉书高帝纪春正月。注：师古曰：「凡此诸月号，皆太初正历之后，记事者追改之，非当时本称也。」以十月为岁首，即谓十月为正月。今此真正月，当时谓之四月耳。他皆类此。叔孙通传：诸侯群臣朝十月。师古曰：「汉时尚以十月为正月，故行朝岁之朝，史家追书十月。　汉元年冬十月，五星聚东井，当是建申之月。」刘攽曰：「按历，太白、辰星去日率不过一两次，今十月而从岁星于东井，无是理也。然则五星以秦之十月聚东井耳。秦之十月，今七月，日当在鹑尾，故太白、辰星得从岁星也。」按：此足明记事之文皆是追改，惟此一事失于追改，遂以秦之十月为汉之十月耳。夫以七月误为十月，正足以为秦人改月之证，胡氏失之。
鼐按：先儒主改时改月之说者，动云此秦自为一代之制，殊不足以折胡传之谬。夫商、周之改时改月，既确有可证矣，自夏迄秦，历千余年间，无复夏时之事，而秦忽远从夏之冬十月以为岁首乎？此不可解也。得顾氏说，始豁然于秦之建亥，未始不改时月也，真足破千载不决之疑矣。
三正考卷一

[book_title]三正考卷二
工部主事吴鼐撰邵公之误
哀十四年春，西狩获麟。公羊传何注曰：「河阳冬言狩。获麟春言狩者，盖据鲁变周之春以为冬，去周之正而行夏之时。」　赵氏汸曰：「以行夏之时说春秋，盖昉于此。然何氏固以建子为周之春，但疑春不当言狩而妄为之辞。」
鼐按：狩者，仲冬围守取物之名。周之孟春，夏之仲冬也。谓春不当言狩，何耶？经言春，不言冬，安得谓变周之春以为冬也？吾不识所变者何春，所去者何正，所行者何时也。河南之误
伊川经说曰：「周正月，非春也，假天时以立义尔。」　朱子曰：「此以春字为夫子所加，但鲁史本谓之春秋，则又似元有春字。」　赵氏汸曰：「假天时以立义，此胡氏夏时冠周月之所从出也。」
鼐按：程子之说，以周为改月不改时。鲁史本书「冬正月」、冬二月、「春三月」，而夫子改为春正月、「春二月」、「春三月」也。如此，则周本以寅、卯、辰为春，与夏时同，夫子反以子、丑、寅为春，与夏时异也。一误于周之不改时，再误于孔子之改周时，而后儒之纷纭纠葛从此起矣。武夷之误
胡传曰：「按左氏王周正月，周人以建子为岁首，则冬十有一月是也。」前乎周者，以丑为正，其书始即位曰「惟元祀十有二月」，则知月不易也。后乎周者，以亥为正，其书始建国曰「元年冬十月」，则知时不易也。建子非春亦明矣。乃以夏时冠周月，何哉？圣人语颜回以为邦，则曰「行夏之时」；作春秋以经世，则曰「春王正月」。此见诸行事之验也。或曰：非天子不议礼，仲尼有圣德，无其位，而改正朔，可乎？曰：有是言也。不曰春秋天子之事乎？以夏时冠月，垂法后世；以周正纪事，示无其位，不敢自专也。其旨微矣。　杨龟山答胡康侯书曰：「正朔必自天子出，改正朔，恐圣人不为也。若谓以夏时冠月，如定元年冬十月陨霜杀菽，若以夏时言之，则十月陨霜乃其时也，不足为灾异。周十月乃夏之八月，若以夏时冠月，当曰秋十月也。」鼐按：言鲁史原文当为「秋十月」也。正朔如建子、丑是也。用夏时月，不可谓改正朔。　赵氏汸曰：「据胡氏所引商、秦不改月为证，是周亦未尝改月；据夏时冠周月，是孔子始改时。又云仲尼无其位而改正朔，则是正月亦皆孔子所改。其舛误最甚。」盖由所见未明，而欲含糊两端，故虽主周正，而又疑于时之不可改；既主夏时，而亦疑于建子之非春，是以徒费心思，而进退无据。其误在于兼取用夏从周，是欲两可，而不知理实不通。　陈氏廷敬曰：胡氏引左氏「王周正月」之说而论之曰：「周人以建子为岁首，则冬十有一月是也。」是明以周正月之说为是，谓冬十一月为周正月矣。而又曰：「前乎周者，书元祀十有二月，则知月不易也。」则是前乎周者未尝改月，至周始改其岁首之月为正月也。夫殷不改月，而周始改月，考之经传，未有明文，胡氏之意亦殆不谓然也。其意若以谓建子为岁首耳。然明引左氏「王周正月」之文矣，而又断以为冬十有一月者，不知胡氏之意进退何所据乎？又曰：「后乎周者时不易」，胡氏之意非遂谓汉不易时，而周独易时也，其意不过谓周不易时，取汉以为证耳。故下文曰「建子非春」亦明矣。是胡氏不主改时之说也。其又曰「乃以夏时冠周月，何哉」云者，是胡氏亦知周果改十一月为正月矣，特未便以为春是周之正月乃夏之十一月，仍为夏正之冬也。孔子作春秋，取「春」之一字加于周正月之上耳，是胡氏之意也。故下文又曰：「圣人语颜回以为邦，则曰行夏之时，作春秋以经世，则曰春王正月。此见诸行事之验。」于是而胡氏之误，更有不可胜言者矣。夫周之月，建子之月也。建子非春，胡氏自言之矣。使周果不改时，而孔子作春秋，以建子非春之月，强取「春」之一字加于其上，此乃天时所不受，牧儿芸叟所闻而怪笑者也。曾谓孔子而为之乎？「行夏之时」，子有是言矣。假使周而果不改时也，则建子之月俨然冬也，冬则正夏之时也。夏之时曰冬，孔子书之曰春，是周本行夏之时，而孔子乃变夏之时矣。行夏之时者，果尝若是乎？假使孔子之于春秋，果寓行夏时之意，而周果不改时也，则建子之月必将直书之曰「冬」，使后之人犹得有所考而正焉，曰周之不改时如此也，以子月为正月如此也，其不若夏寅月之为正月如此也。后之人由此考正而行夏之时焉，岂不甚明白矣乎？而顾冬而书春，曰「吾欲行夏之时」。宁有是理乎？又其论曰：「以夏时冠月，垂法后世，以周正纪事，示无其位，不敢自专。」假使孔子果以夏时冠月，则亦何难以夏正纪事？时可自专，月独不可自专乎？夫春夏秋冬之时，自正至十二之月，以为可改，则皆可改，以为不可改，则皆不可改也。今改夏之冬为春，曰：「将以垂法后世。」不改周之子月为十一月，曰「吾无其位，不敢自专」。无其位而改冬为春，冬必不可为春也。不可为春者，而悍然命之为春，无其位者，又敢自专如此乎？且使后之人何所取法乎？而谓以此垂法后世者，其果何法之垂也？书云：「王省惟岁，卿士惟月，师尹惟日。」言以岁月日之大小，别王及卿士、师尹之尊卑也。今谓夫子改时不改月，是敢于其大，而不敢于其小也，圣人岂有是乎？至其谓夫子有圣德无其位，而改正朔。夫正者，正月；朔者，月朔也。如胡氏说，则正月亦夫子所改矣。吾不知胡氏所谓正朔者，果何所指也？圣人之言语文章，皆具光明正大之心，其语颜子，则正告以为邦之事，其作春秋，则直书以鲁史之文，亦何至如后儒支离剥割之见，巧为新意于其间哉！　汤氏斌曰：如胡氏之说，周改月不改时，是虽以子月为岁首，而四时之序犹夫夏也。以冬为春，乃自孔子始。以夏时冠周月，非所以尊周；以仲冬为孟春，岂可谓行夏之时乎？不夏不周之间，孔子何以自处焉？「春秋，天子之事，谓赏功讨罪，以明天子之法，使诸侯不敢悖天子，大夫不敢悖诸侯，非必变易四时之序、改本朝正朔，而后为天子之事也。胡氏以为垂法后世，吾恐法未可垂，而先犯为下不倍之戒矣。且此亦空言耳，安在其为见诸行事之验乎？」
鼐按：胡氏之说同程子，亦以周正本改月不改时。「冬正月」，鲁史之旧文，「春」字乃夫子之特笔也。赵氏、陈氏之说，曲尽其情，以子矛刺子盾，不必旁引博证以驳之也。
朱子曰：如胡传之说，周亦未尝改月，而孔子特以夏正建寅之月为岁首，月下所书之事，却是周正建子月事。自是之后，月与事常差两月，圣人制作，不如是之纷更烦扰，错乱无章也。　文定以夏时冠周月，以周正纪事，谓如公即位，依旧是十一月，只是孔子改作「春正月」，某便不敢信。　汤氏玉翎曰：胡氏谓春王正月本周之十一月，而夫子以夏时冠周月，以周正纪事。夫周十一月而曰正月，是作史者之正月，乌在其为王正月也？曰：王正月，而所纪者周十一月之事，乌在其为周正纪事也？所纪周十一月之事，而冠以春正月，是以夏时、夏月冠周事，乌在其为夏时冠周月也？
鼐按：此驳胡氏之以周正为不改月不改时。鲁史本书「冬十一月」，而夫子改为「春正月」也。　或问：「驳胡传者，或驳其改月不改时，或驳其时、月皆不改，不识胡氏之宗主何如也？」曰：「吾尝考诸他传矣。桓八年春正月己夘，烝」。胡传曰：「夏数得天，百王所同。商、周改正，巡狩烝享，犹自夏焉。」然则司马中冬教大阅，献禽以享烝，所谓自夏，而鲁之烝祭在春正月，见春秋用周正纪鲁事也。「十四年秋八月乙亥，尝」。胡传曰：「春秋纪事用周月，而以八月尝，则不时也。」据此二传，则正月之烝为夏十一月，八月之尝为夏六月，是胡氏之明以周正为改月也。「春王正月」，传谓「左氏王周正月，周人以建子为岁首，则冬十有一月」是也。言周正月建子，即夏正之冬十有一月也，与此二传正相发明。然胡氏既以周正为改月矣，又引「元祀十二月而曰月不易」，又谓「春秋天子之事，故孔子改周之正朔则乂」，似乎周正本不改月，而夫子改之也。故以鲁史本书「冬十一月」，而夫子改为春正月之说亦归胡氏，其实胡氏之宗旨则不尔也。陈氏廷敬言之详矣。九峰之误
书蔡注曰：三代虽正朔不同，然皆以寅月起数，盖朝觐会同、颁历授时，则以正朔行事，至于纪月之数，则皆以寅为首也。惟十有三年春，汉孔氏以为建子之月，四时改易，犹为无艺，冬不可为春，寒不可为煖，不待辨而明也。
鼐按：此主不改时月之说，辨已见前永嘉之误。陈氏傅良曰：「以夏时冠周月，鲁史也。夫子修春秋，每孟月书时，以见鲁史；每正月书王，以存周正，盖尊周而罪鲁也。」　李氏廉曰：「以东迁之后，天子不协时月，侯国不奉正朔，故鲁改历，即十一月为春。夫子因而书之，以罪鲁之倜扰天纪。」其说无据。　汪氏克宽曰：「谓周虽改月数而不改夏时，春秋四时之序，皆鲁历所更。然夫子之时，犹存告朔之饩羊，则鲁实承周之正朔，未尝改历。后世所称鲁历，特因春秋而逆推之耳。」鼐按：陈永嘉之说谓周正建子，本改月不改时，鲁史亦建子，而时月皆改也。春秋则因旧史而不革，此盖惑于「冬不可为春」之说，而归其咎于鲁也。夏时冠周月之说，至此愈出愈奇矣。夫子行夏时之说，不识鲁史何以预知之？四明之误。
程氏端学曰：古者君丧嗣子，逾年始即位，改元必在所建之岁首。周王与诸侯即位，亦当在十有一月，何独春秋在建寅即位乎？及考唐志，春秋时，晋、鲁、宋各自有历法，当献、惠之世，大抵皆用夏正。由是知春秋时鲁公不奉周王正朔，不于建子十一月即位，而以建寅正月即位。故孔子因旧史而不革，直书之以见当时之僭乱。鼐按：程四明之说，谓周正建子，本时、月皆不改，鲁史则建寅，而时月悉与周正异也。春秋则因旧史而不革，盖惑于胡氏前乎周，后乎周俱不改时月，而以孔子为改时王之正朔，又为诸家所排击，故迁就其辞而为此说也。　四明辨周正几至数千万言，而其宗旨不过如此，亦见其陋矣。泾野之误。
吕氏楠曰：「春王正月者，即夏之春正月耳。周虽以冬十一月为正朔也，孔子修春秋，则断自春正月纪之，故曰行夏时也。既以夏正纪事，则即位可书于此，以开后事也。」鼐按：此以鲁史本从周正冬十一月为岁首，而孔子于每年截去子、丑月，移在前一年，而以周之春正月为始也。周之春正月，即夏正建寅之月，周本以此为第三月，而夫子截去两月以从夏正，故曰行夏时也。此盖惑于胡氏前乎此，后乎此皆不改时月之说，而又不欲以一「春」字虚加于子月之上，故小变其法而为此说也。抑不思周既以冬十一月为岁首，则公即位亦当书于十一月，今乃以子月之即位者移于寅月，而又以本年之子月、丑月移于前一年，月则愈移而愈前，事则愈移而愈后，殆所谓无稽之言也欤！　夏时冠周月之说，至永嘉而怪斯极矣；行夏时之说，至泾野而怪斯极矣。
三正考卷二

        </div>
      </div>
    </div>
  </div>
</div>
<!--update:2025-08-30 09:35:30-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>