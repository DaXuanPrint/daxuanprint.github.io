<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,附授长儿仪礼跋,仪礼述注全文在线阅读,仪礼述注全文在线下载,大玄古籍书库">
<meta name="description" content="十七卷。清李光坡(1651－1719)撰。《仪礼述注》为《三礼述注》之一篇，体例与《周礼述注》同，取郑玄《仪礼注》、贾公彦《仪礼疏》，总合大义，删繁举要，节取其言，并间取研究《仪礼》诸家异同之说，附于书后，亦参以己见，互相发明。但对郑注贾疏原文的删削，有删削不当、节取太简之失，于诸家之言尤其时有未审之误。如《士冠礼》“筮人执策抽上”，注中有非经之义，可删；《士冠礼》“赞者洗于房中侧酌醴”注，义本不明，删此注，则更不明；又如“公食大夫礼曰，饮酒浆饮俟于东方”注，引杨孚说，引时未审。更多的是删繁节取恰当，如《">
<title>仪礼述注_李光坡_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">仪礼述注</span> <br/>
          作者： <span class="inputVal" id="bkauthor">李光坡</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]230085</span> <br/>
          说明： <span class="inputVal" id="bkdec">十七卷。清李光坡(1651－1719)撰。《仪礼述注》为《三礼述注》之一篇，体例与《周礼述注》同，取郑玄《仪礼注》、贾公彦《仪礼疏》，总合大义，删繁举要，节取其言，并间取研究《仪礼》诸家异同之说，附于书后，亦参以己见，互相发明。但对郑注贾疏原文的删削，有删削不当、节取太简之失，于诸家之言尤其时有未审之误。如《士冠礼》“筮人执策抽上”，注中有非经之义，可删；《士冠礼》“赞者洗于房中侧酌醴”注，义本不明，删此注，则更不明；又如“公食大夫礼曰，饮酒浆饮俟于东方”注，引杨孚说，引时未审。更多的是删繁节取恰当，如《特牲馈食礼》的解说颇为可取；《丧服记》，不取其说，深有抉择；《士冠礼》“母受拜，子释送”说解非常恰当。总之李光坡《仪礼述注》对《仪礼注疏》删削基本掌握其意，疏解亦简明，使学者不再难读，对初学《仪礼》者最为有利。有乾隆三十二年(1768年)刊本。</span> <br/>
          封面： <span class="inputVal" id="bkimg">Z_4513.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]仪礼述注
[book_author]李光坡
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]230085
[book_dec]十七卷。清李光坡(1651－1719)撰。《仪礼述注》为《三礼述注》之一篇，体例与《周礼述注》同，取郑玄《仪礼注》、贾公彦《仪礼疏》，总合大义，删繁举要，节取其言，并间取研究《仪礼》诸家异同之说，附于书后，亦参以己见，互相发明。但对郑注贾疏原文的删削，有删削不当、节取太简之失，于诸家之言尤其时有未审之误。如《士冠礼》“筮人执策抽上”，注中有非经之义，可删；《士冠礼》“赞者洗于房中侧酌醴”注，义本不明，删此注，则更不明；又如“公食大夫礼曰，饮酒浆饮俟于东方”注，引杨孚说，引时未审。更多的是删繁节取恰当，如《特牲馈食礼》的解说颇为可取；《丧服记》，不取其说，深有抉择；《士冠礼》“母受拜，子释送”说解非常恰当。总之李光坡《仪礼述注》对《仪礼注疏》删削基本掌握其意，疏解亦简明，使学者不再难读，对初学《仪礼》者最为有利。有乾隆三十二年(1768年)刊本。
[book_img]Z_4513.jpg


[book_title]提要
钦定四库全书　　　　经部四
仪礼述注　　　　　　礼类二【仪礼之属】
提要
【臣】等谨按仪礼述注十七卷
国朝李光坡撰光坡有周礼述注已着録是书取郑注贾疏总撮大义而节取其词亦间取诸家异同之説附于后其中注疏原文有可以删削者如士冠礼筮人执荚抽上韇注曰今时藏弓矢者谓之韇丸也考左昭公二十五年公徒释甲执氷而踞杜注氷韇丸或云韇丸箭筩方言曰弓藏谓之鞬或谓之韇丸后汉书南匃奴曰今赍杂缯五百匹弓韇韇丸一矢四遣遗单于广雅作皾防此傍借韇丸以明韇字之训非经之正义删之可也至如士冠礼賛者洗于房中侧酌醴注賛酌者賔尊不入房光坡节此二句则賔不自酌而用賛者义遂不明为删所不应删矣又注载古文今文最関经义如士丧礼设决丽于注引古文作椀考管子弟子职授必捧羮不以手吕览本味篇述荡之高诱注曰古手腕之字也据此则以古文之捥证今人之义更明晰而光坡槩节之亦为太简其旁采诸家之言尤时有未审如公食大夫礼曰饮酒浆饮俟于东房注云酒先言饮明非献酬之酒也又曰宰夫右执觯左执丰进设于豆东注食有酒者优宾也光坡引杨孚之説曰上饮酒浆饮俟于东房疏云酒浆皆以酳口此进设于豆东疏又云浆以酳口不用酒主人犹设之是以优宾两説抵牾不同下文祭饮酒于上豆之间鱼腊浆湆不祭夫鱼腊浆湆不祭而祭饮酒则知酒以优宾但宾不举尔岂酳口之物哉当以优宾之义为正云云今考贾前疏云酒浆皆以酳口谓二饮本并设以待宾用也后疏云浆以酳口不用酒谓二饮虽并设其寔宾止用浆耳前后一义相承并无抵牾杨氏殊未解疏意至于郑注优宾之义亦谓宾酳口止用浆而主人仍特设酒故曰优宾下文之祭饮酒乃宾加敬以报酳礼之优与他篇献酬之酒祭酒不同观郑上注明云饮酒非献酬之酒则为饭后洁口之物可知杨氏以设饮酒为优宾而谓饮酒非以酳口于郑注优宾之义亦为未明且攷周礼酒人曰共宾客之礼酒饮酒而奉之注醴酒飨燕之酒饮酒食之酒贾疏饮酒食之酒者曲礼曰酒浆处右此非献酬之酒是酳口之酒则杨氏谓饮酒非酳口之酒与酒人经注皆相矛盾矣光坡取之实未深攷然如士冠礼母拜受子拜送光坡谓母拜受乃受脯而拜非拜子也其义最允葢此拜受如大射礼主人盥洗象觚升酌膳东北面献于公公拜受乃拜受觚非公先拜其卿大夫也又如特牲馈食礼主人洗角升酌酳尸尸拜受乃拜受角非祖考先拜其子孙也凡此之类颇有可取又如丧服记夫之所为兄弟服妻降一等万斯大据以为嫂叔有服之证光坡不取其説亦深有决择三礼之学至宋而防至明殆絶仪礼尤世所罕习几以为故纸而弃之注其书者寥寥数家即郝敬完解之类稍着于世者亦大抵影飨揣摩横生臆见葢周礼犹可谈王谈霸礼记犹可言敬言诚仪礼则全为度数节文非空词所可敷演故讲学家避而不道也光坡此编虽瑕瑜不揜然疏解简明使学者不患于难读亦足为説礼之初津矣乾隆四十六年十月恭
校上
总纂官【臣】纪昀【臣】陆锡熊【臣】孙士毅
总　校　官【臣】陆费墀

[book_title]卷一
钦定四库全书
仪礼述注卷一
安溪　李光坡　撰
仪礼
疏曰仪礼周礼同是周公所制题号不同者周礼取别夏殷故言周仪礼不言周者欲见兼有异代之法故士冠有醮用酒燕礼云诸公士丧礼云商祝夏祝是兼夏殷仪礼亦名曲礼言仪者见行事有威仪言曲者见行事有屈曲故有二名也○孔疏曰汉书艺文志云汉初高堂生传礼十七篇是也至武帝时河问献王得古礼五十六篇献王献之又六艺论云后得孔子壁中古文礼凡五十六篇其十七篇与高堂生所传同而字多异其十七篇外则逸礼是也士冠礼第一
郑目录云童子任职居士位年二十而冠主人冠朝服则是仕于诸侯天子之士朝服皮弁素积○坡谓注据士身自加冠为目然士子冠疑亦用此礼曲礼言礼不下庶人孔疏云其有事则假士礼而行之是也
士冠礼○筮于庙门
注曰筮者以蓍问曰吉凶于易也冠必筮日于庙门者重以成人之礼成子孙也庙谓祢庙不于堂者嫌蓍之灵由庙神○疏曰不筮月者夏小正云二月绥多士女冠子娶妻时也旣有常月故不筮言子兼言孙者家事綂于尊若祖在则为冠主故兼孙也
主人冠朝服缁带素韠即位于门东西面
注曰主人将冠者之父兄也冠委貌也朝服者十五升布衣而素裳也衣不言色者衣与冠同也筮必朝服者尊蓍之道缁带黒缯带素韠白韦韠长三尺上广一尺下广二尺其颈五寸肩革带博二寸天子与其臣冕以视皮弁以日视朝诸侯与其臣皮弁以视朔朝服以日视朝凡染黒五入为緅七入为缁则六入与○疏曰礼之通例衣与冠同色裳与韠同色○杨氏曰朝服重于端冠时主人端爵韠今此筮亦在庙不服端而服朝服是尊蓍之道也
有司如主人服即位于西方东面北上
注曰有司羣吏有事者谓主人之吏所自辟除府史以下
筮与席所卦者具馔于西塾
注曰筮所以问吉凶谓蓍也所卦者所以画地记爻易曰六画而成卦馔陈也具俱也西塾门外西堂也
布席于门中闑西阈外西面
注曰闑门橛阈阃也
筮人执防抽上韇兼执之进受命于主人
注曰筮人有司主三易者韇藏防之器○疏曰防即蓍也曲礼曰防为筮韇以皮为之言上韇者其制有上下下者从下向上承之上者从上向下韬之也
宰自右少退賛命
注曰自由也賛佐也命告也佐主人告所以筮也少仪曰賛币自左诏辞自右○疏曰士无臣以属吏为宰地道尊右故賛命皆在右引少仪者取賛命在右之义
筮人许诺右还即席坐西面卦者在左
注曰即就也东面受命右还北行就席卦者有司主画地识爻者○杨氏曰筮人东面受命于主人右还即席西面坐筮少牢礼亦东面受命于主人西面立筮又士丧卜葬曰宗人西面命退负东扉卜人西面作以此知筮皆西面
卒筮书卦执以示主人
注曰卒已也书卦者筮人以方写所得之卦也
主人受眡反之
注曰反还也
筮人还东面旅占卒进告吉
注曰旅众也还与其属共占之
若不吉则筮远日如初仪
注曰逺日旬之外
彻筮席
注曰彻去也
宗人告事毕
注曰宗人有司主礼者
主人戒賔賔礼辞许
注曰戒警也告也賔主人之僚友礼辞一辞而许也再辞而许曰固辞三辞曰终辞○疏曰同官为僚同志为友广戒僚友使来观礼也
主人再拜賔答拜主人退賔拜送前期三日筮賔如求日之仪
注曰前期三日空二日也筮賔筮其可使冠子者贤者恒吉○疏曰冠旣筮賔特牲少牢不筮賔者彼以祭祀之事主人自为献主羣臣助祭而已天子诸侯之祭祭前已射于射宫择取可预祭者故不筮
乃宿賔賔如主人服出门左西面再拜主人东面答拜注曰宿进也宿者必先戒戒不必宿其不宿者为众賔或悉来或否主人朝服○疏曰上文筮日时朝服至此无改服之文则知皆朝服○杨氏曰上文主人戒賔者广戒僚友使来观礼及前期三日筮賔乃于广戒僚友之中又筮其可使冠子者筮得其人于是宿以进之其众賔则但戒而不宿故曰宿者必先戒戒不必宿
乃宿賔
注曰乃宿賔者亲相见致其辞
賔许主人再拜賔答拜主人退賔拜送宿賛冠者一人亦如之
注曰賛冠者佐賔为冠事者宿之以筮賔之明日
厥明夕为期于庙门之外主人立于门东兄弟在其南少退西面北上有司皆如宿服立于西方东面北上注曰厥其也宿服朝服○疏曰厥明夕谓宿賔賛之明日向暮时也为期为加冠之期也
摈者请期宰告曰质明行事
注曰摈者有司佐礼者在主人曰摈在客曰介质正也宰告曰旦日正明行冠事
告兄弟及有司
注曰摈者告也
告事毕
注曰宗人告也
摈者告期于賔之家
夙兴设洗直于东荣南北以堂深水在洗东
注曰夙早也兴起也洗承盥洗者弃水器也士用铁荣屋翼也周制自卿大夫以下其室为夏屋水器尊卑皆用金罍及大小异○朱子曰周制天子诸侯得为殿屋四注卿大夫以下但为夏屋两下四注则四方皆有霤两下则惟南北有霤而东西有荣谓之荣者为屋之荣饬谓之屋翼者言其轩张如翚斯飞耳
陈服于房中西墉下东领北上
注曰墉墙
爵弁服纁裳纯衣缁带韎韐
注曰此与君祭之服杂记曰士弁而祭于公爵弁者冕之次其色赤而防黒如爵头然或谓之緅其布三十升纁裳浅绛裳凡染绛一入谓之縓再入谓之頳三入谓之纁朱则四入与纯衣丝衣也余衣皆用布唯冕与爵弁服用丝耳先裳后衣者欲令下近缁明衣与带同色韎韐緼韨也士緼韨而幽衡合韦为之士染以茅搜因以名焉今齐人名蒨为韎韐韨之制似韠冠弁者不与衣陈而言于上以冠名服耳
皮弁服素积缁带素韠
注曰此与君视朔之事也皮弁者以白鹿皮为冠象上古也积犹辟也以素为裳辟蹙其要中皮弁之衣亦用布十五升其色象焉
端裳黄裳杂裳可也缁带爵韠
注曰此莫夕于朝之服端即朝服之衣易其裳耳上士裳中士黄裳下士杂裳杂裳者前后黄易曰夫黄者天地之杂也天而地黄士皆爵韦为韠其爵同不以冠名服者是为缁布冠陈之玉藻曰韠君朱大夫素士爵韦○疏曰大带所以束衣革带所以佩韠及佩玉之等不言革者举韠有革带可知
缁布冠缺项青组缨属于缺缁纚广终幅长六尺皮弁笄爵弁笄缁组纮纁边同箧
注曰缺读如有頍者弁之頍缁布冠无笄者着頍韦髪际结项中隅为四缀以固冠也项中有亦由固頍为之耳今未冠笄者着卷帻頍象之所生也滕薛名蔮为頍属犹着纚今之帻梁也终充也纚一幅长六尺足以韬髪而结之矣笄今之簪有笄者屈组为纮垂为饰无笄者缨而结其条纁边组侧赤也同箧谓此以上凡六物隋方曰箧○疏曰隅为四缀以固冠者言武以下旣别有頍项明于首四隅为缀上缀于武然后頍项得安穏也项中有言頍之两头皆为别以绳穿中结之后頍得牢固屈组谓以一绦组于左笄上系定绕颐下右相向上仰属于笄屈系之有余因垂为饰无笄则以二绦组两相属于頍旣属讫则所垂绦于颐下结之隋狭而长也六物谓頍项青组缨为一物纚为二物二弁笄纮各一通为六物也
栉实于簟
注曰簟笥也
蒲筵二在南
注曰筵席也○疏曰二者一东序冠子一户西醴子
侧尊一甒醴在服北有篚实勺觯角柶脯醢南上注曰侧犹特也无偶曰侧置酒曰尊侧者无酒服北者纁裳北也篚竹器如笭者勺尊升所以防酒也爵三升曰觯柶状如匕以角为之者欲滑也南上者篚次尊笾豆次篚
爵弁皮弁缁布冠各一匴执以待于西坫南南面东上賔升则东面
注曰爵弁者制如冕黒色但无缫耳周礼王之皮弁会五采玉琪象邸玉笄诸侯及孤卿大夫之冕皮弁各以其等为之则士之皮弁又无玉象邸饰缁布冠今小吏冠其遗象也匴竹器名今之冠箱也执之者有司也坫在堂角
主人端爵韠立于阼阶下直东序西面
注曰端士入庙之服也阼犹酢也东阶所以答酢賔客也堂东西墙谓之序
兄弟毕袗立于洗东西面北上
注曰兄弟主人亲戚也毕犹尽也袗同也者衣裳也缁带韠位在洗东退于主人不爵韠者降于主人也古文袗为均也
摈者端负东塾
注曰东塾门内东堂负之北面○疏曰摈者是主人之属中士若下士当服黄裳杂裳○杨氏曰三者皆端而于兄弟摈者皆不言如主人服者兄弟衣裳同而韠异摈者衣韠同而裳异
将冠者采衣紒在房中南面
注曰采衣未冠者所服玊藻曰童子之饰也缁布衣锦縁锦绅并纽锦束髪皆朱锦也紒结髪
賔如主人服赞者端从之立于外门之外
注曰外门大门外○疏曰賔与主尊卑同故得如之赞者皆降主人一等衣冠虽同其裳则异故别端
摈者告
注曰告者出请入告
主人迎出门左西面再拜賔答拜
注曰左东也出以东为左入以东为右
主人揖赞者与賔揖先入
注曰赞者贱揖之而已又与賔揖先入道之赞者随賔
毎曲揖
注曰周左宗庙入外门将东曲揖直庙将北曲又揖○疏曰入大门而东则主人在南賔在北俱东向是一曲故揖也至庙南主人在东賔在西俱北靣是曲为二揖故云直庙将北曲又揖也
至于庙门揖入三揖至于阶三让
注曰入门将右曲揖将北曲揖当碑揖○疏曰主人将右欲背客宜揖将北曲与客相见又揖当碑揖者碑是庭中之大节又宜揖
主人升立于序端西面賔西序东面
注曰主人賔俱升立相乡
赞者盥于洗西升立于房中西面南上
注曰盥于洗西由賔阶升也立于房中近其事也南上尊于主人之賛者
主人之赞者筵于东序少北西面
注曰主人之賛者其属中士若下士筵布席也东序主人位也适子冠于阼少北辟主人
将冠者出房南面
注曰南面立于房外之西待賔命○疏曰房外之东南当阼阶是知房外者皆在房外之西故昏礼女出于母左母在房外之西故得出时在母左也
赞者奠纚笄栉于筵南端
注曰賛者賔之賛冠者也奠停也○疏曰前頍项已下六物同箧今不言缨纮等四物大略其实皆有可知
賔揖将冠者将冠者即筵坐赞者坐栉设纚
注曰即就设施
賔降主人降賔辞主人对
注曰主人降为賔将盥不敢安位也辞对之辞未闻
賔盥卒壹揖壹让升主人升复初位
注曰揖让皆壹者降于初
賔筵前坐正纚兴降西阶一等执冠者升一等东面授賔注曰正纚者将加冠宜亲之兴起也降下也下一等升一等则中等相授冠缁布冠也
賔右手执项左手执前进容乃祝坐如初乃冠兴复位赞者卒
注曰进容者行翔而前鸧焉至则立祝坐如初坐筵前兴起也复位西序东面卒谓设缺项结缨也○疏曰执项者冠后为项非頍项其下皮弁爵弁无頍项皆云执项故知非頍项
冠者兴賔揖之适房服端爵韠出房南面
注曰复出房南面者一加礼成观众以容体
賔揖之即筵坐栉设笄賔盥正纚如初降二等受皮弁右执项左执前进祝加之如初复位赞者卒纮
注曰卒纮谓系属之○疏曰坐栉者坐讫当脱缁布冠乃更栉也设笄者凡诸设笄有二种一是紒内安髪之笄一是弁及冕固冠之笄今此栉讫未加冠即言设笄者宜是紒内安髪之笄也其于固冠之笄则于賔加弁之时自设之可知
兴賔揖之适房服素积素韠容出房南面
注曰容者再加弥成其仪益繁
賔降三等受爵弁加之服纁裳韎韐其他如加皮弁之仪
注曰降三等下至其他谓卒纮容出
彻皮弁冠栉筵入于房
注曰彻者賛冠者主人之賛者为之
筵于户西南面
注曰筵主人之賛者户西室户西
赞者洗于房中侧酌醴加柶覆之面叶
注曰房中之洗在北堂直室东隅篚在洗东北面盥面前也叶柶大端○疏曰侧酌者言无人为之荐脯醢还是此賛者故下直言荐脯醢不言别有人云面叶者賛者面叶授賔賔得面枋授冠者冠者得之面叶以扱醴而祭
賔揖冠者就筵筵西南面賔受醴于户东加柶面枋筵前北面
注曰户东室户东
冠者筵西拜受觯賔东面答拜
注曰筵西拜南面拜也賔还答拜于西序之位东面者明成人与为礼异于答主人○疏曰按乡饮酒賔于西阶上北面答主人拜此东面故云异又昏及聘礼賔皆云拜送此云答拜者彼醴是主人之物故云拜送此醴非賔物故云答拜也
荐脯醢
注曰賛冠者也
冠者即筵坐左执觯右祭脯醢以柶祭醴三兴筵末坐啐醴捷柶兴降筵坐奠觯拜执觯兴賔答拜
注曰捷柶扱柶于醴中
冠者奠觯于荐东降筵北面坐取脯降自西阶适东壁北面见于母
注曰适东壁者出闱门也时母在闱门之外妇人入庙由闱门
母拜受子拜送母又拜
注曰妇人于丈夫虽其子犹侠拜○疏曰不见父与賔者盖冠毕则已见也不言者从可知也○坡谓母拜受乃受脯而拜非拜子也妇人于丈夫皆侠拜于子亦然非先拜子也小戴昏义言见于母母拜之恐误矣
賔降直西序东面主人降复初位
注曰初位初至阶让升之位
冠者立于西阶东南面賔字之冠者对
注曰对应也其辞未闻
賔出主人送于庙门外
注曰不出外门将醴之
请醴賔賔礼辞许賔就次
注曰醴当作礼次门外更衣处也必帷幙簟席为之
冠者见于兄弟兄弟再拜冠者答拜见赞者西面拜亦如之注曰见賛者西面拜则见兄弟东面拜賛者后賔出○疏曰出亦当就次待礼
入见姑姊如见母
注曰入入寝门也庙在寝门外如见母者亦北面姑与姊亦侠拜也不见妹妹卑
乃易服服冠端爵韠奠摰见于君遂以摰见于乡大夫乡先生
注曰易服不朝服者非朝事也摰雉也乡先生乡中老人为乡大夫致仕者○疏曰初冠时服端为缁布冠服缁布冠冠而敝之易服宜服冠配端故兼云冠朝服与端同端则裳黄裳杂裳黒履者朝服冠端虽同但裳以素而履色白也
乃醴賔以壹献之礼
注曰壹献者主人献賔而已即燕无亚献者献酢酬賔主人各两爵而礼成
主人酬賔束帛俪皮
注曰饮賔客而从之以财货曰酬束帛十端也俪皮两鹿皮也
赞者皆与赞冠者为介
注曰赞者众賔也皆与亦饮酒为众賔介賔之辅
賔出主人送于外门外再拜归賔爼
注曰一献之礼有荐有爼其牲未闻
若不醴则醮用酒
注曰若不醴谓国有旧俗可行圣人用焉不改者也酌而无酬酢曰醮○疏曰醴亦无酬酢但醴大古之物自然质无酬酢此醮用酒酒本有酬酢故无酬酢得名醮也又云周之适子三加一醴夏商适子三加三醮是以祝辞醴一而醮三
尊于房户之间两甒有禁酒在西加勺南枋
注曰房户间者房西室户东也禁承尊之器也名之为禁者因为酒戒也酒新水也虽今不用犹设之不忘古也
洗有篚在西南顺
注曰洗庭洗当东荣篚亦以盛勺觯陈于洗西南顺北为上也
始加醮用脯醢賔降取爵于篚辞降如初卒洗升酌注曰加冠于东序醮之于户西賔降者爵在庭酒在堂将自酌也凡荐脯醢出自东房
冠者拜受賔答拜如初
注曰如初如醴礼也于賔答拜賛者则亦荐之
冠者升筵坐左执爵右祭脯醢祭酒兴筵末坐啐酒降筵拜賔答拜冠者奠爵于荐东立于筵西
注曰冠者立俟賔命賔揖之则就东序之筵
彻荐爵筵尊不彻
注曰彻荐与爵者辟后加也不彻筵尊三加可相因由便也
加皮弁如初仪再醮摄酒其他皆如初
注曰摄犹整也整酒谓挠之
加爵弁如初仪三醮有干肉折爼哜之其他如初北面取脯见于母
注曰干肉牲体之脯也折其体以为爼哜尝之
若杀则特豚载合升离肺实于鼎设扃鼏
注曰煑于镬曰亨在鼎曰升在爼曰载载合升者明亨与载皆合左右胖离割也割肺者使可祭也可哜也○疏曰凡肺有二种一举肺二祭肺就举肺中复有三称一名举肺为食而举二名离肺三名哜肺以齿哜之此三者为食而有就祭肺中亦有三种一谓祭肺为祭先而有之二谓刌肺刌切之使断三谓切肺即刌肺也三者皆为祭而有
始醮如初
注曰亦荐脯醢彻荐爵筵尊不彻矣
再醮两豆葵菹蠃醢两笾栗脯
注曰蠃醢螔蝓醢
三醮摄酒如再醮
注曰摄酒如再醮则再醮亦摄之矣
加爼哜之皆如初哜肺卒醮取笾脯以降如初
注曰加爼哜之哜当为祭字之误也祭爼如初如祭脯醢○疏曰祭先之法祭乃哜之又不宜有二哜故破加爼之哜为祭
若孤子则父兄戒宿
注曰父兄诸父诸兄
冠之日主人紒而迎賔拜揖让立于序端皆如冠主礼于阼
注曰冠主冠者亲父若宗兄也
凡拜北面于阼阶上賔亦北面于西阶上答拜
疏曰凡拜者谓初拜至及啐拜之等賔主皆北面与父在时拜于筵西南面賔拜于序端东面为异也
若杀则举鼎陈于门外直东塾北面
注曰孤子得申礼盛之父在有鼎不陈于门外○疏曰以上文若杀不辨外内类于父在不陈于门外凡陈鼎在外者賔客之礼也在内者私家之礼是在外者为盛也
若庶子则冠于房外南面遂醮焉
注曰房外谓尊东也不于阼阶非代也不醮于客位成而不尊○疏曰周适子三加一醴夏殷适子三加三醮是以下文祝辞醴一而醮三至三代庶子皆不见别辞则周之庶子宜依适子用一醮夏殷庶子亦依三醮三代适子有祝辞若庶子则无故下注云凡醮者不祝
冠者母不在则使人受脯于西阶下
疏曰言不在者或归寜或疾病也
戒賔曰某有子某将加布于其首愿吾子之敎之也疏曰布谓缁布冠也
賔对曰某不敏恐不能共事以病吾子敢辞主人曰某犹愿吾子之终教之賔对曰吾子重有命某敢不从宿曰某将加布于某之首吾子将莅之敢宿賔对曰某敢不夙兴
注曰莅临也
始加祝曰令月吉日始加元服弃尔防志顺尔成德夀考维祺介尔景福
注曰旣冠为成德祺祥也介景皆大也○朱先生曰顺古与慎通用
再加曰吉月令辰乃申尔服
注曰申重也
敬尔威仪淑慎尔德眉夀万年永受胡福
注曰胡犹遐也逺也
三加曰以嵗之正以月之令咸加尔服
注曰正犹善也咸皆也皆加女之三服谓缁布皮弁爵弁也
兄弟具在以成厥德黄耉无疆受天之庆
注曰黄黄髪也耉冻梨也皆夀徴也疆境
醴辞曰甘醴惟厚嘉荐令芳
注曰嘉善也善荐谓脯醢芳香也
拜受祭之以定尔祥承天之休夀考不忘
注曰不忘长有令名
醮辞曰旨酒旣清嘉荐亶时
注曰亶诚也
始加元服兄弟具来孝友时格永乃保之
注曰善父母为孝善兄弟为友时是也格至也永长也保安也行此乃能保之凡醮者不祝○疏曰言凡谓庶子也
再醮曰旨酒旣湑
注曰湑清也
嘉荐伊脯乃申尔服礼仪有序祭此嘉爵承天之祜三醮曰旨酒令芳笾豆有楚咸加尔服肴升折爼承天之庆受福无疆
注曰楚陈列之貌肴升折爼亦谓豚
字辞曰礼仪旣备令月吉日昭告尔字
注曰昭明也
爰字孔嘉髦士攸宜
注曰爰于也孔甚也髦俊也攸所也
宜之于假永受保之曰伯某甫仲叔季唯其所当注曰于犹为也假大也宜之是为大矣伯仲叔季长防之称甫丈夫之美称孔子为尼父周大夫有嘉甫宋大夫有孔甫是其类甫字或作父○朱先生曰假与嘏同福也注非
屦夏用葛端黒屦青絇繶纯纯博寸
注曰屦者顺裳色端黒屦以裳为正也絇之言拘也以为行戒状如刀衣鼻在屦头繶缝中紃也纯縁也三者皆青博广也○疏曰缝中紃者谓牙底相接之缝中有绦紃也縁者谓绕口縁边也
素积白屦以魁柎之缁絇繶纯纯博寸
注曰魁蜃蛤柎注也
爵弁纁屦黒絇繶纯纯博寸
注曰爵弁屦以黒为饰爵弁尊其屦饰以缋次○疏曰冬官画缋之事比方为绣次青与赤是也对方为缋次青与白是也复下曰舄用缋次禅下曰屦用绣次今纁屦不以白饰而以黒饰是用缋次○朱先生曰三屦经不言所陈处注疏亦无明文疑亦在房中故旣加冠而适房改服即得并易屦而出也
冬皮屦可也
疏曰春宜从夏秋宜从冬
不屦繐屦
注曰繐屦丧屦也缕不灰治曰繐○疏曰言此者欲见大功未可以冠子恐人以冠子故于屦末因禁之也
记冠义
疏曰凡言记者皆是记经不备兼记经外逺古之言○坡谓记中明引孔子曰则虽未定谁所録要当是夫子门徒疏谓在子夏之前未之攷也
始冠缁布之冠也大古冠布齐则缁之其緌也孔子曰吾未之闻也冠而敝之可也
注曰太古唐虞以上緌缨饰未之闻太古质无饰重古始冠冠其齐冠白布冠今之丧冠是也○疏曰太古冠布者谓着白布冠也孔子时有緌者故非之诸侯则得着緌士冠不得緌也冠而敝之可也者据士以上冠时用之冠讫则敝之不复着也若庶人犹着之
适子冠于阼以着代也醮于客位加有成也三加弥尊谕其志也冠而字之敬其名也
注曰名者质所受于父母冠成人益文故敬之
委貌周道也章甫殷道也毋追夏后氏之道也
注曰或谓委道为冠委犹安也言所以安正容貌章明也殷质言以表明丈夫也甫或为父母声也追犹堆也夏后氏质以其形名之三冠皆所常服以行道也其制之异同未之闻○疏曰记人歴陈此三代冠者上缁布冠也诸侯已下始加之冠此委貌之等记人以经有缁布冠皮弁爵弁冠故还记缁布冠以下四种之冠以解经之四者此委貌即解经易服服冠是也
周弁殷冔夏收
注曰弁名出于槃槃大也言所以自光大也冔名出于幠幠覆也言所以自覆饰也收言所以收敛髪也斋所服而祭也其制之异未闻
三王共皮弁素积
注曰质不变○疏曰此亦三代自天子下至士皆是再加当在周弁三加之上退之在下者欲见此是三代之冠百王同之无别代之称也
无大夫冠礼而有其昏礼古者五十而后爵何大夫冠礼之有
注曰据时有未冠而命为大夫者周之初礼年未五十而有贤才者试以大夫之事犹服士服行士礼二十而冠急成人也五十乃爵重官人也大夫或时改娶有昏礼是也
公侯之有冠礼也夏之末造也
注曰造作也自夏初以上诸侯虽父死子继年未满五十者亦服士服行士礼五十乃命也至其衰末上下相乱篡弑所由生故作公侯冠礼以正君臣也
天子之元子犹士也天下无生而贵者也
注曰元子世子也无生而贵皆由下升○疏曰此记者见天子天子冠时亦依士冠礼故于此兼记之也天子之元子虽四加与十二而冠其行事犹依士礼也
继世以立诸侯象贤也
注曰象法也为子孙能法先祖之贤故使之继世也○疏曰记此者欲见上言天子之子冠行士礼此诸侯之子冠亦行此礼以此士之子恒为士有继世之义诸侯之子亦继世象父祖之贤虽继世象贤亦无生而贵者行士冠礼故记之于此也
以官爵人德之杀也
注曰杀犹衰也德大者爵以大官德小者爵以小官○疏曰记此者欲见仕者从士至大夫而冠无大夫冠礼者也
死而諡今也古者生无爵死无諡
注曰今谓周衰记之时也古谓殷殷士生不为爵死不为諡周制以士为爵死犹不为諡耳下大夫也今记之时士死则諡之非也諡之由鲁庄公始也○疏曰记此者欲见自上所陈冠礼以士为本者曰无生而贵皆从士贱者而升也
仪礼述注卷一

[book_title]卷二
钦定四库全书
仪礼述注卷二
安溪　李光坡　撰
士昬礼第二
郑目録云士娶妻之礼以昏为期因而名焉必以昏者阳往而隂来日入三商为昏○疏曰商谓商量是漏刻之名马氏云日未出日没后皆云二刻半前后共五刻今云三商者据整数而言
昬礼○下达纳采用鴈
注曰达通也将欲与彼合昏姻必先使媒氏下通其言女氏许之乃后使人纳其采择之礼用鴈为贽者取其顺隂阳往来○陆佃曰若逆女之类自天子达是也大夫有昬礼而无冠礼则冠礼不下达矣○朱先生曰今按下达之説陆氏説为近是盖大夫执鴈士执雉而士昏下达纳采用鴈如大夫乘墨车士乘栈车而士昏亲迎乘墨车也注疏知乘墨车为摄盛而不知下达二字本为用鴈而发言自士以下至于庶人皆得用鴈亦摄盛之意也
主人筵于户西西上右几
注曰主人女父也筵为神布席也戸西者尊处将以先祖之遗体许人故受其礼于祢庙也席西上右设几神不统于人席有首尾
使者端至
注曰使者夫家之属若羣吏使往来者
摈者出请事入告
注曰摈者有司佐礼者请犹问也礼不必事虽知犹问之重慎也
主人如宾服迎于门外再拜宾不答拜揖入
注曰门外大门外不答拜者奉使不敢当其盛礼
至于庙门揖入三揖至于阶三让主人以宾升西面宾升西阶当阿东面致命主人阼阶上北面再拜
注曰阿栋也入堂深示亲亲○疏曰凡士之庙五架为之栋北一楣下有室户中脊为栋栋南一架为前楣楣前接檐为栋在室外故賔得深入当之也
授于楹间南面
注曰授于楹间明为合好其节同也南面并授也
賔降出主人降授老鴈
注曰老羣吏之尊者
摈者出请
注曰不必賔之事有无
賔执鴈请问名主人许賔入授如初礼
注曰问名者将归卜其吉凶
摈者出请賔告事毕入告出请醴賔
注曰此醴亦当为礼礼賔者欲厚之
賔礼辞许
注曰礼辞一辞
主人彻几改筵东上侧尊甒醴于房中
注曰彻几改筵者向为神今为人侧尊亦言无酒侧尊于房中亦有篚有笾豆如冠礼之设
主人迎賔于庙门外揖让如初升主人北面再拜賔西阶上北面答拜主人拂几授校拜送賔以几辟北面设于坐左之西阶上答拜
注曰拂拭也拭几者尊賔新之也校几足辟逡遁
赞者酌醴加角柶面叶出于房
注曰赞佐也佐主人酌事也赞者亦洗酌加角柶覆之如冠礼矣出房南面待主人迎受
主人受醴面枋筵前西北面賔拜受醴复位主人阼阶上拜送
注曰主人西北面疑立待賔即筵也賔复位于西阶上北面明相尊敬此筵不主为饮食起○疏曰凡主人将授酒醴于筵前待賔即筵前乃授之与下賔即筵别也
赞者荐脯醢
注曰荐进
賔即筵坐左执觯祭脯醢以柶祭醴三西阶上北面坐啐醴建柶兴坐奠觯遂拜主人答拜
注曰凡祭于脯醢之豆间必所为祭者谦敬示有所先也啐甞也尝之者成主人意○疏曰所先谓先世造此食者
賔即筵奠于荐左降筵北面坐取脯主人辞
注曰自取脯者尊主人之赐将归执以反命辞者辞其亲彻
賔降授人脯出主人送于门外再拜
注曰人谓从者授于阶下西面然后出
纳吉用鴈如纳采礼
注曰归卜于庙得吉兆复使使者往告婚姻之事于是定
纳征纁束帛俪皮如纳吉礼
注曰徴成也使使者纳币以成昏礼用纁者象隂阳傋也束帛十端也周礼曰凡嫁子娶妻入币纯帛无过五两俪两也执束帛以致命两皮为庭实皮鹿皮○疏曰此纳徴无鴈者以有束帛为贽故也
请期用鴈主人辞賔许告期如纳徴礼
注曰主人辞者阳倡隂和期日宜由夫家来也夫家必先卜之得吉日乃使使者往辞即告之
期初昏陈三鼎于寝门外东方北面北上其实特豚合升去蹄举肺脊二祭肺二鱼十有四腊一肫髀不升皆饪设扄鼏
注曰期娶妻之日鼎三者升豚鱼腊也寝壻之室也北面向内也特犹一也合升合左右胖升于鼎也去蹄蹄甲不用也举肺脊者食时所先举也肺者气之主也周人尚焉脊者体之正也食时则祭之饭必举之贵之也毎皆二者夫妇各一耳几鱼之正十五而鼎减一为十四者欲其敌偶也腊兔腊也肫或作纯纯全也凡腊用全髀不升者近窍贱也饪熟也扄所以扛鼎鼏覆之○疏曰脊体之正者一身之上体总有二十一节前有肩臂臑后有肫胳脊在中央有正脊脡脊横脊而取中央正脊故也特牲记鱼十有五注云隂中之物取数于月十有五日而盈此夫妇鬼神隂阳故同祭礼十五而去一若生人则异故公食大夫一命者七鱼再命者九鱼三命者十有一鱼天子诸侯无文或诸侯十三鱼天子十五鱼也
设洗于阼阶东南馔于房中醯酱二豆菹醢四豆兼巾之黍稷四敦皆盖
注曰醯酱者以醯和酱生人尚防味兼巾之者六豆共巾也巾为御尘盖为尚温周礼曰食齐视春时
大羮湆在爨
注曰大羮湆煑肉汁也大古之羮无盐菜爨火上周礼曰羮齐视夏时今文湆皆作汁
尊于室中北墉下有禁酒在西绤幂加勺皆南枋注曰墉墙也禁所以甒者酒不忘古也绤麄葛今文枋作柄
尊于房户之东无酒篚在南实四爵合巹
注曰无酒者略之也夫妇酌于内尊其余酌于外尊合巹破匏也四爵两巹凡六为夫妇各三酳一升曰爵
主人爵弁纁裳缁袘从者毕端乘墨车从车二乘执烛前马
注曰主人壻也壻为妇主爵弁而纁裳冕之次大夫以上亲迎冕服纁裳者衣缁衣不言衣与带而言袘者明其与袘俱用缁袘谓缘以缁缘裳象阳气下施从者有司乘二车从行者也毕犹皆也墨车漆车士而乘墨车摄盛也执烛前马使徒役持炬火居前炤道
妇车亦如之有裧
注曰亦如之者车同等裧车裳帷周礼谓之容车有容则固有盖
至于门外
注曰妇家大门之外
主人筵于戸西西上右几
注曰主人女父也筵为神布席
女次纯衣纁袇立于房中南面
注曰次首饰也纯衣丝衣女从者毕袗则此衣亦矣袇亦缘也袇之言任也以纁缘其衣象阴气上任也凡妇人不常施袇之衣盛昏礼为此服
姆纚笄宵衣在其右
注曰姆妇人年五十无子出而不复嫁能以妇道教人者纚縚髪笄今时簪也宵读为素衣朱绡之绡鲁诗以绡为绮属也姆亦衣以绡为领姆在女右当诏以妇礼○疏曰妇人年五十阴道絶无子乃出之
女从者毕袗纚笄被顈黼在其后
注曰女从者谓侄娣也袗同也同者上下皆顈襌也诗云素衣朱襮尔雅云黼领谓之襮周礼曰白与黒谓之黼后夫人狄衣卿大夫之妻刺黼以为领士妻始嫁施禅黼于领上假盛饰耳言被明非常服
主人端迎于门外西面再拜賔东面答拜
注曰賔壻
主人揖入賔执鴈从至于庙门揖入三揖至于阶三让主人升西面賔升北面奠鴈再拜稽首降出妇从降自西阶主人不降送
注曰賔升奠鴈拜主人不答明主为授女耳主人不降送礼不参○疏曰賔奠鴈再拜稽首者此时当在房外当楣北面知在房户者见隠二年纪裂繻来逆女何休云夏后氏逆于庭殷人逆于堂周人逆于户后代渐文迎于房者亲亲之义也
壻御妇车授绥姆辞不受
注曰壻御者亲而下之绥所以引升车者仆人之礼必授人绥
妇乘以几姆加景乃驱御者代
注曰景之制盖如明衣加之以为行道御尘令衣鲜明也景亦明也驱行也行车轮三周御者乃代壻疏曰乗以几者谓登车时也
壻乗其车先俟于门外
注曰壻车在大门外乘之先者道之也男率女女从男夫妇刚柔之义自此始也俟待也门外壻家大门外
妇至主人揖妇以入及寝门揖入升自西阶媵布席于奥夫入于室即席妇尊西南面媵御沃盥交
注曰升自西阶道妇入也媵送也谓女从者也御当为迓迎也谓壻从者也媵沃壻盥于南洗御沃妇盥于北洗夫妇始接情有亷耻媵御交道其志○疏曰壻既即席妇在尊西未设席设馔讫乃设女从者即侄娣也壻从者以其与妇人为盥非男子之事谓夫家之贱者也交盥者有南北二洗
赞者彻尊幂举者盥出除鼏举鼎入陈于阼阶南西面北上匕爼从设
注曰执匕者执爼者从鼎而入设之七所以别出牲体也爼所以载也○疏曰公食执匕爼之人入加匕于鼎陈爼于鼎南其匕与载皆举鼎者为之
北面载执而俟
注曰执爼而立俟豆先设○疏曰执匕爼举鼎各别人者吉礼尚威仪也特牲礼右人于鼎北南面匕肉出之左人于鼎西爼南北面承取肉载于爼遂执爼而立此与之同也凡牲体于鼎以次别出之载者依其次载之
匕者逆退复位于门东北面西上
注曰执匕者事毕逆退由便至此乃着其位略贱也
赞者设酱于席前菹醢在其北爼入设于豆东鱼次腊特于爼北
注曰豆东菹醢之东
赞设黍于酱东稷在其东设湆于酱南
注曰馔要方也
设对酱于东
注曰对酱妇酱也设之当特爼
菹醢在其南北上设黍于腊北其西稷设湆于酱北御布对席赞啓会郤于敦南对敦于北
注曰啓发也○疏曰上设壻湆于酱南在酱黍之南特爼出于馔北此设妇湆于酱北在特爼东馔内则不得要方上注云要方者据大判而言耳郤仰也谓仰于地也
赞告具揖妇即对筵皆坐皆祭祭荐黍稷肺
注曰赞者西面告馔具也壻揖妇使即席荐菹醢
赞尔黍授肺脊皆食以湆酱皆祭举食举也
注曰尔移也移置席上便其食也皆食食黍也以用也用者谓用口啜湆用指酱古文黍作稷○疏曰举谓举肺
三饭卒食
注曰卒已也同牢示亲不主为食起三饭而成礼也○疏曰少牢十一饭特牲九饭而礼成此独三饭故云同牢示亲不主为食起三饭而成礼也
赞洗爵酌酳主人主人拜受赞户内北面答拜酳妇亦如之皆祭
注曰酳潄也酳之言演也安也潄所以洁口且演安其所食酳酌内尊○疏曰主人拜受者壻拜当东面酳妇亦如之者妇拜当南面少牢云篹皆答拜注云在东面席者东面拜在西面席者皆南面拜故知特牲主人洗角酌酳尸注云酳犹衍也是献尸也尸既卒食又欲颐衍养乐之少牢云主人酌酒乃酳尸注云酳犹羡也既食之而又饮之所以乐之三注不同文有详略相兼乃具
赞以肝从皆振祭哜肝皆实于菹豆
注曰肝肝炙也饮酒宜有肴以安之
卒爵皆拜赞答拜受爵再酳如初无从三酳用巹亦如之
注曰亦无从也
赞洗爵酌于戸外尊入户西北面奠爵拜皆答拜坐祭卒爵拜皆答拜兴
注曰赞酌者自酢也○疏曰言皆者夫妇也
主人出妇复位
注曰复尊西南面之位○疏曰主人出不云处所按下文说服于房则此时亦东房矣
乃彻于房中如设于室尊否
注曰彻室中之馔设于房中为媵御馂之彻尊不设有外尊也
主人説服于房媵受妇説服于室御受姆授巾
注曰巾所以自洁清
御衽于奥媵衽良席在东皆有枕北止
注曰衽卧席也妇人称夫曰良止足也○疏曰前布席夫在西妇在东者示阴阳交防有渐今乃夫在东妇在西易处者取阳往就阴故男女各于其方也
主人入亲説妇之缨
注曰入者从房还入室也妇人十五许嫁笄而礼之因着缨明有系也盖以五采为之其制未闻
烛出
注曰昏礼毕将卧息
媵馂主人之余御馂妇余赞酌外尊酳之
注曰外尊房户外之东尊
媵侍于戸外呼则闻
注曰为尊者有所徴求
夙兴妇沐浴纚笄宵衣以俟见
注曰夙早也昏明日之晨兴起也俟待也待见于舅姑寝门之外古者命士以上年十五父子异宫○疏曰不着纯衣纁袡者彼嫁时之盛服今已成昏故退从此服也
质明赞见妇于舅姑席于阼舅即席席于房外南面姑即席
注曰质平也房外房户外之西○疏曰郑知房外在房户外之西者以其舅在阼阼当房户之东若姑在房户之东即当舅之北南面向之不便是以知此房外者房户外之西也
妇执笲栗自门入升自西阶进拜奠于席
注曰笲竹器而衣者进拜者进东面乃拜奠之者舅尊不敢授也
舅坐抚之兴答拜妇还又拜
注曰还又拜者还于先拜处拜妇人与丈夫为礼则侠拜
降阶受笲腵脩升进北面拜奠于席姑坐举以兴拜授人
注曰人有司姑执笲以起答妇拜授有司彻之舅则宰彻之○疏曰公羊传云枣栗云乎腵脩云乎枣栗取其早自谨敬腵脩取其断断自脩也
赞醴妇
注曰醴当为礼赞礼妇者以其妇道新成亲厚之
席于户牖间
注曰室户西牖东南面位
侧尊甒醴于房中妇疑立于席西
注曰疑正立自定之貎
赞者酌醴加柶面枋出房席前北面妇东面拜受赞西阶上北面拜送妇又拜荐脯醢
注曰妇东面拜赞北面答之变于丈夫始冠成人之礼○疏曰冠礼礼子与此礼妇俱在賔位彼南面受醴者以向賔拜此东面者以舅姑在东亦面之拜也
妇升席左执觯右祭脯醢以柶祭醴三降席东面坐啐醴建柶兴拜赞答拜妇又拜奠于荐东北面坐取脯降出授人于门外
注曰奠于荐东升席奠之取脯降出授人亲彻且荣得礼人谓妇氏人
舅姑入于室妇盥馈
注曰馈者妇道既成成以孝养
特豚合升侧载无鱼腊无稷并南上其他如娶女礼注曰侧载者右胖载之舅爼左胖载之姑爼异尊卑并南上者舅姑共席于奥其馔各以南为上其他谓酱湆菹醢女谓妇也如取妇礼同牢时○疏曰并南上者决同牢男女东西相对各上其右也虽不言酒既有馈明有酒在其他中酒在内者亦在北牖下外尊亦当在房户外之东
妇赞成祭卒食一酳无从
注曰赞成祭者授处之今文无成也
席于北墉下
注曰室中北墙下
妇彻设席前如初西上妇馂舅辞易酱
注曰妇馂者即席将馂也辞易酱者嫌淬污
妇馂姑之馔御赞祭豆黍肺举肺乃食卒姑酳之妇拜受姑拜送坐祭卒爵姑受奠之
注曰奠于篚
妇彻于房中媵御馂姑酳之虽无娣媵先于是与始饭之错
注曰古者嫁女必娣侄从之谓之媵侄兄之子娣女弟也娣尊侄卑若或无娣犹先媵客之也始饭谓舅姑错者媵馂舅余御馂姑余也○疏曰诸侯夫人自有侄娣并二媵各有侄娣则九女是媵与侄娣别也若大夫士无二媵即以侄娣为媵
舅姑共飨妇以一献之礼舅洗于南洗姑洗于北洗奠酬
注曰以酒食劳人曰飨南洗在庭北洗在北堂设两洗者献酬酢以洁清为敬奠酬者明正礼成不复举凡酬酒皆奠于荐左不举○疏曰此飨与上盥馈同日为之知者见昏义厥明舅姑共飨妇彼注
云昏礼不言厥明此言之者容大夫以上礼多或异日故知此士同日可知也此与上事相因亦于舅姑寝堂之上与醴妇同在客位也○杨氏曰舅洗于南洗洗爵以献妇也姑洗于北洗洗爵以酬妇也贾疏云舅献姑酬共成一献仍无妨姑荐脯醢此说是也但妇酢舅更爵自荐又云奠酬酢皆不言处所以例推之舅姑之位当如妇见舅席于阼姑席于房外而妇行更爵自荐及奠酬之礼与
舅姑先降自西阶妇降自阼阶
注曰授之室使为主明代已
归妇俎于妇氏人
注曰言爼则飨礼有牲矣妇氏人丈夫送妇者使有司归以妇爼当以反命于女之父母明其得礼○疏曰按杂记云大飨卷三牲之爼归于賔馆是賔所当得也飨时设几而不倚爵盈而不饮肴干而不食故归爼此飨妇妇亦不食故归之也经虽不言牲既言爼爼所以盛肉故知有牲此妇氏人即上妇所授脯者也
舅飨送者以一献之礼酬以束锦
注曰送者女家有司也爵至酬賔又从之以束锦所以相厚古文锦皆作帛○疏曰此一献依常飨賔客法
姑飨妇人送者酬以束锦
注曰妇人送者子弟之妻妾
若异邦则赠丈夫送者以束锦
注曰赠送也就賔馆○疏曰赠贿之等皆就馆故知此亦就馆也
若舅姑既没则妇入三月乃奠菜
注曰没终也奠菜者以篚祭菜也盖用菫○疏曰此言舅姑俱殁者若舅殁姑存则当时见姑三月亦庙见舅若舅存姑殁妇人无庙可见或更有继姑自然如常礼也○坡曰姑殁虽未得入庙亦当祀于别寝岂可全不脩见礼似宜亦三月如礼见之
席于庙奥东面右几席于北方南面
注曰庙考妣之庙北方墉下○疏曰周礼司几筵注云祭于庙同几精气合又祭统云设同几同几即同席今祭于庙而别席者生时见舅姑舅姑别席异面此庙见亦别席异面象生不与常祭同也
祝盥妇盥于门外妇执笲菜祝帅妇以入祝告称妇之姓曰某氏来妇敢奠嘉菜于皇舅某子
注曰帅道也入入室也某氏者齐女则曰姜氏鲁女则曰姬氏来妇言来为妇嘉美也皇君也
妇拜扱地坐奠菜于几东席上还又拜如初
注曰扱地手至地也妇人扱地犹男子稽首
妇降堂取笲菜入祝曰某氏来妇敢告于皇姑某氏奠菜于席如初礼
注曰降堂阶上也室事交乎户今降堂者敬也于姑言敢告舅尊于姑○疏曰降堂阶上也室事交乎户堂事交乎阶今室事当交于户乃交于阶者敬也
妇出祝阖牖户
注曰凡庙无事则闭之
老醴妇于房中南面如舅姑醴妇之礼
注曰因于庙见礼之
壻飨妇送者丈夫妇人如舅姑飨礼
疏曰舅姑没则壻兼飨
记士昏礼凡行事必用昏昕受诸祢庙辞无不腆无辱注曰用昕使者用昏壻也壻悉计反从士从胥俗从婿腆善也賔不称币不善主人不谢来辱○疏曰用昕使者谓男氏使向女家纳采问名纳吉纳征请期五者皆用昕即诗所谓旭日始旦也昏亲迎时也
挚不用死皮帛必可制
注曰挚鴈也皮帛俪皮束帛也○疏曰可制者可制为衣物此亦教妇以诚信之义也
腊必用鲜鱼用鲋必殽全
注曰殽全者不馁败不剥伤○疏曰鲜取夫妇日新之义鲋取夫妇相依附也殽必全者取夫妇全节无亏之理此并据同牢时也
女子许嫁笄而醴之称字
注曰许嫁已受纳征礼也笄女之礼犹冠男也使主妇女賔执其礼
祖庙未毁教于公宫三月若祖庙已毁则教于宗室注曰祖庙女高祖为君者之庙也以有缌麻之亲就尊者之宫教以妇德妇言妇容妇功宗室大宗之家○疏曰此谓诸侯同族之女也共承高祖则四世之内皆教于公宫注止言缌麻举疏以见亲也及与君絶服则于大宗之家教之
问名主人受鴈还西面对賔受命乃降
注曰受鴈于两楹间南面还于阼阶上对賔以女名
祭醴始扱一祭又扱再祭賔右取脯左奉之乃归执以反命
注曰反命谓使者问名纳吉纳徴请期还报于壻父○杨氏曰经但言取脯记又明右手取脯以左手奉之尢见其恭也
纳征执皮摄之内文兼执足左首随入西上参分庭一在南
注曰摄犹辟也兼执足者左手执前两足右手执后两足左首象生曲礼曰执禽者左首随入为门中阨狭西上中庭位并○疏曰随入为门中阨狭者皮皆横执之二人相随乃可以入至中庭稍寛故得俱北面西上
賔致命释外足见文主人受币士受皮者自东出于后自左受遂坐摄皮逆退适东壁
注曰賔致命主人受币庭实所用为节○疏曰出于后者出于执皮者之后至于左北面受之逆退者二人相随自东而西今以后者先向东行故云逆退也
父醴女而俟迎者母南面于房外
注曰女既次纯衣父醴之于房中南面盖母荐焉重昏礼也女奠爵于荐东立于位而俟壻壻至父出使摈者请事母出房外示亲授壻且当戒女也○疏曰舅姑共飨妇姑荐脯醢故知父母醴女亦母荐脯醢按士冠子与醮子及此篇醴賔醴妇皆奠爵于荐东明此亦奠荐东也
女出于母左父西面戒之必有正焉若衣若笄母戒诸西阶上不降
注曰必有正焉者以记戒之使不忘○疏曰母初立房西女出房母行至西阶上乃戒之也托戒者谓托衣笄恒在身而不忘特戒亦然也
妇乗以几从者二人坐持几相对
注曰持几者重慎之○疏曰此几谓将上车而登若王后则履石大夫诸侯无文○坡谓朱子仪礼经传通解本妇乘上有壻授绥姆辞曰未教不足与为礼也一十四字
妇入寝门赞者彻尊幂酌酒三属于尊弃余水于堂下阶间加勺
注曰属注也酒涗水贵新昏礼又贵新故事至乃取之三注于尊中
笲缁被纁里加于桥舅答拜宰彻笲
注曰被表也笲有衣者妇见舅姑以饰为敬桥所以庪笲其制未闻
妇席荐馔于房
注曰醴妇飨妇之席荐也○疏曰醴妇时唯席与荐无爼其飨妇并有爼爼则不馔于房从鼎升于爼入设于席前今据醴妇时而言也
飨妇姑荐焉
注曰舅姑共飨妇舅献爵姑荐脯醢
妇洗在北堂直室东隅篚在东北面盥
注曰洗在北堂所谓北洗北堂房中半以北洗南北直室东隅东西直房户与隅间○疏曰房与室相连谓之房无北壁故得北堂之名
妇酢舅更爵自荐
注曰更爵男女不相因也
不敢辞洗舅降则辟于房不敢拜洗
注曰不敢与尊者为礼
凡妇人相飨无降
注曰姑飨妇人送者于房无降者以北洗篚在上疏曰妇人有事不下堂舅姑飨妇及姑飨妇人送者皆然
妇入三月然后祭行
注曰入夫之室三月之后于祭乃行谓助祭也○疏曰若舅在无姑三月不湏庙见则助祭或舅殁姑年六十亦传家长妇妇入三月庙见后亦得助夫祭
庶妇则使人醮之妇不馈
注曰庶妇庶子之妇也使人醮之不飨也酒不酬酢曰醮亦有脯醢适妇酌之以礼庶妇酌之以酒其仪则同不馈者共养统于适也○疏曰其仪则同者适妇用醴于客位东面拜受赞者北面拜送庶妇于房外之西亦东面拜受醮者亦北面拜送
昏辞曰吾子有惠贶室某也
注曰昏辞摈者请事告之辞吾子谓女父也贶赐也室犹妻也某壻名
某有先人之礼使某也请纳采
注曰某壻父名某也使名也
对曰某之子憃愚又弗能教吾子命之某不敢辞注曰对曰者摈出纳賔之辞某女父名也吾者谓使者
致命曰敢纳采
疏曰此使者升堂致命于主人之辞然亦当有主人对辞如纳徴不言之者文不具也此下纳吉纳征请期之等皆有门外賔与摈者传辞及升堂致命主人对辞而或不言者文不具耳
问名曰某既受命将加诸卜敢请女为谁氏
注曰某使者名也谁氏者谦也不必其主人之女
对曰吾子有命且以备数而择之某不敢辞
注曰卒曰某氏不记之者明为主人之女○疏曰若他女主人终卒对客之辞当云某氏主人之女旧知之故不对也○杨氏曰昏义问名疏曰问名者问其女之所生母之姓名故昏礼云为谁氏言女之母何姓氏也此説与仪礼疏义不同当攷
醴曰子为事故至于某之室某有先人之礼请醴从者注曰言从者谦不敢斥也
对曰某既得将事矣敢辞
注曰将行
先人之礼敢固以请
注曰主人辞
某辞不得命敢不从也
注曰賔辞也不得命者不得许己之命
纳吉曰吾子有贶命某加诸卜占曰吉使某也敢告对曰某之子不教唯恐弗堪子有吉我与在某不敢辞注曰与犹兼也
纳征曰吾子有嘉命贶室某也某有先人之礼俪皮束帛使某也请纳征致命曰某敢纳征对曰吾子顺先典贶某重礼某不敢辞敢不承命
注曰典常也法也○疏曰吾子有命以下至请纳徴是门外向摈者辞也某敢纳徴者是升堂致命辞也对曰者是堂上主人对辞也
请期曰吾子有赐命某既申受命矣惟是三族之不虞使某也请吉日
注曰三族谓父昆弟已昆弟子昆弟此三族者已及子皆为服期期服则逾年欲及今之吉也杂记曰大功之末可以冠子嫁子○疏曰大功之丧服内不废成礼若期亲内则废故举合废者而言
对曰某既前受命矣唯命是听曰某命某听命于吾子对曰某固唯命是听使者曰某使某受命吾子不许某敢不告期曰某日
注曰某吉日之甲乙
对曰某敢不敬须
注曰须待
凡使者归反命曰某既得将事矣敢以礼告
注曰告礼所执脯
主人曰闻命矣
父醮子
注曰子壻○疏曰女父礼女用醴又在庙父醮子用酒又在寝知不在庙者不言筵于户西以布神位则在寝可知
命之辞曰往迎尔相承我宗事
注曰相助也宗事宗庙之事也
朂率以敬先妣之嗣若则有常
注曰朂勉也若犹女也勉率妇道以敬其为先妣之嗣女之行则当有常深戒之诗言大姒嗣徽音○疏曰先妣之嗣谓妇入室代姑祭
子曰诺惟恐弗堪不敢忘命
賔至摈者请对曰吾子命某以兹初昏使某将请承命注曰賔壻也命某某婿父名兹此也将行也使某行昏礼来迎
对曰某固敬具以须
父送女命之曰戒之敬之夙夜无违命
注曰命舅姑之教命
母施衿结帨曰勉之敬之夙夜无违宫事
注曰帨佩巾○疏曰宫事谓姑命妇之事
庶母及门内施鞶申之以父母之命命之曰敬恭听宗尔父母之言夙夜无愆视诸衿鞶
注曰庶母父之妾也鞶囊也男鞶革女鞶丝所以盛帨巾之属申重也宗尊也示之以衿鞶皆托戒使识之也
宗子无父母命之亲皆没已躬命之
注曰宗子者适长子也命之命使者母命之在春秋纪裂繻来逆女是也躬犹亲也亲命之则宋公使公孙夀来纳币是也言宗子无父是有有父者礼七十老而传八十齐丧之事不及若是者子代其父为宗子其取也父命之
支子则称其宗
注曰支子庶昆弟也称其宗子命使者
弟则称其兄
注曰弟宗子母弟
若不亲迎则妇入三月然后壻见曰某以得为外昏姻请觌
注曰女氏称昏壻氏称姻觌见也○疏曰尔雅释亲男为昏女曰姻者取壻昏时徃取女则因之而来及其亲则女氏称昏男氏称姻取送女者昏时往男家因得见之故也
主人对曰某以得为外昏姻之数某之子未得濯溉于祭祀是以未敢见今吾子辱请吾子之就宫某将走见注曰主人女父也以白造缁曰辱
对曰某以非他故不足以辱命请终赐见
注曰非他故弥亲之辞命谓将走见之言今文无终赐
对曰某以得为昏姻之故不敢固辞敢不从
注曰不言外亦弥亲之辞
主人出门左西面壻入门东面奠挚再拜出
注曰出门出内门入门入大门出内门不出大门者异于賔客也壻见于寝奠挚者壻有子道不敢授也挚雉也
摈者以挚出请受
注曰欲使以賔客礼相见
壻礼辞许受挚入主人再拜受壻再拜送出
注曰出己见女父○杨氏曰不言面位贾疏云聘礼賔执挚入门右奠挚从臣礼辞之乃出由门左升堂北面从賔客礼此亦当然主人北面再拜受賔北面再拜送
见主妇主妇阖扉立于其内
注曰主妇主人之妇也阖扉者妇人无外事扉左扉
壻立于门外东面主妇一拜壻答再拜主妇又拜壻出注曰必先一拜者妇人于丈夫必侠拜
主人请醴及揖让入醴以一献之礼主妇荐奠酬无币注曰及与也无币异于賔客
壻出主人送再拜
仪礼述注卷二

[book_title]卷三
钦定四库全书
仪礼述注卷三
安溪　李光坡　撰
士相见礼第三
郑目録云士以职位相亲始承挚相见之礼○疏曰篇内含卿大夫相见以其新升为士或士自相见或士往见卿大夫或卿大夫下见士或见已国君或士大夫见他国君来朝者新出仕从防至着以士为先后更有功乃升为大夫已上故以士为总号也又天子之孤卿大夫士与诸侯之孤卿大夫士执挚既同相见之礼亦无别也
士相见之礼○挚冬用雉夏用腒左头奉之曰某也愿见无由达某子以命命某见
注曰挚所执以至者君子见于所尊敬必执挚以将其厚意也士挚用雉者取其耿介交有时别有伦也雉必用死者为其不可生服也夏用腒备腐臭也左头头阳也无由达言久无因縁以自达也某子今所因縁之姓名以命者称述主人之意○疏曰某子是绍介中间之人注云交有时别有伦者伦类也交接有时至于别后则雌雄不杂谓春交秋别也士之义亦然又云雉必用死者尚书云一死郑云士执雉也义取耿介为君致死也腒干雉
主人对曰某子命某见吾子有辱请吾子之就家也某将走见
注曰有又也某子命某往见今吾子又自辱来序其意也走犹往也
賔对曰某不足以辱命请终赐见
注曰命谓请吾子之就家
主人对曰某不敢为仪固请吾子之就家也某将走见注曰不敢为仪言不敢外貌为威仪忠诚欲往也固如故也
賔对曰某不敢为仪固以请
注曰言如故请终赐见
主人对曰某也固辞不得命将走见闻吾子称挚敢辞挚
注曰不得命者不得见许之命也走犹出也称举也辞其挚为其大崇也
賔对曰某不以挚不敢见
注曰见于所尊敬而无挚嫌太简
主人对曰某不足以习礼敢固辞
注曰言不足习礼者不敢当其崇礼来见已
賔对曰某也不依于挚不敢见固以请
注曰言依于挚谦自卑也
主人对曰某也固辞不得命敢不敬从出迎于门外再拜賔答再拜主人揖入门右賔奉挚入门左主人再拜受賔再拜送挚出
注曰右就右也左就左也受挚于庭既拜受送则出矣不受挚于堂下人君也○疏曰凡门出则以西为右以东为左入则以东为右西为左依賔西主东之位也
主人请见賔反见退主人送于门外再拜
注曰请见者为賔崇礼来相接以矜庄欢心朱交也賔反见则燕矣下云凡燕见于君至凡侍坐于君子博记反见之燕义臣初见于君再拜奠挚而出○疏曰上士冠礼賔士昏纳采等皆有礼賔事明此行礼主人留必不虚宜有欢燕故云则燕矣相见非聘问之礼燕既在寝明前相见亦在寝之庭矣臣始见出君亦当遣人留之燕也下有它邦之人则还挚虽不见反燕臣尚燕它邦有燕可知
主人复见之以其挚曰向者吾子辱使某见请还挚于将命者
注曰复见之者礼尚往来也以其挚谓向时所执来者也向曩也将犹也命者谓摈相者○疏曰五等诸侯身自出朝及遣臣出聘圭璋重不可遥复朝聘讫即还之璧琮财轻故不还彼朝聘用玉自为一礼有不还之义其在国之臣自执挚相见虽禽挚皆还之臣见于君则不还义与朝聘异不可相决也出接賔曰摈入诏礼曰相一也故聘礼与冠义皆云每一门止一相是谓摈介为相也
主人对曰某也既得见矣敢辞
注曰让其来答已也○疏曰上言主人者据前为主人而言此云主人者谓前賔今在其家而説也
賔对曰某也非敢求见请还挚于将命者
注曰言不敢求见嫌防主人不敢当也○疏曰賔主频见是防故不敢当相见之法直云还挚而已
主人对曰某也既得见矣敢固辞
注曰固如故也
賔对曰某不敢以闻固以请于将命者
注曰言不敢以闻又益不敢当○疏曰上云非敢求见此云不敢以闻耳闻疏于目见故云又益不敢当也
主人对曰某也固辞不得命敢不从賔奉挚入主人再拜受賔再拜送挚出主人送于门外再拜
士见于大夫终辞其挚于其入也一拜其辱也賔退送再拜
注曰终辞其挚以将不亲答也凡不答而受其挚唯君于臣耳大夫于士不出迎入一拜正礼也送再拜尊賔
若尝为臣者则礼辞其挚曰某也辞不得命不敢固辞注曰礼辞一辞其挚而许也将不答而聴其以挚入有臣道也
賔入奠挚再拜主人答壹拜
注曰奠挚尊卑异不亲授也
賔出使摈者还其挚于门外曰某也使某还挚
注曰还其挚者辟正君也
賔对曰某也既得见矣敢辞摈者对曰某也命某某非敢为仪也敢以请
注曰还挚者请使受之
賔对曰某也夫子之贱私不足以践礼敢固辞
注曰家臣称私践行也言某臣也不足以行賔客礼
摈者对曰某也使某不敢为仪也固以请賔对曰某固辞不得命敢不从再拜受
注曰受其挚而去之○疏曰以其尝为臣为轻既而受其挚又相见无飨燕之礼故郑云去之
下大夫相见以鴈饰之以布维之以索如执雉
注曰鴈取知时飞翔有行列也饰之以布谓裁缝衣其身也维谓系聨其足
上大夫相见以羔饰之以布四维之结于面左头如麛执之
注曰上大夫卿也羔取其从帅羣而不党也面前也系聨四足交出背上于胸前结之也如麛执之者秋献麛有成礼如之或曰麛孤之挚也其礼葢谓左执前足右执后足○疏曰秋行犊麛则献当在秋时也国皆有三卿五大夫言上大夫据三卿则此下是五大夫也三卿宜六大夫而五者何休云司马事省阙一大夫案曲礼云饰羔鴈者以缋彼天子卿大夫非直以布上又画之此诸侯卿大夫挚虽同羔鴈直用布为饰无缋
如士相见之礼
注曰大夫虽挚异其仪犹如士
始见于君执挚至下容弥蹙
注曰下谓君所也蹙犹促也促恭慤貌也其为恭士大夫一也
庶人见于君不为容进退走
注曰容谓趋翔○防曰行而张足曰趋行而张拱曰翔
士大夫则奠挚再拜稽首君答壹拜
注曰言君答士大夫一拜则于庶人不答之庶人之挚鹜○疏曰君于士不答拜此得与大夫同答一拜者士贱君不答拜此以新升为士故答拜聘礼问劳云答士拜者亦以新使反故拜之
若他邦之人则使摈者还其挚曰寡君使某还挚賔对曰君不有其外臣臣不敢辞再拜稽首受
疏曰凡臣无境外之交今得以挚见他邦君者谓他国之君来朝此国之臣因见之若掌客卿皆见以羔之类也
凡燕见于君必辩君之南面若不得则正方不疑君注曰辩犹正也君南面则臣见正北面君或时不然当正东面若正西面不得疑君所处邪乡之此谓特见图事非立賔主之燕也疑度之
君在堂升见无方阶辩君所在
注曰升见升堂见于君也君近东则升东阶君近西则升西阶
凡言非对也妥而后言
注曰凡言谓已为君言事也妥安坐也言犹出言也若君问可对则对不待安坐也
与君言言使臣与大人言言事君与老者言言使弟子与幼者言言孝弟于父兄与众言言忠信慈祥与居官者言言忠信
注曰博陈燕见言语之仪也言使臣者使臣之礼也大人卿大夫也言事君者臣事君以忠也祥善也居官谓士以下○疏曰与众言文承老幼之下亦非朝臣但是乡闾长幼共聚之处
凡与大人言始视面中视抱卒视面毋改众皆若是注曰始视面谓观其顔色可言未也中视抱容其思之且为敬也卒视面察其纳已言否也毋改谓言见答应之间当正容体以待之毋自变动为嫌懈惰不虚心也众谓诸卿大夫同在此者皆若是其视之仪无异也
若父则游目母上于面母下于带
注曰子于父主孝不主敬所视广也因观安否何如也
若不言立则视足坐则视膝
注曰不言则伺其行起而已
凡侍坐于君子君子欠伸问日之早晏以食具告改居则请退可也
注曰君子谓卿大夫及国中贤者也志倦则欠体倦则伸问日晏近于久也具犹辨也改居谓自变动也
夜侍坐问夜膳荤诸退可也
注曰问夜问其时数也膳荤谓食之荤辛物葱薤之属食之以止卧
若君赐之食则君祭先饭徧尝膳饮而俟君命之食然后食
注曰君祭先饭食其祭食臣先饭示为君尝食也此谓君与之礼食膳谓进庶羞既尝庶羞则饮俟君之徧尝也
若有将食者则俟君之食然后食
注曰将食犹进食谓膳宰也膳宰进食则臣不尝食周礼膳夫品尝食王乃食
若君赐之爵则下席再拜稽首受爵升席祭卒爵而俟君卒爵然后授虚爵
注曰受爵者于尊所至于授爵坐授人耳必俟君卒爵者若欲其釂然也○疏曰釂尽爵也
退坐取屦隠辟而后屦君为之兴则曰君无为兴臣不敢辞君若降送之则不敢顾辞遂出
注曰谓君若食之饮之而退也隠辟俛而逡遁兴起也辞君兴而不敢辞其降于已太崇不敢当也
大夫则辞退下比及门三辞
注曰下亦降也
若先生异爵者请见之则辞辞不得命则曰某无以见辞不得命将走见先见之
注曰先生致仕者也异爵谓卿大夫也辞辞其自降而来走犹出也先见之者出先拜也曲礼曰主人敬賔则先拜賔
非以君命使则不称寡大夫士则曰寡君之老
注曰谓摈赞者辞也不称寡君不言寡君之某言姓名而已大夫卿士其使则皆曰寡君之某檀弓曰仕而未有禄者君有馈焉曰献使焉曰寡君之老
凡执币者不趋容弥蹙以为仪
注曰不趋主慎也以进而益恭为威仪耳
执玉者则唯舒武举前曳踵
注曰唯舒者重玉器尤慎也武迹也举前曳踵备跲也○朱先生曰陆佃读武字絶句谓容弥蹙同唯武则舒陆説近是
凡自称于君士大夫则曰下臣宅者在邦则曰市井之臣在野则曰萆茅之臣庶人则曰刺草之臣他国之人则曰外臣
注曰宅者谓致仕者去官而居宅或在国中或在野周礼载师有宅田剌犹刬除也
仪礼述注卷三

[book_title]卷四
钦定四库全书
仪礼述注卷四
安溪　李光坡　撰
乡饮酒礼第四
郑目録云诸侯之乡大夫三年大比献贤者能者于其君以礼賔之与之饮酒○疏曰知是诸侯之乡大夫者案春官小胥云凡县钟磬半为堵全为肆注云钟磬者编县二八十六枚而在一簴谓之堵钟一堵磬一堵谓之肆半之者谓诸侯之卿大夫士也诸侯之卿大夫半天子之卿大夫西县钟东县磬士亦半天子之士县磬而已今此下帷县磬而无钟故以为诸侯乡大夫也若然大夫亦应钟磬俱有而直有磬者郑云賔乡人之贤者从士礼也若然天子乡大夫賔贤能从士礼亦钟磬俱有不独磬也凡乡饮酒之礼其名有四此賔贤能一也六十者坐五十者立侍是党正蜡祭饮酒二也州长春秋习射于序先行乡饮酒三也乡饮酒义又有乡大夫士饮国中贤者用乡饮酒四也其王制云习射尚功习乡尚齿即是州长党正饮酒法
乡饮酒之礼○主人就先生而谋賔介
注曰主人谓诸侯之乡大夫也先生乡中致士者賔介处士贤者周礼大司徒以乡三物教万民而賔兴之及三年大比而兴贤者能者乡老及乡大夫帅其吏与其众寡以礼礼賔之厥明献贤能之书于王是礼乃三年正月而一行也诸侯之乡大夫贡士于其君葢如此云古者年七十而致仕老于乡里大夫名曰父师士名曰少师而教学焉恒知乡人之贤者是以大夫就而谋之贤者为賔其次为介又其次为众賔而与之饮酒是亦将献之以礼礼賔之也今郡国十月行此饮酒礼以党正每歳邦索鬼神而祭祀则以礼属民而饮酒于序以正齿位之説然此篇无正齿位之事焉凡乡党饮酒必于民聚之时欲其见化知尚贤尊长也孟子曰天下有达尊三爵也德也齿也○疏曰若据乡贡一人其介与众賔不贡之矣但立介与众賔辅賔行乡饮酒之礼待后年还以贡之耳案射义诸侯歳献贡士注大国三人次国二人小国一人大国三乡次国二乡小国一乡所贡之士与乡同则乡送一人至君所其国有遂数亦同其乡并有公邑采地皆有贤能贡之而贡士与乡数同不言遂与公邑采地所贡者葢当乡送一人至君所君又总校德之大小取以贡之纵取乡外仍准乡数为定乡大夫虽行饮酒礼賔之于其君简讫仍更行饮酒礼賔之于王党正正齿位之礼六十者坐五十者立侍六十者三豆七十者四豆八十者五豆九十者六豆年长者在上是正齿位之法也汉时十月饮酒礼取党正之文此篇则无党正正齿位法也民聚之时谓大比大蜡之时尚贤据此篇乡饮酒尊长据党正乡饮酒也但党正饮酒以乡大夫临观行礼或乡大夫居此党内则亦名乡饮酒也引孟子者以证乡大夫饮酒是尚德也党正饮酒尚齿也爵于此无所当连引之耳或曰賔若有遵之一章即尚爵之义也
主人戒賔賔拜辱主人答拜乃请賔賔礼辞许主人再拜賔答拜主人退賔拜辱
注曰戒告也拜辱出拜其自屈辱至已门也请告以其所为来之事不固辞者素所有志○朱先生曰学成行脩进仕于朝上以致君下以泽民此士之素所有志也
介亦如之
注曰如戒賔也○疏曰不言众賔众賔德劣但谋介时亦当谋之故上注兼言其次为众賔至于戒速之日必当遣人戒速使知但略而不言故下云賔及众賔皆从之
乃席賔主人介
注曰賔席牖前南面主人席阼阶上西面介席西阶上东面
众賔之席皆不属焉
注曰席众賔于賔席之西不属者不相续也皆独坐明其德各特
尊两壶于房户间斯禁有酒在西设篚于禁南东肆加二勺于两壶
注曰斯禁禁切地无足者酒在西上也肆陈也疏曰言东肆以头首为记从西向东为肆则大头在西也
设洗于阼阶东南南北以堂深东西当东荣水在洗东篚在洗西南肆
注曰荣屋翼○疏曰堂深谓从堂亷北至房屋之壁堂下洗北去堂逺近深浅取于堂上深浅假令堂深三丈洗亦去堂三丈以此为度
羮定
注曰肉谓之羮定犹孰也
主人速賔賔拜辱主人答拜还
注曰速召也还犹退也
賔拜辱
疏曰聘礼云賔至近郊使下大夫至賔馆遂以賔入公食礼使大夫戒賔賔皆不拜送遂从之郑注云不拜送者为从之不终事皆不拜送此独拜送者亦是乡大夫尊賔卑又拟贡故特拜辱而送之异于余者
介亦如之賔及众賔皆从之
注曰从犹随也言及众賔介亦在其中
主人一相迎于门外再拜賔賔答拜拜介介答拜注曰相主人之吏摈赞命者
揖众賔
注曰差益卑也拜介揖众賔皆西南面
主人揖先入
注曰揖揖賔也先入门而西面
賔厌介入门左介厌众賔入众賔皆入门左北上注曰皆入门西东面推手曰揖引手曰厌○疏曰引手曰厌者以手向身引之
主人与賔三揖至于阶三让主人升賔升主人阼阶上当楣北面再拜賔西阶上当楣北面答拜
注曰三揖者将进揖当陈揖当碑揖楣前梁也○疏曰楣前梁对后梁为室户上
主人坐取爵于篚降洗
注曰将献賔
賔降
注曰从主人
主人坐奠爵于阶前辞賔对主人坐取爵兴适洗南面坐奠爵于篚下盥洗
注曰已盥乃洗爵致洁敬也
賔进东北面辞洗
注曰必进东行示情○疏曰言东北面则位南于洗矣是其賔初降立至于洗南东乡至主人洗爵乃东行故此得北面辞洗也示情者賔进前就主人示谦下主人之情也
主人坐奠爵于篚兴对賔复位当西序东面
注曰始降位在此
主人坐取爵沃洗者西北面
注曰沃洗主人之羣吏
卒洗主人壹揖壹让升
疏曰乡射云主人卒洗一揖一让以賔升是俱升也上文主人先升賔乃升者以初至之时賔客之道进宜难故主人升导之至此以辞让讫故略威仪而俱升也
賔拜洗主人坐奠爵遂拜降盥
注曰复盥为手坋污
賔降主人辞賔对复位当西序卒盥揖让升賔西阶上疑立
注曰疑正立自定之貌
主人坐取爵实之賔之席前西北面献賔
疏曰賔在西阶北面将就席受故西北面向其席也
賔西阶上拜主人少退賔进受爵以复位
注曰复西阶上位
主人阼阶上拜送爵賔少退荐脯醢
注曰荐进也进之者主人有司
賔升席自西方
注曰升由下也升必中席○疏曰案曲礼云席南乡北乡以西方为上今升席自西方云升由下者以賔统于主人以东方为上故以西方为升由下也
乃设折俎
注曰牲体枝解节折在俎
主人阼阶东疑立賔坐左执爵祭脯醢
注曰坐坐于席祭脯醢者以右手
奠爵于荐西兴右手取肺郤左手执本坐弗缭右絶末以祭尚左手哜之兴加于俎
注曰肺离之本端厚大者缭犹紾也尚左手者明垂紾之乃絶其末哜尝也○疏曰奠爵于荐右者为取肺奠之将举故奠于右记云取俎进俎不坐是以取时奠爵兴至加于俎又兴也本谓根本肺之大端此乡饮酒大夫礼故云缭祭乡射士礼云絶祭但云缭必兼絶言絶不得兼缭也周礼大祝辨九祭七曰絶祭八曰缭祭注云缭祭以手从肺本循之至于末乃絶以祭絶祭不循其末直絶以祭二祭本同礼多者缭之礼略者絶则祭之云哜尝也者哜至齿则尝之也
坐捝手遂祭酒兴席末坐啐酒降席坐奠爵拜告防执爵兴主人阼阶上答拜
注曰捝拭也降席席西也
賔西阶上北面坐卒爵兴坐奠爵遂拜执爵兴主人阼阶上答拜
注曰卒尽也于此尽酒者明此席非专为饮酒起疏曰此席非专为饮酒起为賔贤能起故不在席尽爵于此西阶上卒之
賔降洗
注曰将酢主人
主人降
注曰降立阼阶东西面
賔坐奠爵兴辞
注曰西阶前也
主人对賔坐取爵适洗南北面主人阼阶东南面辞洗賔坐奠爵于篚兴对主人复阼阶东西面賔东北面盥坐取爵卒洗揖让如初升主人拜洗賔答拜兴降盥如主人礼賔实爵主人之席前东南面酢主人主人阼阶上拜賔少退主人进受爵复位賔西阶上拜送爵荐脯醢主人升席自北方设折俎祭如賔礼
注曰祭者祭荐俎及酒亦哜啐○疏曰乡射賔盥讫将洗主人乃辞洗礼之常也此将賔举之故未盥而辞洗以重之也
不告防
注曰酒已物也
自席前适阼阶上北面坐卒爵兴坐奠爵遂拜执爵兴賔西阶上答拜
注曰自席前者啐酒席末因从北方降由便也○疏曰曲礼席东乡西乡以南方为上南乡北乡以西方为上凡升席必由下降由上今主人当降自南方以卒酒于席末遂因从席北头降又从北向南北面拜是由便也
主人坐奠爵于序端阼阶上北面再拜崇酒賔西阶上答拜
注曰东西墙谓之序崇充也言酒恶相充实○疏曰賔告防甘主人之味故啐则拜之主人谢賔以酒恶相充实故饮讫乃拜
主人坐取觯于篚降洗賔降主人辞降賔不辞洗立当西序东面
注曰不辞洗者以其将自饮
卒洗揖让升賔西阶上疑立主人实觯酬賔阼阶上北面坐奠觯遂拜执觯兴賔西阶上答拜
注曰酬劝酒也酬之言周忠信为周
坐祭遂饮卒觯兴坐奠觯遂拜执觯兴賔西阶上答拜主人降洗賔降辞如献礼升不拜洗
注曰不拜洗杀于献○疏曰辞如献礼者主人辞賔降賔辞主人为已洗爵此与献賔时同
賔西阶上立主人实觯賔之席前北面賔西阶上拜主人少退卒拜进坐奠觯于荐西
注曰賔已拜主人奠其觯
賔辞坐取觯复位主人阼阶上拜送賔北面坐奠觯于荐东复位
注曰酬酒不举君子不尽人之欢不竭人之忠以全交也
主人揖降賔降立于阶西当序东面
注曰主人将与介为礼賔谦不敢居堂上
主人以介揖让升拜如賔礼主人坐取爵于东序端降洗介降主人辞降介辞洗如賔礼升不拜洗
注曰介礼杀也○疏曰主人与賔三揖至阶之时介与众賔亦随至西阶下东面今此文云揖让升如賔礼则唯于升堂时相让无庭中三揖之事矣升堂而云拜者谓拜至亦如賔矣
介西阶上立
注曰不言疑者省文
主人实爵介之席前西南面献介介西阶上北面拜主人少退介进北面受爵复位主人介右北面拜送爵介少退
注曰主人拜于介右降尊以就卑也
主人立于西阶东荐脯醢介升席自北方设折俎祭如賔礼不哜肺不啐酒不告防自南方降席北面坐卒爵兴坐奠爵遂拜执爵兴主人介右答拜
注曰不啐哜下賔
介降洗主人复阼阶降辞如初
注曰如賔酢之时○疏曰云如初者如賔酢主人之时介辞主人从已降主人辞介为已洗也
卒洗主人盥
注曰盥者当为介酌○疏曰此主人自饮而盥者尊介也
介揖让升授主人爵于两楹之间
注曰就尊南授之介不自酌下賔酒者賔主共之○疏曰知两楹间是尊南者以上云尊于房户之间房户间当两楹之北也
介西阶上立主人实爵酢于西阶上介右坐奠爵遂拜执爵兴介答拜主人坐祭遂饮卒爵兴坐奠爵遂拜执爵兴介答拜主人坐奠爵于西楹南
注曰以爵献众賔
介右再拜崇酒介答拜主人复阼阶揖降介降立于賔南
主人西南面三拜众賔众賔皆答壹拜
注曰不升拜贱也
主人揖升坐取爵于西楹下降洗升实爵于西阶上献众賔众賔之长升拜受者三人
疏曰云主人揖升者从三人为首一一揖之而升也云降洗升实爵者以下不更言洗则以下因此不复洗矣云拜受者三人则堂下众賔不拜受矣
主人拜送
注曰于众賔右
坐祭立饮不拜既爵授主人爵降复位
注曰既卒也卒爵不拜立饮立授贱者礼简
众賔献则不拜受爵坐祭立饮
注曰次三人以下也不拜礼弥简
每一人献则荐诸其席
注曰谓三人也
众賔辩有脯醢
注曰亦每献荐于其位位在下今文辩皆作偏○疏曰以其言堂下立侍不合有席故不言席而云位在下也不言其数者乡人有学识者皆来观礼皆入饮酒之内是以乡射云旅酬堂上辩卒受者兴以旅在下者明众賔在堂下也
主人以爵降奠于篚
揖让升賔厌介升介厌众賔升众賔序升即席
注曰序次也即就也
一人洗升举觯于賔
注曰一人主人之吏酒端曰举
实觯西阶上坐奠觯遂拜执觯兴賔席末答拜坐祭遂饮卒觯兴坐奠觯遂拜执觯兴賔答拜降洗升实觯立于西阶上賔拜
注曰賔拜拜将受觯○疏曰云賔席末答拜者谓于席西南面非谓席上近西为末以其无席上拜法也已下賔拜皆然
进坐奠觯于荐西賔辞坐受以兴
注曰举觯不授下主人也言坐受者明行事相接若亲受谦也○疏曰若于人手相接受则名为受不于人取之不得言受今于地取之而言受者以主人奠之賔取之而无隔絶虽于地若手受之也
举觯者西阶上拜送賔坐奠觯于其所
注曰所荐西也
举觯者降
注曰事已
设席于堂亷东上
注曰为工布席也侧边曰亷燕礼曰席工于西阶上少东乐正先升北面此言乐正先升立于西阶东则工席在阶东
工四人二瑟瑟先相者二人皆左何瑟后首挎越内右手相
注曰四人大夫制也二瑟二人鼔瑟则二人歌也瑟先者将入序在前也相扶工也众賔之少者为之每工一人乡射礼曰弟子相工如初入天子相工使视了者凡工瞽蒙也故有扶之者师冕见及阶子曰阶也及席子曰席也固相师之道后首者变于君也挎持也相瑟者则为之持瑟其相歌者徒相也越瑟下孔也内侧担之者○疏曰工四人二人瑟相二人则工二人歌虽不言相亦二人可知以空手无事故不言也燕礼云小臣在何瑟面鼓注云燕尚乐可鼓者在前也此不面鼓是变于君也
乐正先升立于西阶东
注曰正长也
工入升自西阶北面坐相者东面坐遂授瑟乃降注曰降立于西方近其事○疏曰乡射云乐正适西方命弟子赞工迁乐故知西方是近其事也
工歌鹿鸣四牡皇皇者华
注曰三者皆小雅篇也鹿鸣君与臣下及四方之賔燕讲道修政之乐歌也此采其已有防酒以召嘉賔嘉賔既来视我以善道又乐嘉賔有孔昭之明德可则效也四牡君劳使臣之来乐歌也此采其勤苦王事念将父母懐归伤悲忠孝之至以劳賔也皇皇者华君遣使臣之乐歌也此采其更是劳苦自以为不及欲谘谋于贤知而以自光明也○朱先生曰鹿鸣谓今口燕饮之事所以道达主人之诚意而美嘉賔之德也四牡言其去家而仕于朝辞亲而从王事于此乎始也皇皇者华言其将为君使而赋政于外也学记曰宵雅肄三官其始也正谓此也葢此三诗先王所制以为燕饮之乐用之乡人用之邦国各取其象而歌之也
卒歌主人献工
注曰乡射礼曰取爵于上篚献工
工左瑟一人拜不兴受爵主人阼阶上拜送爵
注曰一人工之长也凡工贱不为之洗
荐脯醢使人相祭
注曰使人相者相其祭酒祭荐
工饮不拜既爵授主人爵
注曰坐授之
众工则不拜受爵祭饮辩有脯醢不祭
注曰祭饮献酒重无不祭也○疏曰下记云凡旅不洗不洗者不祭注云敬礼杀也不甚洁也此众工亦不洗而祭故云献酒重无不祭也
大师则为之洗賔介降主人辞降工不辞洗
注曰大夫若君赐之乐谓之大师则为之洗尊之也賔介降从主人也工大师也上既言献工矣乃言大师者大师或瑟或歌也其献之瑟则先歌则后
笙入堂下磬南北面立乐南陔白华华黍
注曰笙吹笙者也以笙吹此诗以为乐也南陔白华华黍小雅篇也今亡其义未闻昔周之兴也周公制礼作乐采时世之诗以为乐歌所以通情相风切也其有此篇明矣后世衰微幽厉尤甚礼乐之书稍稍废弃孔子曰吾自卫反鲁然后乐正雅颂各得其所谓当时在者而复重杂乱者也恶能存其亡者乎且正考父校商之名颂十二篇于周大师归以祀其先王至孔子二百年之间五篇而已此其信也○刘敞曰此三篇皆笙诗也小序云有其义而亡其辞亡谓本无非亡逸之亡也乡饮酒礼鼓瑟而歌鹿鸣四牡皇皇者华然后笙入堂下磬南北面立乐南陔白华华黍燕礼亦鼓瑟歌鹿鸣四牡皇皇者华然后笙入立于县中奏南陔白华华黍南陔以下今无以考其名篇之义然曰笙曰乐曰奏而不言歌则有声而无词明矣下由庚崇丘由仪放此
主人献之于西阶上一人拜尽阶不升堂受爵主人拜送爵阶前坐祭立饮不拜既爵升授主人爵
注曰一人笙之长者也笙三人和一人凡四人乡射礼曰笙一人拜于下○疏曰一人拜者谓在地拜
众笙则不拜受爵坐祭立饮辩有脯醢不祭
注曰亦受爵于西阶上荐之皆于其位磬南
乃间歌鱼丽笙由庚歌南有嘉鱼笙崇丘歌南山有台笙由仪
注曰间代也谓一歌则一吹六者皆小雅篇也鱼丽言太平年丰物多也此采其物多酒防所以优賔也南有嘉鱼言太平君子有酒乐与贤者共之也此采其能以礼下贤者贤者累蔓而归之与之燕乐也南山有台言太平之治以贤者为本此采其爱友贤者为邦家之基民之父母既欲其身之夀考又欲其名德之长也由庚崇丘由仪今亡其义未闻○疏曰堂下吹笙堂上升歌间代而作故谓之乃间也
乃合乐周南闗雎葛覃卷耳召南鹊巢采蘩采苹注曰合乐者谓歌乐与众声俱作也周南召南国风篇也王后国君夫人房中之乐歌也闗雎言后妃之德葛覃言后妃之职卷耳言后妃之志鹊巢言国君夫人之德采蘩言国君夫人不失职采苹言卿大夫之妻能循其法度昔大王王季居于岐山之阳躬行召南之教以兴王业及文王而行周南之教以受命大雅云刑于寡妻至于兄弟以御于家邦谓此也其始一国耳文王作邑于丰以故地为卿士之采地乃分为二国周周公所食召召公所食于时文王三分天下有其二德化被于南土是以其诗有仁贤之风者属之召南焉有圣人之风者属之周南焉夫妇之道生民之本王政之端此六篇者其教之原也故国君与其臣下及四方之賔燕用之合乐也乡乐者风也小雅为诸侯之乐大雅颂为天子之乐乡饮酒升歌小雅礼盛者可以进取也燕合乡乐礼轻者可以逮下也春秋曰肆夏繁遏渠天子所以享元侯也文王大明緜两君相见之乐也然则诸侯相与燕升歌大雅合小雅天子与次国小国之君燕亦如之与大国之君燕升歌颂合大雅其笙间之篇未闻○疏曰歌乐众声俱作者谓堂上有歌瑟堂下有笙磬合奏此诗也○朱先生曰二南之分注疏説未安唯程子曰以周公主内治故以畿内之诗言文王太姒之化者属之周南以召公掌诸侯故以畿外之诗言列国诸侯大夫之室家者属之召南此为得之谓之南者言其化自岐雍之间被于江汉之域自北而南也诗曰以雅以南即谓此也
工告于乐正曰正歌备乐正告于賔乃降
注曰乐正降者以正歌备无事也降立西阶东北面○疏曰以其上堂时在西阶之东北面知降堂下亦然在笙磬之西亦得监堂下之乐知位在此也
主人降席自南方
注曰不由北方由便○疏曰主人之席南上升由下降由上是其常而言由便者解礼所以升由下降由上者是由便也
侧降
注曰賔介不从○疏曰侧特也賔介不从故言侧
作相为司正司正礼辞许诺主人拜司正答拜
注曰作使也礼乐之正既成将留賔为有懈惰立司正以监之拜拜其许
主人升复席
司正洗觯升自西阶阼阶上北面受命于主人主人曰请安于賔司正告于賔賔礼辞许
注曰为賔欲去留之告賔于西阶
司正告于主人主人阼阶上再拜賔西阶上答拜司正立于楹间以相拜皆揖复席
注曰再拜拜賔许也司正既以賔许告主人遂立楹间以相拜賔主人既拜揖就席
司正实觯降自西阶阶间北面坐奠觯退共少立注曰阶间北面东西节也其南北当中庭共拱手也少立自正慎其位也已帅而正孰敢不正燕礼曰右还北面
坐取觯不祭遂饮卒觯兴坐奠觯遂拜执觯兴盥洗北面坐奠觯于其所退立于觯南
注曰洗觯奠之示洁敬立于其南以察众○疏曰据乡射大射皆不云盥此有盥字者误合删去
賔北面坐取俎西之觯阼阶上北面酬主人主人降席立于賔东
注曰初起旅酬也凡旅酬者少长以齿终于沃盥者皆弟长而无遗矣○疏曰前一人举觯奠于荐右今取为旅酬记云主人之赞者西面北上不与与及也言不及献酒则旅酬亦不与矣旅酬所以酬正献也记又云无算爵然后与此旅酬得终于沃洗者郑解酬之大法故连引无算爵旅酬而言终沃洗也其实此时未及沃洗也
賔坐奠觯遂拜执觯兴主人答拜不祭立饮不拜卒觯不洗实觯东南面授主人
注曰賔立饮卒觯因更酌以乡主人将授
主人阼阶上拜賔少退主人受觯賔拜送于主人之西注曰旅酬同阶礼杀
賔揖复席
注曰酬主人讫
主人西阶上酬介介降席自南方立于主人之西如賔酬主人之礼主人揖复席
注曰其酌实觯西南面授介自此以下旅酬酌者亦如之
司正升相旅曰某子受酬受酬者降席
注曰旅序也于是介酬众賔众賔又以次序相酬某者众賔姓也同姓则以伯仲别之又同则以其序别之
司正退立于序端东面
注曰辟受酬者又便其赞上赞下也始升相西阶西北面
受酬者自介右
注曰由介东也尊介使不失故位○疏曰北面以东为右故云由介东也凡授受之法者授由其右受由其左此受介酬者应自介左而自介右者介位在西故云尊介使不失故位也
众受酬者受自左
注曰后将受酬者皆由西变于介也○疏曰言众受酬者谓上众賔之内为首者一人自介右受之自第二以下并堂下众賔皆自左受之言变于介者即是授受之常法也
拜兴饮皆如賔酬主人之礼
注曰嫌賔以下异也
辩卒受者以觯降坐奠于篚
注曰辩辩众賔之在下者乡射礼曰辩遂酬在下者皆升受酬于西阶上
司正降复位
注曰觯南之位
使二人举觯于賔介洗升实觯于西阶上皆坐奠觯遂拜执觯兴賔介席末答拜皆坐祭遂饮卒觯兴坐奠觯遂拜执觯兴賔介席末答拜
注曰二人亦主人之吏若有大夫则举觯于賔与大夫燕礼曰媵爵者立于洗南西面北上序进盥洗○疏曰若有大夫则举觯于賔与大夫者以其大夫尊于介故也
逆降洗升实觯皆立于西阶上賔介皆拜
注曰于席末拜○疏曰賔在席西南面介在席南东面
皆进荐西奠之賔辞坐取觯以兴介则荐南奠之介坐受以兴退皆拜送降賔介奠于其所
注曰賔言取介言受尊卑异文
司正升自西阶受命于主人主人曰请坐于賔賔辞以俎
注曰至此盛礼俱成酒清肴干賔主百拜强有力者犹倦焉张而不弛弛而不张非文武之道请坐者将以賔燕也俎者肴之贵者辞之者不敢以礼杀当贵者○疏曰燕礼司正奠觯于中庭请彻俎而坐此礼司正监旅讫二人举觯后将行无算爵始请坐于賔燕礼司正之前云二人致爵三举旅得爵多故司正奠时即坐燕此礼由来未行旅酬故使二人举觯彻俎后乃坐也
主人请彻俎賔许
注曰亦司正请告之
司正降阶前命弟子俟彻俎
注曰西阶前也弟于賔之少者俎者主人之吏设之使弟子俟彻者明彻俎賔之义
司正升立于席端
注曰待事
賔降席北面主人降席阼阶上北面介降席西阶上北面遵者降席席东南面
注曰皆立相须彻俎也遵者谓此乡之人仕至大夫者也今来助主人乐賔主人所荣而遵法者也因以为名或有无来不来用时事耳
賔取俎还授司正司正以降賔从之主人取俎还授弟子弟子以降自西阶主人降自阼阶介取俎还授弟子弟子以降介从之若有诸公大夫则使人受俎如賔礼众賔皆降
注曰取俎者皆乡其席既授弟子皆降复初入之位
说屦揖让如初升坐
注曰说屦者为安燕当坐也必説于下者屦贱不宜居堂说屦主人先左賔先右
乃羞
注曰羞进也所进者狗胾醢也乡设骨体所以致敬也今进羞所以尽爱也敬之爱之所以厚贤也○疏曰下记云其牲狗礼记又云荐羞不逾牲则所羞者狗胾也但醢是旧作之物诸经又不见以狗作醢则胾必狗也醢则当兼有余牲也
无算爵
注曰算数也賔主燕饮爵行无数醉而止也乡射礼曰使二人举觯于賔与大夫又曰执觯者洗升实觯反奠于賔与大夫皆是○杨氏曰乡饮酒礼无算爵其文略注疏引乡射无算爵以释之按乡射无算爵賔与大夫不兴取奠觯饮卒觯不拜执觯者受觯遂实之賔觯以之主人大夫之觯众賔长受而错皆不拜注错者实主人之觯以之次賔实賔长之觯以之次大夫此乡饮酒礼亦同但乡射有賔无介乡饮酒有賔有介当实賔之觯以之主人实大夫之觯以之介及其交错而行也当实主人之觯以之众賔长实介之觯以之次大夫又实众賔长之觯以之第三位次大夫实次大夫之觯以之第二位次賔长如此交错以辩卒受者兴以旅在下者于西阶上及其辩也执觯者洗升实觯反奠于賔与大夫所以复奠之者燕以饮酒为欢醉乃止此所以为无算爵也
无算乐
注曰燕乐亦无数或间或合尽欢而止也春秋襄二十九年吴公子札来聘请观于周乐此国君之无算也
賔出奏陔
注曰陔陔夏也陔之言戒也终日燕饮酒罢以陔为节明无失礼也周礼钟师以钟鼓奏九夏是奏陔夏则有钟鼔矣钟鼔者天子诸侯备用之大夫士鼔而已葢建于阼阶之西南鼔乡射礼曰賔兴乐正命奏陔賔降及阶陔作賔出众賔皆出
主人送于门外再拜
注曰门东西面拜也賔介不答拜礼有终也
賔若有遵者诸公大夫则既一人举觯乃入
注曰不干主人正礼也遵者诸公大夫也谓之賔者同从外来耳大国有孤四命谓之公
席于賔东公三重大夫再重
注曰席此二者于賔东尊之不与乡人齿也天子之国三命者不齿于诸侯之国爵为大夫则不齿矣不言遵者遵者亦卿大夫
公如大夫入主人降賔介降众賔皆降复初位主人迎揖让升公升如賔礼辞一席使一人去之
注曰主人迎之于门内也辞一席谦自同于大夫
大夫则如介礼有诸公则辞加席委于席端主人不彻无诸公则大夫辞加席主人对不去加席
注曰加席上席也大夫席再重
明日賔服乡服以拜赐
注曰拜赐谢恩惠乡服昨日与乡大夫饮酒之朝服也不言朝服未服以朝也○疏曰此賔言乡服其乡射賔言朝服不同者按乡射以公士为賔谓在朝者朝服是其常此賔乡人子弟未仕虽着朝服仍以乡服言之故也
主人如賔服以拜辱
注曰拜賔复自屈辱也乡射礼曰賔朝服以拜赐于门外主人不见如賔服遂从之拜辱于门外乃退○疏曰彼此賔主皆不相见造门外拜谢而已
主人释服
注曰释朝服更服端也
乃息司正
注曰息劳也劳赐昨日赞执事者独云司正司正庭长也
无介
注曰劳礼略也司正为賔
不杀
注曰市买若因所有可也不杀则无俎
荐脯醢
注曰羞同也○疏曰与正行饮酒同
羞唯所有
注曰在有何物
徴唯所欲
注曰征召也○疏曰昨日正行饮酒不得唤亲友故今礼食之余可别召知友也
以告于先生君子可也
注曰告请也先生不以筋力为礼于是可以来君子国中有盛德者可者召不召唯所欲
賔介不与
注曰礼渎则防
乡乐唯欲
注曰乡乐周南召南六篇之中唯所欲作不从次也不歌鹿鸣鱼丽者辟国君也
记乡朝服而谋賔介皆使能不宿戒
注曰乡乡人谓乡大夫也朝服冠端缁带素韠白屦再戒为宿戒礼将有事先戒而后宿戒
蒲筵缁布纯
注曰筵席也纯縁也
尊绤幂賔至彻之
注曰绤葛也幂覆尊巾
其牲狗也
注曰狗取择人
亨于堂东北
注曰祖阳气之所始也阳气主养
献用爵其他用觯
注曰爵尊不防用之○杨氏曰上篚在禁南东肆下篚在洗西南肆上篚爵三觯一献賔献遵献工皆异爵三也主人取觯降洗以酬賔一也下篚之觯四一人举觯为旅酬始一也司正举觯二也二人举觯为无算爵始四也
荐脯五挺横祭于其上出自左房
注曰挺犹膱也乡射礼曰祭半膱膱长尺有二寸左在东阳也阳主养房馔陈处也冠礼之馔脯醢南上曲礼曰以脯脩置者左朐右末○疏曰此横祭于其上者于脯为横于人为缩其挺有五通祭者六
俎由东壁自西阶升
注曰亨狗既孰载乏俎馔于东方○疏曰亨狗于东方孰乃载之于俎馔陈于东壁既馔于东方恐由东阶升故记辩之云自西阶升也
賔俎脊胁肩肺主人俎眷胁臂肺介俎脊胁胳肺肺皆离皆右体进腠
注曰凡牲前胫骨三肩臂臑也后胫骨二膊胳也尊者俎尊骨卑者俎卑骨祭统曰凡为俎者以骨为上骨有贵贱凡前贵后贱离犹防也腠理也进理谓前其本也今文胳作骼○疏曰此序体賔用肩主人用臂介用骼前贵于后也其间有臑肫在而介不用者葢以大夫俎故此阙焉○朱先生曰肫字释文无音疏又云有臑肫而介不用明本无此字也合删
以爵拜者不徒作
注曰作起也言拜既爵者不徒起起必酢主人
坐卒爵者拜既爵立卒爵者不拜既爵
注曰降杀各从其宜不使相错唯工不从此礼○疏曰以其工无目故不使立卒爵唯坐卒爵不拜既爵与立卒爵者同
凡奠者于左
注曰不饮者不欲其妨○疏曰谓主人酬賔之觯主人奠于荐右客不尽主人之欢奠之于左是不欲其妨后奠爵也
将举于右
注曰便也○疏曰谓若上文一人举觯为旅酬使二人举觯为无算爵始皆奠于右
众賔之长一人辞洗如賔礼
注曰于三人之中复差有尊者余二人虽为之洗不敢辞其下不洗
立者东面北上若有北面者则东上
注曰贤者众寡无常也或统于堂或统于门○疏曰此谓堂下立者乡人贤者或多或少若少则东面北上统于堂也若多东面立不尽即门西北面东上统于门也
乐正与立者皆荐以齿
注曰谓其饮之次也尊乐正同于賔党不言饮而言荐以明饮也既饮皆荐于其位乐正位西阶东北面
凡举爵三作而不徒爵
注曰谓献賔献大夫献工皆有荐
乐作大夫不入
注曰后乐贤也
献工与笙取爵于上篚既献奠于下篚
注曰明其异器敬也如是则献大夫亦然上篚三爵○疏曰献賔献众賔讫降奠于篚是其上篚一爵也献工与笙既献奠于下篚是上篚二爵也又乡射礼云主人以爵降洗献大夫此篇亦有大夫故知上篚有三爵也
其笙则献诸西阶上
注曰谓主人拜送爵也于工拜于阼阶上者以其坐于西阶东也○疏曰以工坐于西阶东主人不得西阶上拜送爵故也此笙在西阶献于西阶上嫌亦阼阶拜送故此明之也
磬阶间缩霤北面鼓之
注曰缩从也霤以东西为从鼓犹击也大夫而特县方賔乡人之贤者从士礼也射则磬在东○疏曰磬阶间者在堂下两阶之间东西节也缩从也上当堂之南霤南北节也凡东西为横南北为从南霤则以东西为从谓之缩霤○杨氏曰春官小胥正乐县之位王宫县诸侯轩县卿大夫判县士特县宫县四面象宫室轩县三面去南面辟王也判县判左右二面又去北面特县县于东方或于阶间而已凡钟磬编县二八十六枚而在一虞谓之堵钟一堵磬一堵谓之肆所谓卿大夫判县者天子之卿大夫判县左右二肆钟磬各二堵也士特县一肆钟磬各一堵也诸侯之卿大夫半天子之卿大夫判县一肆西钟东磬各一堵也诸侯之士半天子之士县磬一堵而已射则避射位故乡射磬在东乡饮则在阶间缩霤也乡饮诸侯之大夫礼以其賔乡人之贤者从士礼也
主人介凡升席自北方降自南方
注曰席南上升由下降由上由便
司正既举觯而荐诸其位
注曰司正主人之属也无献因其举觯而荐之○疏曰下文云主人之赞者西面北上不与无算爵然后与是其无献也故因举觯荐诸其位
凡旅不洗
注曰敬礼杀也
不洗者不祭
注曰不甚洁也
既旅士不入
注曰后正礼也既旅则将燕矣
彻俎賔介遵者之俎受者以降遂出授从者
注曰送之
主人之俎以东
注曰藏于东方
乐正命奏陔賔出至于阶陔作
若有诸公则大夫于主人之北西面
注曰其西面者北上统于公
主人之赞者西面北上不与
注曰赞佐也谓主人之属佐助主人礼事彻鼏沃盥设荐俎者西面北上统于堂也与及也不及谓不献酒
无算爵然后与
注曰燕乃及之
仪礼述注卷四

[book_title]卷五
钦定四库全书
仪礼述注卷五
安溪　李光坡　撰
乡射礼苐五
郑目録云州长春秋以礼防民而射于州序之礼谓之乡者州乡之属乡大夫或在焉不改其礼○疏曰周礼五州为郷是州属乡也云乡大夫或在焉者一乡管五州乡大夫或宅居一州之内来临此射礼是为乡大夫在焉则名乡射又乡大夫三年大比兴贤者能者讫而以乡射之礼五物询众庻亦行此州长射礼以询之亦是乡大夫在焉故名乡射云不改其礼者虽乡大夫在其礼仍依州长射礼也然此经乡大夫射于庠云堂则由楹外又云堂则物当楣又云大夫用兕中其礼与士射于序别而云不改者大射乡大夫士射先行乡饮酒礼及未旅而射为不改耳其实亦有少异也
乡射之礼○主人戒賔賔出迎再拜主人答再拜乃请注曰主人州长也乡大夫若在焉则称乡大夫也戒犹警也语也出迎出门也请告也告賔以射事不言拜辱此为习民以礼乐不主为賔已也不谋賔者时不献贤能事轻也今郡国行此礼以季春周礼乡老及乡大夫三年正月献贤能之书于王退而以乡射之礼五物询众庻诸侯之乡大夫既贡士于其君亦用此礼射而询众庻乎○疏曰按乡大夫是诸侯乡大夫则此州长亦诸侯之州长以士为之是以经云释获者执鹿中而记云士鹿中也若天子州长中大夫为之矣
賔礼辞许主人再拜賔答再拜主人退賔送再拜注曰退还射宫省録射事
无介
注曰虽先饮酒主于射也其序賔之礼略
乃席賔南面东上
注曰不言于戸牖之间者此射于序○疏曰此射于序乡饮酒在庠以其序无室庠有室无室则无戸牖设席亦当户牖之处耳言东上亦主人在东故席端在东不得以曲礼席南向北向以西方为上解之
众賔之席继而西
注曰言继者甫欲习众庻未有所殊别○疏曰乡饮酒三賔之席不属彼有德之人各自特不继故有殊别
席主人于阼阶上西面
注曰阼阶东阶
尊于賔席之东两壶斯禁左酒皆加勺篚在其南东肆
注曰斯禁禁切地无足者也设尊者北面西曰左尚之也肆陈也○疏曰左酒据人设尊北面故西为左
设洗于阼阶东南南北以堂深东西当东荣水在洗东篚在洗西南肆
注曰荣屋翼
县于洗东北西面
注曰此县谓磬也县于东方辟射位也但县磬者半天子之士无钟○疏曰县谓磬者对大射县钟磬鏄具有也辟射位者决乡饮酒无射事县于阶间也诸侯之卿大夫半天子之卿大夫天子之卿大夫判县者东西各有钟磬为肆诸侯之卿大夫判县者分一肆于两厢东县磬西县钟若天子之士特县者直东厢有钟磬二虡为一肆诸侯之士分取磬而已县于东方为特县此既兼乡大夫询众庻当为判县而总云无钟者方以礼乐化民虽大夫亦同士特县也其天子诸侯钟磬鏄具卿大夫天子士以下亦无鏄盖若有鏄添钟磬为三半不得也
乃张侯下纲不及地武
注曰侯谓所射布也纲持舌绳也武迹也中人之迹尺二寸侯象人纲即其足也是以取数焉
不系左下纲中掩束之
注曰事未至也○疏曰按下记云东方谓之右个注侯以向堂为靣也则此左下纲以西畔而言
乏参侯道居侯党之一西五歩
注曰容谓之乏所以为获者御矢也侯道五十歩此乏去侯北十丈西三丈
羮定
注曰肉谓之羹定犹熟也谓狗熟可食
主人朝服乃速賔賔朝服出迎再拜主人答再拜退賔送再拜
注曰速召也射賔轻也戒时端
賔及众賔遂从之○及门主人一相出迎于门外再拜賔答再拜
注曰相主人家臣摈賛命者
揖众賔
注曰差卑礼宜异
主人以賔揖先入
注曰以犹与也先入入门右西靣
賔厌众賔众賔皆入门左东面北上賔少进
注曰引手曰厌少进差在前也
主人以賔三揖皆行及阶三让主人升一等賔升注曰三让而主人先升者是主人先让于賔不俱升者賔客之道进宜难也
主人阼阶上当楣北面再拜賔西阶上当楣北面答再拜
注曰主人拜賔至此堂
主人坐取爵于上篚以降
注曰将献賔也
賔降
注曰从主人也
主人阼阶前西面坐奠爵兴辞降
注曰重以主人事烦賔也
賔对
注曰对答
主人坐取爵兴适洗南面坐奠爵于篚下盥洗
注曰盥手又洗爵致洁敬也古文盥皆作浣
賔进东北面辞洗
注曰必进者方辞洗宜违位也言东北面则位南于洗矣
主人坐奠爵于篚兴对賔反位
注曰反从降之位也乡饮酒曰当西序东面
主人卒洗壹揖壹让以賔升賔西阶上北面拜洗主人阼阶上北面奠爵遂答拜乃降
注曰乃降将更盥也古文壹皆作一
賔降主人辞降賔对主人卒盥壹揖壹让升賔升西阶上疑立
注曰疑止也有矜庄之色
主人坐取爵实之賔席之前西北面献宾
注曰进于宾也凢进物曰献
宾西阶上北面拜主人少退
注曰少退犹少辟也
賔进受爵于席前复位
注曰复位西阶上位
主人阼阶上拜送爵賔少退荐脯醢
注曰荐进
賔升席自西方
注曰賔升降由下也
乃设折俎
注曰牲体枝觧节折以实俎也
主人阼阶东疑立賔坐左执爵右祭脯醢奠爵于荐西兴取肺坐絶祭
注曰却左手执本右手絶末以祭也肺离上为本下为末
尚左手哜之
注曰哜尝也右手在下絶以授口尝之
兴加于俎坐捝手执爵遂祭酒兴席末坐啐酒
注曰捝拭也啐尝也
降席坐奠爵拜告旨
注曰降席席西也旨美也
执爵兴主人阼阶上答拜賔西阶上北面坐卒爵兴坐奠爵遂拜执爵兴主人阼阶上答拜
注曰卒尽
賔以虚爵降
注曰将洗以酢主人
主人降
注曰从賔也降立阼阶东西面当东序
宾西阶前东面坐奠爵兴辞降主人对賔坐取爵适洗北面坐奠爵于篚下兴盥洗
注曰賔北靣盥洗自外来○疏曰对主人自内出南面是也
主人阼阶之东南面辞洗賔坐奠爵于篚兴对主人反位
注曰反位从降之位也主人辞洗进也
賔卒洗揖让如初升○主人拜洗賔答拜兴降盥如主人之礼賔升实爵主人之席前东南面酢主人
注曰酢报
主人阼阶上拜賔少退主人进受爵复位賔西阶上拜送爵荐脯醢主人升席自北方乃设折俎祭如賔礼注曰祭荐俎及酒亦哜啐
不告防
注曰酒已物
自席前适阼阶上北面坐卒爵兴坐奠爵遂拜执爵兴賔西阶上北面答拜
注曰自由也啐酒于席末由前降便也
主人坐奠爵于序端阼阶上再拜崇酒賔西阶上答再拜
注曰序端东序头也崇充也谢酒恶相充满也
主人坐取觯于篚以降
注曰将酬賔
賔降主人奠觯辞降賔对东面立主人坐取觯洗賔不辞洗
注曰不辞洗以其将自饮
卒洗揖让升賔西阶上疑立主人实觯酬之阼阶上北面坐奠觯遂拜执觯兴
注曰酬劝酒
賔西阶上北面答拜主人坐祭遂饮卒觯兴坐奠觯遂拜执觯兴賔西阶上北面答拜主人降洗賔降辞如献礼
注曰以将酌已
升不拜洗
注曰酬礼杀也
賔西阶上立主人实觯賔之席前北面賔西阶上拜主人坐奠觯于荐西賔辞坐取觯以兴反位
注曰賔辞辞主人复亲酌已
主人阼阶上拜送賔北面坐奠觯于荐东反位
注曰酬酒不举
主人揖降賔降东面立于西阶西当西序
注曰主人将与众賔为礼賔谦不敢独居堂
主人西南面三拜众賔众賔皆答壹拜
注曰三拜示徧也壹拜不备礼也献賔毕乃与众賔拜敬不能并
主人揖升坐取爵于序端降洗升实爵西阶上献众賔众賔之长升拜受者三人
注曰长其老者言三人则众賔多矣国以多德行道艺为荣何常数之有乎○疏曰此虽非賔贤能其众亦三人在堂上与郷饮酒数同其堂下众賔无定数故郑云言三人则众賔多矣
主人拜送
注曰拜送爵于众賔右
坐祭立饮不拜既爵授主人爵降复位
注曰既尽○疏曰此还上三人者降复賔南东面位
众賔皆不拜受爵坐祭立饮
注曰自第四以下又不拜受爵礼弥略○疏曰此谓堂下众賔无数者
每一人献则荐诸其席
注曰诸于○疏曰此还据堂上三人有席者故云荐诸其席谓席前也
众賔辩有脯醢
注曰荐于其位○疏曰还据堂下无席者故郑云荐于其位不云席也
主人以虚爵降奠于篚
注曰不复用
揖让升賔厌众賔升众賔皆升就席一人洗举觯于賔注曰一人主人之吏
升实觯西阶上坐奠觯拜执觯兴賔席末答拜举觯者坐祭遂饮卒觯兴坐奠觯拜执觯兴賔答拜降洗升实之西阶上北面
注曰将进奠觯
賔拜
注曰拜受觯
举觯者进坐奠觯于荐西
注曰不授贱不敢也
賔辞坐取以兴
注曰若亲受然
举觯者西阶上拜送賔反奠于其所举觯者降
大夫若有遵者则入门左
注曰谓此乡之人为大夫者也谓之遵者方以礼乐化民欲其遵法之也其士也于旅乃入乡大夫士非乡人礼亦然主于乡人耳今文遵为僎○疏曰下记云士既旅不入明未旅间皆得入是以未旅而射其士皆在也知乡大夫士非乡人礼亦然者以其同是乡大夫士礼无异故也但异乡不助主人乐賔为别也
主人降
注曰迎大夫于门内也不出门别于賔
賔及众賔皆降复初位
注曰不敢居堂俟大夫入也初位门内东面
主人揖让以大夫升拜至大夫答拜主人以爵降大夫降主人辞降大夫辞洗如賔礼席于尊东
注曰尊东明与賔夹尊也不言东上统于尊也○疏曰统于尊也者席于尊东继尊而言又不言东上西上是以下云大夫降席东南面降由上故知西上统于尊也
升不拜洗主人实爵席前献于大夫大夫西阶上拜进受爵反位主人大夫之右拜送大夫辞加席主人对不去加席
注曰辞之者谦不以已尊加贤者也不去者大夫再重席正也賔一重席
乃荐脯醢大夫升席设折俎祭如賔礼不哜肺不啐酒不告旨西阶上卒爵拜主人答拜
注曰凢所不者杀于賔也大夫升席由东方○疏曰以其大夫席西上升由下故知大夫升席由东方也
大夫降洗
注曰将酢主人也大夫若众则辩献长乃酢
主人复阼阶降辞如初卒洗主人盥
注曰盥者虽将酌自饮尊大夫不敢防
揖让升大夫授主人爵于两楹间复位主人实爵以酢于西阶上坐奠爵拜大夫答拜坐祭卒爵拜大夫答拜主人坐奠爵于西楹南再拜崇酒大夫答拜主人复阼阶揖降
注曰将升賔○疏曰为士于旅乃入拟献士故奠爵于西楹南
大夫降立于賔南
注曰虽尊不夺人之正礼
主人揖让以賔升大夫及众賔皆升就席席工于西阶上少东乐正先升北面立于其西
注曰言少东者明乐正西侧阶不欲大东辟射位
工四人二瑟瑟先相者皆左何瑟面鼓执越内右手相入升自西阶北面东上工坐相者坐授瑟乃降注曰相扶工也面前也鼓在前变于君也执越内右手相由便也越瑟下孔所以越其声也前越言执者内有结手入之浅也相者降立西方○疏曰乡射与大射相对大射君礼而后首此臣礼前首故云变于君燕礼与乡饮酒相对是以燕礼面鼓又与乡饮酒后首相变
笙入立于县中西面
注曰堂下乐相从也县中磬东立西面
乃合乐周南闗雎葛覃卷耳召南鹊巢采蘩采苹注曰不歌不笙不间志在射略于乐也不略合乐者周南召南之风乡乐也不可略其正也昔太王王季文王始居岐山之阳躬行以成王业至三分天下乃宣周南召南之化本其德之初刑于寡妻至于兄弟以御于家邦故谓之乡乐用之房中以及朝廷飨燕乡射饮酒此六篇其风化之原也是以合金石丝竹而歌之○疏曰乡饮酒礼燕饮作乐四节今不歌不笙不间唯有合乐故云志在射略于乐也二南是大夫士之乡乐己之正乐故云不可略其正也
工不兴
注曰瞽蒙礼略也
告于乐正曰正歌备乐正告于賔乃降
注曰乐正降者堂上正乐毕也降立西阶东北面
主人取爵于上篚献工大师则为之洗
注曰尊之也君赐大夫乐又从之以其人谓之大师也
賔降主人辞降
注曰大夫不降尊也
工不辞洗卒洗升实爵工不兴左瑟一人拜受爵主人阼阶上拜送爵荐脯醢使人相祭工饮不拜旣爵授主人爵众工不拜受爵祭饮辩有脯醢不祭不洗遂献笙于西阶上
注曰不洗者贱也众工而不洗矣而众笙不洗者笙贱于众工正君赐之犹不洗也○疏曰郑云此者欲见工在上贵君赐之大师为之洗笙贱位在下正使君赐之笙人犹不为之洗况众笙乎
笙一人拜于下尽阶不升堂受爵主人拜送爵阶前坐祭立饮不拜既爵升授主人爵众笙不拜受爵坐祭立饮辩有脯醢不祭主人以爵降奠于篚反升就席注曰亦揖让以賔升众賔皆升○疏曰上賔降经虽不言众賔降众賔卑从降可知故今从賔升也
主人降席自南方
注曰礼杀由便
侧降
注曰賔不从降
作相为司正司正礼辞许诺主人再拜司正答拜注曰爵备乐毕将留賔以事为有懈倦失礼立司正以监之察仪法也诗云既立之监或佐之史
主人升就席司正洗觯升自西阶由楹内适阼阶上北面受命于主人西阶上北面请安于賔賔礼辞许司正告于主人遂立于楹间以相拜主人阼阶上再拜賔西阶上答再拜皆揖就席司正实觯降自西阶中庭北面坐奠觯兴退少立进坐取觯兴反坐不祭遂卒觯兴坐奠觯拜执觯兴洗北面坐奠于其所兴少退北面立于觯南
注曰立觯南亦其故摈位○疏曰按上未有摈位此云摈位者按射礼云摈者退中庭是摈者在中庭有位燕礼大射皆摈者为司正则此乡射及乡饮酒云作相为司正相即摈者也故知觯南者中庭故摈位也
未旅
注曰旅序也未以次序相酬将射也旅则礼终也○疏曰未旅而射者旅则醉而礼终恐不得射也
三耦俟于堂西南面东上
注曰司射选弟子之中德行道艺之高者以为三耦○杨氏曰此时拟取三耦之人俟事于此未比三耦
司射适堂西袒决遂取弓于阶西兼挟乗矢升自西阶阶上北面告于賔曰弓矢既具有司请射
注曰司射主人之吏也于堂西袒决遂者主人无次隐蔽而已袒左免衣也决犹闿也以象骨为之着右大擘指以钩闿体也遂射韝也以韦为之所以遂者也其非射时则谓之拾拾敛也所以蔽肤敛衣也方持矢曰挟乗矢四矢也大射曰挟乗矢于弓外见镞于弣右巨指钩○疏曰大射诸侯礼有大射正为长射人次之司射又次之小射正又次之皆是士为之则此大夫士礼不得用士故知是主人之吏有司谓司马也诸侯之州长无司马官故直言有司也
賔对曰某不能为二三子许诺
注曰言某不能谦也二三子谓众賔已下
司射适阼阶上东北面告于主人曰请射于賔賔许司射降自西阶阶前西面命弟子纳射器
注曰弟子賔党之年少者也纳内也射器弓矢决拾旌中筹楅丰也賔党东面主人之吏西面○疏曰賔党西方东面今以西面命之明是賔党言弟子故知少者
乃纳射器皆在堂西賔与大夫之弓倚于西序矢在弓下北括众弓倚于堂西矢在其上
注曰上堂西亷矢亦北括○疏曰序在堂上故矢在弓下堂西在堂下故矢随其弓而直堂西亷棱之上也
主人之弓矢在东序东
注曰亦倚于东序也矢在其下北括
司射不释弓矢遂以比三耦于堂西三耦之南北面命上射曰某御于子命下射曰子与某子射
注曰比选次其才相近者也
司正为司马
注曰兼官由便也立司正为涖酒耳今射司正无事
司马命张侯弟子説束遂系左下纲
注曰事至也
司马又命获者倚旌于侯中
注曰为当负侯也获者亦弟子也谓之获者以事名之○疏曰堂下位主人之党在东賔弟子在西下云获者由西方坐取旌是賔党弟子可知亦上张侯者也
获者由西方坐取旌倚于侯中乃退乐正适西方命弟子賛工迁乐于下
注曰当辟射也賛佐也迁徙也
弟子相工如初入降自西阶阼阶下之东南堂前三笴西面北上坐
注曰笴矢干也○疏曰矢人注矢干长三尺是去堂九尺也
乐正北面立于其南
注曰北面向堂不与工序也
司射犹挟乘矢以命三耦各与其耦让取弓矢拾注曰犹有故之辞拾更也○疏曰更递取弓矢见威仪也非决拾之拾
三耦皆袒决遂有司左执弣
注曰有司弟子纳射器者也凢纳射器者皆执以俟事
右执而授弓遂授矢三耦皆执弓搢三而挟一个注曰搢挿也挿于带右
司射先立于所设中之西南东面
杨氏曰此时未设中但言司射立于将设中处之西南
三耦皆进由司射之西立于其西南东面北上而俟司射东面立于三耦之北搢三而挟一个
注曰为当诱射也固东面矣复言之者明郤时还○疏曰司射先在中西南东面今三耦立定司射却来向三耦之北东面明司射却时右还西南东面也
揖进当阶北面揖及阶揖升堂揖豫则钩楹内堂则由楹外当左物北面揖
注曰钩楹绕楹而东也序无室可以深也周立四代之学于国而又以有虞氏之庠为乡学乡饮酒义曰主人迎賔于庠门外是也庠之制有堂有室也今言豫者谓州学也读如成周宣榭灾之榭周礼作序凢屋无室曰榭宜从榭州立榭者下乡也左物下物也○疏曰云周立四代之学于国者按王制云有虞氏上庠下庠夏后氏东序西序殷人左学右学周人东胶虞庠周立四代者通已为四代也但质家贵右故虞殷大学在西郊小学在国中文家贵左故夏周大学在国中王宫之东小学在西郊周所立前代学者立虞夏殷三代大学若然立虞氏上庠则周之小学为有虞氏之庠制在西郊也立殷之右学则瞽宗周立之亦在西郊立夏后氏之东序则周之东胶立在王宫之东
及物揖左足履物不方足还视侯中俯正足
注曰方犹并也志在于射左足至右足还并足则是立也南靣视侯之中乃俯视并正其足○朱先生曰详注意盖谓左足履物而右足不并便还足南面视侯之中也若便并右足则是立矣以志在相射故未暇立而视侯既视侯而后俯并其足也
不去旌
注曰以其不获
诱射
注曰诱犹教也
将乘矢
注曰将行也行四矢
执弓不挟
注曰不挟矢尽
右执南面揖揖如升射降出于其位南适堂西改取一个挟之遂适阶西取扑搢之以反位
注曰扑所以挞犯教者书云扑作教刑
司马命获者执旌以负侯
注曰欲令射者见侯与旌深有志于中○疏曰凢射主欲中侯中则使获者举旌唱获以是豫使见之
获者适侯执旌负侯而俟
注曰俟待也
司射还当上耦西面作上耦射
注曰还左还也作使也
司射反位上耦揖进上射在左并行当阶北面揖及阶揖上射先升三等下射从之中等
注曰中犹间也
上射升堂少左下射升上射揖并行
注曰并并也并东行
皆当其物北面揖及物揖皆左足履物还视侯中合足而俟
还音旋
司马适堂西不决遂袒执弓
注曰不决遂因不射不备
出于司射之南升自西阶钩楹由上射之后西南面立于物间右执箫南弓命去侯
注曰钩楹以当由上射者之后也箫弓末也大射曰左执弣犹举也○疏曰右执箫者不可一手弓故引大射曰左手执弣左当郤手则右执箫者右当覆手也
获者执旌许诺声不絶以至于乏坐东面偃旌兴而俟注曰声不絶不以宫商不絶而已乡射威仪省偃犹仆也
司马出于下射之南还其后降自西阶反由司射之南适堂西释弓袭反位立于司射之南
注曰围下射者明为二人命去侯○疏曰围下射者若出物间西行则似为上射命去侯是以并下射围绕之明为二人命去侯也
司射进与司马交于阶前相左由堂下西阶之东北面视上射命曰无射获无猎获
注曰射获谓矢中人也猎矢从傍
上射揖司射退反位乃射上射既挟弓矢而后下射射拾以将乘矢获者坐而获
注曰射者中则大言获获得也射讲武田之类是以中为获也
举旌以宫偃旌以商
注曰宫为君商为臣声和律吕相生○疏曰举旌以宫大言获也偃旌以商小言获也
获而未释获
注曰但大言获末释其算○今按第一畨射获者但大言其获未释算及第二畨射始设中而释算
卒射皆执弓不挟南面揖揖如升射
注曰不挟亦右执如司射
上射降三等下射少右从之中等并行上射于左注曰降下○疏曰此上射下射升与降阶上射为先又上射升降皆在左
与升射者相左交于阶前相揖由司马之南适堂西释弓説决拾袭而俟于堂西南面东上三耦卒射亦如之司射去扑倚于西阶之西升堂北靣告于賔曰三耦卒射
注曰去扑乃升不敢佩刑器即尊者之侧
賔揖
注曰以揖然之
司射降搢扑反位司马适堂西袒执弓由其位南进与司射交于阶前相左升自西阶钩楹自右物之后立于物间西南面揖弓
注曰揖推之也
命取矢获者执旌许诺声不絶以旌负侯而俟
注曰俟弟子取矢以旌指教之
司马出于左物之南还其后降自西阶遂适堂前北面立于所设楅之南命弟子设楅
注曰楅犹幅也所以承笴齐矢者○疏曰训楅为幅者义取若布帛有邉幅整齐之意
乃设楅于中庭南当洗东肆
注曰东肆统于賔○疏曰大射云小臣师设楅司马正东面以弓为毕郑注云毕所以教助执事者明此亦然记云楅龙首郑注云两端为龙首若然则有首无尾而言西上者应有刻饰记之为首尾也
司马由司射之南退释弓于堂西袭反位弟子取矢北靣坐委于楅北括乃退司马袭进当楅南北面坐左右抚矢而乘之
注曰抚拊之也就委矢左右手抚而四四数分之也上既言袭矣复言之者嫌有事即袒也凢事升堂乃袒○疏曰北括者顺射时矢南行也云凢事升堂乃袒者堂下虽有事亦不袒若司射不问堂上堂下有事即袒司马与司射递行事恐同故明之也
若矢不备则司马又袒执弓如初升命曰取矢不索注曰索犹尽也
弟子自西方应曰诺乃复求矢加于楅
复扶又反
司射倚扑于阶西升请射于賔如初賔许诺賔主人大夫若皆与射则遂告于賔适阼阶上告于主人主人与賔为耦
注曰言若者或射或否在时欲耳射者绎已之志君子务焉大夫遵者也告賔曰主人御于子告主人曰子与賔射○疏曰射礼三而止第一番直司射与三耦诱射不释算第二番三耦与众耦俱射释算第三番兼有作乐为射节賔主大夫则或射或否
遂告于大夫大夫虽众皆与士为耦以耦告于大夫曰某御于子
注曰大夫来观礼同爵自相为耦则嫌自尊别大夫为下射而云御于子尊大夫也士谓众賔之在下者及羣士来观礼者也礼一命已下齿于乡里○疏曰乡饮酒乡射虽无正齿位之礼士立于下是以一命者在下与乡里齿是其常法诸侯之士无再命以上若为公卿夫夫自在尊东为遵也言士谓众賔之在下者则堂上三賔不与大夫为耦矣亦皆射故下文云众賔与射者皆降是也
西阶上北面作众賔射司射降搢扑由司马之南适堂西立比众耦
注曰众耦大夫耦及众賔也
众賔将与射者皆降由司马之南适堂西继三耦而立东上大夫之耦为上若有东面者则北上賔主人与大夫皆未降
注曰未降其志在射
司射乃比众耦辩
辩音遍
遂命三耦拾取矢司射反位
注曰反位者俟其袒决遂来
三耦拾取矢皆袒决遂执弓进立于司马之西南司射作上耦取矢司射反位上耦揖进当楅北面揖及楅揖上射东面下射西面上射揖进坐横弓郤手自弓下取一个兼诸弣顺羽且兴执而左还退反位东面揖
注曰横弓者南踣弓也郤手由弓下取矢者以左手在弓表右手从里取之便也兼并矢于弣当顺羽既又当执也顺羽者手放而下备不整理也○疏曰表弓背也且兴者谓以右手顺羽之时则兴故云且兴也左还者以左手向外而西回也东面揖揖下射取矢也○朱先生曰燕礼云司正右还疏云以右手向外者以奠觯处为内而言也乡射云三耦左还疏云以左手向外者以所立处为内而言也大射云毋周者既以左手向外绕其所立之处及至将匝之时乃复以右手向外而转身也乡射注云周可也则以左手向外绕其立处以至于匝乃不复以右手向外而即便转身也燕礼则右还而未至于匝故不言周与不周也
下射进坐横弓覆手自弓上取一个兴其他如上射注曰覆手由弓上取矢者以左手在弓里右手从表取之亦便○疏曰不言踣弓盖却左手向上执弓而南踣可知○朱先生曰上文东向覆手南踣弓则向身此云西向却手南踣弓则向外
既拾取乘矢揖皆左还南面揖皆少进当楅南皆左还北面搢三挟一个揖皆左还上射于右
注曰上射转居右便其反位也下射左还少南行乃西面
与进者相左相揖反位
注曰相左者由进者之北
三耦拾取矢亦如之后者遂取诱射之矢兼乘矢而取之以授有司于西方而后反位
注曰取诱射之矢挟五个弟子逆受于东面位之后○疏曰挟五个者以前拾取矢皆搢三挟一个乃反位此则先取四矢亦搢三挟一个乃并取诱射四矢兼挟之故五个也有司即弟子纳射器者因留主授受于堂西西方今见下耦将司射矢来向位仍西面弟子即往逆受之讫下射乃反向东之位○朱先生曰后者兼取诱射之矢则是下耦之下射也此疏文不备又东面位盖在司马之西南
众賔未拾取矢皆袒决遂执弓搢三挟一个由堂西进继三耦之南而立东面北上大夫之耦为上
注曰未犹不也众賔不拾者未射无楅上矢也○疏曰第一畨射时未有拾取矢礼以其第一畨唯有三耦射无賔射楅上无矢可取故也
司射作射如初一耦揖升如初司马命去侯获者许诺司马降释弓反位司射犹挟一个去扑与司马交于阶前升请释获于賔
注曰犹有故之辞司射既诱射恒执弓挟矢以掌射事备尚未知当教之也今三耦卒射众足以知之矣犹挟之者君子不必也
賔许降搢扑西面立于所设中之东北面命释获者设中遂视之
注曰视之当教之
释获者执鹿中一人执算以从之
注曰鹿中谓射于榭也于庠当兕中
释获者坐设中南当楅西当西序东面兴受筭坐实八算于中横委其余于中西南末兴共而俟
注曰兴还北面受筭反东面实之
司射遂进由堂下北面命曰不贯不释
注曰贯犹中也不中正不释筭也
上射揖司射退反位释获者坐取中之八算改实八算于中兴执而俟
注曰执所取算
乃射若中则释获者坐而释获每一个释一算上射于右下射于左若有余算则反委之
注曰委余算礼尚异也委之合于中西
又取中之八算改实八筭于中兴执而俟三耦卒射賔主人大夫揖皆由其阶降揖主人堂东袒决遂执弓搢三挟一个賔于堂西亦如之皆由共阶阶下揖升堂揖主人为下射皆当其物北面揖及物揖乃射卒南靣揖皆由其阶阶上揖降阶揖賔序西主人序东皆释弓説决拾袭反位升及阶揖升堂揖皆就席
注曰或言堂或言序亦为庠榭互言也賔主人射大夫止于堂西○朱先生曰后记有君袒朱襦大夫袒纁襦君在大夫射则肉袒然则士射皆肉袒与
大夫袒决遂执弓搢三挟一个由堂西出于司射之西就其耦大夫为下射揖进耦少退揖如三耦及阶耦先升卒射揖如升射耦先降降阶耦少退皆释弓于堂西袭耦遂止于堂西大夫升就席
注曰耦于庭不并行尊大夫也在堂如上射之仪近其事得申
众賔继射释获皆如初司射所作唯上耦
注曰于是言唯上耦者嫌賔主人射亦作之
卒射释获者遂以所执余获升自西阶尽阶不升堂告于賔曰左右卒射降反位坐委余获于中西兴共而俟注曰司射不告卒射者释获者于是有事冝终之也余获余筭也无余算则空手耳俟俟数也
司马袒决执弓升命取矢如初获者许诺以旌负侯如初司马降释弓反位弟子委矢如初大夫之矢则兼束之以茅上握焉注曰兼束大夫矢优之是以不拾也束于握上则兼取之顺羽便也握谓中央也不束主人矢者不可以殊于賔也言大夫之矢则矢有题识也○朱先生曰注疏上握之説未明疑束之之防当在中央手握防之下使握在上则去鉄近而去羽逺取之便易也
司马乘矢如初司射遂适西阶西释弓去扑袭进由中东立于中南北靣视筭
注曰释弓去朴射事已
释获者东靣于中西坐先数右获
注曰固东靣矣复言之者为其少南就右获
二筭为纯
注曰纯犹全也耦隂阳
一纯以取实于左手十纯则缩而委之
注曰缩从也于数者东西为从
每委异之
注曰易校数
有余纯则横于下
注曰又异之也自近为下
一筭为奇奇则又缩诸纯下
注曰奇犹亏也又从之
兴自前适左东靣
注曰起由中东就左获少北于故东靣向之○疏曰云少北于故则右筭也又移至左筭之后东靣向之是以云少北于故
坐兼敛筭实于左手一纯以委十则异之
注曰变于右○疏曰右则一一取之于地实于左手此则总敛于左手一一取之于左手委于地礼以变为敬也
其余如右获
注曰谓所缩所横
司射复位释获者遂进取贤获执以升自西阶尽阶不升堂告于賔
注曰贤获胜党之筭也齐之而取其余○疏曰左右数齐有余则贤获故以吿也
若右胜则曰右贤于左若左胜则曰左贤于右以纯数告若有奇者亦曰奇
注曰贤犹胜也言贤者射之以中为隽也假如右胜告曰右贤于左若干纯若干奇
若左右钧则左右皆执一筭以告曰左右钧降复位坐兼敛筭实八筭于中委其余于中西兴共而俟
司射适堂西命弟子设丰
注曰将饮不胜者设丰所以承其爵也丰形盖似豆而卑
弟子奉丰升设于西楹之西乃降胜者之弟子洗觯升酌南面坐奠于丰上降袒执弓反位司射遂袒执弓挟一个搢扑北靣于三耦之南命三耦及众賔胜者皆袒决遂执张弓
注曰执张弓言能用之也右手执如卒射
不胜者皆袭説决拾却左手右加弛弓于其上遂以执弣司射先反位三耦及众射者皆与其耦进立于射位北上司射作升饮者如作射一耦进揖如升射及阶胜者先升升堂少右
注曰先升尊贤也少右辟饮者亦相饮之位○疏曰相饮者皆北靣于西阶授者在东饮者在西故云亦相饮之位○朱先生曰右自北靣而言则东也相饮之位谓饮之者立于饮者之右
不胜者进北靣坐取丰上之觯兴少退立卒觯进坐奠于丰下兴揖
注曰立卒觯不祭不拜受罸爵不备礼也
不胜者先降
注曰后升先降略之不由次
与升饮者相左交于阶前相揖出于司马之南遂适堂西释弓袭而俟有执爵者
注曰主人使賛者代弟子酌也于既升饮而升自西阶立于序端
执爵者坐取觯实之反奠于丰上升饮者如初三耦卒饮賔主人大夫不胜则不执弓执爵者取觯降洗升实之以授于席前受觯以适西阶上北靣立饮
注曰受罚爵者不宜自尊别
卒觯授执爵者反就席大夫饮则耦不升
注曰以賔主人饮耦在上嫌其升
若大夫之耦不胜则亦执弛弓特升饮众賔继饮射爵者辩乃彻丰与觯
注曰彻犹除也设丰者反丰于堂西执爵者反觯于篚
司马洗爵升实之以降献获者于侯
注曰乡人获者贱明其主以侯为功得献也○疏曰按大射云司马正洗散遂实爵献服不服不侯西北三歩北靣拜受爵注云近其所为献彼国君礼使服不士官唱获故就其所为唱获献之此乡人获者贱故献于侯明以侯为功得献也
荐脯醢设折俎俎与荐皆三祭
注曰皆三祭为其将祭侯也祭侯三处也
获者负侯北靣拜受爵司马西靣拜送爵
注曰负侯负侯中也拜送爵不同靣者辟正主也其设荐爼西靣错以南为上为受爵于侯荐之于位○疏曰上文正主献賔献众賔皆北靣与受献者同靣今此与受献不同靣故云辟正主也获者据文东靣而云西靣错据设人而言以南为上者特牲少牢东靣笾豆皆以南方为上故知此亦然云荐之于位者下云左个之西北三歩东靣设荐是荐之于位也若大射则献与荐俱在乏乃适侯祭之君礼与此异也
获者执爵使人执其荐与俎从之适右个设荐爼注曰获者以侯为功是以献焉人谓主人賛者上设荐爼者也为设笾在东豆在西爼当其北也言使设新之○疏曰侯以北靣为正依特牲少牢皆笾在右故知笾在东右厢豆在西左厢可知也
获者南靣坐左执爵祭脯醢执爵兴取肺坐祭遂祭酒注曰为侯祭也亦二手祭酒反注如大射○疏曰大射礼二手祭酒者获者南靣于爼北当为侯祭于豆间爵反注为一手不能正也此荐爼之设如于北靣人焉
兴适左个中亦如之
注曰先祭左个后中者以外即之至中若神在中也
左个之西北三歩东靣设荐爼获者荐右东靣立饮不拜既爵
注曰不就乏者明其享侯之余也立饮荐右近司马于是司马北靣○疏曰知司马北靣者此约下文司射献释获者释获者荐右东靣拜受爵司射北靣拜送爵故知此时司马亦北靣也若然释获者在司射之西北靣立饮此获者不北靣饮者按大射注此向受献之位也不北靣者嫌为侯卒爵此亦然故不北靣也
司马受爵奠于篚复位获者执其荐使人执爼从之辟设于乏南
注曰迁设荐爼就乏明已所得礼也言辟之者不使当位辟举旌偃旌也设于南右之也凡他荐爼皆当其位之前
获者负侯而俟
司射适阶西释弓矢去扑説决拾袭适洗洗爵升实之以降献释获者于其位少南荐脯醢折爼有祭
注曰不当其位辟中
释获者荐右东靣拜受爵司射北面拜送爵释获者就其荐坐左执爵祭脯醢兴取肺坐祭遂祭酒兴司射之西北面立饮不拜既爵司射受爵奠于篚释获者少西辟荐反位
注曰辟荐少西之者为复射妨司射视筭也亦辟爼
司射适堂西袒决遂取弓于阶西挟一个搢扑以反位注曰为将复射
司射去扑倚于阶西升请射于賔如初賔许○司射降搢扑由司马之南适堂西命三耦及众賔皆袒决遂执弓就位
注曰位射位也不言射者以当序取矢
司射先反位
注曰言先三耦及众賔也既命之即反位不俟之也向不言先三耦未有拾取矢位无所先○疏曰凡射大射与乡射各有三位此乡射无次有堂西取弓矢袒决遂及比耦之位又有三耦射位在司射位西南又有拾取矢及再畨射位是三位大射有次内有袒决遂取弓矢之位又有堂东次比耦之位又有射位并拾取矢之位是亦有三位但君臣礼异故知事不同也
三耦及众賔皆袒决遂执弓各以其耦进反于射位司射作拾取矢三耦拾取矢如初反位○賔主人大夫降揖如初主人堂东賔堂西皆袒决遂执弓皆进阶前揖注曰南靣相俟而揖行也
及楅揖拾取矢如三耦
注曰及楅当楅东西也主人西靣賔东靣相揖拾取矢不北靣揖由便也
卒北靣搢三挟一个揖退賔堂西主人堂东皆释弓矢袭及阶揖升堂揖就席
注曰将袒先言主人将袭先言賔尊賔也
大夫袒决遂执弓就其耦
注曰降袒决遂于堂西就其耦于射位与之拾取矢
揖皆进如三耦耦东靣大夫西靣大夫进坐説矢束注曰説矢束者下耦以将拾取○疏曰云大夫西靣者为下射故也
兴反位而后耦揖进坐兼取乘矢顺羽而兴反位揖注曰兼取乘矢者尊大夫不敢与之拾也相下相尊君子之所以相接也
大夫进坐亦兼取乘矢如其耦北靣搢三挟一个注曰亦于三耦为之位
揖退耦反位大夫遂适序西释弓矢袭升即席
注曰大夫不序于下尊也
众賔继拾取矢皆如三耦以反位
司射犹挟一个以进作上射如初一耦揖升如初注曰进前也向言还当上耦西面是言进终始互相明也
司马升命去侯获者许诺司马降释弓反位司射与司马交于阶前去朴袭升请以乐乐于賔賔许诺司射降搢朴东靣命乐正曰请以乐乐于賔賔许
注曰东靣于西阶之前也不就乐正命之者尊者之命于贱者遥号命之可也乐正亦许诺犹北靣不还以賔在堂
司射遂适阶间堂下北靣命曰不鼓不释
注曰不与鼓节相应不释筭也乡射之鼔五节歌五终所以将八矢一节之问当拾四节四拾其一节当以聼也○疏曰射人云王以驺虞九节诸侯以貍首七节卿大夫以采苹五节士以采蘩五节卿大夫士同五节尊卑乐节虽多少不同四节以尽乘矢则同其余外皆以聼王九节者五节先以聼诸侯七节者三节先以聼卿大夫士五节者一节先以聼皆以四节拾乘矢但尊者先以聼则多卑者先以聼则少优尊者先知审故也
上射揖司射退反位乐正东靣命大师曰奏驺虞间若一
注曰东靣者进还鄊大师也驺虞国风召南之诗篇也射义曰驺虞者乐官备也其诗有一五豝五豵于嗟驺虞之言乐得贤者众多叹思至仁之人以充其官此天子之射节也而用之者方有乐贤之志取其宜也其他賔客乡大夫则歌采苹间若一者重节○疏曰间若一谓五节之间长短疏数皆如一则是重乐节也○朱先生曰据诗但取一五豝之义耳驺虞则为仁兽之名以庶类蕃殖美国君之仁如之也乐官备云者诸儒有以驺为文王之囿虞为主囿之官故立此义而郑注因之与其诗笺自相违异今姑存之
大师不兴许诺乐正退反位乃奏驺虞以射三耦卒射賔主人大夫众賔继射释获如初卒射降
注曰皆应鼔与歌之节乃释筭降者众賔○疏曰次畨射时賔与主人大夫卒射皆升堂知此降者但众賔也
释获者执余获升告左右卒射如初
注曰卒已也
司马升命取矢获者许诺司马降释弓反位弟子委矢司马乘之皆如初司射释弓视筭如初
注曰筭获筭也
释获者以贤获与钧告如初降复位
司射命设丰设丰实觯如初遂命胜者执张弓不胜者执弛弓升饮如初
司射犹袒决遂左执弓右执一个兼诸面镞
注曰面犹尚也并矢于尚其镞将止变于射也
适堂西以命拾取矢如初司射反位三耦及賔主人大夫众賔皆袒决遂拾取矢如初矢不挟兼诸弣以退不反位遂授有司于堂西
注曰不挟亦谓执之如司射也不以反射位授有司者射礼毕○疏曰执之如司射兼诸弣则与司射异以其司射直执一个无三矢兼于弣三耦以下则执一个并于又以三矢并于弣所以异也
辩拾取矢揖皆升就席
注曰谓賔大夫及众賔也相俟堂西进立于西阶之之前主人以賔揖升大夫及众賔从升立时少退于大夫三耦及弟子自若留下
司射乃适堂西释弓去扑説决拾袭反位司马命弟子説侯之左下纲而释之命获者以旌退命弟子退楅司射命释获者退中与筭而俟
注曰诸所退皆俟堂西备复射也旌言以者旌恒执也获者释获者亦退其荐爼
司马反为司正退复觯南而立
注曰当监旅酬
乐正命弟子賛工即位弟子相工如其降也升自西阶反坐
注曰賛工迁乐也降时如初入乐正反自西阶东北靣○疏曰前为将射迁工于东方西靣乐正北靣今将旅酬作乐故迁升于堂上也云乐正反自西阶东北靣知不升者以正乐毕上无告请于賔之事宜与正歌备已后同也
賔北靣坐取爼西之觯兴阼阶上北靣酬主人主人降席立于賔东賔坐奠觯拜执觯兴主人答拜賔不祭卒觯不拜不洗实之进东南靣
注曰所不者酬而礼杀也賔立饮
主人阼阶上北靣拜賔少退主人进受觯賔主人之西北靣拜送
注曰旅酬而同阶礼杀也
賔揖就席主人以觯适西阶上酬大夫大夫降席立于主人之西如賔酬主人之礼
注曰其既实觯进西南面立乡所酬
主人揖就席若无大夫则长受酬亦如之
注曰长谓以长幼之次酬众賔○疏曰若有大夫先酬之无大夫则酬长以乡射无介直有三賔以长幼之次受酬众賔则三賔也
司正升自西阶相旅作受酬者曰某酬某子
注曰某者字也某子者氏也称酬者之字受酬者曰某子旅酬下为上尊之也春秋传曰字不若子此言某酬某子者射礼略于饮酒饮酒言某子受酬以饮酒为主
受酬者降席司正退立于西序端东靣
注曰退立俟后酬者也始升相立阶西北靣
众受酬者拜兴饮皆如賔酬主人之礼辩遂酬在下者皆升受酬于西阶上
注曰在下谓賔党也乡饮酒记曰主人之賛者西靣北上不与无筭爵然后与此异于賔○疏曰引乡饮酒记者欲见賔党在西主党在东主党不与酬之义
卒受者以觯降奠于篚司正降复位
使二人举觯于賔与大夫
注曰二人主人之賛者
举觯者皆洗觯升实之西阶上北靣皆坐奠觯拜执觯兴賔与大夫皆席末答拜举觯者皆坐祭遂饮卒觯兴坐奠觯拜执觯兴賔与大夫皆答拜举觯者逆降洗升实觯皆立于西阶上北靣东上賔与大夫拜举觯者皆进坐奠于荐右賔与大夫辞坐受觯以兴举觯者退反位皆拜送乃降賔与大夫坐反奠于其所兴若无大夫则唯賔
注曰长一人举觯如燕礼媵爵之为
司正升自西阶阼阶上受命于主人适西阶上北靣请坐于賔賔辞以爼
注曰爼者肴之贵者也辞之者不敢以燕坐防贵肴
反命于主人主人曰请彻爼賔许司正降自西阶阶前命弟子俟彻爼
注曰弟子賔党也爼者主人賛者设之今賔辞之使其党俟彻顺賔意也上言请坐于賔此言主人曰互相备耳○疏曰知弟子是賔党者以其司正降自西阶阶前命之明賔党弟子在西阶东靣也必使賔党弟子者彻爼是賔请之故郑云顺賔意也
司正升立于序端賔降席北靣主人降席自南方阼阶上北靣大夫降席席东南靣
注曰俟弟子升受爼
賔取爼还授司正司正以降自西阶賔从之降遂立于阶西东靣司正以爼出授从者
注曰授賔家从来者也古者与人饮食必归其盛者所以厚礼之
主人取爼还授弟子弟子受爼降自西阶以东主人降自阼阶西靣立
注曰以东授主人侍者
大夫取爼还授弟子弟子以降自西阶遂出授从者大夫从之降立于宾南
注曰凢言还者明取爼各自乡其席
众賔皆降立于大夫之南少退北上
注曰从降亦为将燕○疏曰賔主人大夫有爼从爼而降三賔无爼亦为将燕故同降同升也
主人以賔揖让説屦乃升大夫及众賔皆説屦升坐○乃羞○无筭爵使二人举觯賔与大夫不兴取奠觯饮卒觯不拜
注曰二人谓向者二人也使之升立于西阶上賔与大夫将旅当执觯也卒觯者固不拜矣着之者嫌坐卒爵者拜既爵此坐于席礼既杀不复崇
执觯者受觯遂实之宾觯以之主人大夫之觯长受注曰长众賔长
而错皆不拜
注曰错者实主人之觯以之次宾也实賔长之觯以之次大夫其或多者迭饮于坐而已皆不拜受○疏曰众賔之长在賔西者三人大夫则席于賔东若大夫亦三人则与众賔等得交错相酬言其或多者若有一大夫则众賔二人无所酬直二人迭饮而已若大夫四人以上多于三賔自三人之外亦无所酬则亦自相酬迭饮而已
辩卒受者兴以旅在下者于西阶上
注曰众賔之未饮而酬主人之賛者大夫之未饮而酬賔党亦错焉不使执觯者酌以其将旅酬不以己尊于人也其末若皆众賔则先酬主人之賛者若皆大夫则先酬宾党而已执觯者酌在上辩降复位
长受酬酬者不拜乃饮卒觯以实之
注曰言酬者不拜者嫌酬堂下异位当拜也
受酬者不拜受
注曰礼杀虽受尊者之酬犹不拜
辩旅皆不拜
注曰主人之賛者于此始旅嫌有拜
执觯者皆与旅
注曰嫌己饮不复饮也上使之劝人耳非逮下之恵也亦自以齿与于旅也
卒受者以虚觯降奠于篚执觯者洗升实觯反奠于宾与大夫
注曰复奠之者燕以饮酒为欢醉乃止主人之意也
无筭乐
宾兴乐正命奏陔賔降及阶陔作宾出众宾皆出主人送于门外再拜
明日宾朝服以拜赐于门外主人不见如宾服遂从之拜辱于门外乃退
注曰不见不防礼也
主人释服乃息司正无介不杀使人速迎于门外不拜入升不拜至不拜洗荐脯醢无爼宾酢主人主人不崇酒不拜众宾既献众宾一人举觯遂无筭爵无司正注曰使摈者而已不立之
宾不与
注曰至尊不可防也
徴惟所欲以告于乡先生君子可也羞惟所有乡乐惟欲
记大夫与则公士为宾
注曰不敢使乡人加尊于大夫也公士在官之士乡宾主用处士○疏曰据此乡射使处士无爵命者为宾故有大夫来不以乡人加尊于大夫故易去之使公士为宾乡饮酒贡士法有大夫来不易去之以其宾拟贡故也处士即君子也
使能不宿戒
注曰能者敏于事不待宿戒而习之
其牲狗也
注曰狗取择人
亨于堂东北
注曰乡饮酒义曰祖阳气之所发也
尊绤幂賔至彻之
注曰以绤为幂取其坚洁
蒲筵缁布纯
注曰筵席也纯縁也○疏曰郑注周礼序官云铺陈曰筵借之曰席然共言之筵席通但在地者为筵取铺陈之义在上曰席取相承借之义耳
西序之席北上
注曰众賔统于賔○疏曰众賔之席继賔已西东上今谓众宾有东靣者则北上非常故记之也若公卿大夫多尊东不能受则于尊西宾近于西则三宾东靣北上统于宾也
献用爵其他用觯
注曰爵尊不可防也
以爵拜者不徒作
注曰以爵拜谓拜既爵徒犹空也作起也不空起言起必酢主人
荐脯用笾五膱祭半膱横于上醢以豆出自东房膱长尺二寸
注曰脯用笾笾宜干物也醢以豆豆宜濡物也膱犹脡也为记者异耳祭横于上殊之也于人为缩膱广狭未闻也
爼由东壁自西阶升
注曰狗既亨载于东方既由东壁恐如祭馔由东阶升故记人明之若祭馔则东阶升特牲少牢是也尊神故由阼阶升
宾爼脊胁肩肺主人爼脊胁臂肺肺皆离皆右体也进腠
注曰以骨名肉贵骨也宾爼用肩主人用臂尊宾也离犹防也腠
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:35:58-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>