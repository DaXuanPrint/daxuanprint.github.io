<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,礼记述注全文在线阅读,礼记述注全文在线下载,大玄古籍书库">
<meta name="description" content="二十八卷。清李光坡(1651－1723)撰。光坡字耜卿，廪膳生，家居不仕，性至孝。为学以宋儒是宗，专意于《三礼》。着有《周礼述注》、《仪礼述注》、《皋轩文集》等。是书成于康熙四十七年(1708)，乃专为驳正陈氏《礼记集说》而作。其《自序》云：“始读陈氏《集说》，疑其未尽，及读注疏，又疑其未成。如《序》内称郑氏祖谶，孔氏惟郑之从，不载他说，以为可恨。郑氏祖谶，莫过于郊特牲之郊祀，祭法之禘祖宗。而孔氏《正义》皆取王(肃)郑(玄)二说，各为缕列”，其他“自五体大者至零文单字，备载众诂，在诸经疏中最为详核”，以为">
<title>礼记述注_李光坡_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">礼记述注</span> <br/>
          作者： <span class="inputVal" id="bkauthor">李光坡</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]373943</span> <br/>
          说明： <span class="inputVal" id="bkdec">二十八卷。清李光坡(1651－1723)撰。光坡字耜卿，廪膳生，家居不仕，性至孝。为学以宋儒是宗，专意于《三礼》。着有《周礼述注》、《仪礼述注》、《皋轩文集》等。是书成于康熙四十七年(1708)，乃专为驳正陈氏《礼记集说》而作。其《自序》云：“始读陈氏《集说》，疑其未尽，及读注疏，又疑其未成。如《序》内称郑氏祖谶，孔氏惟郑之从，不载他说，以为可恨。郑氏祖谶，莫过于郊特牲之郊祀，祭法之禘祖宗。而孔氏《正义》皆取王(肃)郑(玄)二说，各为缕列”，其他“自五体大者至零文单字，备载众诂，在诸经疏中最为详核”，以为陈澔实妄言诋毁孔颖达之书矣。故光坡是以驳正陈氏《集说》为大旨，力斥其“诸篇皆妄次第”。而光坡是书却颇有条理，犹现身说法，每篇前有小序，于经文则节取一句或一词而述注之，各为一条。每条先录郑注或孔疏，或《集说》、或朱子注、或秦汉群经及诸子、或唐宋以来说经众家之言，间有“坡谓”，以阐发己意。其《述注》以程朱理学为依据，补述训解郑玄之注，却又不偏于一家之言；于陈氏《集说》即力斥其非，亦间取可取者。然其于名物，典制、器数之考中，颇多阐发经文义理之宏微，故与陈氏不能尽相隔绝。有乾隆三十二年刊本。</span> <br/>
          封面： <span class="inputVal" id="bkimg">Z_5199.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]礼记述注
[book_author]李光坡
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]373943
[book_dec]二十八卷。清李光坡(1651－1723)撰。光坡字耜卿，廪膳生，家居不仕，性至孝。为学以宋儒是宗，专意于《三礼》。着有《周礼述注》、《仪礼述注》、《皋轩文集》等。是书成于康熙四十七年(1708)，乃专为驳正陈氏《礼记集说》而作。其《自序》云：“始读陈氏《集说》，疑其未尽，及读注疏，又疑其未成。如《序》内称郑氏祖谶，孔氏惟郑之从，不载他说，以为可恨。郑氏祖谶，莫过于郊特牲之郊祀，祭法之禘祖宗。而孔氏《正义》皆取王(肃)郑(玄)二说，各为缕列”，其他“自五体大者至零文单字，备载众诂，在诸经疏中最为详核”，以为陈澔实妄言诋毁孔颖达之书矣。故光坡是以驳正陈氏《集说》为大旨，力斥其“诸篇皆妄次第”。而光坡是书却颇有条理，犹现身说法，每篇前有小序，于经文则节取一句或一词而述注之，各为一条。每条先录郑注或孔疏，或《集说》、或朱子注、或秦汉群经及诸子、或唐宋以来说经众家之言，间有“坡谓”，以阐发己意。其《述注》以程朱理学为依据，补述训解郑玄之注，却又不偏于一家之言；于陈氏《集说》即力斥其非，亦间取可取者。然其于名物，典制、器数之考中，颇多阐发经文义理之宏微，故与陈氏不能尽相隔绝。有乾隆三十二年刊本。
[book_img]Z_5199.jpg


[book_title]提要
欽定四庫全書　　　　經部四
禮記述註　　　　　　禮類三【禮記之屬】
提要
【臣】等謹案禮記述註二十八卷
國朝李光坡撰光坡有周禮述註已著録是編成於康熙戊子前有自序云始讀陳氏集說疑其未盡及讀注疏又疑其未誠如序内稱鄭氏祖䜟孔氏惟鄭之從不載他說以為可恨鄭氏祖䜟莫過於郊特牲之郊祀祭法之禘祖宗而孔氏正義皆取王鄭二說各為臚列其他自五禮大者至零文單字備載衆詁在諸經注疏中最為詳核何妄詆歟又禮器篇斥後代封禪為鄭祖䜟啟之秦皇漢武前鄭數百年亦鄭註啟之乎又多約注疏而成鮮有新意而指註疏為舊說凡此之類抵冒前人即欺負後生何以示誠乎抑譏漢唐儒者說理如夢此程朱進人以知本吾儕非其分也今於禮運則輕其出於老氏樂記則少其言理而不及數其他多指為漢儒之附會逐節不往復其文義通章不鈎貫其脈絡而訓禮運之本仁以聚亦曰萬殊一本一本萬殊仲尼燕居之仁鬼神仁昭穆亦曰克去己私以全心德欲以方軼前人恐未能其退舍也云云其論可謂持是非之公心掃門戶之私見雖義取簡明不及鄭孔之賅博至其精要亦畧備於斯終勝陳澔之弇陋也乾隆四十六年三月恭校上
總纂官【臣】紀臣昀陸錫熊【臣】孫士毅
總校官【臣】陸費墀

[book_title]序
禮記述註序
諸經註疏共最禮記朱子教學者看註看疏自好然文字浩汗班史謂說五字之文至二三萬言者盖漢唐講師之體爾也又與諸經連部合梓價重匹士家不能皆有即有而讀之亦何得於制舉故是書不講殆千年矣宋末有陳氏集說學者喜其便祧註疏而崇焉明初為之大全裒然列於太學坡始受之竊病其未盡及讀註疏又疑其未誠如序内稱鄭氏祖䜟孔氏惟鄭之從不載他說以為可恨夫祖䜟莫過於郊特牲之郊祀祭法之禘郊祖宗而孔氏正義皆取王鄭二說各為縷列不特此也考之全經自五禮大者至零文單字備載衆詁在諸經註疏中最為詳核何妄詆與又禮器篇斥後代封禪為鄭祖緯啓之秦皇漢武前鄭數百年亦鄭預啓之乎又多約註疏而成鮮有新解時而指註疏為舊說舊說似矣時而著鄭氏曰疏曰至著鄭曰疏曰盎有德色若不遺葑菲者凡此之類抵冒前人即欺負後生何以示誠乎抑譏漢唐儒者說理如夢此程朱進人以知本吾儕非其分也今於禮運則輕其出於老氏樂記則少其言理而不及數其他整篇完文多指為漢儒之傳會逐節不往復其文義通章不鈎貫其脈絡而訓禮運之本仁以聚亦曰萬殊一本一本萬殊燕居之仁鬼神仁昭穆亦曰克去己私以全心德欲以方軼前人恐未得其退舍也許魯齋曰宋文章近理者多然得實理者亦少世所謂彌近理而大亂真學者須著眼目知要之言可以發矇矣至大全所集尤為狼藉未論其它彼陳氏方恨孔惟鄭從不載它說而其首例云一以集說為宗不合者不取何自悖也今也不量其力本述註疏朱子之教也陳氏雜合註疏諸儒為文或仍之或以註疏增其未備損其枝辭標集說曰從其實也凡諸篇皆妄次第為之條理童而習白首而修尊所得於遺經者以施於子弟切磋究之為就正之資而非敢曰有得也若夫侈口經緯廣張質文何異以丹青之陳色繪日月之生氣柳州所謂非愚則惑不敢犯也康熙戊子清溪李光坡謹序
孔子六世祖嘉被宋督難後曾孫防叔奔魯必以殷禮來如王子朝以成周之典籍奔楚是也故學孔氏之門多是殷禮孟子言周班爵禄與周官異與王制同言井田不能詳周法反推殷助引周詩以証可見矣此經皆原本師門則註疏言是夏殷禮者當推尋究竟未可遽斥臆說也王府圖書學士大夫不輕得見坡論詳郊特牲
程朱出經中大學中庸為孔門傳心至矣然禮運樂記或云非洙泗微文私心則疑不惟此也凡此經及史子之拾遺掇逸謂是子言意皆有自來但至者有淺深故所録有完闕耳吾儕誦之隨分盡心至有厚薄醇醨之異則存所疑以質師友公然妄罵竊恐未能信人徒先失已也
解經惟當求意義之合如此經首篇曲禮首節毋不敬三言劉氏必取曾子動容貌三事當之如此比校初何補於用力之實徒使學者胸次滯底不圓朱子所云方觀大學一句便說向中庸上彼此迷暗互相連累是也每詈漢儒臆說然解說中若此之類雖有左証且從臆說也
經文不解指為傳會註疏曲折指為支離然傳會者世近於古支離者學多於吾不顧理之是非而漫為指斥則將何所承受取信也太極圖二程子不肯輕易示世數百年中見後生不禮前人然後知程子之慮民也深

[book_title]卷一
欽定四庫全書
禮記述註卷一
安溪　李光坡　撰
疏曰禮記之作出自孔氏之徒共撰所聞以為此記或録舊禮之義或録變禮所由或兼記體履或雜序得失故編而録之以為記中庸是子思所作緇衣公孫尼子所撰鄭康成云月令呂不韋所修盧植云王制為漢文時博士所録其餘衆篇皆如此例但未能盡知所記之人也鄭君六藝論云戴德傳記八十五篇則大戴禮是也戴聖傳禮四十九篇則此禮記是也
曲禮上第一
陸曰本或作曲禮上者後人加也檀弓雜記放此曲禮者是儀禮之舊名委曲說禮之事
曲禮曰
疏曰云曲禮曰者是引儀禮正經今不見者或在三千散亡之中也
毋不敬
註曰禮主於敬
儼若思
註曰儼矜莊貌人之坐思貌必儼然
安定辭
熊氏曰安從容定堅確
安民哉
疏曰心能肅敬身乃矜莊口復審慎三者依於德義則可以安民也　朱子曰首章言君子修身其要在此三者而其效足以安民乃禮之本故以冠篇
敖不可長欲不可從志不可滿樂不可極
朱子曰此篇雜取諸書精要之語集以成篇雖大意相似而文不連屬如首章四句乃曲禮古經之言敖不可長以下四句不知何書語又自為一節皆禁戒之辭　應氏曰敬之反為敖情之動為欲志滿則溢樂極則反
賢者狎而敬之畏而愛之
注曰狎習也近也　坡謂言人之賢者雖素相近習必敬之不可䙝雖畏服之必愛其德義不可疏此親仁之道也
愛而知其惡憎而知其善
注曰謂與人交不以己心之愛憎誣人之善惡　坡謂此愛衆之道也
積而能散安安而能遷
註曰謂已今安此之安圖後有害則當能遷晉咎犯與姜氏醉重耳而行近之　坡謂積蓄財也散施也上安據心下安據處安安即懷居也能遷所謂見懷思威也此自治之道也
臨財毋苟得臨難毋苟免很毋求勝分毋求多
註曰毋苟得為傷廉也毋苟免為傷義也毋求勝求多為傷平也　疏曰很當引過歸己不可求勝衆人之物當共分之不可貪欲望多
疑事毋質直而勿有
疏曰質成也已之所疑則毋得成言之故孔子戒子路云不知為不知也直正也所不疑者仍須謙退當稱師友所說以正之勿謂已有此義也　坡謂如縣子譏子游之汰正所謂有之也疑事毋質闕疑也直而勿有慎言也
若夫坐如尸立如齊
疏曰尸居神位坐必矜莊坐法必當如尸之坐人之倚立多慢不恭雖不齊亦當如祭前之齊必須磬折屈身　朱子曰劉原父云此乃大戴禮曾子事父母篇之辭此篇蓋取彼文而若夫二字失於删去鄭氏不知其然乃為此二句為丈夫之事誤矣
禮從宜使從俗
註曰事不可常也　呂氏曰敬者禮之常禮時為大時者禮之變體常盡變則達之天下周旋無窮　應氏曰大而百王百世質文損益之時小而一事一物泛應酬酢之節又曰五方皆有性千里不同風所以入國而必問俗也
夫禮者所以定親疏決嫌疑别同異明是非也
疏曰五服之内大功以上服麤者為親小功以下服精者為疏若妾為女君期女君為妾若服之則太重降之則有舅姑為婦之嫌故全不服是決嫌也孔子之喪門人疑所服子貢請若喪父而無服是決疑也本同今異姑姊妹是也本異今同世母叔母及子婦是也得禮為是失禮為非若主人未小斂子游裼裘而弔得禮是也曾子襲裘而弔失禮非也
禮不妄說人不辭費
集說曰求以說人已失處心之正況妄乎不妄說人則知禮矣躁人之辭多君子之辭達意則止言者煩聽者必厭
禮不踰節不侵侮不好狎
集說曰踰節則招辱侵侮則忘讓好狎則忘敬三者皆叛禮之事不如是則有以持其莊敬純實之誠而遠於耻辱矣
修身踐言謂之善行行修言道禮之質也
註曰言道言合於道也　熊氏曰人能修身踐言則慥慥篤實謂之善行既行修言道忠信立矣是禮之本也
禮聞取於人不聞取人禮聞來學不聞往教
朱子曰此與孟子治人治於人食人食於人語意相類取於人者為人所取法也取人者人不來而我引取之也來學往教即其事也
道德仁義非禮不成
集說曰道猶路也事物當然之理人所共由故謂之道行道而有得於身故謂之德仁者心之德愛之理義者心之制事之宜　熊氏曰非禮則無以歛心閑欲而底於純熟故不成
教訓正俗非禮不備
集說曰立教於上示訓於下皆所以正民俗然非齊之以禮則或有教訓所不及者故非禮不備
分爭辨訟非禮不決
朱子曰爭見於事而有曲直分爭則曲直不相交訟形於言而有是非辨訟則是非不相敵禮所以正曲直明是非故此二者非禮則不能決
君臣上下父子兄弟非禮不定
集說曰一主於義一主於恩恩義非禮則不能定
宦學事師非禮不親
集說曰宦仕也仕與學皆有師事師所以明道也而非禮則不相親愛
班朝治軍涖官行法非禮威嚴不行
熊氏曰班列朝廷之位整治軍旅之事臨涖當官布施法令威則人不敢犯嚴則人不敢違非禮則姑息無斷故威嚴不行
禱祠祭祀供給鬼神非禮不誠不莊
疏曰求福曰禱得求曰祠牲幣之屬以供給鬼神熊氏曰非禮則内無誠敬外不恭莊　坡謂七者之序自道德至不決三者以修已治人之道言也自君臣至不行三者以事上臨下言也末及祭祀自人以及神也先盡其道則宜於上下協於人神矣
是以君子恭敬撙節退讓以明禮
集說曰是以承上文而言撙裁抑也禮主其減　熊氏曰恭敬以明禮之不容慢撙節以明禮之不容侈退讓以明禮之不容傲
鸚鵡能言不離飛鳥猩猩能言不離禽獸今人而無禮雖能言不亦禽獸之心乎夫惟禽獸無禮故父子聚麀集說曰鸚鵡鳥之慧者隴蜀嶺南皆有之猩猩人面豕身出交趾封谿等處禽者鳥獸之總名鳥不可曰獸獸亦可曰禽故鸚鵡不曰獸而猩猩則通曰禽也聚猶共也獸之牝者曰麀
是故聖人作為禮以教人使人以有禮知自别於禽獸朱子曰聖人作絶句
大上貴德其㳄務施報禮尚往來往而不來非禮也來而不往亦非禮也
集說曰太上帝皇之世但貴其德足以及人不貴其報其㳄三王之世禮至三王而備故以施報為尚
人有禮則安無禮則危故曰禮者不可不學也
集說曰禮者安危之所係自天子至於庶人未有無禮而安者也
夫禮者自卑而尊人雖負販者必有尊也而況富貴乎註曰負販者尤輕佻志利宜若無禮焉
富貴而知好禮則不驕不淫貧賤而知好禮則志不懾馬氏曰富貴之所以驕淫貧賤之所以懾怯以内無素定之分而與物為輕重也好禮則有得於内而在外者莫能奪矣
人生十年曰幼學二十曰弱冠三十曰壯有室四十曰強而仕五十曰艾服官政六十曰耆指使七十曰老而傳八十九十曰耄七年曰悼悼與耄雖有罪不加刑焉百年曰期頤
朱子曰十年曰幼為句絶學字自為一句下至百年曰期皆然　呂氏曰五十曰艾髪之蒼白者如艾之色也古者四十始命之仕五十始命之服官政仕者為士以事人治官府之小事也服官政者為大夫以長人與聞邦國之大事者也才可用則使之仕德成乃命為大夫也耆至也至老之境也不自用力指事使人故曰指使傳謂傳家事於子也耄惛忘也悼憐愛也耄者老而知已衰悼者幼而知未及雖或有罪情不出於故故不加刑人壽以百年為期故曰期飲食居處動作無不待於養故曰頤
大夫七十而致事
疏曰致所掌職事還君也七十耳目不聰明是以退老去辟賢也所以長廉遠耻
若不得謝則必賜之几杖
集說曰不得謝謂君不許其致仕也如辭謝代謝亦皆却而退去之義几所以馮杖所以倚賜之使自安適也
行役以婦人適四方乘安車
疏曰行役謂本國巡行役事婦人能養人故許自隨也古者四馬之車立乘安車者一馬小車坐乘也此養老之具在國及出皆得用之今言行役婦人四方安車則相互也
自稱曰老夫於其國則稱名
註曰老夫老人稱也亦明君貪賢春秋傳曰老夫耄矣　疏曰於其國謂自與其君言也
越國而問焉必告之以其制
疏曰他國來問政宜問於老賢老賢則稱國之舊制以告之　熊氏曰禮自有舊制文獻所傳是也
謀於長者必操几杖以從之長者問不辭讓而對非禮也
集說曰謀於長者謂往就長者而謀議所為也長者之前當執謙虚不辭讓非事長之禮　應氏曰操几杖以從非謂長者所無也執弟子之役其禮然耳
凡為人子之禮冬温而夏凊昏定而晨省在醜夷不爭註曰安定其牀衽也省問其安否何如醜衆也夷猶儕也　疏曰貴賤相臨則有畏憚朋儕等輩喜爭勝負忘身及親故宜戒之不爭
夫為人子者三賜不及車馬
註曰三事三命也凡仕者一命而受爵命而受衣服三命而受車馬車馬而身所以尊者備矣不受不敢以成尊比踰於父　疏曰言夫者貴賤悉然也命是榮美光顯祖父故受也車馬是安身身安不關先祖故不受也不云不受而云不及者明人子非惟外迹不受抑亦心所不及於此賜也
故州閭鄉黨稱其孝也兄弟親戚稱其慈也僚友稱其弟也執友稱其仁也交遊稱其信也
註曰周禮二十五家為閭四閭為族五族為黨五黨為州五州為鄉僚友官同者執友志同者　疏曰慈者篤愛之名弟者事長㳄第之名　坡謂兄弟以慈相望僚友以㳄相序執友以仁相朂交遊以信相資人能孝則於此四者行之各當其分故隨所得而稱之州閭廣言自兄弟以下則以親疏邇逖為序
見父之執不謂之進不敢進不謂之退不敢退不問不敢對此孝子之行也
註曰敬父同志如事父　疏曰見或故往見或路中相見也
夫為人子者出必告反必面所遊必有常所習必有業集說曰出則告違反則告歸又以自外來宜知親之顔色安否故言面遊有常必有方也習有業不惰游也
恒言不稱老
疏曰若其稱老乃是自尊大非孝子卑退之情且自稱老父母則甚老恐感動其親故舜五十而慕是也
年長以倍則父事之十年以長則兄事之五年以長則肩隨之
註曰肩隨者與之並行差退　疏曰此謂鄉里之中非親非友但二十以後年長倍已則以父道事之
羣居五人則長者必異席
疏曰古者地敷横席而容四人則推長者居席端若五人會應一人别席因推長者一人於異席也此羣居之法若賓主禮席皆無同坐之法
為人子者居不主奥
註曰室中西南隅謂之奥
坐不中席
疏曰共坐則席端為上獨坐則席中為尊
行不中道
疏曰男女各路路各有中也
立不中門
註曰中門謂棖闑之中央　坡案註疏此四者皆謂與父同宫者也或異居禮則不然
食饗不為槩
集說曰食饗如奉親延客及祭祀之類皆是不為槩量順親之心而不敢自為限節也
祭祀不為尸
註曰尊者之處為其失子之道然則尸卜筮無父者
聽於無聲視於無形
疏曰雖聽而不聞父母之聲雖視而不見父母之形然常於心想像似見形聞聲謂父母將有教使已然
不登高不臨深不苟訾不苟笑
疏曰相毁曰訾彼雖有是非而已苟譏毁訾笑之皆非彼所欲必反見毁辱故孝子不為也
孝子不服闇不登危懼辱親也
註曰服事也不於闇冥之中從事為卒有非常且嫌失禮也男女夜行以燭　呂氏曰登危者行險以徼幸也
父母存不許友以死不有私財
集說曰不許友以死謂不為其友報仇也親在而以身許人是有忘親之心親在而以財專已是有離親之志
為人子者父母存衣冠不純素
疏曰冠純冠飾也衣純深衣領緣也若仕者或遇凶荒雖親存亦須素服非要在親沒故不言凡
孤子當室冠衣不純采
註曰早喪親雖除喪不忘哀也謂年未三十者三十壯有室有代親之端不為孤也當室適子也　疏曰崔云指謂當室不當室則純采
幼子常視毋誑
集說曰視與示同常示之以不可欺誑所以習其誠
童子不衣裘裳立必正方不傾聽
疏曰童子體熱裘太温傷隂氣也又應給役若著裳則不便故並不著故童子並緇布襦袴也立必正向一方不得傾頭屬聽左右也此說其威儀常然
長者與之提攜則兩手奉長者之手負劍辟咡詔之則掩口而對
註曰習其扶持尊者提攜謂牽將行負謂置之於背劍謂挾之於旁辟咡詔之謂傾頭與語口旁曰咡疏曰辟傾也掩口恐氣觸長者
從於先生
疏曰凡言先生謂年德俱高又教道於物者凡云長者直以年為稱也凡為君子者皆為有德尊之不據年之長幼
不越路而與人言
註曰尊不二也
遭先生於道趨而進正立拱手
註曰為有教使
先生與之言則對不與之言則趨而退
熊氏曰不與言則退承意而不敢隨行也
從長者而上邱陵則必鄉長者所視登城不指城上不呼
集說曰高而有向背者為邱平而人可陵者為陵鄉長者所視恐有問則即所見以對也城人所恃以為安固者有所指則惑見者有所呼則駭聞者
將適舍求毋固
註曰謂行而就人舘固猶常也求主人物不可以舊常或時乏無周禮土訓辨地物原其生以詔地求其類
將上堂聲必揚戶外有二屨言聞則入言不聞則不入集說曰上堂升主人之堂也揚其聲者使内人知之也古人脱屨在戶外客雖衆脱屨於戶内者惟長者一人言有二屨則并戶内一屨為三人矣三人而所言不聞於外必是密謀故不入也
將入戶視必下入戶奉扃視瞻毋回戶開亦開戶闔亦闔有後入者闔而勿遂
集說曰入戶入主人之戶也視下不舉目也扃門關木也入戶之時兩手當心如奉扃然雖視瞻而不為迴轉嫌於千人之私也開闔皆如前不違主人之意也遂闔之盡也嫌於拒後來者故勿遂
毋踐屨毋踖席摳衣趨隅必慎唯諾
疏曰踐蹋也不得蹋先入者屨踖猶躐也席有上下將就坐當從下而升當已位上不發初從上從上為躐席也既不踖席當兩手提裳之前向席下角升就坐也既坐定又慎於應對
大夫士出入君門由闑右不踐閾
註曰闑門橛也閾門限也　疏曰門以向堂為正右在東主位在門東客位在門西大夫士是臣臣統於君不敢自由賓故恒從闑東也履閾一則自高二則不淨並為不敬
凡與客入者每門讓於客客至於寢門則主人請入為席然後出迎客客固辭主人肅客而入
疏曰每門者天子五門諸侯三門大夫二門讓於客欲客先入也主人嚮已正席今客至寢門方請入敷席者一則自謙示不敢逆設席以招賢也二則慎重更宜親之固如故也禮有三辭初曰禮辭再曰固辭三曰終辭客再辭不先入也肅進也謂先導之公食大夫禮云公揖入賓從是也
主人入門而右客入門而左主人就東階客就西階客若降等則就主人之階主人固辭然後客復就西階集說曰入右所以趨東階入左所以趨西階降等者其等列卑於主人也主人固辭者不敢當客之尊已也
主人與客讓登主人先登客從之
疏曰讓必以三先登亦肅客之義不言三者畧可知也
拾級聚足連步以上上於東階則先右足上於西階則先左足
註曰拾當為涉聲之誤也級等也涉登聚足謂前足躡一等後足從之併連步謂足相随不相過也先右先左近於相鄉敬
帷薄之外不趨
註曰不見尊者行自由不為容也入則容行而張足曰趨　疏曰帷幔也薄簾也禮天子外屏諸侯内屏卿大夫以簾士以帷臣來朝君至屏而加敬屏外不敬故不趨今言帷薄謂士大夫也
堂上不趨
註曰堂上謂其迫也堂下則趨
執玉不趨
疏曰執玉須慎不論堂上下皆不趨
堂上接武堂下布武室中不翔
註曰武迹也迹相接謂每移足半躡之中人之迹尺二寸布武謂每移足各自成迹不相躡室中又為其迫也行而張拱曰翔
並坐不横肱授立不跪授坐不立
集說曰横肱則妨並坐者不跪不立皆謂不便於受者
凡為長者糞之禮必加帚於箕上
註曰如是得兩手奉箕恭也謂初執而往是也弟子職曰執箕膺擖厥中有帚
以袂拘而退其塵不及長者
註曰謂掃時也以袂擁帚之前掃而郤行之
以箕自鄉而扱之
註曰扱讀曰吸謂收糞時也箕去棄物以向尊者則不恭　疏曰初持箕往時帚置箕上兩手舉箕當埽時一手捉帚舉一手衣袂以拘障於帚前且掃且遷故云拘而退扱斂取也以箕自向斂取糞穢不以箕向尊者
奉席如橋衡
集說曰如橋之高如衡之平乃奉席之儀也
請席何鄉請衽何趾
疏曰席坐席也鄉面也衽卧席也趾足也坐為陽面亦陽也卧為隂足亦隂也故所請不同
席南鄉北鄉以西方為上東鄉西鄉以南方為上疏曰凡坐隨於隂陽若坐在陽則貴左坐在隂則貴右南坐是陽其左在西北坐是隂其右亦在西也俱以西方為上坐在東方西鄉是在陽坐在西方東鄉是在隂俱以南方為上亦是坐陽上左坐隂上右坡謂鄉飲酒禮云主席阼階上西面介席西階上東面記謂主介凡升席自北方降由南方註云升由下降由上與此同惟賓席牖前南面以西方為下疏云東上統於主人燕禮公席阼階西北面東上統於君與此異
若非飲食之客則布席席間函丈
註曰謂講問之客也函猶容也講問宜相對容丈足以指畫也飲食之客布席於牖前　疏曰古者飲食燕享則賓位在室外牖前列席南向不相對相對者惟講說之客席之制三尺三寸三分寸之一則兩席并中間空地共一丈也
主人跪正席客跪撫席而辭客徹重席主人固辭客踐席乃坐
集說曰跪而正席敬客也撫以手按止之也客不敢居重席故欲徹之主人固辭則止客踐席將坐主人乃坐也
主人不問客不先舉
集說曰席坐既定主人以客自外至當先有所問客乃答之客不當先舉言也
將即席容毋怍兩手摳衣去齊尺衣毋撥足毋蹶劉氏曰兩手摳揭衣之兩旁使下齊離地一尺而坐以便起居免有躡躓失容也坐後更須整疊前面衣衽毋使撥開又古人以膝坐久則膝不安而易以蹶動坐而足動亦為失容故戒以毋動也管寜坐席歲久惟兩膝著處穿是足不動故然耳　坡謂容毋怍言將就席顔色宜莊或佯傲或急惶皆怍也
先生書策琴瑟在前坐而遷之戒勿越
疏曰坐亦跪也弟子將行若遇師諸物或當已前則跪而遷移之戒慎不當踰越
虚坐盡後食坐盡前坐必安執爾顔長者不及毋儳言註曰盡後謙也盡前為汙席儳猶暫也非類雜　疏曰坐必安者凡坐好自摇動故戒之必安執守也久坐好異故必戒之宜如向者無怍顔容也長者正論事未及他事少者不得輒以它事暫然雜錯師長之說
正爾容聽必恭毋勦說毋雷同必則古昔稱先王集說曰上言執爾顔謂顔色無或變異此言正爾容則正其一身之容貌也聽必恭亦謂聽長者之言也擥取他人之說以為已說謂之勦說聞人之言而附和之謂之雷同如雷之發聲而物同應之也雖不勦說雷同亦不得專輒必法則古昔稱述先王言有據依乃為善耳
侍坐於先生先生問焉終則對
集說曰問終而後對欲盡聞所問之旨且不敢雜亂尊者之言也
請業則起請益則起
註曰尊師重道也起若今摳衣前請也業謂篇卷也益謂受說不了欲師更明說之
父召無諾先生召無諾唯而起
集說曰父以恩師以道故所敬同　呂氏曰諾者許而未行也
侍坐於所尊敬無餘席見同等不起
集說曰所尊敬謂先生長者及有德有位之人也無餘席謂已之席與尊者之席相近則坐於其端不使有空餘處近則應對審也同等之人與已無尊卑故不為之起
燭至起食至起上客起
集說曰燭至而起以時之變也食至而起以禮之行也上客至而起以其非同等也
燭不見跋
集說曰跋本也古者未有蠟燭以火炬照夜將盡則藏其所餘之殘本恐客見之以夜久欲辭退也
尊客之前不叱狗
註曰主人於尊客之前不敢倦嫌若風去之　疏曰卑客亦當然舉尊為甚
讓食不唾
集說曰嫌於似鄙惡主人之饌也
侍坐於君子君子欠伸撰杖屨視日蚤莫侍坐者請出矣
疏曰禮卑者賤者請進不請退退由尊者若君子志疲而欠體疲而伸君子杖在坐著屨升堂脱之在側倦則自撰持之或視庭影望日蚤晚為上諸事皆是尊者欲起之漸故侍坐者得請出矣
侍坐於君子君子問更端則起而對
註曰離席對敬異事也君子必令復坐
侍坐於君子若有告者曰少閒願有復也則左右屏而待
註曰復白也言欲須少空閒有所白也屏猶退也疏曰侍者各自屏退左右避之不得近也
毋側聽毋噭應毋淫視毋怠荒
集說曰上言聽必恭側耳以聽非恭也噭謂聲響高急如叫之號呼也應答宜徐而和不得高急也淫視流動邪眄也怠荒謂身體放縱不自拘斂也
遊毋倨立毋跛坐毋箕寢毋伏
集說曰遊行也倨傲慢也立當兩足整齊不可偏任一足箕謂兩展其足狀如箕舌也伏覆也
斂髪毋髢
疏曰髢髲也垂如髲也古人重髪以纚韜之不使垂
冠毋免勞毋袒暑無褰裳
集說曰免脱也冠當常著於首不可脫也有袒而露其裼衣者有袒而割牲者因勞事而袒則為䙝褰揭也涉淺而揭則可暑雖炎熱不得褰袪取涼　疏曰諸事條目通誡為人之法也
侍坐於長者屨不上於堂解屨不敢當階
集說曰侍長者之坐於堂故不敢以屨升若長者在室則屨得上堂而不得入室戶外有二屨是也解脫也屨有綦繫解而脫之不敢當階為妨後升者
就屨跪而舉之屏於側
疏曰此侍者或獨暫退時取屨法也就猶著也初升時解置階側今下著之先往階側跪舉取之故云就屨跪而舉之也屏於側者屏退也退不當階也
鄉長者而屨跪而遷屨俯而納屨
疏曰此明少者禮畢退去為長者所送則於階側跪取屨稍移之面向長者而著之遷徙也就階側跪取稍移近前也俯而納者既取因俯身向長者而納足著之不跪者跪則足向後不便故俯也雖不並跪亦坐左納右坐右納左
離坐離立毋往參焉離立者不出中間
疏曰離兩也若見二人併坐或併立既唯二人恐密有所論則已不得輒往參預之又若見二人併立當已行路則避之不得輒當其中間出也識與不識通如此也
男女不雜坐不同椸枷不同巾櫛不親授
集說曰内則註云植者曰楎横者曰椸枷與架同置衣服之具也巾以涚潔櫛以理髪此四者皆所以遠私䙝之嫌
嫂叔不通問諸母不漱裳
集說曰不通問無問遺之往來也諸母父妾之有子者漱浣也裳賤服不使漱裳敬父之道亦所以遠别也
外言不入於梱内言不出於梱
註曰内言外言男女之職也不出入者不以相問也梱門限也
女子許嫁纓非有大故不入其門
集說曰許嫁則繫以纓示有所繫屬也此與幼所佩香纓不同大故有災變若疾病
姑姊妹女子子已嫁而反兄弟弗與同席而坐弗與同器而食
集說曰女子子重言子者别於男子也專言兄弟者遠同等之嫌
父子不同席
集說曰尊卑之等異也
男女非有行媒不相知名
集說曰行媒謂媒氏之往來也名謂男女之名也
非受幣不交不親
註曰重别有禮乃相纒固　熊氏曰非受聘禮之幣帛不得交際而相親
故日月以告君
疏曰婦來則書取婦之年月日時以告國君也
齊戒以告鬼神
註曰昏禮凡受女之禮皆於廟為神席以告鬼神謂此也
為酒席以召鄉黨僚友以厚其别也
註曰厚重慎也
取妻不取同姓故買妾不知其姓則卜之
註曰為其近禽獸也妾賤或時非媵取之於賤者世無本繫　疏曰世無本繫不知何姓之後但卜得吉者取之
寡婦之子非有見焉弗與為友
集說曰有見才能卓異也若非有好德之實則難以避好色之嫌故取友者謹之
賀取妻者曰某子使某聞子有客使某羞
呂氏曰賀者以物遺人而有所慶也著代以為先祖後人子之所不得已故不用樂且不賀也然為酒食以召鄉黨僚友則遺問不可廢也故其辭曰聞子有客使某羞舍曰昏禮而謂之有客則所以羞者佐其供具之費而已非賀也作記者因俗之名稱賀
貧者不以貨財為禮老者不以筋力為禮
註曰禮許儉不非無也年五十始杖八十拜君命一坐至
名子者不以國不以日月不以隱疾不以山川
註曰此在常語之中為後難諱也春秋傳曰名終將諱之隱疾衣中之疾也謂若黑臀黑肱矣疾在外者雖不得言尚可指擿此則無時可避俗語云隱疾難為醫
男女異長
集說曰各為伯仲示不相干雜之義也
男子二十冠而字
集說曰冠而字之敬其名也
父前子名君前臣名
註曰對至尊無大小皆相名　疏曰鄢陵之戰公陷于淖樂書欲載公鍼曰書退鍼是書子是於君前臣名其父也
女子許嫁笄而字
集說曰許嫁則十五而笄未許嫁則二十而笄亦成人之道也故字之
凡進食之禮左殽右胾食居人之左羮居人之右膾炙處外醯醤處内蔥㳿處末酒漿處右以脯脩置者左胊右末
註曰此大夫士與賓客燕食之禮其禮食則宜放公食大夫禮云　疏曰脯訓始始作即成也脩亦脯脩訓治治之乃成薄析曰脯捶而施薑桂曰腶脩朐謂中屈也左朐朐置左也右末末邊際置右右手取祭擘之便也脯脩處酒左以燥為陽也　集說曰肉帶骨曰殽純肉切曰胾骨剛故左肉柔故右殽在俎胾在豆飯在羮右分燥濕也膾炙異饌故在殽胾之外膾炙皆在豆醯醤食之主故在殽胾之内蔥㳿烝蔥亦菹類加豆也處醯醤之左言末者殊加也酒漿或酒或漿也處羮之右若兼設則左酒右漿
客若降等執食興辭主人興辭於客然後客坐
註曰辭者辭主人之臨已食若欲食於堂下然　疏曰此降等謂大夫於卿故欲降而不降若臣於君則降也敵者全無降法詳在公食禮
主人延客祭祭食祭所先進殽之序徧祭之
集說曰古人不忘本故得食而種出少許置於豆間之地以報先代始為飲食之人謂之祭延道之也若敵客則得自祭此卑者必主人先祭道之已乃從之祭食之禮主人所先進者則先祭之後進者後祭各以殽之㳄序而祭之徧也
三飯主人延客食胾然後辯殽
疏曰三飯謂三食也禮食三飱而告飽須勸乃更食三飯竟而主人乃導客食胾也公食大夫禮云賓三飯以湆醤鄭云每飯歠湆以殽擩醤食正饌也所以至三飯後乃食胾者以胾為加故三飱前未食食胾之後乃可徧食殽也
主人未辯客不虚口
疏曰虚口謂食竟而飲酒蕩口使清潔及安食也用漿曰漱以清潔為義用酒曰酳酳訓演演養其氣也主人恒讓客不自先飽故客待主人辯乃得為酳也此謂卑客耳敵客以上則不待主人也
侍食於長者主人親饋則拜而食主人不親饋則不拜而食
疏曰饋進饌也已雖侍尊長而主人若自親饋與己己則拜謝之而後食也
共食不飽共飯不澤手
疏曰非禮食則有同器食法共食宜謙不輒厭飫為飽也共飯亦共器盛飯也古禮飯不用箸但用手澤謂摩挲也不澤手恐為人穢也
毋飯毋放飯毋流歠
集說曰毋者疏云若取飯作則易得多是欲争飽也　朱氏曰放謂食之放肆而無節也流謂飲之流行而不知止也
毋咤食毋齧骨毋反魚肉毋投與狗骨毋固獲
集說曰咤食疏謂以舌口中作聲似若嫌主人之食也毋齧嫌其聲之聞也毋反魚肉不以所餘反於器註云謂已歷口人所穢也毋投與狗骨不敢賤主人之物也求之堅曰固得之難曰獲固獲謂必欲取之也
毋揚飯飯黍毋以箸
集說曰揚謂以手散其熱氣嫌於欲食之急也毋以箸當用匕也
毋嚃羮毋絮羮毋刺齒毋歠醢客絮羮主人辭不能亨客歠醢主人辭以窶
集說曰羮之有菜宜用梜不宜以口嚃取食之也絮就器中調和也口容止不宜以物刺於齒也醢宜鹹歠之以其味淡也客或有絮羮者則主人以不能烹飪為辭或有歠醢者則主人以貧窶乏味為辭
濡肉齒決乾肉不齒決毋嘬炙
疏曰火灼曰炙若食炙不一舉而併食併食之曰嘬是貪食也　集說曰濡肉殽胾之類乾肉脯脩之類決斷也不齒決則當治之以手也
卒食客自前跪徹飯齊以授相者主人興辭於客然後客坐
集說曰自從也齊醤屬也飯齊皆主人所親設故客欲親徹相者主人贊饌者　坡謂公食大夫賓卒食坐取粱與醤以降奠于階西大夫相食卒食徹于西序端皆親徹也疏云敵者則否恐非
侍飲於長者酒進則起拜受於尊所長者辭少者反席而飲長者舉未釂少者不敢飲
集說曰尊所置尊之所也飲盡爵曰釂　呂氏曰古之飲酒貴賤長幼無不及鄉飲之禮堂下之賓樂工及笙無不與獻特牲饋食禮賓兄弟弟子公有司私臣無不與獻其獻也皆主人親酌授之此侍飲者亦長者親酌授之所以有拜受于尊所之節也惟燕禮以宰夫為獻主故君不親酌鄉飲射饋食禮皆尊于房戶之間賓主共之也燕禮大射皆尊于東楹之西尊面向君君專之也燕禮鄉飲禮皆不云拜受於尊所以禮與侍飲異也
長者賜少者賤者不敢辭
集說曰辭而後受賓主平交之禮非少賤事尊貴之道
賜果於君前其有核者懷其核
集說曰敬君賜故不敢棄核
御食於君君賜餘器之溉者不寫其餘皆寫
集說曰御食於君者君食而臣為之勸侑也君以食之餘者賜之若陶器或木器可以洗滌者則即食之或其器是萑竹所織不可洗滌者則傳寫於他器而食之不欲口澤之瀆也
餕餘不祭父不祭子夫不祭妻
集說曰尸餕鬼神之餘臣餕君之餘賤餕貴之餘下餕上之餘皆餕也此謂助祭執事或為尸而所得餕之餘肉以歸則不可以之祭其先雖父之尊亦不以祭其子夫之尊亦不以祭其妻以食餘之物䙝也
御同於長者雖貳不辭偶坐不辭
集說曰御侍也貳益物也侍食者雖獲殽饌之重而不辭其多者以此饌本為長者設耳偶者配偶之義因其有賓而已亦偶配於坐亦以此席不專為己設故不辭也
羮之有菜者用梜其無菜者不用梜
註曰梜箸也　疏曰有菜謂鉶羮是也無菜謂大羮湆也直歠之而已
為天子削瓜者副之巾以絺為國君者華之巾以綌為大夫累之士疐之庶人齕之
疏曰削刋也副析也絺細葛也刋其皮而析為四解又横解而以細葛巾覆之而進也華半破也綌麤葛也諸侯禮降故破而不四析亦横斷之用麤葛巾覆之而進也爾雅瓜曰華之郭璞云食啖治擇之名累倮也不巾覆猶中裂而横斷之疐謂脱花處士不半破但除疐而横斷亦不覆也庶人府史之屬齕齧也齕之不横斷也此等級不同非謂平常之日當是公庭禮會之時　劉氏曰大夫以上皆曰為者有司為之也士庶人不曰為者自為之也
父母有疾冠者不櫛行不翔言不惰琴瑟不御食肉不至變味飲酒不至變貌笑不至矧怒不至詈疾止復故集說曰此言養父母疾之禮不櫛不為飾也不翔不為容也不惰不及他事也疏謂惰訛不正之言琴瑟不御以無樂意也猶可食肉但不至厭飫而口味變耳猶可飲酒但不至醺酣而顔色變耳齒本曰矧笑而見矧是大笑也怒罵曰詈怒而至詈是甚怒也皆為忘憂故戒之復故復常也
有憂者側席而坐有喪者專席而坐
集說曰有憂謂親疾或他禍患側獨也獨坐一席不設待賓之席為有憂也一說側席謂偏設之變於正席也亦通專单也吉時貴賤有重席之禮若父母始喪寢苫無席卒哭後乃有苄剪不納自齊衰而下始喪而有席並不重
水潦降不獻魚鼈
集說曰水涸魚鼈易得不足貴故不獻
獻鳥者佛其首畜鳥者則勿佛也
集說曰佛謂捩轉其首恐其喙之害人也畜者不然畜則馴也
獻車馬者執策綏
疏曰策是馬杖綏是上車之繩車馬不上於堂但執策綏呈之則知有車馬
獻甲者執胄獻杖者執末
疏曰甲鎧也胄兜鍪也鎧大兜鍪小小者易舉執以呈之耳杖末拄地不浄故執以自向
獻民虜者操右袂
集說曰民虜征伐所俘獲之人口也持其右袂所以防異心
獻粟者執右契獻米者操量鼓
疏曰契者兩書一札同而别之右者先書為尊鼓量器名也東海樂浪人呼容十二斛為鼓米云量則粟亦量粟云契則米亦書但米可即食為急故言量粟可久儲為緩故云書書比量為緩也
獻孰食者操醤齊
疏曰醤齊為食之主執主來則食可知如見芥醤必知獻魚膾之類
獻田宅者操書致
疏曰書致謂圖書於板而致之於尊者也然古者田宅悉為官所賦本不屬民今得此田宅獻者是或有重勲為君王所賜可為己有故得有獻
凡遺人弓者張弓尚筋弛弓尚角右手執簫左手承弣尊卑垂帨若主人拜則客還辟辟拜
集說曰弓之體角内而筋外尚使之在上也皆取其勢之順也簫稍末也疏云弓頭頭稍剡差斜似簫故名弣中央把處也帨佩巾也客主尊卑相等則授受之際皆稍磬折而見其帨之垂也此時弓尚在客手故不容答主人之拜而少逡巡遷延以避之辟猶開也謂離其所立之處
主人自受由客之左接下承弣鄉與客並然後受集說曰自受者以敵客不當使人受也由從也從客左邊而受則尊客在右矣於是卻左手接客左手之下而承弣又覆右手以捉弓之下頭而受之是主客授受皆卻左手承弣覆右手執簫也此時則主客並立而俱向南也　方氏曰賓主異等則授受異向此賓主敵故鄉與客並也
進劔者左首
疏曰進亦遺也首劒拊環也客在右主人在左劒首為尊以尊處與主人也假令對授則亦左首首尊左亦尊為宜也
進戈者前其鐏後其刃
疏曰戈鉤孑戟也刃當頭而利鐏在尾而鈍不以刃授敬也
進矛戟者前其鐓
疏曰矛如鋋而三廉戟今之戟也鐓為矛戟柄尾平底以平向人敬也亦應並授不云左右而云前後者互文也若相對則前後也若並授則左右也
進几杖者拂之
集說曰拭去塵也
效馬效羊者右牽之
集說曰效陳獻也以右手牽之為便
效犬者左牽之
集說曰以右手防其齧噬
執禽者左首
集說曰禽鳥也首尊主人在左故横捧而以首授主人
飾羔鴈者以繢
註曰繢畫也諸侯大夫以布天子大夫以畫　疏曰飾覆之也畫布為雲氣以覆羔與鴈為飾以相見也
受珠玉者以掬
陸氏曰兩手曰掬
受弓劔者以袂
集說曰謂以衣袂承接之不露手也
飲玉爵者弗揮
集說曰謂不可振去餘瀝恐失墜
凡以弓劔苞苴簞笥問人者操以受命如使之容疏曰苞者苞裹魚肉之屬苴者以草藉器而貯物也簞圜笥方皆竹器問者或自有事問人或聞彼有事而問之問之悉有物表其意使者受命之時操持諸物即習其威儀進退如至彼國之儀容也
凡為君使者已受命君言不宿於家
疏曰聘禮既受命遂行舍于郊是也
君言至則主人出拜君言之辱使者歸則必拜送於門外
註曰此謂國君問事於其臣　疏曰出出門也送既出門則知迎亦出門也
若使人於君所則必朝服而命之使者反則必下堂而受命
註曰此臣有所告請於其君　疏曰命言朝服則受亦朝服互文也去不下送反而下迎者尊君命也不出門者已使卑於君使也亦當拜之不言從上可知
博聞強識而讓敦善行而不怠謂之君子
集說曰博聞強識而讓所謂有若無實若虚者敦善行而不怠所謂孶孶為善者皆君子之道也
君子不盡人之歡不竭人之忠以全交也
呂氏曰盡人之歡竭人之忠皆責人厚者也責人厚而莫之應此交所以難全也歡謂好於我也忠謂盡心於我也好於我者望之不深盡心於我者不要其必至則不至於難繼也
禮曰君子抱孫不抱子此言孫可以為王父尸子不可以為父尸為君尸者大夫士見之則下之君知所以為尸者則自下之尸必式乘必以几
疏曰天子以下宗廟之祭皆用同姓之嫡為尸惟取孫列非己孫也天子祭天地社稷山川四方百物及七祀之屬皆有尸外神不問同姓異姓但卜之吉則可為尸祭勝國之社稷則士師為尸惟祭殤無尸呂氏曰抱孫不抱子舊禮語也祭必須尸尸必以孫今子孫行並皆幼弱則必抱孫為尸不得抱子為尸曾子問曰孫幼則使人抱之是也尸必以孫以招穆之同也古者致齊各於其家散齊亦猶出在路故有為尸下之禮大夫士言見君言知者蓋君年或幼未能盡識有以告則下之尸不下君而式之者廟門之外尸尊未全不敢抗禮而答之故式之而已亢禮而答如在廟中主人拜無不答也古者車中立乘若平常則馮較以式為敬式車前横木也馮之以禮人首必小俛以是為敬式視馬尾俯首之節也几尊者所馮以養安也故尸之乘車用之
齊者不樂不弔
呂氏曰古者之有敬事必齊齊者致精明之德也樂則散哀則動皆有害於齊也
居喪之禮毁瘠不形視聽不衰升降不由阼階出入不當門隧
疏曰居喪許羸瘦不許骨露見骨為形之主故謂骨為形阼階主人之階也在喪思慕猶若父在不忍從父阼階上下若祔祭以後即得升阼階　呂氏曰先王制禮毁不滅性毁瘠形視聽衰幾於滅性送死之大事且將廢而莫之行則罪莫大焉門隧門之中道不由阼階不當門隧執人子之禮而未忍廢也
居喪之禮頭有創則沐身有則浴有疾則飲酒食肉疾止復初不勝喪乃比於不慈不孝
疏曰不勝喪結所以沐浴酒肉之義不勝喪謂疾不酒肉創瘍不沐浴毁而滅性者也不留身繼後是不慈滅性又是違親生時之意故云不孝　集說曰沐浴與飲酒食肉以權制者也故疾止則復初
五十不致毁六十不毁七十唯衰麻在身飲酒食肉處於内
集說曰五十始衰故不極毁六十則又衰矣故不可毁七十之年去死不遠畧其居喪之禮者所以全其易盡之期也
生與來日死與往日
註曰此士禮貶於大夫者大夫以上皆以來日數集說曰與猶數也成服杖生者之事也數死之明日為三日斂殯死者之事也從死日數之為三日是三日成服者乃死之第四日也
知生者弔知死者傷知生而不知死弔而不傷知死而不知生傷而不弔
註曰人恩各施於所知也弔傷皆謂致命辭也雜記曰諸侯使人弔辭曰寡君聞君之喪寡君使某如何不淑此施於生者傷辭未聞也說者有弔辭云皇天降災子遭羅之如何不淑此施於死者蓋本傷辭辭畢退皆哭　方氏曰不知生而弔之近於謟不知死而傷之近於偽
弔喪弗能賻不問其所費問疾弗能遺不問其所欲見人弗能館不問其所舍
集說曰以貨財助喪事曰賻此三事不能則皆不問者以徒問為可愧也
賜人者不曰來取與人者不問其所欲
朱子曰君子有守必將之以禮故不曰來取小人無厭必節之以禮故不問其所欲
適墓不登壟助葬必執紼
集說曰壟墳堆也登之為不敬紼引棺素執之致力也
臨喪不笑
集說曰以哀為主
揖人必違其位
註曰禮以變為敬
望柩不歌入臨不翔當食不歎
集說曰不歌與不笑義同臨哭也不翔不為容也唯食忘憂非嘆所也
鄰有喪舂不相
集說曰五家為鄰相者以音聲相勸相蓋舂人歌以助舂也
里有殯不巷歌適墓不歌哭日不歌
集說曰二十五家為里巷歌於巷也
送喪不由徑送葬不辟塗潦臨喪則必有哀色執紼不笑
集說曰不由徑不苟取其速也不避泥潦嫌於惮勞也
臨樂不歎
集說曰亦為非歎所也
介胄則有不可犯之色
註曰貌與事宜相配介甲也
故君子戒慎不失色於人
疏曰故君子二句并結前義上既言内外宜稱故君子接人凡所行用並使心色如一不得色違於心也集說曰此章自揖人必違其位當食不歎臨樂不
歎介胄則有不可犯之色四句之外皆是凶事之禮節記者詳之如此
國君撫式大夫下之大夫撫式士下之禮不下庶人註曰撫猶據也據式小俛崇敬也乘車必正立　集說曰君與大夫或同途而出君過宗廟而式則大夫下車士於大夫猶大夫於君也庶人卑賤且貧富不同故經不言庶人之禮古之制禮者皆自士而始也先儒云其有事則假士禮而行之
刑不上大夫
集說曰大夫或有罪以八議定之議所不赦則受刑周官掌囚凡有爵者與王之同族奉而適甸師氏以待刑殺而此云不上大夫者言不制大夫之刑猶不制庶人之禮也
刑人不在君側
集說曰人君當近有德者又以慮其怨恨而為變也閽弑餘祭刑人在側之禍也
兵車不式武車綏旌德車結旌
疏曰兵車革路也尚武猛無推讓故不式武車亦革路也取其建戈刃即云兵車取其威猛即云武車也旌車上旗旛也尚威武故舒散若垂綏然玉金象木四路不用兵故曰德車德美在内不尚赫奕故纒結其旒於竿也
史載筆士載言
疏曰不言簡牘而曰筆者筆是書之主則餘載可知言謂盟會之辭舊事也必載之者或尋舊盟或用舊會之禮應須知之
前有水則載青旌
疏曰王行宜警備故前有變異則舉類示之青旌者青雀旌也青雀水鳥
前有塵埃則載鳴鳶
集說曰鳶鴟屬鴟鳴則風生風生則塵埃起
前有車騎則載飛鴻
疏曰軍前忽遥見彼人有多車騎則載此旌然古人不騎馬今言騎者當是周末禮　集說曰鴻雁也雁飛有行列與車騎相似
前有士師則載虎皮
疏曰士師兵衆也虎威猛亦兵衆之象若見前有兵衆則舉虎皮於竿
前有摯獸則載貔貅
疏曰摯獸虎狼之屬貔貅是一獸豹屬亦有威猛舉此使衆知為備但不知為載其皮為畫其形耳
行前朱鳥而後玄武左青龍而右白虎招搖在上急繕其怒
集說曰行軍旅之出也朱鳥玄武青龍白虎四方宿名也以為旗章其旒數皆放之龍旗則九旒雀則七旒虎則六旒龜蛇則四旒也招搖北斗七星也居四方宿之中軍行法之作此舉之於上以指正四方使戎陣整肅也其怒士卒之怒也　呂氏曰急迫之也繕言作而致其怒先儒改繕為勁似不必改
進退有度左右有局各司其局
疏曰進退有度者牧誓云不愆於六步七步乃止齊焉四伐五伐乃止齊焉一擊一刺為一伐少者四伐多者五伐又當止齊正行列也左右有局者局部分也軍之左右各有部分不相濫也各司其局者軍行須監領各有所司部分也
父之讐弗與共戴天兄弟之讐不反兵交遊之讐不同國
集說曰不反兵謂常以殺之之兵器自隨也　呂氏曰殺人者死古今之達刑也殺之而義則無罪故令勿讐調人之職是也殺而不義則殺者當死宜告于有司而殺之士師之職是也二者皆無事乎復讐也然復讐之文雜見于經傳考其所以必其人勢盛緩則不能執故遇則殺之不暇告有司也父者子之天不能復父讐仰無以視乎皇天矣報之之意誓不與讐俱生此所以弗共戴天也
四郊多壘此卿大夫之辱也地廣大荒而不治此亦士之辱也
集說曰四郊者王城之外四面近郊五十里遠郊百里侯國亦各有四郊里數則各隨其地之廣狹而為遠近也壘者屯軍之壁卿大夫尊高任當軍帥若有威德則無敢見侵若尸禄素飱則寇戎充斥數戰郊坰故多壘土廣人稀荒穢不理此二者固皆卿大夫之責士卑不與謀國為君邑宰勸課耕稼故言亦士之辱
臨祭不惰
註曰為無神也
祭服敝則焚之祭器敝則埋之龜筴敝則埋之牲死則埋之
呂氏曰人所用則焚之焚之陽也鬼神所用則埋之埋之隂也
凡祭於公者必自徹其俎
疏曰此謂士助君祭也若大夫以上則君使人歸其俎若大夫以下自祭其廟則使人歸賓俎　呂氏曰執臣子之敬毋敢視賓客故自徹其俎以出也
卒哭乃諱禮不諱嫌名二名不偏諱
集說曰葬而虞虞而卒哭凡卒哭之前猶用事生之禮故卒哭乃諱其名嫌名音同者不偏諱謂可單言
逮事父母則諱王父母不逮事父母則不諱王父母註曰逮及也謂幼孤不及識父母恩不至於祖名孝子聞名心瞿諱之由心此謂庶人適士以上廟事祖雖不逮事猶諱祖
君所無私諱
註曰謂臣言於君前不避家諱
大夫之所有公諱
註曰避君諱也
詩書不諱臨文不諱
集說曰不因避諱而易詩書之文改行事之語蓋恐有惑於學者有誤於承用也
廟中不諱
註曰為有事於高祖則不諱曾祖以下尊無二也於下則諱上
夫人之諱雖質君之前臣不諱也婦諱不出門大功小功不諱
集說曰質猶對也夫人之諱婦之諱皆謂其家先世臣對君前則不諱夫人無二尊也婦人之諱如子諱母孫諱祖母門謂婦宫門婦家之諱但於婦宫中不言耳雜記母之諱宫中諱妻之諱不舉諸其側是也宫外則不諱故臣對君前不諱也大功以下恩輕服殺故亦不諱
入禁而問禁入國而問俗入門而問諱
馬氏曰問禁慮得罪於君也問俗慮得罪於衆也問諱慮得罪於主人也
外事以剛日内事以柔日
集說曰甲丙戊庚壬為剛乙丁己辛癸為柔先儒以外事為治兵然廵狩朝聘會盟之類皆外事也内事如宗廟之祭冠昏之禮皆是
凡卜筮日旬之外曰遠某日旬之内曰近某日喪事先遠日吉事先近日
疏曰今月下句筮來月上旬是旬之外日也主人告筮者云欲用遠某日此大夫禮士賤職䙝時至事暇可以祭則於旬初即筮旬内之日主人告筮者云用近某日天子諸侯有雜祭或用旬内或用旬外其辭皆與此同喪事謂葬與二祥是奪哀之義非孝子所欲但不獲已故先從遠日而起示不宜急微伸孝心也吉事謂祭祀冠昏之屬少牢云若不吉則及遠日是先近日也
曰為日假爾泰龜有常假爾泰筮有常卜筮不過三卜筮不相襲
集說曰曰命辭也為字去聲讀為卜吉日故曰為日卜則命龜曰為日假爾泰龜有常筮則命蓍曰為日假爾泰筮有常假因也託也泰者尊上之辭有常言其吉凶常可憑信也此命蓍龜之辭不過三者一不吉至再再不吉至三終不吉則止而不行襲因也卜不吉則止不可因而更筮筮不吉則止不可因而更卜也
龜為卜筴為筮卜筮者先聖王之所以使民信時日敬鬼神畏法令也所以使民決嫌疑定猶與也故曰疑而筮之則弗非也日而行事則必踐之
疏曰說文猶獸名玃屬與亦獸名象屬二物皆進退多疑人之多疑惑者似之故謂之猶與踐履也王云卜得可行之日必履而行之　呂氏曰凡常事卜不吉則不筮筮不吉則不卜獻公卜納驪姬不告公曰筮之此相襲也若大事則先筮而後卜洪範有龜從筮從或龜從筮逆龜筮並用也晉卜納襄王得黄帝戰阪泉之兆又筮之遇大有之暌亦龜筮並用也故知不相襲者非大事也信時日者卜筮而用之不敢改也敬鬼神者人謀非不足而猶求於鬼神知有所尊而不敢必也畏法令者人君法令有疑者決之卜筮則君且不敢專況下民乎嫌疑者物有二而相似也猶與者事有二而不決也如建都邑某地可都某地亦可都此嫌疑也如戰或曰可戰或曰不可戰此猶與也卜筮以決之定之此先聖王以神道設教也有疑而筮既筮而不信諏日而卜既卜而弗踐是為不誠不誠之人不能得之於人況可得於鬼神乎
君車將駕則僕執策立於馬前
集說曰此下言乘車之禮策馬杖也别有人牽馬駕車僕者執策立於馬前所以防奔逸也
已駕僕展軨效駕
集說曰已駕駕馬畢也軨車之轄頭車行由轄僕者展視軨徧即入而效白於君言車駕竟
奮衣由右上取貳綏跪乘
疏曰僕先出就車於車後自振其衣以去塵從右邊升上必從右者君位在左避君空位也貳副也綏登車索也有二正綏擬君之升副綏擬僕右之升僕先試車時君猶未出未敢依常而立所以跪而乘之以為敬
執策分轡驅之五步而立
疏曰轡御馬索也車一轅而四馬駕之中央兩馬夹轅者名服馬兩邊名騑馬亦曰驂馬詩云兩服上襄兩驂鴈行鴈行者言與中服相㳄序也每一馬有兩轡四馬八轡以驂馬内轡繫於軾前其驂馬外轡并兩服馬各二轡六轡在手右手執杖以三轡置空手中以三轡置杖手中故云執策分轡也驅之者試驅行之也五步而立者跪而驅馬以行五步即止而僕倚立以待君出
君出就車則僕并轡授綏左右攘辟
疏曰君出就車則僕并六轡及策置右手中以左手取正綏授於君令登車於是左右侍駕陪位諸臣見車欲進行皆遷郤以避車使不妨車之行也
車驅而騶至于大門君撫僕之手而顧命車右就車門閭溝渠必步
疏曰車驅而騶者驅車而進則左右從者疾趨從車也撫按止也僕手執轡車行由僕君欲令駐車故抑止僕手也車上君在左僕人中央勇士在右既至大門方出履險阻恐有非常故囬命車右上車至門閭溝渠而必下車者是車右勇士之禮也一則君子不誣十室過門閭必式君式則臣當下也二則溝渠險阻恐有傾覆亦須下扶持之也僕不下者車行由僕僕下則車無御故不下也
凡僕人之禮必授人綏若僕者降等則受不然則否集說曰凡為車之僕者必以正綏授人不但臣於君為然也若僕之等級卑下如士於大夫之類則授綏之時直受之而已無辭讓也非降等者則不受
若僕者降等則撫僕之手不然則自下拘之
集說曰降等者雖當受其綏然猶撫止其手如不欲其親授然然後受之亦謙讓之道也不降等者已雖不欲受而彼必授則郤手從僕手下而自拘取之也熊氏曰古者弟為師御幼為長御御者不必皆賤
周禮諸僕皆用大夫士也
客車不入大門婦人不立乘犬馬不上於堂
馬氏曰客車不入大門所以敬主主人出大門迎之所以敬客故覲禮偏駕不入王門公食大夫禮賓乘車在大門外西方又覲禮云墨車龍旂以朝墨車得入大門但不得入廟門耳婦人乘安車故不立乘犬馬充庭實故不上堂以犬馬獻人則執緤靮而已以馬合幣則達珪而已奉馬而覲則授人而已皆不上堂之謂也
故君子式黄髪下卿位入國不馳入里必式
集說曰式黄髪敬老也下卿位敬大臣也禮君出則過卿位而登車入則未到卿位而下車入國不馳恐車馬躪轢人也十室猶有忠信二十五家之中豈無可敬之人故入里門必式所謂不誣十室也
君命召雖賤人大夫士必自御之
集說曰御讀為迓迎也自迎之所以敬君命
介者不拜為其拜而蓌拜
疏曰介甲鎧也　朱子曰蓌猶言有所枝拄不利屈伸也
祥車曠左乘君之乘車不敢曠左左必式
疏曰祥猶吉也吉車謂生時所乘葬時用為魂車鬼神尚吉故葬魂乘吉車也車上貴左僕在右空左以擬神也王者五路玉金象木革王自乘一餘四路從行臣若乘此車不敢空左空左則似祥車凶也左必式者不敢自安故恒馮式乘車君皆在左若兵戎革路則君在中御者居左
僕御婦人則進左手後右手
疏曰僕在中婦人在左進左手持轡使身微相背遠嫌也
御國君則進右手後左手而俯
疏曰御君者禮以相向為敬故進右手既御不得常式故但俯俛而為敬
國君不乘奇車車上不廣欬不妄指
疏曰奇車奇邪不正之車盧氏云不如法者之車也不廣欬者似自驕矜又驚衆也不妄指者並為惑衆也
立視五巂式視馬尾顧不過轂
註曰立平視也　疏曰巂規也車輪一周為一規乘車之輪高六尺六寸徑一圍三得一丈九尺八寸五規為九十九尺六尺為步縂為十六步半在車上所視則前十六步半也馬引車其尾近車闌車上馮式下頭時不得遠矚但瞻視馬尾轂車轂也若轉頭不得過轂論語云車中不内顧是也
國中以策彗卹勿驅塵不出軌
疏曰入國不馳故不用鞕策但取竹帶葉者為杖形如埽帚故云策彗微近馬體搔摩之卹勿搔摩也軌車轍也行緩故塵埃不飛揚出軌外也　朱子曰策彗疑謂策之彗若今鞕末韋帶耳
國君下齊牛式宗廟大夫士下公門式路馬
疏曰熊氏說此文誤當云國君下宗廟式齊牛
乘路馬必朝服載鞭策不敢授綏左必式
集說曰此言人臣習儀之節路馬君駕路車之馬也臣雖得乘之猶不敢慢既衣朝服又鞕策則但載之而不用皆敬也君升車則僕者授綏今臣以習儀而居左則自馭以行不敢使車右以綏授已也左必式者既在尊位當式以示敬
步路馬必中道以足蹙路馬芻有誅齒路馬有誅集說曰步謂行步而調習之也必當路之中者以邊側卑䙝不敬或傾跌也蹙與蹴同芻草也齒評量年數也誅罰也　馬氏曰察馬之力必以年數馬之年必以齒凡此戒其慢君物也先王制禮圖難於其易為大於其細凡以止邪於未形而已耳
禮記述註卷一

[book_title]卷二
<經部,禮類,禮記之屬,禮記述註
欽定四庫全書
禮記述註卷二
安溪　李光坡　撰
曲禮下第二
凡奉者當心提者當帶
疏曰物有宜奉持者有宜提挈者奉者仰手當心提者屈臂當帶帶有二處朝服之屬其帶則高於心深衣之類其帶則下於脇此當帶深衣之帶也古人常服深衣
執天子之器則上衡國君則平衡大夫則綏之士則提之
疏曰上高也衡平也平謂人之拱手正當心平故謂心為衡天子器不宜下故臣為擎奉皆高於心諸侯降於天子故臣為奉持器與心平大夫降於諸侯故其臣奉器下於心綏下也士提之則又在綏下
凡執主器執輕如不克執主器操幣圭璧則尚左手行不舉足車輪曳踵
集說曰大夫稱主此則通上下貴賤言之如不克似不能勝也聘禮曰上介執玉如重尚左手謂左手在上左陽尊也踵脚後也執器而行但起其前而曳引其踵如車輪之運於地故曰車輪曳踵　方氏曰左手不如右強尚左手所以為容下右手所以致力
立則磬折垂佩主佩倚則臣佩垂主佩垂則臣佩委集說曰僂折如磬之背而玉佩從兩邊懸垂此立容之常然臣之於君尊卑殊等則當視其高下之節而倍致其恭敬之容可也微俛則倚於身小俛則垂大俛則委於地皆於佩見其節
執玉其有藉者則裼無藉者則襲
註曰藉藻也裼襲文質相變耳有藻為文裼見美亦文無藻為質襲充美亦質圭璋特而襲璧琮加束帛而裼亦是也　疏曰古人之衣近體有袍襗之屬其外有裘夏月則衣葛或裘或葛其上皆有裼衣裼衣之上有常著之服則皮弁服之屬是也掩而不開謂之襲若開此皮弁及中衣左袒出其裼衣謂之為裼故鄭註聘禮云裼者左袒也　集說曰聘禮注云曲禮云執玉其有藉者則裼無藉者則襲所謂無藉謂圭璋特逹不加束帛當執圭璋之時其人則襲也有藉者謂璧琮加於束帛之上當執璧琮時其人則裼也曲禮所云專主圭璋特而襲璧琮加束帛而裼一條言之先儒乃以執圭而垂繅為有藉執圭而屈繅為無藉非然竊詳經文裼襲是一事垂繅屈繅又别是一事不容混合為一說
國君不名卿老世婦大夫不名世臣姪娣士不名家相長妾
疏曰不名不得呼其名也上卿貴故曰卿老世婦兩媵媵次於夫人而貴於諸妾也世臣父在時老臣也姪是妻之兄女娣是妻之妹從妻來為妾也大夫不世爵此有世臣者子賢襲父爵也家相助知家事者長妾妾之有子者
君大夫之子不敢自稱曰余小子大夫士之子不敢自稱曰嗣子某不敢與世子同名
集說曰列國之君與天子之大夫其子皆不敢自稱余小子避嗣天子之稱也列國之大夫與士之子不敢自稱嗣子某避嗣諸侯之稱也　呂氏曰世子君子適子也諸臣之子不敢與之同名亦避君也若名之在世子之前則世子為君亦不避穀梁傳曰衛齊惡衛侯惡何為君臣同名也君子不奪人名不奪人親之所名
君使士射不能則辭以疾言曰某有負薪之憂
呂氏曰射者男子之所有事不能可以疾辭不可以不能辭也負薪賤役士之所親事者疾則不能矣故曰負薪之憂也
侍於君子不顧望而對非禮也
呂氏曰顧望而後對者不敢先他人而言也　應氏曰有察言觀色之意
君子行禮不求變俗祭祀之禮居喪之服哭泣之位皆如其國之故謹修其法而審行之
集說曰言卿大夫士有徙居他國者行禮之事猶宜重本不可變其故國之俗皆當謹修其典法而審慎以行之雖舉三事餘冠昏之屬從可知也
去國三世爵禄有列於朝出入有詔於國
註曰三世自祖至孫踰久可以忘故俗而猶不變者爵禄有列於朝謂君不絶其祖祀復立其族若臧紇奔邾立臧為矣詔告也謂與卿大夫吉凶往來相赴告
若兄弟宗族猶存則反告於宗後
註曰謂無列無詔者反告亦謂吉凶也宗後宗子也
去國三世爵禄無列於朝出入無詔於國唯興之日從新國之法
註曰以故國於己無恩興謂起為卿大夫　疏曰推此而言若本國猶有列詔者雖仕新國猶行故俗蓋云無列詔而從新明有則不從也又若無列詔而不仕新者不得從新盖云唯興明不興則不從
君子已孤不更名
集說曰名者始生三月之時父所命也父歿而改之孝子孝子所不忍也
已孤暴貴不為父作諡
集說曰文王雖為西伯不為古公公季作諡周公成文武之德亦不敢加太王王以諡也　呂氏曰父為士子為子子諸侯則祭以天子諸侯其尸服以士服是可以己之禄養其親不敢以己之爵加其親也父之爵卑不當諡而以己爵當諡而作之是以己爵加其父欲尊而反卑之非所以敬其親也
居喪未葬讀喪禮既葬讀祭禮喪復常讀樂章居喪不言樂祭事不言凶公庭不言婦女
集說曰復常除服之後也樂章弦歌之詩也　呂氏曰讀是書非肄業也當是時不知是事不以禮事其親者也吉凶之事不相干哀樂之情不可以貳故喪凶事也不言樂祭吉事也不言凶公私之事不可相干私事不可言於公庭故公庭不言婦女
振書端書於君前有誅倒筴側龜於君前有誅
集說曰人臣以職分内事事君每事當謹之於素文書簿領已至君前乃始振拂其塵埃而端整之卜筮之官龜筴其所奉以周旋者於君前而有顚倒反側之狀此皆不敬其職業而慢上者故皆有罸
龜筴几杖席蓋重素珍絺綌不入公門
集說曰龜筴臣之龜筴也問國事自有國之守龜問私事則自於其家皆不當入也几杖所以優高年嫌自尊也席所以坐卧蓋所以蔽日與雨絺綌所以凉體袗單也單則見體而䙝此三者宴安之具也重素衣裳皆素也以非吉服故亦不可以入公門
苞屨扱衽厭冠不入公門
集說曰苞讀為藨以藨蒯之草為齊衰喪屨也扱衽以深衣前衽扱之於帶也蓋親初死時孝子以號踊履踐為妨故扱之也厭冠喪冠也吉冠有纚有梁喪冠無之故厭帖然也此皆凶服故不可以入公門
書方衰凶器不以告不入公門
集說曰方板也書方者條録送死物件於方板之上衰五服之衰也凶器若棺槨牆霎明器之屬不以告不入公門謂告則可入者蓋臣妾有死於宫中者君亦許其殯而成喪然必先告乃得將入也
公事不私議
馬氏曰季孫使冉有訪田賦於仲尼仲尼不對而私於冉有何也季氏用田賦非孔子所能止其私於冉有豈得已哉
君子將營宫室宗廟為先廐庫為次居室為後
集說曰君子有位者也宗廟所以奉先故先營之廐以養馬庫以藏物欲其不乏用也故次之居室則安身而已故又次之
凡家造祭器為先犧賦為次養器為後
疏曰家造謂大夫始造家事也諸侯大夫少牢此言犧牛天子之大夫也祭祀賦歛邑民供出牲牢故曰犧賦　集說曰犧賦亦以造言者如周官牛人供牛牲之互與盆簝之類鄭注互若今屠家懸肉格盆以盛血簝受肉籠也
無田禄者不設祭器有田禄者先為祭服君子雖貧不粥祭器雖寒不衣祭服為宫室不斬於丘木
呂氏曰祭器可假服不可假也邱木可以庇宅兆為宫室而斬之是慢其先而濟吾私也
大夫士去國祭器不踰竟大夫寓祭器於大夫士寓祭器於士
呂氏曰臣之所以有祭器以事其先者用君禄所作也今去位夫乃挈器以行是竊君之禄以辱其先此祭器所以不踰竟也寓寄於爵等之同者使之可用言寓冀其復還得用也
大夫士去國踰竟為壇位鄉國而器素衣素裳素冠徹緣鞮屨素簚乘髦馬不蚤鬋不祭食不說人以無罪婦人不當御三月而復服
集說曰此大夫士三諫而不從出在竟上大夫則待放三年聼於君命若與環則還與玦便去壇位除地而為位也鄉國向其本國也徹緣去中衣之采緣而純素也鞮屨無絢之菲也古絇以物繫之為行戒故用一一寸屈之為絇絇為拘著屨頭以容受繫穿貫也素簚素白狗皮也簚車覆闌也既夕禮云主人乘惡車白狗幦是也髦馬不翦剔馬之髦鬛以為飾也蚤治手足爪也鬋剔治鬚髮也祭食食盛饌則祭先代為食之人也不說人以無罪者己雖遭放逐而出不說以無罪解說於人過則稱己也御待御寢宿也凡此皆為去父母之邦捐親戚去墳墓失禄位亦一家之變故也故以凶喪之禮自處三月為一時天氣小變故必待三月而後復其吉服也
大夫士見於國君君若勞之則還辟再拜稽首
集說曰此言大夫士出聘他國見於主君君若問勞其道路之勤苦則旋轉退避乃再拜稽首也
君若迎拜則還辟不敢答拜
集說曰聘賓初至主國大門外主君迎而拜之賓則退却不敢答拜而抗賓主之禮也
大夫士相見雖貴賤不敵主人敬客則先拜客客敬主人則先拜主人
疏曰此謂使臣行禮受勞已竟次見彼國卿大夫也唯賢是敬不計賓主貴賤謂異國則爾同國則否
凡非弔喪非見國君無不答拜者
集說曰弔喪而不答主人之拜者以為己本來助執喪事非行賓主之禮故主人雖拜己已不答也士喪禮有賓則拜之賓不答拜是也士見本國之君尊卑遼絶故君不答拜此二者之外無不答拜也
大夫見於國君國君拜其辱士見於大夫大夫拜其辱同國始相見主人拜其辱
集說曰君拜大夫之辱大夫拜士之辱皆謂初為大夫初為士而來見也此後朝見則有常禮矣士相見禮士見國君君答拜者亦以其初為士而敬之也主人拜辱拜其先施也此謂尊卑相等者言同國則異國亦當然矣
君於士不答拜也非其臣則答拜之大夫於其臣雖賤必答拜之
集說曰君於士雖不答拜然不以施之他國之士者以其非己之臣也大夫答賤臣之拜避國君之體也
男女相答拜也
集說曰男女嫌疑之避亦多端矣然拜而相答所以為禮豈以行禮為嫌哉故記者明言之
國君春田不圍澤大夫不掩羣士不取麛卵
集說曰春時萬物產孕不欲多傷殺故不合圍繞取也夏亦當然羣聚故曰掩麛鹿子凡獸子亦通名之麛卵微故曰取君大夫士位有等降故所取各有限制此與王制文異　方氏曰用大者取愈廣位卑者禁愈嚴
歲凶年糓不登君膳不祭肺馬不食糓馳道不除祭事不縣大夫不食粱士飲酒不樂
集說曰膳者美食之名肺為氣主周人所重故食必先祭肺言不祭肺示不殺牲為盛饌也馳道人君驅馳車馬之路不除不掃除也祭必有鐘磬之縣今不縣言不作樂也大夫食黍稷以粱為加公食大夫禮設正饌之後乃設稻粱所謂加也自君至士各舉一事尊者舉其大者卑者舉其小者其實互相通耳
君無故玉不去身大夫無故不徹縣士無故不徹琴瑟註曰故謂災患喪病　疏曰自士以上皆有玉佩上云君不去玉則知下通於士也下言士不去琴瑟亦上通於君也大夫士無樂小胥大夫判縣士特縣者娛身之樂及治人之樂故鄉飲酒有工歌之樂是也無樂者謂無祭祀之樂故特牲少牢無樂若然此云者謂娛身及治民之樂也
士有獻於國君他日君問之曰安取彼再拜稽首而后對
集說曰安取彼猶言何所得彼物也
大夫私行出疆必請反必有獻士私行出疆必請反必告君勞之則拜問其行拜而后對
疏曰大夫無外交而此有私行出界或是新來大夫姻婭猶在本國故有私行往來　集說曰大夫士以私事出疆皆請為君其反也大夫有獻而士不獻不以卑者之物凟尊上也告還而已勞之者慰勞己之勞苦問行謂道中無恙及所經過先拜後答急謝見問之寵也
國君去其國止之曰奈何去社稷也大夫曰奈何去宗廟也士曰奈何去墳墓也國君死社稷大夫死衆士死制
疏曰國君云死社稷而大夫士不云死宗廟墳墓者以宗廟墳墓已私有之大夫士為臣事君不可為私事而死祗得死君之師衆及君政令然君言死社稷則宗廟墳墓亦死可知也但社禝受於天子故特舉言焉　集說曰死社稷謂國亡與亡也死衆謂討罪禦敵也則死之也死制受命於君難毋苟免也
君天下曰天子朝諸侯分職授政任功曰予一人註曰皆擯者辭也天子謂外及四海也今漢於蠻夷稱天子於王侯稱皇帝覲禮曰伯父實來余一人嘉之
踐阼臨祭祀内事曰孝王某外事曰嗣王某
註曰皆祝辭也　集說曰踐履也阼主階也履主階而行事故曰踐阼也宗廟之事為内郊社之事為外祝辭稱孝王某者事親之辭嗣王某者事神之辭也
臨諸侯畛於鬼神曰有天王某甫
集說曰畛致也天子巡狩而至諸侯之國必使祝史致鬼神當祭者之祭以不親往故祝辭稱字曰某甫甫者大夫之美稱也　方氏曰望秩之禮必於野外故以畛言之畛田間道也祭於畛而謂之畛猶祭於郊而謂之郊也天子適諸侯非其常蓋有時矣故有是特言有焉
崩曰天王崩復曰天子復矣告喪曰天王登假措之廟立之主曰帝
集說曰自上墜下曰崩亦壞敗之稱王者卒則史書於策曰天王崩復者人死則形神離古人持死者之衣升屋北面招呼死者之䰟令還復體魄冀其再生也故謂之復天子復者升屋呼招之辭臣子不可名君故呼曰天子復也疏云以例言之則王后死亦呼王后復也告喪赴告侯國也遐遠邈之義登遐言其所升高遠猶漢書稱大行行乃循行之行去聲以其往而不反故曰大行也措置也立之主者疏云白虎通曰神無依據孝子以繼心也虞而作主至祔奉以祔祖事畢反之殯宫至小祥作栗主入廟乃埋桑主於祖廟門左埋重處大夫士無主以幣帛祔畢並還殯宫至小祥入廟
天子未除喪曰予小子生名之死亦名之
註曰生名之曰小子王死亦曰小子王也晉有小子侯是僭號也　呂氏曰春秋書王子猛卒不言小子者臣下之稱與史策之辭異也
天子有后有夫人有世婦有嬪有妻有妾
疏曰后後也言后於天子亦以廣後胤也夫扶也扶持於王也婦服也加以世者服事君子可廣世胤也嬪可賓敬也妻者齊也進御之時暫有齊同之義妾謂得接見於君子
天子建天官先六大曰大宰大宗大史大祝大士大卜典司六典
註曰典法也此蓋殷時制也周則大宰為天官大宗曰宗伯宗伯為春官大史以下屬焉大士以神仕者
天子之五官曰司徒司馬司空司士司寇典司五衆註曰衆謂羣臣也此亦殷時制也周則司士屬司馬大宰司徒宗伯司馬司寇司空為六官
天子之六府曰司土司木司水司草司器司貨典司六職
註曰府主藏六物之稅者此亦殷時制也周則皆屬司徒司土土均也司木山虞也司水川衡也司草稻人也司器角人也司貨卝人也
天子之六工曰土工金工石工木工獸工草工典制六材
註曰此亦殷時制也周則皆屬司空土工陶旊也金工築冶六者石工玉磬也木工輪輿七者獸工函鮑五者惟草工職亡蓋謂作萑葦之器　坡謂夏受虞禪繼治道同宜仍虞官猶虞於唐然胤征有羲和之職其一隅也周之六官則較然矣惟此四條既異虞典亦非周官非殷而何陳氏譏註無攷以為臆說彼斷其臆說又何攷也
五官致貢曰享
呂氏曰歲終則司徒以下五官各致其功獻于王故謂之享貢功也享獻也
五官之長曰伯是職方其擯於天子也曰天子之吏天子同姓謂之伯父異姓謂之伯舅自稱於諸侯曰天子之老於外曰公於其國曰君
集說曰五官之長者天子之三公也伯者長大之名三公無異職則六卿中三人兼之處乎内者謂之相九命而作伯則分主畿外諸侯如公羊云自陜而東者周公主之自陜而西者召公主之是也是職方者言二伯於是職主其所治之方也天子之吏擯者辭也疏云亦當言名稱之為父舅親親之辭也此伯皆有采地在王畿自稱於畿内在采地之外則曰公自稱於采地之内則曰君也
九州之長入天子之國曰牧天子同姓謂之叔父異姓謂之叔舅於外曰侯於其國曰君
集說曰天下九州天子於每州之中擇諸侯之賢者一人加之一命使主一州内之列國取牧養下民之意故曰牧叔父叔舅降於伯父伯舅也自稱於所封國之外則曰侯若與國内臣民言則自稱曰君也
其在東夷北狄西戎南蠻雖大曰子於内自稱曰不穀於外自稱曰王老
集說曰九州之外不過子男之國天子亦選賢以為牧但以卑且遠故不以牧稱亦不稱父舅朝見之辭擯辭惟曰子雖或有功益地至侯伯之數其爵亦不過子故云雖大曰子也如楚在春秋雖大國而其爵則稱子也穀善也於内與其臣民言也外謂夷狄之境也自稱玉老言天子之老臣也
庶方小侯入天子之國曰某人於外曰子自稱曰孤疏曰小侯非為牧者也於外曰子者此君在其本國外四夷之中自稱依其本爵曰子舉其尊稱耳若男亦稱男也若自與臣民言則稱孤孤者特立無德之稱也　集說曰四夷之君其來荒遠故以庶方名之庶衆也某人若牟人介人之類
天子當依而立諸侯北面而見天子曰覲天子當宁而立諸公東面諸侯西面曰朝
註曰春朝受摯於朝受享於廟秋覲一受之於廟朝者位於内朝而序進覲者位於廟門外而序入王南立於依宁而立焉夏宗依春秋遇依秋　疏曰依狀如屏風以絳為質高八尺東西當戶牖之間繡為斧文亦曰斧依天子見諸侯則依而立負之而南面以對諸侯也宁者爾雅云門屏之間謂之宁李廵云正門内兩塾間曰宁謂天子受朝於路門外之朝於門外而宁立以待諸侯之至路門外有屏者爾雅云正門謂之應門又云屏謂之樹郭云小墻當門中諸侯内屏在路門之内天子外屏在路門之外而近應門者也云朝者位於内朝而序進崔云諸侯春夏來朝各乘其命車至臯門外陳介也天子車時在大門内傳辭既訖則乘車出大門下車若升朝之時王但迎公自諸侯以下則隨之而入更不别迎也入至文王廟門天子還服朝服立於路門之外諸侯更易服朝服執贄而入應門而行禮故王當宁以待諸侯次第而進故云序進謂入應門諸公東面諸侯西面若熊氏之義則朝無迎法唯享有迎諸侯之禮云覲者位於廟門外而序入者其宿受位次在廟門外至朝之旦秋冬王不出迎其尊卑各在其次中未得相見聼上擯進之乃於位次第而入故云序入也又曰凡天子三朝一在路門内謂之燕朝大僕掌之二是路門外之朝謂之治朝司士掌之其三是臯門之内庫門之外謂之外朝朝士掌之諸侯亦有此三朝
諸侯未及期相見曰遇相見於卻地曰會
集說曰未及期在期日之前也卻地間隙之地也下言相見及期日也遇有遇禮會有會禮
諸侯使大夫問於諸侯曰聘
集說曰比年小聘三年大聘小聘大夫往大聘則卿往
約信曰誓涖牲曰盟
集說曰約信者以言語相約會為信也用誓禮涖臨也春秋所書遇會盟聘皆有之惟無誓耳疏云盟之為法先鑿地為方坎殺牲於坎上割牲左耳盛以珠槃又取血盛以玉敦用血為盟書成乃軟血而讀書置牲坎上加書於上而埋之謂之載書也
諸侯見天子曰臣某侯某其與民言自稱曰寡人其在凶服曰適子孤
集說曰臣某侯某如云臣齊侯小白臣晉侯重耳之類擯者告天子之辭也凡自稱皆曰寡人不獨與民言也此畧言之耳適子孤亦擯者告賓之辭也
臨祭祀内事曰孝子某侯某外事曰曾孫某侯某死曰薨復曰某甫復矣
集說曰内外事見前章曾孫猶晉平公禱河而稱曾臣彪之類天子德厚流光故外事稱嗣王某諸侯不敢言繼嗣但謙是祖父重孫故稱曾孫也薨之為言□也幽晦之義本國史書之辭復稱字臣不名君也
既葬見天子曰類見
註曰代父受國類猶象也執皮帛象諸侯之禮見也疏曰春秋之義除喪乃見今云既葬者謂天子廵
狩至竟故得見未葬未正君臣雖天子廵狩亦不見也
言諡曰類
註曰使大夫行象聘問之禮也　疏曰王肅云請諡於天子必以其實為諡類於平生之行也
諸侯使人使於諸侯使者自稱曰寡君之老
集說曰寡君之老惟上大夫可稱見玉藻
天子穆穆諸侯皇皇大夫濟濟士蹌蹌庶人僬僬呂氏曰穆穆幽深和敬之意皇皇壯盛顯明之貌濟濟修飾齊一之貌蹌蹌翔舉舒揚之貌庶人見乎君不為容進退趨走僬僬雖無所考大低趨走促數不為容之貌也
天子之妃曰后諸侯曰夫人大夫曰孺人士曰婦人庶人曰妻
註曰妃配也后之言後也夫之言扶孺之言屬婦之言服妻之言齊
公侯有夫人有世婦有妻有妾夫人自稱於天子曰老婦
集說曰畿内諸侯之妻因助祭於王后或因獻繭之屬故得以見天子
自稱於諸侯曰寡小君
疏曰此諸侯謂他國君也古者諸侯相饗夫人亦出故得自稱也坊記云陽侯殺繆侯而竊其夫人故大饗廢夫人之禮君之妻曰小君而曰寡者亦從君為謙也
自稱於其君曰小童自世婦以下自稱曰婢子
集說曰小童未成人之稱婢之言卑也
子於父母則自名也
集說曰自稱其名言子者通男女
列國之大夫入天子之國曰某士自稱曰陪臣某於外曰子於其國曰寡君之老使者自稱曰某
集說曰某士擯者稱其人曰某國之士也晉韓起聘於周擯者曰晉士起蓋列國卿大夫其命數與天子之士等也陪重也諸侯為天子之臣已又為諸侯之臣也於外曰子者則擯者辭在他國則擯者稱其姓而曰子春秋閔二年齊高子來盟高徯是也於其國曰寡君之老謂在己國與人語則以此自稱也使者自稱曰某某名也若為使在他國與彼君語則稱名也
天子不言出諸侯不生名君子不親惡諸侯失地名滅同姓名
疏曰君子不親惡者謂孔子書經見天子大惡書出以絶之諸侯大惡書名以絶之君子不親此惡故書出名以絶之也
為人臣之禮不顯諫三諫而不聼則逃之
註曰為奪美也顯明也謂明言其君惡不幾微逃去也君臣有義則合無義則離
子之事親也三諫而不聼則號泣而隨之
註曰至親無去志在感動之　疏曰檀弓云事君有犯故此論其微云事親無犯此論其犯相互耳
君有疾飲藥臣先嘗之親有疾飲藥子先嘗之醫不三世不服其藥
呂氏曰醫三世治人多用物熟矣功已試而無疑然後服之亦謹疾之道也
儗人必於其倫
疏曰不得以貴比賤為不敬也　方氏曰禹顔顔囘時不同矣孔子俱以為賢儗之以道也夷惠伊尹迹不同矣孟子俱以為聖儗之以心也子貢以有若似孔子徒儗之以貌而已不知聖賢之德不倫也公孫丑以管仲比孟子徒儗之以位而已不知王覇之道不倫也
問天子之年對曰聞之始服衣若干尺矣
註曰既不敢言年又不敢斥至尊所能　疏曰此謂遠方異域人來不知王年問於朝臣　集說曰數始於一而成於十干字從一從十故言若干謂或如一或如十凡數之未定者皆可言顔註食貨志云干箇也謂當如此箇數意亦近之
問國君之年長曰能從宗廟社稷之事矣幼曰未能從宗廟社稷之事也
疏曰亦謂他人問其臣也　集說曰為國以禮而禮莫重於祭宗廟社稷事無有先於此者能則知其長未能則知其幼
問大夫之子長曰能御矣幼曰未能御也
疏曰亦謂他人問於大夫之臣也御謂主事也官有世功子學父業故有御事之因　集說曰古者四十強而仕五十命為大夫大夫士其年既定故不假問其年而問其子之長幼御謂御車也御者六藝之一幼則未能
問士之子長曰能典謁矣幼曰未能典謁也
疏曰亦謂他人問士之屬史謁請也典謁者主賓客告請之事士賤無臣子自典告也
問庶人之子長曰能負薪矣幼曰未能負薪也
集說曰負薪者庶人力役之事長則能
問國君之富數地以對山澤之所出
集說曰數地舉其土地之廣狹如百里七十里五十里各言之也山澤所出如魚鹽蜃蛤金玉錫石之類也
問大夫之富曰有宰食力祭器衣服不假
疏曰宰邑宰也有宰明有采地食力謂食下民賦稅之力衣服祭服也
問士之富以車數對
集說曰上士三命得賜車馬故問士富則以車數對也
問庶人之富數畜以對
集說曰庶人受田有定制惟畜牧之多寡在乎人故數畜以對也
天子祭天地祭四方祭三川祭五祀歲徧諸侯方祀祭山川祭五祀歲徧大夫祭五祀歲徧士祭其先
呂氏曰此章泛論祭祀之法冬日至祭天夏日至祭地四時各祭其方以迎氣又各望祭其方之山川五祀則春祭戶夏祭竈季夏祭中霤秋祭門冬祭行此所謂歲徧諸侯有國國必有方祭其所居之方而已非所居之方及山川不在境内者皆不得祭故曰方祀
凡祭有其廢之莫敢舉也有其舉之莫敢廢也非其所祭而祭之名曰淫祀淫祀無福
呂氏曰廢之莫敢舉如已毁之宗廟變置之社稷不可復祀也舉之莫敢廢如已修之壇墠而輒毁已正之昭穆而輒變也非所祭而祭之如法不得祭與不當而祭之之者也魯立武宫立煬宫舉其廢也躋僖公廢其舉也魯之郊禘與祀文王祀爰居祭所不當祭也淫過也以過事神神弗享也故無福
天子以犧牲諸侯以肥牛大夫以索牛士以羊豕註曰犧純毛也肥養於滌也索求得而用　疏曰此謂天子大夫士也若諸侯大夫即用少牢士則用特牲其喪祭則大夫亦得用牛士亦用羊豕故雜記云上大夫之虞也少牢卒哭成事祔皆大牢下大夫之虞也特牲卒哭成事祔皆少牢是也
支子不祭祭必告于宗子
疏曰支子庶子也祖禰廟在適子之家庶子賤不敢輒祭若宗子有疾不堪當祭則庶子代攝可也猶必告于宗子然後祭　呂氏曰别子為祖繼别為宗百世不遷者大宗也繼禰繼祖繼曾祖繼高祖五世則遷者小宗也宗子上繼祖禰族人兄弟皆宗之冠娶妻必告死必赴况於祭乎所宗乎宗子者皆支子也支子不敢祭也如諸侯不敢祖天子大夫不敢祖諸侯尊者之祭非卑者所敢尸也故宗子為士庶子為大夫以上牲祭於宗子之家祝曰孝子某為介子某薦其常事則支子雖貴可以用其禄而不敢專其事宗子去在他國則支子攝主以祭其禮有殺
凡祭宗廟之禮牛曰一元大武
集說曰此以下凡二十一物元頭也武足迹也牛肥則迹大
豕曰剛鬛
疏曰豕肥則鬛剛
豚曰腯肥
疏曰腯充滿貌
羊曰柔毛
疏曰羊肥則毛細而柔弱
雞曰翰音
疏曰翰長也雞肥則鳴聲長
犬曰羮獻
集說曰犬肥則可為羮以獻凡煮肉皆謂之羮特牲禮云羮餁穎考叔曰未嘗君之羮是也
雉曰疏趾
疏曰趾足也雉肥則兩足開張趾相去疏也
兔曰明視
疏曰兎肥則目開而視明
脯曰尹祭
集說曰尹正也脯欲旉割方正
稾魚曰啇祭
集說曰稾乾也啇度也啇度其燥度之宜
鮮魚曰脡祭
集說曰脡直也魚之鮮不餒敗則挺然而直
水曰清滌
集說曰水玄酒也水可溉濯故曰清滌
酒曰清酌
集說曰古之酒醴皆有清有糟未泲者為糟既泲者者為清也
黍曰薌合
疏曰夫穀秫者曰黍秫既軟而相合氣息又香故曰薌合
粱曰薌萁
集說曰粱穀之強者其莖葉亦香故曰薌萁
稷曰明粢
集說曰稷粟也明則足以交神祭祀之飯謂之粢盛
稻曰嘉蔬
註曰稻菰蔬之屬
韭曰豐本
集說曰其根本豐盛也
鹽曰鹹鹺
註曰大鹹曰鹺今河東云
玉曰嘉玉
集說曰無瑕之玉也
幣曰量幣
集說曰中廣狹長短之度也　疏曰此等諸號若一祭並有則舉其大者或惟有犬雞惟有魚兎則各有其號故經備載其名
天子死曰崩諸侯曰薨大夫曰卒士曰不禄庶人曰死在牀曰尸在棺曰柩羽鳥曰降四足曰漬死寇曰兵註曰自上顚壞曰崩薨顚壞之聲　疏曰卒畢竟也士禄以代耕不禄不終其禄也死者澌也消盡無餘之謂尸陳也古人病困氣未絶之時下置在地氣絶之後更還牀上所以如此者凡人初生在地病將死故下復其初生冀得脫死重生也若其不生復反本床既未殯殮陳列在床故曰尸也　呂氏曰柩究也三日不生歛之在棺死事究竟於此也羽鳥飛翔之物降而下則死矣獸能動之物腐則則死矣漬謂其體腐敗漸漬也兵者死於寇難之稱也
祭王父曰皇祖考王母曰皇祖妣父曰皇考母曰皇妣夫曰皇辟
集說曰曰皇曰王皆以君之稱尊之也考成妣嫓辟法也妻所法式也為之宗廟以鬼享之不得不異其稱謂也
生曰父曰母曰妻死曰考曰妣曰嬪壽考曰卒短折曰不禄
集說曰嬪者婦人之美稱嬪猶賓也夫所賓敬也短折夭横而死也此言卒與不禄與上文大夫士之稱同者疏云此並是有德未經仕而死者之稱也老而死者從大夫之稱少而死者則從士之稱
天子視不上於袷不下於帶國君綏視大夫衡視士視五步
集說曰天子視謂視天子也袷朝服祭服之曲領也綏頹下之貌視國君者自不得平看於面當視其面之下袷之上也衡平也大夫之臣視大夫平看其面也士視五步者若視大夫以上惟直瞻上下並不得旁視士之屬吏視士亦不得高面下帶而得旁視左右五步之間也
凡視上於面則敖下於帶則憂傾則姦
呂氏曰上於面者其氣驕知其不能以下人矣下於帶者其神奪知其憂在乎心矣視流則容側必有不正之心存乎胸中矣此君子之所以愼也
君命大夫與士肄在官言官在府在府在庫言庫在朝言朝
集說曰人君有命令則大夫士相與肄習之其事或在官或在府或在庫或在朝隨其所在而謀議之注云官謂版圖文書之處府謂寶藏貨賄之處也庫謂車馬甲兵之處也朝謂君臣謀政事之處也
朝言不及犬馬
集說曰犬馬微賤不當言之於朝
輟朝而顧不有異事必有異慮故輟朝而顧君子謂之固
疏曰臣於朝矜莊儼恪視不流目若忽止朝而迴顧此若非見異事則心有異慮也固謂鄙野不逹於禮也
在朝言禮問禮對以禮
集說曰朝廷之上凡所當言者皆禮也一問一對必稽於禮孔子在宗廟朝廷便便言唯謹爾盡此道也
大饗不問卜不饒富
呂氐曰冬至祀天夏至祀地日月素定故不問卜至敬不壇掃地而祭牲用犢酌用陶匏席用藁秸視天下之物無以稱其德以少為貴焉故不饒富
凡摯天子鬯諸侯圭卿羔大夫鴈士雉庶人之摯匹童子委摯而退野外軍中無摯以纓拾矢可也
集說曰摯與䞇同執物以為相見之禮也鬯醸秬黍為酒曰秬鬯和以欎金之草則曰欎鬯不以欎和則直謂之鬯言其芬香條暢於上下也天子無客禮而言摯者用以禮見於神而已圭命圭也公桓圭侯信圭伯躬圭子糓璧男蒲璧此不言璧略也羔取其羣而不失類且潔素也鴈取其知時且飛有行列也雉取其性之耿介且文飾也匹讀為鶩野鴨曰鳬家鴨曰鶩不能飛騰如庶人之終守耕稼也童子不敢與成人為禮或見師友而執贄則奠委於地而自退避之也疏云童子之贄悉用束脩也纓馬之繁纓即馬鞅也拾射韝也矢箭也或野外或軍中隨所有用之也
婦人之摯椇榛脯脩枣栗
集說曰椇形似珊瑚味甜美一名石李榛似粟而小脯即今之脯也脩用肉煅治加薑桂乾之脯形方正脩形稍長并棗栗六物婦初見舅姑以此為贄也左傳女贄不過榛栗棗脩以告䖍也
納女於天子曰備百姓於國君曰備酒漿於大夫曰備埽灑
呂氏曰天子妾媵有百不敢以伉儷自期願備妾媵之數而已自卑之辭也
禮記述註卷二

[book_title]卷三
<經部,禮類,禮記之屬,禮記述註
欽定四庫全書
禮記述註卷三
安溪李光坡　撰
檀弓上第三
疏曰鄭目録云名曰檀弓者以其記人善於禮故著名姓以顯之
公儀仲子之喪檀弓免焉仲子舍其孫而立其子檀弓曰何居我未之前聞也趨而就子服伯子於門右集說曰公儀氏仲子字魯之同姓也檀弓魯人之知禮者袒免本五世之服而朋友之死於他邦而無主者亦為之免其制以布廣一寸從項中而前交於額又郤向後而繞於髻也適子死立適孫為後禮也弓以仲子舍孫而立庶子故為過禮之免以弔而譏之何居怪之之辭猶言何故也此時未小歛主人未居阼階下猶在西階下受其弔故弓弔畢去賓位而就子服伯子於門右而問之也
曰仲子舍其孫而立其子何也伯子曰仲子亦猶行古之道也昔者文王舍伯邑考而立武王微子舍其孫腯而立衍也夫仲子亦猶行古之道也子游問諸孔子孔子曰否立孫
集說曰曰弓之問也猶尚也亦猶擬議未定之辭伯邑考文王長子微子舍孫立衍或是殷禮文王之立武王先儒以為權或亦以為遵殷制皆未可知否則以德不以長亦如大王傳位季歷之意歟　應氏曰檀弓默而不復言子游疑而復求正非夫子明辨以示之孰知舍孫立子之為非乎
事親有隱而無犯左右就養無方服勤至死致喪三年事君有犯而無隱左右就養有方服勤至死方喪三年事師無犯無隱左右就養無方服勤至死心喪三年饒氏曰左右音佐佑非也左右即是方養不止飲食之養言或左或右無一定之方子之於親不分職守事事皆當理會無可推托事師如事父故皆無方有方言左不得越右右不得越左有一定之方臣之事君當各盡職守故曰有方　劉氏曰隱皆以諫言父子主恩犯則為責善而傷恩故幾諫而不可犯顔君臣主義隱則是畏威阿容而害義故匡救其惡勿欺也而犯之師生處恩義之間而師者道之所在諫必不見拒不必犯也過則當疑問不必隱也隱非掩惡之謂若掩惡而不可揚於人則三者皆當然也惟秉史筆者不在此限就養近就而奉養之也致喪極其哀毁之節也方喪比方於親喪而以義並恩也心喪身無衰麻之服而心有哀戚之情所謂若喪父而無服也
季武子成寢杜氏之葬在西階之下請合葬焉許之入宫而不敢哭武子曰合葬非古也自周公以來未之有改也吾許其大而不許其細何居命之哭
劉氏曰成寢而夷人之墓不仁也不改葬而又請合焉亦非孝也許其合而又命之哭焉矯偽以文過也且寢者所以安其家乃處其家於人之冢上於汝安乎墓者所以安其先乃處其先於人之階下其能安乎皆不近人情非禮明矣
子上之母死而不喪
註曰子上子思子名白其母出
門人問諸子思曰昔者子之先君子喪出母乎曰然註曰禮為出母期父卒為父後者不服耳
子之不使白也喪之何也
疏曰子思既在子上當為出母有服故疑而問
子思曰昔者吾先君子無所失道道隆則從而隆道汚則從而汚伋則安能
疏曰道有可隆則從而隆謂父在為出母宜加隆厚為之著服汚猶殺也若禮可殺則從而殺謂父卒子為父後上繼至尊不敢私為出母禮當減殺則不為之著服伋則安能自以不及聖祖也
為伋也妻者是為白也母不為伋也妻者是不為白也母故孔氏之不喪出母自子思始也
註曰記禮所由廢非之
孔子曰拜而后稽顙頹乎其順也稽顙而后拜頎乎其至也三年之喪吾從其至者
朱子曰拜而後稽顙先以兩手伏地如常然後引首向前扣地也稽顙而後拜者開兩手而先以首扣地郤交手如常也　集說曰此言喪拜之次序也拜拜賓也稽顙者以頭觸地哀痛之至也拜以禮賓稽顙以自致謂之順者以其先加敬於人而后盡哀於己為得其序也頎者惻隱之發也謂之至者以其哀常在於親而敬暫施於人為極自盡之道也夫子從其至者亦與其易也寜戚之意
孔子既得合葬於防曰吾聞之古也墓而不墳今邱也東西南北之人也不可以弗識也於是封之崇四尺集說曰孔子父墓在防故奉母喪以合葬墓塋域也封土為壟曰墳東西南北之人言其宦遊無定居也識記也為壟所以為記識一則恐人不知而誤犯一則恐已或忘而難尋故封之高四尺也
孔子先反門人後雨甚至孔子問焉曰爾來何遲也曰防墓崩孔子不應三孔子泫然流涕曰吾聞之古不修墓
集說曰先反當修虞事也雨甚而墓崩門人修築而後反孔子流涕者自傷其不能謹之於封築之時以致崩圯且言古人所以不修墓者敬謹之至無事於修也
孔子哭子路於中庭有人弔者而夫子拜之既哭進使者而問故使者曰醢之矣遂命覆醢
集說曰子路死於孔悝之難遂為衛人所醢孔子哭之中庭寢中庭也與哭師同親之聞使者之言而覆棄家醢蓋痛子路之禍而不忍食其似也　朱子曰子路仕衛之失前輩論之多矣然子路郤是見不到非知其非義而苟為也
曾子曰朋友之墓有宿草而不哭焉
註曰宿草謂陳根也為師心喪三年於朋友期可疏曰草經一年根陳朋友相為哭一期朋友雖無親而有同道之恩期猶哭者非在家立哭位以終期年謂於一歲之内或經其墓及事故須哭則哭之若期之外則不哭也
子思曰喪三日而殯凡附於身者必誠必信勿之有悔焉耳矣三月而葬凡附於棺者必誠必信勿之有悔焉耳矣
註曰附於身謂衣衾附於棺謂明器之屬　方氏曰必誠謂於死者無所欺必信謂於生者無所疑
喪三年以為極亡則弗之忘矣故君子有終身之憂而無一朝之患故忌日不樂
集說曰喪莫重於三年既葬曰亡中庸曰事亡如事存雖已葬而不忘其親所以為終身之憂而忌日不樂也祭義曰君子有終身之喪忌日之謂也冢宅崩毁出於不意所謂一朝之患惟其必誠必信故無一朝之患也
孔子少孤不知其墓殯於五父之衢人之見之者皆以為葬也其慎也蓋殯也問於聊曼父之母然後得合葬於防
坡謂此節未詳
鄰有喪春不相里有殯不巷歌
說見曲禮
喪冠不緌
集說曰冠必有笄以貫之以紘繫笄順頤而下結之曰纓垂其餘於前者謂之緌喪冠不緌蓋去飾也
有虞氏瓦棺夏后氏堲周殷人棺椁周人牆置翣疏曰有虞氏唯有瓦棺夏后氏瓦棺之外加堲周殷則梓棺替瓦棺又有木為椁替堲周周人棺椁又更於椁傍置柳置翣扇是後王之制以漸加文也　集說曰瓦棺始不衣薪也堲周或謂之土周火熟曰堲蓋治土為甎而四周於棺之坎也牆柳衣也柳者聚也諸飾之所聚也以此障柩猶垣牆之障家故謂之牆翣如扇之狀有畫為黻者有畫雲氣者多寡之數隨貴賤之等
周人以殷人之棺椁葬長殤以夏后氏之堲周葬中殤下殤以有虞氏之瓦棺葬無服之殤
集說曰十六至十九為長殤十二至十五為中殤八歲至十一為下殤七歲以下為無服之殤生未三月不為殤
夏后氏尚黑大事歛用昏戎事乘驪牲用玄殷人尚白大事歛用日中戎事乘翰牲用白周人尚赤大事斂用日出戎事乘騵牲用騂
集說曰大事喪事也昏時黑日中時白日出時赤驪黑色翰白色易曰白馬翰如騵赤馬而黑鬛尾也
穆公之母卒使人問於曾子曰如之何對曰申也聞諸申之父曰哭泣之哀齊斬之情饘粥之食自天子逹布幕衛也縿幕魯也
集說曰穆公魯君申參之子也厚曰饘稀曰粥幕所以覆於殯棺之上衛以布為幕諸侯之禮也魯以綃為幕蓋僭天子之禮矣
晉獻公將殺其世子申生公子重耳謂之曰子蓋言子之志於公乎世子曰不可君安驪姬是我傷公之心也集說曰此事詳見左傳重耳申生異母弟即文公也蓋皆當為盍盍何不也明其讒則姬必誅是使君失所安而傷其心也
曰然則蓋行乎世子曰不可君謂我欲弑君也天下豈有無父之國哉吾何行如之
集說曰重耳又勸其奔他國而申生不從也何行如之言行將何往也
使人辭於狐突曰申生有罪不念伯氏之言也以至於死申生不敢愛其死雖然吾君老矣子少國家多難伯氏不出而圖吾君伯氏苟出而圖吾君申生受賜而死再拜稽首乃卒是以為恭世子也
註曰辭猶告也狐突申生之傳舅犯之父也言行如此可以為恭於孝則未之有　疏曰註云伯氏狐突别氏者狐是總氏伯仲是兄弟之字字伯者謂之伯氏字仲者謂之仲氏故傳云叔氏其忘諸乎又此下文云叔氏專以禮許人是一人身字則别為氏也
魯人有朝祥而莫歌者子路笑之夫子曰由爾責於人終無已夫三年之喪亦已久矣夫子路出夫子曰又多乎哉踰月則其善也
集說曰朝祥旦行祥祭之禮也朝祥莫歌固為非禮特以禮教衰廢之時而此人獨能行三年之喪故夫子抑子路之笑然終非正禮恐學者致疑故俟子路出乃正言之其意若曰名為三年之喪實則二十五月今已至二十四月矣此去可歌之日又豈多有日月乎哉但更踰月而歌則為善矣盖聖人於此雖不責之以備禮亦未嘗許之以變禮也
魯莊公及宋人戰于乘邱縣賁父御卜國為右馬驚敗績公隊佐車授綏公曰末之卜也縣賁父曰他日不敗績而今敗績是無勇也遂死之圉人浴馬有流矢在白肉公也非其罪也遂誄之士之有誄自此始也
集說曰乘邱魯地戰在莊公十年縣卜皆氏也凡車右以勇力者為之大崩曰敗績公墮車而佐車授之綏以登是登佐車也佐車副車也綏挽以升車之索也末之卜者言卜國微末無勇也二人遂赴鬬而死圉人掌馬者及浴馬方見流矢中馬股間之肉則知非二子之罪矣生無爵則死無諡殷大夫以上為爵士雖周爵卑不應諡莊公以義起遂誄其赴敵之功以為諡焉註曰記禮所由失也　方氏曰誄之為義達善之實而不欲飾者也諡則因誄之言而别之有誄則有諡矣
曾子寢疾病樂正子春坐於牀下曾元曾申坐於足童子隅坐而執燭
註曰病謂疾困子春曾子弟子元申曾子之子隅坐不與成人並
童子曰華而睆大夫之簀與子春曰止曾子聞之瞿然曰呼曰華而睆大夫之簀與曾子曰然斯季孫之賜也我未之能易也元起易簀曾元曰夫子之病革矣不可以變幸而至於旦請敬易之曾子曰爾之愛我也不如彼君子之愛人也以德細人之愛人也以姑息吾何求哉吾得正而斃焉斯已矣舉扶而易之反席未安而没集說曰華者畫飾之美好睆者節目之平瑩簀簟也止使童子勿言也瞿然如有所驚也呼者虚憊之聲曰童子再言也革亟也變動也彼謂童子也息猶安也言苟容取安也童子知禮以為曾子未嘗為大夫豈可卧大夫之簀曾子識其意故然之必欲易之易之而没可謂斃於正矣註曰言病雖困猶勤於禮朱子曰易簀結纓未須論優劣但看古人謹於禮法不以死生之變易其所守如此便使人有行一不義殺一不辜而得天下不為之心此是緊要處又曰季孫之賜曾子之受皆為非禮或者因仍習俗嘗有是事而未能正耳但及其疾病不可以變之時一聞人言而必舉扶以易之則非大賢不能矣此事切要處正在此毫釐頃刻之間
始死充充如有窮既殯瞿瞿如有求而弗得既葬皇皇如有望而弗至練而慨然祥而廓然
疏曰事盡理屈為窮親始死孝子匍匐而哭之心形充屈如急行道極無所復去窮急之容也瞿瞿眼目速瞻之貌如有所失而求覔之不得然也皇皇猶栖栖也親歸草土孝子心無所依託如有望彼來而彼不至也至小祥但慨歎日月若馳之速也至大祥則情意寥廓不樂而已　方氏曰下篇述顔丁之居喪則言皇皇於施死言慨焉於既葬問喪則言皇皇於反哭所言不同者蓋君子有終身之喪思親之心豈有隆殺哉先王制禮畧為之節而已故其所言不必同
邾婁復之以矢蓋自戰於升陘始也
集說曰魯僖公二十二年與邾人戰於升陘魯地也邾師雖勝而死傷者多軍中無衣復者用矢釋云邾人呼邾聲曰婁故曰邾婁
魯婦人之髽而弔也自敗於臺鮐始也
集說曰吉時以纚韜髪凶則去纚而露其髻故謂之髽狐鮐之戰在魯襄公四年蓋謂邾人所敗也髽不以弔時家家有喪故髽而相弔也　方氏曰矢所以施於射非所以施於復髽所以施於喪非所以施於弔因之而弗改則非矣
南宫縚之妻之姑之喪夫子誨之髽曰爾毋從從爾爾毋扈扈爾蓋榛以為笄長尺而總八寸
疏曰言期之髽稍輕自有常法毋得高廣者謂毋得如斬衰高廣也喪服傳云總六升長六寸謂斬衰也此齊衰長八寸以二寸為差也以下亦當然　集說曰縚妻夫子兄女也姑死夫子教之為髽從從高也扈扈廣也言爾髽不可太高不可太廣又教以笄總之法笄即簪也吉笄尺二寸喪笄一尺斬衰之笄用箭竹竹之小者也婦為舅姑皆齊衰不杖則當用榛木為笄也束髪謂之總以布為之既束其本末而總之餘者垂於髻後其長八寸也
孟獻子禫縣而不樂比御而不入夫子曰獻子加於人一等矣
疏曰王蕭以二十五月大祥其月為禫二十六月作樂蓋以下云祥而縞是月禫徙月樂又上孔子云踰月則善是皆祥之後月作樂又間傳云三年之喪二十五月而畢又士虞禮中月而禫是祥月之中也鄭則二十五月大祥二十七月而禫二十八月而作樂者以雜記云父在為母為妻十三月大祥十五月禫尚祥禫異月豈容三年之喪乃祥禫同月若以中月為月之中間應云月中何以言中月乎小記云亡則中一以上學記云中年考校皆以中為間也二十五月而畢據喪事終除衰去杖餘哀未忘更延兩月非喪之正耳戴德喪服變除禮二十五月大祥二十七月而禫故鄭依而用焉　集說曰孟獻子魯大夫仲孫蔑也禫祭名禫者澹澹然平安之意禮大夫判縣縣而不樂者但縣之而不作也比御而不入者雖比次婦人之當御者而猶不復寢也親喪外除故夫子美之
孔子既祥五日彈琴而不成聲十日而成笙歌有子蓋既祥而絲履組纓
註曰譏其早也有子孔子弟子有若也禮既祥白屨無絇縞冠素紕　疏曰素紕當用素為纓未用組今用素組為纓也士冠禮冬皮夏葛無云屨者此有子盖亦白屨以素為絇繶純之飾也屨組纓禫後之服
死而不弔者三畏厭溺
方氏曰戰陳無勇非孝也其有畏而死者乎君子不立巖牆之下其有厭而死者乎馮河潜水不乘橋船其有溺而死者乎三者皆非正命故先王制禮在所不弔　坡謂夫子止琴張之弔宗魯正罪其畏也曰君子不食姦不受亂不為利疚於回不以回待人不蓋不義不犯非禮深味之曾直道而行無所畏郤者而肯為此乎充畏之念可以弑父與君如鄭公子歸生是也
子路有姊之喪可以除之矣而弗除也
疏曰明姊已嫁於降制已遠而猶不除非在室之姊妹欲申服過期也
孔子曰何弗除也子路曰吾寡兄弟而弗忍也孔子曰先王制禮行道之人皆弗忍也子路聞之遂除之集說曰謂躬行理道之人皆有不忍於親之心然而遂除之者以先王之制不敢違也
大公封於營邱比及五世皆反葬於周君子曰樂樂其所自生禮不忘其本古之人有言曰狐死正邱首仁也疏曰周公封魯其子孫不反葬於周者以有次子在周世守其采地春秋周公是也故鄭作詩譜云元子伯禽封魯次子君陳世守采地　集說曰太公雖封於齊而留周為太師故死而遂葬於周子孫不敢忘其本故亦自齊而反葬於周以從先人之兆五世親盡而後止也樂生而敦本禮樂之道也生而樂於此豈可死而倍於此哉狐雖微獸邱其所窟藏之地是亦生而樂於此矣故及死而猶正其首以向邱不忘其本也倍本忘初非仁者之用心故以仁目之
伯魚之母死期而猶哭夫子聞之曰誰與哭者門人曰鯉也夫子曰嘻其甚也伯魚聞之遂除之
疏曰父在為出母亦應十三月祥十五月禫言期而猶哭則是祥後禫前祥而外無哭者于時伯魚在外哭故夫子怪之或曰為出母無禫期後全不合哭
舜葬於蒼梧之野蓋三妃未之從也季武子曰周公蓋祔
集說曰天子以四海為家南巡而崩故遂葬蒼梧之野疏云帝王世紀云舜長妃娥皇無子次妃女英生商均次妃癸比生二女宵明燭光三妃後皆不從舜之葬此記者言合葬之事古人未有引季武子之言謂自周公以來始祔葬也書陟方乃死蔡氏曰史記舜崩於蒼梧之野孟子言卒於鳴條未知孰是今零陵九疑有舜冢云
曾子之喪浴於爨室
集說曰士喪禮浴於適室無浴爨室之文舊說曾子以曾元辭易簀矯之以謙儉然反席未安而没未必有言及此使果曾子之命為人子者亦豈忍從非禮而賤其親乎此難以臆說斷之當闕之
大功廢業或曰大功誦可也
集說曰業者身所習如學舞學射學琴瑟之類廢之者恐其忘哀也誦者口所習稍暫為之亦可然稱或曰亦未定之辭也
子張病召申祥而語之曰君子曰終小人曰死吾今日其庶幾乎
集說曰申祥子張子也終者對始而言死則澌盡無餘之謂也君子行成德立有始有卒故曰終小人與羣物同朽腐故曰死疾没世而名不稱為是也子張至此亦自信其近於君子也
曾子曰始死之奠其餘閣也與
集說曰始死以脯醢醴酒就尸牀而奠于尸東當死者之肩使神有所依也閣所以庋置飲食蓋以生時庋閣上所餘脯醢為奠也
曾子曰小功不為位也者是委巷之禮也子思之哭嫂也為位婦人倡踊申祥之哭言思也亦然
集說曰委曲也曲巷猶言陋巷細民居於陋巷不見禮儀而鄙朴無節文故譏小功不為位是曲巷中之禮也言思子游之子申祥妻之昆弟也　馬氏曰凡哭必為位者所以叙親疎恩紀之差嫂叔疑於無服而不為位故曰無服而為位者惟嫂叔蓋無服者所以遠男女近似之嫌而為位者所以篤兄弟内喪之親子思哭嫂為位婦人倡踊者禮娣姒婦小功故使有服者先踊己乃隨之而哭也至於申祥之哭言思亦如子思蓋非禮矣記曰妻之昆弟為父後者死哭之適室子為主袒免哭踊夫入門右由是言之哭妻之昆弟以子為主異於嫂叔之喪也以子為主則婦人不當倡踊矣
古者冠縮縫今也衡縫故喪冠之反吉非古也
疏曰縮直也殷尚質吉凶冠皆直縫直縫者辟積襵少故一　一前後直縫之衡横也周尚文冠多辟積不一　一直縫但多作襵而并横縫之若喪冠質猶疏辟而直縫是與吉冠相反時人因言古時亦喪冠與吉冠反故記者釋之云非古也止是周世如此耳古則吉凶冠同直縫也
曾子謂子思曰伋吾執親之喪也水漿不入於口者七日子思曰先生之制禮也過之者俯而就之不至焉者跂而及之故君子之執親之喪也水漿不入於口者三日杖而后能起
註曰為曾子言難繼以禮抑之　集說曰三日中制也七日則幾於滅性矣有扶而起者有杖而起者有面垢而已者
曾子曰小功不税則是遠兄弟終無服也而可乎疏曰此據正服小功也小記曰降而在緦小功者則税之其餘則否　集說曰税者日月已過始聞其死追而為之服也大功已上則然小功輕故不税曾子據理而言謂若是小功之服不税則再從兄弟之死在遠地者聞之恒後時則終無服矣其可乎
伯高之喪孔氏之使者未至冉子攝束帛乘馬而將之孔子曰異哉徒使我不誠於伯高
集說曰攝貸也五兩為束五尋為兩束帛是五個四丈今之五匹也乘馬四馬也徒空也冉有見孔子使人未至貸束帛乘馬代之行弔非孔子本意是非孔子忠信虚有弔禮故云空使我不得誠信行禮於伯高
伯高死於衛赴於孔子孔子曰吾惡乎哭諸兄弟吾哭諸廟父之友吾哭諸廟門之外師吾哭諸寢朋友吾哭諸寢門之外所知吾哭諸野於野則已疏於寢則己重夫由賜也見我吾哭諸賜氏遂命子貢為之主曰為爾哭也來者拜之知伯高而來者勿拜也
集說曰告死曰赴與訃同已太也　馬氏曰兄弟出於祖而内所親者故哭之廟父友聯於父而外所親者故哭之廟門外師以成己之德而其親視父故哭諸寢友以輔己之仁而其親視兄弟故哭諸寢門之外至於所知又非朋友之比有相趨者有相揖者有相問者有相見者皆泛交之者也孔子哭伯高以野為太疏而以子貢為主君子行禮其審詳於哭泣之位如此者是其所以表微者歟　方氏曰伯高之於孔子非特所知而已始由子貢而見於哭於子貢之家且使之為主以明恩之有所由也為子貢而來則弔生之禮在子貢知伯高而來則傷死之禮在伯高或拜或不拜凡以稱其情耳
曾子曰喪有疾食肉飲酒必有草木之滋焉以為薑桂之謂也
疏曰此論居喪有疾得食美味之事　集說曰喪有疾居喪而遇疾也以其不嗜故加草木之味以為薑桂之謂一句乃記曰釋草木之滋亦或曾子稱禮書之言而自釋之歟
子夏喪其子而喪其明曾子弔之曰吾聞之也朋友喪明則哭之曾子哭子夏亦哭曰天乎予之無罪也曾子怒曰商女何無罪也吾與女事夫子於洙泗之間退而老於西河之上使西河之民疑女於夫子爾罪一也喪爾親使民未有聞焉爾罪二也喪爾子喪爾明爾罪三也而曰爾何無罪與子夏投其杖而拜曰吾過矣吾過矣吾離羣而索居亦已久矣
集說曰以哭甚而喪明也洙泗魯二水名西河龍門至華隂之地索散也久不親友故有罪而不自知張子曰子夏喪明必是親喪之時尚強壯其子之喪氣漸衰故喪明然而曾子之責安得辭也疑女於夫子者子夏不推尊夫子使人疑夫子無以異於子夏非如曾子推尊夫子使人知尊聖人也　方氏曰君子以友輔仁子夏之至於三罪者亦由離朋友之羣而散居之久耳以離羣故散居也
夫晝居於内問其疾可也夜居於外弔之可也是故君子非有大故不宿於外非致齊也非疾也不晝夜居於内
集說曰内者正寢之中外謂中門外也晝而居内似有疾夜而居外似有喪　應氏曰致齊居内非在房闥之中蓋亦端居深處於窔奥之内耳
高子臯之執親之喪也泣血三年未嘗見齒君子以為難
註曰子臯名柴孔子弟子　疏曰人涕淚必因悲聲而出血出則不由聲也子臯悲無聲其涕亦出如血之出故云泣血人大笑則露齒本中笑則露齒微笑則不見齒
衰與其不當物也寜無衰齊衰不以邊坐大功不以服勤
疏曰物謂升縷及法制長短幅數也邊坐偏倚也喪服宜敬坐起必正不可著衰而偏倚也齊衰輕既不倚斬重不言可知大功雖輕亦不可著衰服而為勤勞之事也　馬氏曰衰不當物則亂先王之制而後世疑其傅無衰則禮雖不行而其制度定于一猶可以識之故曰與其不當物也寜無衰
孔子之衛遇舊館人之喪入而哭之哀出使子貢說驂而賻之子貢曰於門人之喪未有所說驂說驂於舊舘無乃已重乎夫子曰予鄉者入而哭之遇於一哀而出涕予惡夫涕之無從也小子行之
集說曰舊館人舊時舍館之主人也駕車者中兩馬為服馬兩旁各一馬為驂馬遇一哀而出涕情亦厚矣情厚者禮不可薄故解脱驂馬以為之賻凡以稱情而已客行無他財貨故也惡夫涕之無從者從自也今若不賻則是於死者無故舊之情而此涕為無自而出矣惡其如此所以必當行賻禮也舊說孔子遇主人一哀而出涕謂主人見孔子來而哀甚是以厚恩待孔子故孔子為之賻然上文既曰入而哭之哀則又何以必迂其說而以為遇主人之哀乎
孔子在衛有送葬者而夫子觀之曰善哉為喪乎足以為法矣小子識之子貢曰夫子何善爾也曰其往也如慕其反也如疑子貢曰豈若速反而虞乎子曰小子識之我未之能行也
集說曰往如慕反如疑此孝子不死其親之至情也子貢以為如疑則反遲不若速反而行虞祭之禮是知其禮之常而不察其情之至矣夫子申言小子識之且曰我未之能行則此豈易言哉
顔淵之喪饋祥肉孔子出受之入彈琴而后食之集說曰彈琴而后食者蓋以和平之聲散感傷之情也
孔子與門人立拱而尚右二三子亦皆尚右孔子曰二三子之嗜學也我則有姊之喪故也二三子皆尚左集說曰吉事尚左陽也凶事尚右隂也　熊氏曰拱立乂手以右手加於左手之上有姊之喪而如此俄頃不忘以見聖人吉凶異道無在無教
孔子蚤作負手曳杖消摇於門歌曰泰山其頹乎梁木其壞乎哲人其萎乎既歌而入當戶而坐子貢聞之曰泰山其頹則吾將安仰梁木其壞哲人其萎則吾將安放夫子殆將病也遂趨而入
集說曰作起也負手曳杖反手郤後以曳其杖也消摇寛縱自適之貌泰山為衆山所仰梁木亦衆木所仰而放者猶哲人為衆人所仰望而放效也
夫子曰賜爾來何遲也夏后氏殯於東階之上則猶在阼也殷人殯於兩楹之間則與賓主夾之也周人殯於西階之上則猶賓之也而邱也殷人也予疇昔之夜夢坐奠於兩楹之間夫明王不興而天下其孰能宗予予殆將死也蓋寢疾七日而没
集說曰猶在阼猶賓之者孝子不忍死其親殯之於此示猶在阼階以為主猶在西階以為賓客也在兩楹間則是主與賓夾之故言與而不言猶也孔子其先宋人成湯之後故自謂殷人疇發語之辭昔之夜猶言昨夜也夢坐於兩楹之間而見饋奠之事知是凶徵者以殷禮殯在兩楹間孔子以殷人而享殷禮故知將死也又自解夢奠之占云今日明王不作天下誰能尊己而使南面坐於尊位乎此必殯之兆也自今觀之萬世王祀亦其應矣
孔子之喪門人疑所服子貢曰昔者夫子之喪顔淵若喪子而無服喪子路亦然請喪夫子若喪父而無服註曰無服不為衰吊服而加麻心喪三年　疏曰案喪服朋友麻師與朋友同故知亦加麻也麻謂絰與帶也皆以麻為之士以緦衰為喪服其吊服則疑衰凡吊服惟有弁經皆無帶也弁經如爵弁而素加環絰下文子游襲裘帶絰而入是朋友則加帶故鄭緦麻章云朋友相為服緦之絰帶也為師及朋友皆既葬除之
孔子之喪公西赤為志焉飾棺牆置翣設披周也設崇殷也綢練設旐夏也
註曰公西赤字子華孔子弟子　疏曰孔子之喪公西赤以飾棺榮夫子故為盛禮備三王之制以章明志識焉於是以素為褚褚外加牆車邊置翣恐柩車傾虧而以繩左右維持之此皆周之制也其送葬乘車所建旌旗其旁刻繒為崇牙之飾此則殷制又韜盛旌旗之竿以素錦於杠首設長尋之旐此則夏禮也
子張之喪公明儀為志焉褚幕丹質蟻結于四隅殷士也
疏曰褚者覆棺之物若大夫以上其形似幄士則無褚公明儀尊其師故特為褚不得為幄但似幕形故云褚幕以丹質之布為之葬覆棺不牆不翣又於褚之四角畫蚍蜉之形交結往來註云似今蛇文畫此殷禮士葬飾也
子夏問於孔子曰居父母之仇如之何夫子曰寢苫枕干不仕弗與共天下也遇諸市朝不反兵而鬭
註曰寢苫雖除喪居處猶若喪也干盾也不反兵言雖適市朝不釋兵
曰請問居昆弟之仇如之何曰仕弗與共國銜君命而使雖遇之不門曰請問居從父昆弟之仇如之何曰不為魁主人能則執兵而陪其後
疏曰朝在公門之内閽人掌中門之禁兵器但不得入中門耳其大詢衆庶在臯門之内則得入也設朝或在野外或在縣鄙鄉遂但有公事之處皆謂之朝兵者亦謂佩刀以上不必要是矛戟也上曲禮昆弟之讎云不反兵者謂非公事或不仕者故恒執持殺之備此文昆弟之仇據身仕為君命出使遇之不鬭故不得云不反兵也二文相互乃足
孔子之喪二三子皆絰而出羣居則絰出則否
集說曰弔服加麻者出則變之今出外而不免絰所以隆師也羣者諸弟子相為朋友之服也儀禮註云朋友雖無親有同道之恩相為服緦之絰帶亦弔服也故出則免之
易墓非古也
疏曰墓謂冢旁之地易謂芟治草木不使荒穢古者殷以前墓而不墳不易治也
子路曰吾聞諸夫子喪禮與其哀不足而禮有餘也不若禮不足而哀有餘也祭禮與其敬不足而禮有餘也不若禮不足而敬有餘也
集說曰有其禮而無其財則禮或有所不足哀敬則可自盡也此夫子反本之論亦寜儉寜戚之意
曾子曰弔於負夏主人既祖填池推柩而反之降婦人后行禮從者曰禮與曾子曰夫祖者且也且胡為其不可以反宿也
疏曰啟殯之後柩遷於祖正柩於兩楹間是時柩北首設奠于柩西即啟殯之奠也質明徹啟奠乃設遷祖之奠于柩西至日側乃却下柩載於階間下遷祖奠設於柩車西時柩猶北首乃飾柩徹去遷祖之奠遷柩向外而為行始謂之祖也婦人降即位于階間乃設祖奠于柩西至厥明徹祖奠又設遣奠于柩車之西然後徹之苞牲取下體以載之遂行此是啟殯之後至柩車出之節也　劉氏曰負夏衛地也葬之前一日曾子往弔時主人已祖奠而婦人降在兩階之間矣曾子至主人榮之遂徹奠推柩而反向内以受弔示死者將出行遇賓至而為之暫反也柩既反則婦人復升堂以避柩至明日乃復還柩向外降婦人於階間而後行遣奠之禮故從者見柩初已遷而復推反之婦人已降而又升堂皆非禮故問之而曾子答之云祖者且也是且遷柩為將行之始未是實行又何為不可復反越宿至明日乃遷柩遣奠而遂行乎
從者又問諸子游曰禮與子游曰飯於牖下小歛於戶内大歛於阼殯於客位祖於庭葬於墓所以即遠也故喪事有進而無退曾子聞之曰多矣乎予出祖者集說曰從者疑曾子之言故又請問於子游也飯於牖下者尸沐浴之後以米及貝實尸之口中也時尸在西室牖下南首也歛者包裹歛藏之也小歛在戶之内大歛出在東階未忍離其為主之位也主人奉尸歛於棺則在西階矣掘肂於西階之上肂陳也謂陳尸於坎也置棺於肂中而塗之謂之殯及啟而將葬則設祖奠於祖廟之中庭而後行自牖下而戶内而阼而客位而庭而墓皆一節遠於一節此謂有進而往無退而還也豈可推柩而反之乎多矣乎予出祖者多猶勝也曾子聞之方悟己說之非乃言子游所說出祖之事勝於我之所說出祖也
曾子襲裘而弔子游裼裘而弔曾子指子游而示人曰夫夫也為習於禮者如之何其裼裘而弔也主人既小歛袒括髪子游趨而出襲裘帶絰而入曾子曰我過矣我過矣夫夫是也
疏曰凡弔喪之禮主人未變服之前弔者吉服吉服者羔裘玄冠緇衣素裳又袒去上服以露裼衣此裼裘而弔是也主人既變服之後弔者雖著朝服而加武以絰武吉冠之卷也又掩其上服若是朋友又加帶此襲裘帶絰而入是也　方氏曰曾子徒知喪事為凶而不知始死之時尚從吉此所以始非子游而終善之也
子夏既除喪而見予之琴和之而不和彈之而不成聲作而曰哀未忘也先王制禮而弗敢過也子張既除喪而見予之琴和之而和彈之而成聲作而曰先王制禮不敢不至焉
集說曰均為除喪而琴有和不和之異者蓋子夏是過之者俯而就之出於勉強故餘哀未忘而不能成聲子張是不至者跂而及之故哀已盡而能成聲也作舍琴而起也
司寇惠子之喪子游為之麻衰牡麻絰文子辭曰子辱與彌牟之弟游又辱為之服敢辭子游曰禮也
集說曰惠子衛將軍文子彌牟之弟惠叔蘭也廢適子虎而立庶故子游特為非禮之服以譏之麻衰以吉服之布為衰也牡麻絰以雄麻為絰也麻衰乃吉服十五升之布輕於弔服弔服之絰一股而環之今用牡麻絞絰與齊衰絰同矣鄭註云重服指絰而言也文子初言辱為之服敢辭者辭其服也
文子退反哭子游趨而就諸臣之位文子又辭曰子辱與彌牟之弟游又辱為之服又辱臨其喪敢辭子游曰固以請文子退扶適子南面而立曰子辱與彌牟之弟游又辱為之服又辱臨其喪虎也敢不復位子游趨而就客位
疏曰大夫之賓位在門東近北家臣位亦門東而南近門並皆北向　集說曰次言敢辭者辭其立於臣位也此時尚未喻子游之意及子游言固以請則文子覺其譏矣於是扶適子正喪主之位焉而子游之志逹矣趨就客位禮之正也
將軍文子之喪既除喪而后越人來弔主人深衣練冠待于廟垂涕洟子游觀之曰將軍文氏之子其庶幾乎亡於禮者之禮也其動也中
疏曰深衣即間傳所言麻衣也制如深衣緣之以布曰麻衣緣之以素曰長衣緣之以采曰深衣練冠者祭前之冠若祥祭則縞冠也始死至練祥來弔是有文之禮祥後來弔是無文之禮言文氏之子庶幾堪行乎無於禮文之禮也動舉也中當於禮之變節也　又曰此謂由來未弔者故練冠若曾來已弔祥後為喪事更來雖不及祥祭之日主人必服祥日之服以受之推之禫後始來弔者則著祥冠若禫後更來有事主人則著禫服其吉祭已後或來弔者其服無文或云此是禫後吉時來也故不在寢而待於廟也　集說曰將軍文子即彌牟也主人文子之子也既除喪大祥祭之後也深衣既祥之麻衣也練冠未祥之練冠也廟者神主之所在待而不迎受弔之禮也不哭而垂涕哭之時已過而哀之情未忘也庶幾近也子游善其處禮之變故曰文氏之子其近於禮乎雖無此禮而為之禮其舉動皆中節矣
幼名冠字五十以伯仲死諡周道也
疏曰凡此之事皆周道也又殷以上有生號仍為死後之稱更無别諡堯舜禹湯之例是也周則死後别立諡　朱子曰儀禮賈公彦疏云少時便稱伯某甫至五十乃去某甫而專稱伯仲此說為是如今人於尊者不敢字之而曰幾丈之類
絰也者實也
朱子曰首絰大一搤是拇指與第二指一圍要絰較少絞帶又小於要絰要絰象大帶兩頭長垂下絞帶象革帶一頭有彄子以一頭串於中而束之　集說曰麻在首在要皆曰絰分言之則首曰絰要曰帶絰之言實明孝子有忠實之心也首絰象緇布冠之缺項要絰象大帶又有絞帶象革帶齊衰以下用布
掘中霤而浴毁竈以綴足
疏曰中霤室中也死而掘室中之地作坎以牀架坎上尸於牀上浴令浴汁入坎也死人冷強足辟戾不可著屨故用毁竈之甓連綴死人足令直可著屨也
及葬毁宗躐行出于大門殷道也學者行之
疏曰毁宗毁廟也毁人殯於廟至葬柩出毁廟門西邊牆而出於大門行神之位在廟門西邊當所毁宗之外生時出行則為壇幣告行神告竟車躐行壇上而出使道中安穩如在壇今向毁宗處出仍得躐行此壇如生時之出也學於孔子者行之效殷禮也周則用盤承浴不掘中霤殯於正寢至葬而朝廟從正出不毁宗
子柳之母死子碩請具子柳曰何以哉子碩曰請粥庶弟之母子柳曰如之何其粥人之母以葬其母也不可既葬子碩欲以賻布之餘具祭器子柳曰不可吾聞之也君子不家於喪請班諸兄弟之貧者
集說曰子柳魯叔仲皮之子子碩之兄也具謂喪事合用之器物也何以哉言何以為用乎謂無其財也鄭云粥謂嫁之也妾賤取之曰買布錢也不家於喪惡因死者而為利也班猶分也不粥庶弟之母者義也班兄弟之貧者仁也夫欲粥庶母以治葬則乏於財可知矣而不家於喪之言確然不易古人之安貧守禮蓋如此
君子曰謀人之軍師敗則死之謀人之邦邑危則亡之應氏曰衆死而義不忍獨生焉得而不死國危而身不可獨存焉得而不亡亡去位也
公叔文子升於瑕邱蘧伯玉從文子曰樂哉斯邱也死則我欲葬焉蘧伯玉曰吾子樂之則瑗請前
註曰二子衛大夫文子獻公之孫名拔　劉氏曰伯玉之請前蓋始從行於文子之後及聞文子之言而惡其將欲奪人之地自為身後計遂譏之曰吾子樂此則我請前行以去子矣示不欲與聞其事也可謂長於風喻者矣
弁人有其母死而孺子泣者孔子曰哀則哀矣而難為繼也夫禮為可傳也為可繼也故哭踊有節
疏曰雜記曾申問於曾子曰哭父母有常聲乎曰中路嬰兒失其母何常聲之有與此違者曾子所言是始死之時悲哀志懣未可為節此之所言在襲歛之日可以制禮故哭踊有節也知者曾申之問泛問於哭時故知舉重時答也此言哭踊有節節哭之時在於後也　集說曰弁地名孺子泣者其聲若孺子無長短高下之節也
叔孫武叔之母死既小歛舉者出尸出戶袒且投其冠括髪子游曰知禮
集說曰禮始死將斬衰者笄纚將齊衰者素冠小歛畢而徹帷主人括髪袒于房婦人髽于室舉者出舉尸以出也括髪當在小歛之後尸出堂之前主人為將奉尸故袒而括髪耳今武叔待尸出戶然後袒而去冠括髪失禮節矣故註以子游知禮之言為嗤之也　馮氏曰經文作戶出戶上戶字乃尸字之訛也鄭註云尸出戶乃變服義甚明然註文尸亦訛為戶遂解不通
扶君卜人師扶右射人師扶右君薨以是舉
集說曰君疾時僕人之長扶其右體射人之長扶其左體此二人皆平日贊正服位之人故君既薨遇遷尸則仍用此人也周禮射人大喪與僕人遷尸
從母之夫舅之妻二夫人相為服君子未之言也或曰同爨緦
集說曰從母母之姊妹舅母之凡弟從母夫於舅妻無服所以禮經不載故曰君子未之言時偶有甥至外家見此二人相依同居者有喪而無文可據於是或人為同爨緦之說以處之此亦原其情之不可已而極禮之變言耳　或問從母之夫舅之妻皆無服何也朱子曰先王制禮父族四故由父而上為族曾祖父緦麻姑之子姊妹之子女子子之子皆由父而推之也母族三母之父母之母母之兄弟恩止於舅故從母之夫舅之妻皆不為服推不去故也妻族二妻之父妻之母乍看似乎雜亂無紀子細看則皆有義存焉
喪事欲其縱縱爾吉事欲其折折爾故喪事雖遽不陵節吉事雖止不怠故騷騷爾則野鼎鼎爾則小人君子蓋猶猶耳
集說曰縱縱急於趨事之貌折折從容中禮之貌喪事雖急遽而不可陵躐其節次吉事雖有立而待事之時而不可失於怠惰若騷騷而太疾則鄙野矣鼎鼎而太舒則小人之為矣猶猶而得緩急之中君子行禮之道也
喪具君子耻具一日二日而可為也者君子弗為也集說曰喪具棺衣之屬君子耻於早為之而畢具者嫌不以久生期其親也然六十歲制七十時制八十月制九十日修蓋慮夫倉卒之變也一日二日可辦之物則君子不豫為之所謂絞紟衾冒死而後制者也
喪服兄弟之子猶子也蓋引而進之也嫂叔之無服也蓋推而遠之也
註曰或引或推重親遠别　疏曰何平叔云男女相為服不有骨肉之親則有尊卑之異也嫂叔親非骨肉不異尊卑恐有混交之失推使無服也
姑姊妹之薄也蓋有受我而厚之者也
註曰欲其一心於厚之者姑姊妹嫁大功夫為妻期
食於有喪者之側未嘗飽也
應氏曰食字上疑脱孔子字
曾子與客立於門側其徒趨而出曾子曰爾將何之曰吾父死將出哭於巷曰反哭於爾次曾子北面而弔焉集說曰其徒門弟子也次其人所寓之館舍也士喪禮主人西面賓在門東北面此曾子北面而弔之也
孔子曰之死而致死之不仁而不可為也之死而致生之不知而不可為也是故竹不成用瓦不成味木不成斵琴瑟張而不平竽笙備而不和有鐘罄而無簨簴其曰明器神明之也
疏曰何胤云若全無知則不應用若全有知則亦不應不成故有器不成是不死不生也　劉氏曰之往也之死謂以禮往送於死者也往於死者而極以死者之禮待之是無愛親之心為不仁故不可行也往於死者而極以生者之禮待之是無燭理之明為不知故亦不可行也此所以先王為明器以送死者竹器則無縢緣而不成其用味註云當作沬猶光澤也瓦器則麄質而不成其光澤木器則樸而不成其雕斵之文琴瑟則雖張絃而不平不可弹也竽笙雖備具而不知不可吹也雖有鐘磬而無懸挂之簨簴不可擊也凡此皆不致死亦不致生而以有知無知之間待死者故備物而不可用也備物則不致死不可用則亦不致生其謂之明器者盖以神明之道待之也
有子問於曾子曰問喪於夫子乎曰聞之矣喪欲速貧死欲速朽有子曰是非君子之言也曾子曰參也聞諸夫子也有子又曰是非君子之言也曾子曰參也與子游游聞之有子曰然然則夫子有為言之也曾子以斯言告於子游子游曰甚哉有子之言似夫子也昔者夫子居於宋見桓司馬自為石椁三年而不成夫子曰若是其靡也死不如速朽之愈也死之欲速朽為桓司馬言之也
集說曰仕而失位曰喪桓司馬宋向戌之孫名魋靡侈也
南宫敬叔反必載寶而朝夫子曰若是其貨也喪不如速貧之愈也喪之欲速貧為敬叔言之也
集說曰敬叔魯大夫孟僖子之子仲孫閲也嘗失位去魯後得反載寶而朝欲行賂以求復位也
曾子以子游之言告於有子有子曰然吾固曰非夫子之言也曾子曰子何以知之有子曰夫子制於中都四寸之棺五寸之椁以斯知不欲速朽也昔者夫子失魯司寇將之荆蓋先之以子夏又申之以冉有以斯知不欲速貧也
集說曰定公九年孔子為中都宰制棺椁之法制也四寸五分厚薄之度將適楚而先使二子繼往者蓋欲觀楚之可仕與否而謀其可處之位歟
陳莊子死赴於魯魯人欲勿哭繆公召縣子而問焉縣子曰古之大夫束脩之問不出竟雖欲哭之安得而哭之
集說曰大夫訃於他國之君曰君之外臣寡大夫某死莊子齊大夫陳恒之孫名伯齊強魯弱不客畧其赴縣子名知禮故召問之修脯也十脡為束問遺也為人臣者無外交不敢貳君也故雖束修微禮亦不以出竟
今之大夫交政於中國雖欲勿哭焉得而弗哭且臣聞之哭有二道有愛而哭之有畏而哭之公曰然然則如之何而可縣子曰請哭諸異姓之廟於是與哭諸縣氏集說曰交政於中國言當時君弱臣強大夫專盟會之事以與國君相交接也此變禮之由也愛之哭出於不能已畏之哭出於不得已哭伯高於賜氏義之所在也哭莊子於縣氏勢之所迫也
仲憲言於曾子曰夏后氏用民器示民無知也殷人用祭器示民有知也周人兼用之示民疑也曾子曰其不然乎其不然乎夫明器鬼器也祭器人器也夫古之人胡為而死其親乎
集說曰仲憲孔子弟子原憲也示民無知者使民知死者之無知也為其無知故以不堪用之器送之為其有知故以祭器之可用者送之疑者不以為有知亦不以有無知也然周禮惟大夫以上得兼用二器士惟用鬼器也曾子以其言非乃曰其不然乎再言之者甚不然之也盖明器祭器固是人鬼之不同夏殷所用不同者各是時王之制文質之變耳非謂有知無知也若如憲言則夏后氏何為而忍以無知待其親乎　石梁王氏曰仲憲之言皆非曾子非之末獨譏其說夏后明器蓋舉其失之甚者也
公叔木有同母異父之昆弟死問於子游子游曰其大功乎狄儀有同母異父之昆弟死問於子夏子夏曰我未之前聞也魯人則為之齊衰狄儀行齊衰今之齊衰狄儀之問也
集說曰公叔木衛公叔文子之子同父母之兄弟期則此同母而異父者當降而為大功也禮經無文故子游以疑辭答之魯人齊衰三月之服行之久矣故子夏舉之以答狄儀而記者云因狄儀此問而今皆行之也此記二子言禮之不同註曰大功是
子思之母死於衛
註曰伯魚卒其妻嫁於衛
柳若謂子思曰子聖人之後也四方於子乎觀禮子蓋慎諸
註曰柳若衛人見子思欲為嫁母服恐其失禮戒之嫁母齊衰期　疏曰嫁母之服喪服無文案喪服杖期章父卒繼母嫁從為之服報則親母可知又鄭止言齊衰期不言嫡庶故譙周袁準並云父卒母嫁非父所絶嫡子雖主祭猶宜服期
子思曰吾何慎哉吾聞之有其禮無其財君子弗行也有其禮有其財無其時君子弗行也吾何慎哉
坡謂有其禮者謂禮所得為也時者註云喪之禮如子贈襚之屬不踰主人疏云謂若嫁母之家主人貧乏已雖有財不得過於主人此所謂時也吾何慎哉無所疑也
縣子瑣曰吾聞之古者不降上下各以其親滕伯文為孟虎齊衰其叔父也為孟皮齊衰其叔父也
疏曰瑣縣子名古者殷時也周禮以貴降賤以適降庶惟不降正耳而殷世以上雖貴不降賤也上下各以其親不降之事也上謂旁親族曾祖從祖及伯叔之班下謂從子從孫之流彼雖賤不以己尊降之猶各随本屬之親輕重而服之故云上下各以其親滕國之伯名文為孟虎著齊衰之服著虎是文之叔父也又為孟皮著齊衰之服者文是皮之叔父也言滕伯上為叔父下為兄弟之子皆着齊衰也
后木曰喪吾聞諸縣子曰夫喪不可不深長思也買棺外内易我死則亦然
註曰后木魯孝公子惠伯鞏之後　馮氏曰此條重在不可不深長思一句買棺之時外内皆要精好此是孝子當為之事非是父母豫所屬託而曰我死則亦然記禮者譏失言也
曾子曰尸未設飾故帷堂小歛而徹帷仲梁子曰夫婦方亂故帷堂小歛而徹帷
集說曰始死去死衣用歛衾覆之以俟浴既復之後楔齒綴足畢具脯醢之奠事雖小定然尸猶未襲歛也故曰未設飾於是設帷於堂者不欲人䙝之也故小歛畢乃徹帷仲梁子謂夫婦方亂者以哭位未定也二子各言禮意鄭云歛者動摇尸帷堂為人䙝之言方亂非也仲梁子魯人
小歛之奠子游曰於東方曾子曰於西方歛斯席矣小歛之奠在西方魯禮之末失也
疏曰儀禮小歛之奠設於東方奠又無席魯之衰末奠於西方而又有席曾子見時如此將以為禮故云小歛於西方斯此也其歛之時於此席上而設奠矣故記者正之云小歛之奠所以在西方是魯人行禮末世失其義也　集說曰儀禮布席於戶内註云有司布歛席也在小歛之前及陳大歛衣奠則云奠席在饌北歛席在其東註云大歛奠而有席彌神之也據此則小歛奠無席
縣子曰綌衰繐裳非古也
方氏曰葛之麄而卻者謂之綌布之細而疎者謂之繐五服一以麻各有升數若以綌為衰以繐為裳則取其輕凉而已非古制也
子蒲卒哭者呼滅子臯曰若是野哉哭者改之
集說曰滅子蒲之名也復則呼名哭豈可呼名也野哉言其鄙野而不逹于禮也子臯孔子弟子高柴
杜橋之母之喪宫中相以為沽也
疏曰沽麄畧也孝子喪親悲迷不復自知禮節事儀皆須人相導而杜橋家母死宫中不立相侍故時人謂其於禮為麄畧也
夫子曰始死羔裘玄冠者易之而已羔裘玄冠夫子不以弔
疏曰養疾者朝服羔裘玄冠即朝服也始死則去朝服著深衣時有不易者又有小歛後羔裘弔者記者因引見孔子行禮之事言之
子游問喪具夫子曰稱家之有亡子游曰有亡惡乎齊夫子曰有毋過禮苟亡矣歛首足形還葬縣棺而封人豈有非之者哉
集說曰喪具送終之儀物也惡乎齊言何以為厚薄之劑量也母過禮不可以富而踰禮厚葬也歛首足形但使衣衾歛於首足形體不令露見而已還葬謂歛畢即葬不殯而待日月之期也縣棺而封謂以手縣繩而下之不設碑繂也封當為窆窆下棺也人不非之者以無財則不可備禮也
司士賁告於子游曰請襲於牀子游曰諾縣子聞之曰汰哉叔氏專以禮許人
集說曰賁司土之名也禮始死廢牀而置尸於地及復而不生則尸復登牀襲者歛之以衣也沐浴之後商祝襲祭服褖衣蓋布於牀上也飯含之後遷尸於襲上而衣之襲於牀者禮也後世禮失而襲於地則䙝矣司士知禮而請於子游子游不稱禮而答之以諾所以起縣子之譏也汰矜大也言凡有諮問禮事者當據禮答之子游專輒許諾則如禮自己出矣是自矜大也叔字子游字
宋襄公葬其夫人醯醢百甕曾子曰既曰明器矣而又實之
註曰曾子不譏其器之多但譏其實為非也　集說曰夏禮專用明器而實其半虚其半殷人全用祭器亦實其半周人兼用二器則實人器而虚鬼器今名之為明器而與祭器皆實之是亂鬼器與人器
孟獻子之喪司徒旅歸四布夫子曰可也
疏曰送終既畢賻布有餘其家臣司徒承主人之意使旅下士歸還四方賻主人之泉布時人皆貪而獻子家獨能如此故夫子曰可也善其能廉左傳叔孫氏之司馬鬷戾是家臣亦有司徒司馬也
讀賵曾子曰非古也是再告也
集說曰車馬曰賵賵所以助主人之送葬也既受則書其人名與其物於方版葬時柩將行主人之史請讀此方版所書之賵於柩東當前束西面而讀之古者奠之而不讀周則既奠而又讀焉故曾子以為再告也
成子高寢疾慶遺入請曰子之病革矣如至乎大病則如之何
集說曰成子高齊大夫國伯高父諡成也遺慶封之族革與亟同急也大病死也諱之之辭
子高曰吾聞之也生有益於人死不害於人吾縱生無益於人吾可以死害於人乎哉我死則擇不食之地而葬我焉
集說曰不食之地謂不耕墾之土
子夏問諸夫子曰居君之母與妻之喪居處言語飲食衎爾
集說曰君母君妻雖皆小君皆服齊衰不杖期然恩義則淺矣故居其喪則自處如此衎爾和適之貌此章以文勢推之喪下當有如之何夫子曰字舊說謂記者之畧亦或闕文歟又否則問當作聞
賓客至無所館夫子曰生於我乎館死於我乎殯集說曰生既館之死則當殯　應氏曰朋友以義合謂之賓客者以其自遠方而來也
國子高曰葬也者藏也藏也者欲人之弗得見也是故衣足以飾身棺周於衣椁周於椁土周於椁反壤樹之哉
註曰國子高成子高也　疏曰子高之意人死可惡故備飾以衣衾棺椁欲其深邃不使人知今乃反更封壤為墳而種樹以標之哉國子意在於儉非周禮
孔子之喪有自燕來觀者舍於子夏氏子夏曰聖人之葬人與人之葬聖人也子何觀焉
集說曰延陵季子之葬其子夫子尚往觀之今孔子之葬燕人來觀亦其宜也然子夏之意以為聖人葬人則事皆合禮人之葬聖人則未必皆合於禮也故語之曰子以為聖人之葬人乎乃人之葬聖人也又何觀焉蓋謙辭也
昔者夫子之言曰吾見封之若堂者矣見若坊者矣見若覆夏屋者矣見若斧者矣從若斧者焉馬鬛封之謂也今一日而三斬板而已封尚行夫子之志乎哉集說曰此言封土有此四者之形封築土為墳也若堂者如堂之基四方而高也坊堤也若坊者上平旁殺而南北長也殷始屋四阿夏惟兩下而已若覆夏屋者惟兩下而殺卑而寛廣也若斧者其刃向上長而高也從若斧者夫子以為刃上難登狹又易為功力俗謂之馬鬛封馬鬃鬛之上其肉薄封形似之也今一日者謂今封築孔子之墳不假多時一日之間三次斬板即封畢而已止矣其法側板於坎之兩旁而用繩以約板乃内土於内而築之土與板平則斬斷約板之繩而升此板於所築土之上又實土於其中而築之如此者三而墳成矣故云三斬板而已封也尚庶幾也乎哉疑辭亦嫌不敢質言也
婦人不葛帶
集說曰禮婦人之帶牡麻結本卒哭丈夫去麻帶服葛帶而首絰不變婦人以葛為首絰以易去首之麻絰而麻帶不變所謂不葛帶也既練則男子除絰婦人除帶婦人輕首重要故也然此謂婦人居齊斬之服者如此若大功以下輕者至卒哭則並變為葛與男子同
有薦新如朔奠
疏曰朔禮視大歛士則特豚三鼎　集說曰朔奠者月朔之奠也未葬之時大夫以上朔望皆有奠士則朔而已如得時新之味或五糓新熟而薦之則其禮亦如朔奠之儀也
既葬各以其服除
集說曰三月而葬葬而虞虞而卒哭重親各隨所受而變服若三月之親至三月數滿應除者葬竟各自除之不俟主人卒哭之變也
池視重霤
疏曰池者柳車之池也重霤者屋之承霤也以木為之承於屋簷水霤入此木中又從木中而霤於地故云重霤也天子之屋四注四面皆有重霤諸侯四注而重霤去後大夫惟前後二士惟一在前生時屋有重霤故死時柳車亦象宫室而在車覆鼈甲之下牆帷之上織竹為之形如籠衣以青布以承鼈甲名之曰池以象重霤也方面之數各視生時重霤
君即位而為椑歲一漆之藏焉
疏曰君諸侯也人君無論少長體尊物備即位即造為親尸之棺盖杝棺也漆之堅強甓甓然故名椑每年一漆示如未成也藏焉者其中不欲空虚如急有待故藏物於中一說不欲今人見故藏之
復楔齒綴足飯設飾帷堂並作
集說曰始死招魂之後用角柶拄尸之齒令開得飯含時不閉又用燕几拘綴尸之兩足令直使著屨時不辟戾也飯者實米與貝于尸口中也設飾尸襲歛也帷堂堂上設帷也作起為也復至帷堂六事一時並起故云並作也儀禮亦總見一圖
父兄命赴者
疏曰生時與他人有恩識者今死則其家宜使人往相赴告士喪禮孝子自命赴者若大夫以上則父兄命之也何以然尊許其病深故使人代命之也雖代命之猶書孝子名也
君復於小寢大寢小祖大祖庫門四郊
疏曰君王侯也前曰廟後曰寢室有東西廂曰廟無東西廂有室曰寢小寢者高祖以下寢也王侯同大寢天子始祖之寢諸侯太祖之寢也小祖者高祖以下廟也王侯同大祖者天子始祖之廟諸侯太祖之廟也　馬氏曰寢所居處之地祖所有事之地門所出入之地郊所嘗至之地君復必於此者蓋魂氣之往亦未離生時熟習之地也觀此則死生之說可知矣　集說曰天子之郭門曰臯門明堂位言魯之庫門即天子臯門是庫門者郭門也馬氏以小寢大寢為燕寢正寢與疏異
喪不剥奠也與祭肉也與
疏曰既夕禮柩朝廟奠設如初巾之者為其在堂恐埃塵故雖脯醢亦巾之此不巾者據室内也　集說曰剥者不巾覆也脯醢之奠不惡塵埃故可無巾覆凡覆之者必其有祭肉者也
既殯旬而布材與明器
集說曰材為椁之木也布者分列而暴乾之也殯後旬日即治此事禮獻材于殯門外註云明器之材此云材與明器者蓋二者之材皆乾之也
朝奠日出夕奠逮日
註曰隂陽交接庶幾遇之
父母之喪哭無時使必知其反也
集說曰未殯哭不絶聲殯後雖有朝夕哭之時然廬中思憶則哭小祥後哀至則哭此皆哭無時也使者受君之任使也小祥之後君有事使之不得不行然反必祭告俾親之神靈知其反已亦出必告反必面之義也
練練衣黄裏縓緣
疏曰練小祥也小祥而著練冠練中衣故曰練也練衣者以練為中衣黄裏者黄為中衣裏也正服不可變中衣非正服但承衰而已縓淺絳色緣謂中衣領及褎之緣也
葛要絰繩屨無絇
集說曰小祥男子去首之麻絰惟餘要葛也故曰葛要絰繩屨者父母初喪菅屨卒哭受齊衰蒯藨屨小祥受大功繩麻屨也無絇謂無屨頭飾也　朱子曰菅屨疏屨今不可考今畧以輕重推之斬衰用今草鞋齊衰用麻鞋可也麻鞋今卒伍所著者
角瑱
集說曰瑱充耳也吉時君大夫士皆有之所以掩於耳君用王為之初喪去飾故無瑱小祥後
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:38:33-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>