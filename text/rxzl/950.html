<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,原例,卷一上,卷一,卷二上,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,诗总闻全文在线阅读,诗总闻全文在线下载,大玄古籍书库">
<meta name="description" content="(宋)。王质撰。王质(1127—1189),南宋郓州(治今山东东平)人,徙居兴国(今属江西省),字景文,号雪山。绍兴进士。曾为枢密使张浚幕僚,入为太学正,上疏请孝宗早定战守之策,忌之者指为异论,罢去。虞允文宣抚川陕、征与同行。后历敕令所删定官、枢密院编修官,允文荐可任右正言,为权宦所阻,遂奉祠山居。笃志经学,于《诗》尤所长,著《诗总闻》。诗风流畅平易,有《雪山集》等。《诗总闻二十卷》,《宋史·艺文志》有著录。其书取诗三百篇,每篇说其大义。复有闻音、闻训、闻章、闻句、闻字、闻物、闻迹、闻事、闻人凡十门。每篇">
<title>诗总闻_王质_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">诗总闻</span> <br/>
          作者： <span class="inputVal" id="bkauthor">王质</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]142940</span> <br/>
          说明： <span class="inputVal" id="bkdec">(宋) 王质撰 王质(1127—1189),南宋郓州(治今山东东平)人,徙居兴国(今属江西省),字景文,号雪山。绍兴进士。曾为枢密使张浚幕僚,入为太学正,上疏请孝宗早定战守之策,忌之者指为异论,罢去。虞允文宣抚川陕、征与同行。后历敕令所删定官、枢密院编修官,允文荐可任右正言,为权宦所阻,遂奉祠山居。笃志经学,于《诗》尤所长,著《诗总闻》。诗风流畅平易,有《雪山集》等。《诗总闻二十卷》,《宋史·艺文志》有著录。其书取诗三百篇,每篇说其大义。复有闻音、闻训、闻章、闻句、闻字、闻物、闻迹、闻事、闻人凡十门。每篇为总闻,又有闻风、闻雅、闻颂,冠于四始之首。南宋之初,废诗序者三家: 郑樵、朱子和王质。郑朱之说最著名,也最与当时相辨难。王质之说不是字字诋小序,因此攻之者也稀少。然而,其毅然自用,别出新裁,坚锐之气却视二家为加倍。自称覃精研思凡三十年,始成此书。王质废序与朱子同,而他们为说则各异。王质之说冥思研索,务造幽深,穿凿者固多,悬解者也不少,故虽不可训,也终不可废。今见《四库全书·经部诗类》;《摛藻堂四库全书荟要·经部》;《武英殿聚珍版书·经部》武英殿木活字本、福建本、广雅书局本; 《经苑》大梁书院本、民国补刊本;《湖北先正遗书·经部》;《丛书集成初编·文学类》。</span> <br/>
          封面： <span class="inputVal" id="bkimg">Z_5351.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]诗总闻
[book_author]王质
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]142940
[book_dec](宋) 王质撰 王质(1127—1189),南宋郓州(治今山东东平)人,徙居兴国(今属江西省),字景文,号雪山。绍兴进士。曾为枢密使张浚幕僚,入为太学正,上疏请孝宗早定战守之策,忌之者指为异论,罢去。虞允文宣抚川陕、征与同行。后历敕令所删定官、枢密院编修官,允文荐可任右正言,为权宦所阻,遂奉祠山居。笃志经学,于《诗》尤所长,著《诗总闻》。诗风流畅平易,有《雪山集》等。《诗总闻二十卷》,《宋史·艺文志》有著录。其书取诗三百篇,每篇说其大义。复有闻音、闻训、闻章、闻句、闻字、闻物、闻迹、闻事、闻人凡十门。每篇为总闻,又有闻风、闻雅、闻颂,冠于四始之首。南宋之初,废诗序者三家: 郑樵、朱子和王质。郑朱之说最著名,也最与当时相辨难。王质之说不是字字诋小序,因此攻之者也稀少。然而,其毅然自用,别出新裁,坚锐之气却视二家为加倍。自称覃精研思凡三十年,始成此书。王质废序与朱子同,而他们为说则各异。王质之说冥思研索,务造幽深,穿凿者固多,悬解者也不少,故虽不可训,也终不可废。今见《四库全书·经部诗类》;《摛藻堂四库全书荟要·经部》;《武英殿聚珍版书·经部》武英殿木活字本、福建本、广雅书局本; 《经苑》大梁书院本、民国补刊本;《湖北先正遗书·经部》;《丛书集成初编·文学类》。
[book_img]Z_5351.jpg


[book_title]提要
钦定四库全书　　　　　经部三
诗总闻　　　　　　　诗类
提要
【臣】等谨案诗总闻二十卷宋王质撰质字景文兴国人博通经史善属文绍兴三十年进士官至枢宻院编修出通判荆南府改吉州皆不行此书取诗三百篇毎章説其大义复有闻音闻训闻章闻句闻字闻物闻用闻迹闻事闻人之别又问为总闻而闻南闻风闻雅闻颂冠于四始之首自汉以来説诗者多依小序蘓辙诗传始去取相半其废序言诗则郑樵唱而质和之也质自谓覃精研思几三十年始成是书吴兴陈日强跋而锓之富川称其以意逆志自成一家虽间涉穿凿亦可谓苦心立言者矣日强跋又曰其删除小序实与文公朱先生合今考其书虽废序说诗与朱子同而其为说则各异跋作于淳祐癸夘朱子之学方盛故日强假之以重质耳究非确论也乾隆四十三年闰六月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆　费　墀

[book_title]原序
诗总闻原序
宋雪山王先生诗説二十卷其家椟藏且五十年未有发挥之者临川贰车国正韩公摄守是邦慨念前莗著述不可湮没乃従其孙宗旦求此书锓梓以广其传命工经始而日强分符来此公余因取读之其删除诗序实与文公朱先生合至于以意逆志自成一家真能寤寐诗人之意于千载之上斯可谓之穷经矣趣使镵刻凡三阅月而后竣事使斯文显行于世后学之幸也淳祐癸卯季冬上澣吴兴陈日强书于富川郡斋

[book_title]原例
诗总闻原例
闻音者凡音韵是古音无有不叶特称谓之殊呼吸之别传写舛讹连析差跌与夫古人取叶之法不同转纽之法亦异虽古律不可以此而推然吟咏讽诵亦有所助葢倐见古人之心期语法有不期而防者作闻音一
闻训者凡字义是古训多不同随语生意亦有不当为此训而为此训有当为此训而不为此训有本无异义强出多端故语意多暗失作闻训二
闻章者凡分段是古为章后为解或以韵转或以语转或以事转或以势转当是音调抑低昻不同故文辞相依随而为节奏大率以意细推自见若拘于繁简短长则其意不附章而生作闻章三
闻句者凡句读是古句有以肃为整有以乱为整或其意一断一续之间一上附一下连之际逈令人开拓以至嘬嚅咨嗟従此得入作闻句四
闻字者凡字画是古字固多通用亦于偏傍繁省之间清浊轻重之际矫揉櫽括不劳更张自生义味但不可率情变文以附合已意若绳削得宜古今略无差别不见外手他迹作闻字五
闻物者凡鸟兽草木是古物无异今物但称谓差殊今诗所见不出书传所载但博搜详味或冇三见共同一出即可从不然亦必两合其合仍须有理可以中情不可徒求合也切不用求奇喜新宛转推测其众所共识已所经见者不与作闻物六
闻用者凡器物是古今尤无定展转差殊今一乡一里其所用制度称谓有各不同制度虽同而称谓不同者称谓虽同而制度不同者而况方俗隔絶年代深邈但首尾前后以意细推自出纵不即出乆当自省作闻用七
闻迹者凡在处是山川土壤州县乡落皆不可轻认亦必左右前后参伍错综以相推测或可得其真亦有不似所在而实所在亦冇实所在而不似所在先绎本文徐及他载作闻迹八
闻事者凡事实是古事安可容易推寻但先平心精意熟玩本文深绎本意然后即其文意之罅探其事实之迹虽无可考而亦可旁见隔推有相霑带自然显见作闻事九
闻人者凡姓号是古人可显考者固不在论其隠昧遗落亦就本文本意及旁人左右前后推量虽不得其真亦可窥见其生死悲愉善恶老少虽不得其全亦可附见其风俗美恶时节寒暄与其人互相发明亦得彷佛作闻人十

[book_title]卷一上
钦定四库全书
诗总闻卷一上
宋　王质　撰
南
闻南一
南乐歌名也见诗以雅以南见礼胥鼓南郑氏以为西南夷之乐又以为南夷之乐见春秋传舞象箾南籥杜氏以为文王之乐其説不伦大要乐歌名也礼舜作五弦之琴以歌南风夔始制乐以赏诸侯南即诗之南也风即诗之风也舜始见之于琴而夔始播之于乐后世误认其意遂以为盛夏之南风今所传南风之歌耑主于此初一篇与第二篇皆非上古之制作其辞止类秦汉而下者如云案图观防在古固未有而秦汉亦未闻也説诗乃转为自北而南与南风之误皆同孔子曰人而不为周南召南其犹正墙面而立也欤谓此歌之声也季子曰美哉始基之矣犹未也然勤而不怨矣其声与其辞杂言之也毛氏明见诗礼冇南乐之名而必循司马氏南风之误当是相承其来已乆亦非独毛氏之过而况郑氏又相去愈逺也
闻南二
分陜世以为司马氏之创説而不知其来已乆不问他见独以书礼推之君奭召公为保周公为师相成王为左右犹曰未明可也礼武五成而分周公左召公右亦曰未明可也康王之诰大保率西方诸侯入应门左毕公率东方诸侯入应门右当是周公已没毕公代其故任毕命所谓今予命尔以周公之事也周召官也自二公为之后世相承不改桓十八年周公黒肩被杀于辛伯成十二年周公楚出奔于晋文四年襄王使召公过贺秦穆公司马氏所谓周公召公行政号曰共和至秦汉为左内史左冯翊右内史右扶风葢其遗制此诗当是此也所采古彛器有周邵宫亦谓之师保宫卫武公继治西偏东偏亦见诸师敦葢周召之任也度其时在迁洛之后此官犹存其宫亦有大室宣榭与宗庙周制可谓重矣此事甚明而后有圣贤浅深之别后妃尊卑之差皆强为辞也
闻南三
南大夏也正午也故字作午亦作丙亦作丁南之取名以此礼王夏肆夏昭夏纳夏章夏齐夏族夏裓夏骜夏凡九后代祀圆丘降神奏昭夏皇帝将入门奏皇夏爼入奠玉帛竝奏肆夏皇帝升坛奏皇夏登歌饮福奏皇夏皇帝就望燎位还便坐竝奏皇夏又加諴夏乃不用其他诸夏皆南声也颂亦间用此音故时迈曰肆于时夏思文曰陈常于时夏他诗用与不用固未可知然以时迈思文推之大略可见四时各以声之舒敛为气之消长春先合后开者也太之罔亦然夏全开者也太之直亦然秋先开后合者也太之酋亦然冬全合者也太之防亦然今君子之揖全开小人之揖全合中人之揖虽声开而节短此作乐所以有贵于南取纯阳也今人取向不敢正取于午必带他方取律不敢正取于黄钟必杂他律取音不敢正取于正宫必杂他音南者天之尊神出入之地也比者天之杀神出入之地也处天地之间居隂阳之内者避之所以自古南名不多见后世南声亦罕传虽周召二壤之乐皆为南然东西二伯之域各分次周则东南召则西南葢文武履位则居正而周召分疆则析畛也虽然非周召亦岂足以当之后周召之官虽存东西之封各异然其乐寖以销防而陨亡大圣之君臣不作亚圣之辅佐不生天固令其不传亦无足恠后诸夏间传余夏多絶今大乐亦未有专阳而能成声者也不知古之造音何得度越智力之表如此非天孰能启之非圣孰能作之宜乎继者之难也

[book_title]卷一
钦定四库全书
诗总闻卷一
宋　王质　撰
周南
闗雎
一章
关闗雎鸠在河之洲窈窕淑女君子好逑
二章
参差荇菜左右流之窈窕淑女寤寐求之
处贵适水采荇治葅品供祀事后世虽卑者亦所不屑古人勤俭习熟以为当然也
三章
求之不得寤寐思服悠哉悠哉辗转反侧
西方水急荇类皆罕生故或难求南方多有易致
四章
参差荇菜左右采之窈窕淑女琴瑟友之
五章
参差荇菜左右芼之窈窕淑女钟鼓乐之
祀事办则乐事举劳佚各适其度故人无厌心也闻音曰吴氏服蒲北切侧庄力切采此礼切友羽轨切乐五教切今服房六切诗十有六无用此切友云九切诗十有一亦无用此切者今从吴氏
闻训曰流如本意水东西南北皆为流言取之无方也与左右采之相应
闻物曰陆氏雎鸠鹗也亦雕类也雕鹗性猛摰所谓鸷鸟不双又鸷鸟累百不如一鹗非匹鸟也左氏雎鸠氏司马者也杜氏王雎也许氏亦止言王雎皆不及雕鹗徐氏常在河洲之上为俦偶雕鹗夜则多栖深林日则飞高空非慕水者也郭氏好在江渚上山边捕鱼雕鹗食飞类非啖鱼者也左氏旣取类为司马固是法制但雕鹗不应取鸠名礼中春鹰化为鸠恐是未化以前为鹰旣化之后为鸠俗呼鹗为鹗鹰郑氏以鸠为布谷布谷柔禽全无鸷性其声闗闗则相宜雕鹗之声清烈壮厉与和鸣似不相应所谓雕鹗恐自难从布谷似可用而郑氏以为鸤鸠不应二南皆同一物起兴然则雎鸠定果何鸠也旧以雎为鳻鸠従分言有行列也又为鸠言似征役也又为防鸠言有信义也又为防鸠言应北方癸水也皆与司马相符异境固不能深知度少皥所以为司马者特以有法而孔子所以首二南者亦以其有法周南以有法之禽起兴召南以善养之禽起兴此鸤鸠所以为布谷也又为抟黍俗呼郭翁郭婆翁婆则生家养众者故従尸并载于此识者更详
总闻曰孔子于闗雎两及之一曰闗雎乐而不淫哀而不伤此声也后世以淑女为乐进贤为不淫窈窕为哀思贤才为不伤毛氏知其不可改哀为衷审尔则孔子之意何在今于此诗従容讽咏则孔子之意略见况得其声耶一曰师挚之始闗雎之乱洋洋乎盈耳哉乱卒章也今闗雎无卒章后世所述乱皆在正辞之后今欲以琴瑟钟鼓为乱考辞又不伦其乱旧亡至师挚始得而孔子不以入正辞或入正辞而后世不解所谓洋洋盈耳者一倡三叹之音皆在乱也惜无知之者
葛覃
一章
葛之覃兮施于中谷维叶萋萋黄鸟于飞集于灌木其鸣喈喈
人心舒适则鸟声亦觉娟美当是采葛之时所见
二章
葛之覃兮施于中谷维叶莫莫是刈是濩为絺为绤服之无斁
处贵适谷采葛随时变趣妇功其勤苦如此人情归宁当有所整饰乃简朴如此可想见古风也
三章
言告师氏言告言归薄汚我私薄澣我衣害澣害否归宁父母
归宁告女师女师告君所厯不可越也私衣不必分燕服礼服但刈濩烦猥则不无少汚汚则不无少濯闻音曰喈居西切斁弋灼切母莫后切
闻物曰黄鸟黄栗留也俗称金衣公子故又曰仓庚抟黍自是郭公毛氏恐误
闻迹曰谷读作浴山深曲为谷与绤字所从意同闻用曰毛氏旧説精者为絺麤者为绤恐不然当是稀者为絺密者为绤观所従可见字莫不有理或以近世过当者一切废之不可
总闻曰説诗当即辞求事即事求意不必縦横曼衍若尔将何时而穷一若稽古至三万言无足讶也近有讲此诗者縦言及以妾为妻之事自誉以为善讽妻妾古有明训触事触辞及之因以感动所谓辞顺而意笃者也遗本防而生他辞窃取其美以覆芘其不知此谈经之大病也时人以讲葛覃为讲葛藤虽戏语亦切中识者更详
卷耳
一章
采采卷耳不盈顷筐嗟我懐人寘彼周行
内职如外庭皆为周行嫔御祝史之属将归宁而有懐故劳苦之使各安其位以待其归
二章
陟彼崔嵬我马虺隤我姑酌彼金罍维以不永懐
三章
陟彼高冈我马黄我姑酌彼兕觥维以不永伤疲顿惟酒能纾之得酒则销忧姑解懐人之心凡言不者皆否不显不时不承之类是也
四章
陟彼砠矣我马瘏矣我仆痡矣云何吁矣
云何有无可奈何之意处贵欲纾劳亦易而付之无可奈何法度检抑也
闻音曰行户郎切懐胡隈切觥姑黄切以兕角为酒器曰兕觥
闻物曰本草卷耳益气轻身尤能辟瘟疠方将归宁以备道路早暮之用杜氏所谓登牀半生熟下筯还小益加点薤间依稀橘奴迹亦可葅也
总闻曰处贵归宁其简薄如此度古者奉极尊未必如后世奉甚卑大率内宫之政令虽至微外庭皆有掌法度相维故上下不越节俭之风乆而习贯自然也
樛木
一章
南有樛木葛藟累之乐只君子福履绥之
木曲易引蔓人卑易引福大率祸福以气相感福之气与顺相随祸之气与逆相恊
二章
南有樛木葛藟荒之乐只君子福履将之
三章
南有樛木葛藟萦之乐只君子福履成之
闻训曰履足所依也福随歩而有故曰福履以履为禄苟与福相类恐非今従丁氏
总闻曰山水皆起西趣南故南方草木鸟兽虫鱼最繁诗人举此类多称南有
螽斯
一章
螽斯羽诜诜兮宜尔子孙振振兮
二章
螽斯羽薨薨兮宜尔子孙绳绳兮
三章
螽斯羽揖揖兮宜尔子孙蛰蛰兮
闻物曰毛氏蚣蝑也説文蝗也尔雅丑奋也无斯字此斯字在下七月斯字在上恐是辞今从许氏蝗子最繁其羽亦有声亦従郭氏
总闻曰郑氏以谓物有隂阳情欲无不妬忌惟蚣蝑皆得受气而生异境难察其深情然智者能知又説蚣蝑育子皆八十一叶九九之数亦待智者不能信亦不敢信也
桃夭
一章
桃之夭夭灼灼其华之子于归宜其室家
二章
桃之夭夭有蕡其实之子于归宜其家室
三章
桃之夭夭其叶蓁蓁之子于归宜其家人
诗举物多花而后实实而后叶不然亦以丰约别深浅不惟记时亦句法当尔
闻音曰华方无切家古胡切古文多用此为叶然不必拘定律苟可叶即已古人声韵后世亦难尽考也今如见音
总闻曰古者王制定民志一仲春防男女非时有禁是时庶物各随形气声意相合惟虎交以仲冬于类为异至汉婚姻已乆不拘此然刑赏犹以秋冬春夏其后皆不存矣
兔罝
一章
肃肃兔罝椓之丁丁赳赳武夫公侯干城
二章
肃肃兔罝施于中逵赳赳武夫公侯好仇
好仇与闗雎好逑同言武夫能扞外以防内也
三章
肃肃兔罝施于中林赳赳武夫公侯腹心
以诡致物宜静欲物不惊
闻音曰仇渠之切或作渠尤切与关雎同叶则逵亦当作渠尤切然音不同意则一不必渠尤亦可
闻用曰罝网也今俗呼罝网
闻字曰陆氏作菟又作兔今皆用兔于菟虎也言取虎之具取虎不一用穽用矢用绳见杜氏所谓猛虎慿其威往往连急缚雷吼徒咆哮枝撑已在脚今荆峡间或用此未见用罝者今従见字
总闻曰西北地平旷多用鹰犬取兔东南山深阻多用罝东南自商至周常为中国之患当文王之时江汉虽定然淮夷未甚尽服当是此地有覩物兴感者寻诗可见
芣苢
一章
采采芣苢薄言采之采采芣苢薄言有之
二章
采采芣苢薄言掇之采采芣苢薄言捋之
三章
采采芣苢薄言袺之采采芣苢薄言襭之
芣苢旁近皆有车前草也与卷耳同不必幽逺故衣袵可罗致葢妇人及时采药以为疗疾之储者也初茁亦可啖
闻音曰采此礼切有羽轨切亦作云九切诗中无用云九与关雎友同今从吴氏
闻训曰薄辞也
总闻曰此草至滑利在妇人则下血非宜子之物在男子则强隂益精令人有子非妇人所当属意者也然良効甚博男女可通用子息葢天数非可以药物之术致之陶氏亦尝致疑吾儒安可不精思审是无负古也
汉广
一章
南有乔木不可休息汉有游女不可求思汉之广矣不可泳思江之永矣不可方思
汉出兴元府西县江出蜀州江源县至今汉阳乃合此诗当在夏口附近今传莫愁曲在石城今郢州也襄阳乐在樊城今邓州也襄阳乐襄阳曲雍州曲襄阳踏铜蹄皆曰大堤北渚大堤在襄阳之西北渚在襄阳之北三洲曲采桑度皆江汉之间游女事也当是相传江汉故事以为美谈
二章
翘翘错薪言刈其楚之子于归言秣其马汉之广矣不可泳思江之永矣不可方思
三章
翘翘错薪言刈其蒌之子于归言秣其驹汉之广矣不可泳思江之永矣不可方思
秣马秣驹皆游子欲求游女之意卒有所抑畏而止以江汉遏情言不可犯也陶氏所谓激清音以感余愿接膝以交言欲自徃以结誓惧冒礼之为諐闻音曰广古旷切泳于诳切永弋亮切方甫妄切马满补切
总闻曰息当作思叶韵皆在上休叶求广叶泳夫又何疑陆氏言此以意改此风自昔有之承误袭讹以盲聋为长厚然易俶载作炽葘可以发笑反俯首呿口从之所谓真赝虚的彼竟莫知其如何也识者更详
汝坟
一章
遵彼汝坟伐其条枚未见君子惄如调饥
二章
遵彼汝坟伐其条肄旣见君子不我遐弃
三章
鲂鱼赪尾王室如燬虽则如燬父母孔迩
王室在卫近汝虽可畏不可徃然以近父母为懐亦差慰也此徴役渡河趣都者人情所不欲其妻勉以君民之分父母之情盖贤妇人也
闻音曰肄当作隷郎计切説文附着也贱也枚离干而上出者可以枚数隷附干而下生者故贱如仆隷也肄劳也无谓
闻字曰调或作輖輖重载也可从
闻物曰鱼劳则尾赤人劳则髪白虽见养生之经然其説乃因此而衍鲤鱼多赪尾岂此鱼皆劳而他鱼不然也荆峡间人云鱼血入尾者甘
闻迹曰尔雅汝有濆此为长大防之説可置若尔坟当作濆
总闻曰鲂鱼妇人劳送君子之物鱼之美者也当是已归复行故旣见而又有此辞
麟之趾
一章
麟之趾振振公子于嗟麟兮
公子生公室而出为人妇者也古谓女为子
二章
麟之定振振公姓于嗟麟兮
三章
麟之角振振公族于嗟麟兮
闻音曰角虚谷切
闻物曰麟上畜也性厚不践生草不食生物治世多游于郊当是此时见此物故发为此辞诗人未有无见而强起兴者今人不复见麟遂谓古人搜物取象此以己心度古心也
总闻曰妇人多忮忍葢禀隂也寺人之性亦同故诗言妇寺而能懐慈心非圣人何以化之
召南
鹊巢
一章
维鹊有巢维鸠居之
营家男子之事守家妇人之事后世隂阳易位男女乱职相承责妇人以干家能则以为誉不能则以为毁至于求贤审官以臣下之勤劳有进贤之志传为美谈可以太息也
之子于归百两御之
二章
维鹊有巢维鸠方之之子于归百两将之
三章
维鹊有巢维鸠盈之之子于归百两成之
闻音曰居姬御切御鱼据切陆氏音迓迎也王氏音驭侍也侍意更多今従王氏
闻物曰鹊巢外圆中深颇缜密如小瓮鸠巢外平中浅如盘极疎拙未闻其居鹊巢当是诗人偶见鹊有空巢而鸠来居后人附防必欲以为常然此谈诗之病也
总闻曰鸟巢有极工者黄头白练精细过于鹊巢而诗多称之世传鹊结巢取木杪之枝不取堕地者多洁一也传其枝而受卵雌雄共接者乃用不淫二也开户向天而背太歳有识三也歳多风则去巢旁之危枝先知四也巢中有横木虚度如梁雄者踞之有分五也以比则积善之家必有余庆者也向背之事见淮南子见博物志他皆世所傅云
采蘩
一章
于以采蘩于沼于沚于以用之公侯之事
二章
于以采蘩于涧之中于以用之公侯之宫
三章
被之僮僮夙夜在公被之祁祁薄言还归
在公执公事之时故竦敬僮僮竦敬也还归归私室之时故舒迟祁祁舒迟也大率公事毕则私乐继之此所以相济而为和且能乆也与闗雎末章同意
总闻曰采苹南涧则此是北涧也当是北涧近故与沼沚相连沼沚池上渚也南涧逺故与行潦相接行潦猛水溱集者也亦见采苹
草虫
一章
喓喓草虫趯趯阜螽
草虫小蚱蜢阜螽大□防也己与夫相别不得共处如虫得地得时各有喜跃之状也
未见君子忧心忡忡亦旣见止亦旣觏止我心则降
二章
陟彼南山言采其蕨未见君子忧心惙惙亦旣见止亦旣觏止我心则説
三章
陟彼南山言采其薇未见君子我心伤悲亦旣见止亦旣觏止我心则夷
陟南山望其夫也陟北山亦望其夫也采蕨采薇以自饱而有所待也郑氏以为妇人适人未见谓在途时旣见谓同牢时旣觏已昏也觏为昏不若为遇意正而情深未适人之妇人不当有此念
闻音曰降乎攻切
总闻曰古风俗简滋味薄筋力劳采蕨采非耑寄兴也草木之实饮食所资虽妇人皆然奚况男子习熟以为当然尔
采苹
一章
于以采苹南涧之濵于以采藻于彼行潦
二章
于以盛之维筐及筥于以湘之维锜及釡
三章
于以奠之宗室牖下谁其尸之有齐季女
牖下非在堂之祭季女非在家之主故采蘩采苹同为适涧而此又于彼行潦差为艰也盛夏猛涨之水曰行潦亦曰黄潦人多畏之言卑者任劳
闻音曰潦鲁皓切下后五切亦亥雅切诗十有七惟击鼓亥雅余皆后五
总闻曰祭祀之菹少用陆菜多用水蔬陆菜非粪壤不能腴茂而水草则托根于水至洁故馈食多用陆祭食多用水古祭六牲大牲牛马羊小牲豖犬鸡皆取血故牲贵熏六清冬三月三酒所谓清厚者也夏三月四饮所谓清薄者也皆用清水白面为麯故酒贵清六菹苹蘩藻荇芹苔皆取水产故菹贵洁其他馈食不耑此法菹字従草従水可见陆菜为□葅苴肉苴为蕰□□
甘棠
一章
蔽芾甘棠勿剪勿伐召伯所茇
二章
蔽芾甘棠勿翦勿败召伯所憇
三章
蔽芾甘棠勿翦勿拜召伯所説
闻音曰伐扶废切茇蒲昧切败蒲昧切拜变制切今人称跪犹有此音説始鋭切
闻字曰説或为税止也诗税意多通用説字闻物曰棠梨树稍大叶亦大且密可以庇日蔽芾隂貎不必言小棠其实甚细今呼甘棠梨相承旧语也
闻用曰周礼中夏教茇舎郑氏茇读如菜沛之沛茇舎草止之也军有草止之法后世渐侈军行有氊帐毳帐之属古者茇舎之法不知如何当必轻整牢密易办且易挈
总闻曰召伯内则为保外则分陜不必听讼甘棠之下当是出行偶尔憩息覩景懐人后世遂指为佳所古今如此甚多
行露
一章
厌浥行露岂不夙夜谓行多露
露仲春始成昏姻之时也不相谐而有争故着其辞此当是男家趣女家而女家托故不徃以为岂不欲早夜赴期定约然露不可行也易林所谓厌浥晨夜道多湛露□衣濡重不可歩正用此意此章犹婉下章甚厉
二章
谁谓雀无角何以穿我屋谁谓女无家何以速我狱虽速我狱室家不足
三章
谁谓鼠无牙何以穿我墉谁谓女无家何以速我讼虽速我讼亦不女従
此男家欲合女家欲判也比类以雀以鼠加以穿屋穿墉之名甚不欲媒之至也自决以狱以讼终不愿曲徇甚不欲媒之行也当是男家之辞稍坚故女家之辞亦峻
闻音曰夜羊茹切讼才容切
闻句曰首章或上下中间或两句三句必有所阙不尔亦必阙一句葢文势未能入雀鼠之辞
总闻曰暴男侵贞女乱世容或有之而召公之分壤被美教成雅俗不应如此女固可尚男为何人岂文王之化独及女而不及男耶
羔羊
一章
羔羊之皮素丝五紽退食自公委蛇委蛇
素丝为饰尚朴素也
二章
羔羊之革素丝五緎委蛇委蛇自公退食
三章
羔羊之缝素丝五总委蛇委蛇退食自公
闻音曰皮蒲禾切蛇唐何切革讫力切总字公切闻字曰委当作蜲水精也蛇蠖也其行皆纡曲若君子偕老委委佗佗则当为委委与佗同皆行貎易林长尾蜲蛇画地为河用此蜲
总闻曰妇人奉君子以朴素之衣亦必责君子以朴素之行公退夫妇始燕见羔裘治之于手不常覩之于目非退食来归之时无以细推其缝数也此言従容欵曲之意也
殷其靁
一章
殷其靁在南山之阳何斯违斯莫敢或遑振振君子归哉归哉
二章
殷其靁在南山之侧何斯违斯莫敢遑息振振君子归哉归哉
三章
殷其靁在南山之下何斯违斯莫敢遑处振振君子归哉归哉
君子行役当在南故属耳多在南也
闻音曰侧庄力切下后五切
总闻曰君子出行当是雷收声之后闻雷发声则觉气变候移念君子之归也或何时与何日去此地所厯己多而不能尽省也犹勉之以勤而不劝之以媮然夫妇之情终不可废也
摽有梅
一章
摽有梅其实七兮求我庶士迨其吉兮
二章
摽有梅其实三兮求我庶士迨其今兮
三章
摽有梅顷筐塈之求我庶士迨其谓之
闻音曰三疏簮切古三皆作参参与叄同省文作三
总闻曰古仲春防男女仲春为正时季春为末时仲夏为过时然节气犹冇渉四月而属三月者亦为春也梅实初存者十之七其次所存者十之三至取以筐筥则甚熟否则委地尽也其在春夏之交故其辞逾进逾急也当是妇人无依者亟欲及时失时则又经期也
小星
一章
嘒彼小星三五在东肃肃宵征夙夜在公寔命不同星皆经星也心三星在东栁五星在东南君子以王事行役妇人送之指星言入夜也
二章
嘒彼小星维参与昴
参昴皆在西也
肃肃宵征抱衾与裯寔命不犹
抱衾与裯言闻命即发不及治装也
闻音曰昴力求切古昴皆作留
闻训曰犹亦同也
总闻曰宵征言夜行在公言公事非贱妾进御之辞当是妇人送君子以夜而行事急则人劳称命言不若安处者各有分也大率昔人至无可奈何不得已者归之于命孔子所谓不知命无以为君子也
江有汜
一章
江有汜之子归
妇人谓嫁曰归当是循江或航江所归之路也
不我以不我以其后也悔
二章
江有渚之子归不我与不我与其后也处
三章
江有沱之子归不我过不我过其啸也歌
悔悔不以我同也处处无与同也啸歌所谓嘻笑之怒长歌之哀觖望之辞也
闻音曰汜养里切过古禾切
闻迹曰在北多曰河在南多曰江不特正江河也
总闻曰妇人在女家必有乆相谙者适夫家必有愿相従者而嫁者违之故在家之女役有望不悦之心二者皆是也违者不欲以其家昵厚者俱行望者不意其疎情相弃也
野有死麕
一章
野有死麕白茅包之有女怀春吉士诱之
女至春而思有所归吉士以礼通情而思有所耦人道之常或以懐春为淫诱为诡若尔安得为吉士吉士所求必贞女下所谓如玉也
二章
林有朴野有死鹿白茅纯束有女如玉
三章
舒而脱脱兮无感我帨兮无使厖也吠
媒妁之来尚欲使舒徐无諠动贞女可知当是在野而又贫者无羔雁币帛以将意取兽于野包物以茅防门有犬皆乡落气象也
闻音曰包补苟切脱勑外切
总闻曰寻诗时亦正礼亦正男女俱无可议者旧説以为不由媒妁诱道也所谓道者即媒妁也以为不以雁币虽定礼有成式亦当随家丰俭夫礼惟其称而已此即礼也文王之化何厚薄于男女贞女不受陵于暴男固为美也暴男敢肆陵于贞女抑何暴耶此与序行露之诗皆所不晓
何彼秾矣
一章
何彼秾矣唐棣之华
唐棣郁李与桃李其闻皆中春王姬以夏受送当二三月出舍四五月出境七八月受迎十一二月至齐成礼诗人所见正春盛花发王姬去鲁之齐之时也
曷不肃雝王姬之车
肃无声而静貌雝有声而和貎何不如此以观王姬之车虽尊无所忌惮而徒悦其繁美曷不者亦识者劝使国人何不如此也是时周己衰齐又乱鲁桓公为昏主又乱此人所以有媟心也
二章
何彼秾矣华如桃李平王之孙齐侯之子
平王周平王也平王之孙桓王之女也杜氏以齐襄公亲迎则自娶也审尔则齐侯之子谓厘公之子也见鲁庄元年夏单伯送王姬秋王姬归于齐甚明凡诗称某王某侯或称谥亡者称谥或称国存者称国不必委曲援引宁王格王之类终为强辞度诗颠倒叅错亦多如豳风皆周公之诗所不可晓
三章
其钓维何维丝伊缗齐侯之子平王之孙
齐与周为昏当是鲁桓公文姜夫妇为之委曲故桓公为之主此所谓钓缗也亦玩之辞
闻音曰华方无切子奬礼切孙须伦切
总闻曰旧説以为唐棣桃李皆为芍药洛阳芍药之品有绯碧桃千叶李郁李之类其引援甚新美然不必如此即今郁李桃李其名皆后世因花色范而比合为名非古有也当是以平王迁洛阳而洛阳不唯牡丹为冠芍药亦异于他所故举其最盛为辞又王姬当以奇花喻不当以他花比见甚博意甚嘉而诗人偶触物遂兴情初非有所差择也
驺虞
一章
彼茁者葭壹发五豝于嗟乎【止】驺虞
二章
彼茁者蓬壹发五豵于嗟乎【止】驺虞
闻句曰旧一章三句今为四句语意尤长
总闻曰此为春田者也一行止五兽言甚不多也草始茁兽未有深芘所取如此其心虽然其礼不可阙也供国祭祀充君膳羞有不得已者每有所获必举驺虞称叹言安得今人如此兽不践生草不食生肉者也其心甚不欲也
诗总闻卷一

[book_title]卷二上
<经部,诗类,诗总闻
钦定四库全书
诗总闻卷二上
宋　王质　撰
风
闻风一
风乐歌名也礼寛而静柔而正者宜歌颂广大而静疏达而信者宜歌大雅恭俭而好礼者宜歌小雅正直而静亷而谦者宜歌风言风不及南当是风也南也其声同律故舜乐先南次风同被之于琴其声无爽也季子独称南不称风凡及风者止称国至雅则称雅颂则称颂惟卫齐因辞及风亦非指名称风葢南风同类举南则风在中也雅亦有风颂亦有风故诗有雅颂嵩高其风肆好烝民穆如清风礼商者五帝之遗声也商人识之故谓之商齐者三代之遗声也齐人识之故谓之齐颂风亦并言明南风雅颂其声皆相适也礼风赋比兴雅颂六诗当是赋比兴三诗皆亡风雅颂三诗独存风南一也徃徃南声简于风声故存者南少而风多也
闻风二
列国立説甚多然不必也今诗魏在齐下而季有大小前人未之及者何也

[book_title]卷二
钦定四库全书
诗总闻卷二
宋　王质　撰
邶风
柏舟
一章
泛彼柏舟亦泛其流耿耿不寐如有隠忧微我无酒以遨以游
此当有难言者也言隐忧言静思下章不愬他人而愬同姓盖有不可显言者也
二章
我心匪鉴不可以茹
鉴当作蓝实可菹与下匪石匪席同意
亦有兄弟不可以据薄言徃愬逢彼之怒
三章
我心匪石不可转也我心匪席不可卷也威仪棣棣不可选也
言我趋美如此屈氏纷吾旣有此内美兮又重之以脩能在位皆同类威仪如此不可择而告之也
四章
忧心悄悄温于羣小觏闵既多受侮不少静言思之寤辟有摽
辟开也摽拊也开其襟而拊心也今人愤闷者犹然
五章
日居月诸胡迭而微心之忧矣如匪澣衣静言思之不能奋飞
日月愈乆愈微所谓但见有不如也
闻音曰转陟兖切卷眷勉切
闻训曰左氏惧选杜氏数也言多威仪不可胜数也
总闻曰不遇非所当忧葢忧时也古列国通疆皆可之然有所不忍与何必懐此都异意此人葢爱君亲上者也
緑衣
一章
绿兮衣兮录衣黄里心之忧矣曷维其已
二章
绿兮衣兮绿衣黄裳心之忧矣曷维其亡
三章
緑兮丝兮女所治兮我思古人俾无訧兮
四章
絺兮绤兮凄其以风我思古人实获我心
言衣服渐阙恩爱弛也一章緑衣黄裹二章緑衣黄裳已非备礼之正服三章但有緑丝而不能成衣裳也四章以夏服御秋冬之风并与緑丝亦无可见恩爱尽替也其初已度他时之有增故末云实获我心言与所期相应也
闻音曰治澄之切訧于其切风孚愔切许氏风以凡得声古凡汾林切自昔用风皆叶与汾林之属相叶
总闻曰其为妇人哀怨之辞无疑但其人未可知旧説以为庄姜虽不敢不信然寻诗未有所见此妇人必有识虑知古今多称古人者言古有此今当之也班氏緑衣兮白华自古兮有之
燕燕
一章
燕燕于飞差池其羽
二月中为乙鸟至当是国君送女弟适他国在此时也
之子于归逺送于野瞻望弗及泣涕如雨
二章
燕燕于飞颉之颃之之子于归逺于将之瞻望弗及伫立以泣
三章
燕燕于飞下上其音之子于归逺送于南瞻望弗及实劳我心
四章
仲氏任只其心塞渊终温且惠淑愼其身先君之思以朂寡人
仲氏次女也任氏也其女所嫁之家也先君钟情此女以属于我故以美言誉之以善言劝之思其父则爱其男女之兄弟且于女兄弟尤深今人多然乂况旣孤乃始出适益伤其父之不见而念其妹之愈切也
闻音曰野上与切南尼心切渊一均切
闻迹曰任当是薛国
总闻曰君夫人出逺郊送归妾旣违妻妾尊卑之礼又违妇人迎送之礼庄姜识礼者也郑氏以归妾为戴妫归宗也戴妫既生桓公乌有絶其母子之理庄姜亦识义者也以桓公为已子而絶戴妫使不母桓公人情防矣又乌有瞻望泣涕不可胜忍之情且有大可疑者使桓公防稚戴妫隔离容或有之旣称先君则庄公已没桓公已立尤非人情也寻诗差池若有一前一后之意颉颃上下若有一低一昂之意当是女子徃适人君子来迎妇故即燕取兴兼其末皆非妇人称谓之辞
日月
一章
日居月诸照临下土乃如之人兮逝不古处胡能有定宁不我顾
之人是人也当是在位者为人所闻君忘故情已失故处望是人甚深不斥言之为君故婉也此近厚之人也
二章
日居月诸下土是冒乃如之人兮逝不相好胡能有定宁不我报
三章
日居月诸出自东方乃如之人兮德音无良胡能有定俾也可忘
毛氏日始月盛皆在东诗人言月多东指其盛也
四章
日居月诸东方自出父兮母兮畜我不卒
言不如其死也诗凡无所愬者多归天次归日月次归父母不能堪者多归死今人犹冇此态
胡能有定报我不述
此効力为国而有所问也度其势未已故皆曰胡能有定也
闻音曰顾果五切
闻训曰居诸皆辞也礼檀弓曰何居郑氏音姬齐鲁之间语助也
总闻曰庄姜既曰贤妇当晓多义又识礼分在庄公则为无良在庄姜则为不可忘乃有深衔切愤之意似非贤者所存也硕人之诗其爱君之情如此必无过当之辞也
终风
一章
终风且暴顾我则笑
终风末风也风至末则衰犹能为暴况当盛时可谓大异也
谑浪笑敖中心是悼
天灾如此当儆惧而反傲侮是可忧也
二章
终风且霾惠然肯来莫徃莫来悠悠我思
当是谑浪笑傲者来过君子君子不欲亲之我不徃彼彼亦勿来此也疎之之辞也
三章
终风且曀不日有曀寤言不寐愿言则嚏
嚏鼻也俗言为人暗及则鼻发声此当是谑浪笑傲之人不平君子之不与已同故切齿也
四章
曀曀其隂虺虺其靁寤言不寐愿言则懐
气象犹冬雷也故君子深忧至于不寐也
闻音曰霾陵之切来陵之切思心赍切懐胡隈切三章皆用引韵独此不用旧説以为疑诗无定体以叶为先苟叶虽少参差无害
总闻曰敬天者有灾则罪已慢天者有灾则罪人此遭变异而反渎侮者必以某人某人致此在位相过及之同类者相和有识者独忧也
击鼓
一章
击鼓其镗踊跃用兵
卫伐郑之役在鲁隠四年是役宋陈蔡皆従夏秋再举初踊跃后乃忧嗟不堪连没也杜氏苦哉边地人一歳三従军
土国城漕我独南行
卫在河北郑在河南城漕不离国也伐郑则越境差逺故有叹羡其徒之辞
二章
从孙子仲平陈与宋不我以归忧心有忡
不我以归者夏还而冬再举当是征夫不得还家也
三章
爰居爰处爰丧其马于以求之于林之下
居死者也死归塜圹谓之居处伤者也伤留在处谓之处丧马有刑不敢归则逃者也
四章
死生契濶与子成説执子之手与子偕老
生则契死则濶同归偕老愿之辞也
五章
于嗟濶兮不我活兮于嗟洵兮不我信兮
不能契而竞当濶也故此不言契而独言濶不知在逺者信我为死耶不信我为死耶想不信我死幸其存也
闻音曰兵晡茫切行户郎切忡敕众切老鲁吼切信斯人切马下相叶今従见音马莫下切下亥雅切易林东行西处丧其犬马南求骅骝夫驹林下亦自与处相叶今处既不甚切不必叶可也
总闻曰再举皆胜而人情如此葢知州吁之必不免故人虑并及祻而有忧心也众仲曰州吁阻兵而安忍阻兵无众安忍无亲众叛亲离难以济矣又曰州吁弑其君而虐用其民欲以乱成必不免矣众仲之语即卫人之情也
凯风
一章
凯风自南吹彼棘心棘心夭夭母氏劬劳
孤子事寡母者也当是贱者之家母采棘心以为食棘心棘芽也其子不欲其母亲此故伤其勤劳其意盖在乎保衰佚老也
二章
凯风自南吹彼棘薪母氏圣善我无令人
采棘心犹之可也采棘薪则勤劳过甚也其子以为妇当代姑不欲其母太劳也有子至七人其年亦老不宜采薪故其子伤其母而罪其室家也
三章
爰有寒泉在浚之下有子七人母氏劳苦
四章
睍睆黄鸟载好其音有子七人莫慰母心
感寒泉其母劳而口渴也感黄乌其母劳而声急也此所以责妻乂责已也
闻音曰南尼心切下后五切
闻迹曰寒泉迳河内雍城与清水合
总闻曰令人贤妇也七妇未必皆不贤而其子怜其母故责其妇也孟子曰凯风亲之过小者也小弁亲之过大者也亲之过大而不怨是愈疏也亲之过小而怨是不可矶也凯风之过不能従其子之善意必寡识者也小弁之过不能救其子之颠危必寡情者也此孟子所谓大小之别也赵氏以谓凯风言以慰母心母心不悦亲之过小也小弁言行有死人尚或墐之而曽不闵已亲之过大也此颇得孟子之意小弁之序以为作于太子之傅而赵氏以为作于伯奇是时己不用序故并载于此
雄雉
一章
雄雉于飞泄泄其羽
季冬节为雉始雊今飞鸣如此当是春深妇人感春气则生欲心所谓有女懐春者也
我之懐矣自诒伊阻
食其禄而不去有此隔絶则是自诒也
二章
雄雉于飞下上其音展矣君子实劳我心
三章
瞻彼日月悠悠我思道之云逺曷云能来
瞻彼日月谓日没月出月没日出日月渐长而君子何时能来也
四章
百尔君子不知德行不忮不求何用不臧
忮心求心最害心源之本也所以子路终身诵之而孔子以为何足以臧言忮求皆生于心不治苟能治心安有此病也
闻音曰思新赍切来陵之切行户郎切
总闻曰此葢妇人发辞以雄雉比其夫以雌雉比已也末章百尔君子如州长掌师田行役之事县师掌军旅田役之事者也苟无害于人无邀于人何所用而不为善此必有求于行役者而不遂故独使逺役其妻所以有怨辞虽怨犹有相劝为善之意此妇人亦近厚也
匏有苦叶
一章
匏有苦叶济有深渉深则厉浅则揭
二章
有弥济盈有鷕雉鸣济盈不濡轨雉鸣求其牡
三章
雝雝鸣鴈旭日始旦士如归妻迨氷未泮
自暮春通媒至暮冬合昬正月节为解冻冰未泮则犹冬言非时
四章
招招舟子人渉卬否人渉卬否卬须我友
男女之家当隔济而居故通媒及成昬皆以度水为辞须友女辞也犹有所待者如时太早欲少缓以须仲春不肯先期也女必甚贤而父母急欲遣之非女意也
闻音曰揭苦例切轨举有切否补美切友羽轨切卬读作我今人犹有此音下又我兼称
闻迹曰济济水也济不可渉或是济之支流故亦称济
总闻曰尔雅繇膝以下为揭繇膝以上为渉繇带以上为厉此书虽云兴于中古隆于汉氏细推止是汉儒相发明以实训注然亦非一人所为所以多迕如掲为揭衣膝以下安用揭衣衣上裳下与衣恐碍故释者以为搴裳如以衣渉水为厉縧带以上水及衣非止膝以上乃反为渉与厉恐碍故释者以衣为襌此类甚多至以为出于周尤所不晓
谷风
一章
习习谷风以隂以雨
妇人承夫命出有所营当是夫厌薄妇以此为端而稍逺之且稍苦之登途而値风雨触境兴懐然其辞皆理正情长度其曲在夫也
黾勉同心不宜有怒
二章
采葑采菲无以下体德音莫违及尔同死
三章
行道迟迟中心有违不逺伊尔薄送我畿
四章
谁谓荼苦其甘如荠宴尔新昬如兄如弟
五章
泾以渭浊湜湜其沚宴尔新昬不我屑以
当是其夫以他事加其妻故其妻愈忿言我持正无慊临行当见泾渭之流故兴辞也
六章
毋逝我梁毋发我笱我躬不阅遑恤我后
临行祝后事之辞当是其家近水此言梁笱下言方舟泳防恐是临泾渭支流上云泾渭也
七章
就其深矣方之舟之就其浅矣泳之游之
八章
何有何亡黾勉求之凡民有丧匍匐救之
九章
不我能慉反以我为雠既阻我德贾用不售
阻我所得以物易食于人而人又不售诉穷之辞
十章
昔育恐育鞠及尔颠覆既生既育比予于毒
昔育子之时恐所育者穷并尔皆不相保今所生既可育反视我如毒言家理稍进子息已全不堪其见斥也
十一章
我有防蓄亦以御冬宴尔新昬以我御穷
干蓄非喜啖也特无可奈何地力稍苏蔬本稍长则不用矣今西北多然言夫穷相亲富相疎
十二章
有洸有溃旣诒我肄不念昔者伊余来塈
不以美言啖之又以武怒加之付以劳苦之事不念我始来相归之时少使我安息也当是其夫与所昵安享而其妻经营劳苦故甚不堪也
闻音曰救居尤切售时周切
闻章曰旧六章今为十二章
闻物曰葑蔓菁也菲蔓菁类也毛氏茐也尔雅蒠也説文茐也今蒠茐二名不传郭氏以为紫叶赤色是蔓菁也根亦可食故曰无以下体也
闻用曰笱鱼箄篮也
总闻曰此非絶也特以劳役之事苦之新昬近有所昵非纳采问名而礼昬者也徒见两及新昏男女之合以夜昼居于内问疾可也故以纳妇为昬其他交际皆可称昏丁氏昏冥也从女许氏妇家也诗多为昏大率论古当以人情推之既絶不可以相见而尚薄送何也既絶遂为他人而尚祝以毋逝毋发何也末云伊余来塈望来而求安也絶则岂复来乎泥两字新昏失一篇大意所谓君子不亮乌乎执先亮而后执则善不亮而徒执故闇者不可以语也
式微
一章
式微式微胡不归
式微发辞也微如旄丘所谓琐尾者也当是黎侯行李薄旅况悴故再言式微甚可怜也寻诗称君所谓黎侯出寓可从
微【止】君之故胡为乎中露
二章
式微式防胡不归微【止】君之躬胡为乎泥中
下语又单称防其意尤可悲也露人所不欲犯而胡为犯之指在旁故旧也泥人亦不欲犯而胡为犯之指君自已也当是此役相随者有故无亲故旄丘责其亲也
总闻曰中露泥中言行役冒犯之苦语法如此未必是地名也郑氏所谓卫公以二邑处黎侯或说卫公者宣公也宣公父子夫妇其乱不可胜言何暇及人能以二邑处黎侯葢亦过厚而黎之臣子责以不脩方伯连率之职似非人情故旄丘之叔伯若以人情推之当为黎之亲族而非卫之臣子也
旄丘
一章
旄丘之葛兮
旄丘丘之多草木者也星名旄头言光芒多冠亦名旄头言羽毛多葛野葛也深春乃生此诗当是此时
何诞之节兮叔兮伯兮何多日也
言行役乆厯时不知以何时而出尽春未归其亲族皆不防责其无情也
二章
何其处也必有与也何其乆也必有以也
三章
狐裘蒙戎匪车不东叔兮伯兮靡所与同
其衣既不整无车又不能东行役如此乏阙而亲族不与同忧又责其无情也
四章
琐兮尾兮流离之子叔兮伯兮褎如充耳
琐细尾亦细言在末者微也流离破服如此而亲族如不闻也甚责其无情也
闻音曰节子悉切乆举里切子奬礼切
闻事曰古陇头歌陇头流水流离山下念吾一身飘然在野与此流离同意郑氏言鸟名恐非
总闻曰当是卑者责尊者也宗族有故尊者当任之而以叔伯为卫臣圣人必不以此无理之事存之何以励为亲戚且为臣子者也
简兮
一章
简兮简兮方将万舞日之方中在前上处
简择也所以下云日中所择之时也
二章
硕人俣俣公庭万舞有力如虎执辔如组
伶官其貌与力与伎皆武士以武士为伶人武备之弛葢可见也
三章
左手执籥右手秉翟赫如渥赭公言锡爵
伶官执事之际乃饫以酒见之于容下不恭肃则上之淫湎亦可见也
四章
山有榛隰有苓云谁之思西方美人彼美人兮西方之人兮
诗人有所指也其人当在西之山野故云山榛隰苓言斯人在位浊乱必不至此必秉正不诡随者也闻音曰翟直角切
闻用曰万舞也篆文象形龙生鼎齐侯钟尤明
总闻曰公庭非祭所葢燕乐也贤者必不肯入此流执此事葢自硕人生此意硕俣皆大也与下如虎相应此亦非贤者之容其所谓贤者在西方者是也
泉水
一章
毖彼泉水亦流于淇有懐于卫靡日不思娈彼诸姬聊与之谋
此当是卫女适他国而他国女复适卫交相为婚姻送别之辞故下传意厯问其亲也其地必相近皆与淇相接者也
二章
出宿于泲饮饥于祢女子有行逺父母兄弟问我诸姑遂及伯姊
三章
出宿于干饮钱于言载脂载舝还车言迈遄臻于卫不瑕有害
亦欲亟至卫虽无瑕然有害言夫必以为罪也故不敢言归
四章
我思肥泉兹之永叹思须与漕我心悠悠驾言出游以写我忧
闻音曰思新赍切谋谟杯切泲奬礼切弟待礼切干居焉切舝下介切害暇憩切叹他涓切漕徂候切丁氏水运也旧説疑未尽因水运得名何害古曹徂侯切漕以曹得声亦不碍运义
闻迹曰美沟迳朝歌注淇水为肥泉漕水注河迳巩县泲水合渠水厯中牟干言恐皆是地名卫县有竿城恐是干甘陵有信乡故县信恐是言字祢须亦皆地名
总闻曰不见父母终之意但言女子有行与父母兄弟相逺此常事亦常情也
北门
一章
出自北门忧心殷殷
北门所従去国之道
终窭且贫莫知我艰已焉哉天实为之谓之何哉
二章
王事适我政事一埤益我我入自外室人交徧讁我已焉哉天实为之谓之何哉
三章
王事敦我政事一埤遗我我入自外室人交徧摧我已焉哉天实为之谓之何哉
当是出而干职事归而遭阻间故有怨辞
闻音曰艰居银切哉将黎切讁行棘切敦都因切遗夷仁切
总闻曰各随所方之门为所适之道不必言背明向隂偶尔向北若东门之墠东门之枌皆向明之方而其诗反皆暗昧淫浊之事恐难以方论也
北风
一章
北风其凉雨雪其雱惠而好我携手同行其虚其邪旣亟只且
二章
北风其喈雨雪其霏惠而好我携手同归其虚其邪旣亟只且
此当是离本邦适他国又不安而归也
三章
莫赤匪狐莫黒匪乌惠而好我携手同车其虚其邪旣亟只且
狐乌皆野所见言狐赤乌黒皆不以寒而改行役顔色改变伤之辞也
闻音曰行户郎切邪祥余切且子余切喈居奚切车斤于切
闻训曰凉风色薄也喈风声缓也大率风作雪者也雪成则风稍止雨作去声
总闻曰常情重迁虚叹辞非不欲徐而不可不急只且皆叹声屡叹者深不欲去之意也
静女
一章
静女其姝俟我于城隅爱而不见搔首踟蹰
当是其夫出外为役妇人思而候之此是夫辞
二章
静女其娈贻我彤管彤管有炜悦怿女美
三章
自牧归荑洵美且异匪女之为美美人之贻
彤管乐器之加饰者也以遗其夫荑草之美者也以遗其妇交相为悦也
闻音曰异盈之切叶荑吴氏贻作以志切旁纽皆可叶然作平声读意多
闻字曰爱而不见方言注以爱为薆正引此诗言掩翳也亦有理然不必如此爱而不见之意亦深
闻事曰或以爱寻隈窃合此安得为静女
总闻曰牧见左氏隠五年郑侵卫牧杜氏卫邑当是此地夫自牧而归女隅城而候当是官役稍苛牧夫迟归妇人思君子之深出门亦非获已然犹不敢逺至城之外而潜处城之隅足见其静也
新台
一章
新台有泚河水弥弥
新台当是地名新台有泚清也有洒浄也河水弥弥盛也浼浼浊也新台之地必有水而清非河之比也寻诗当是此地之人娶妻不如始言故下有不悦之辞本求燕婉乃得恶疾者为可恨也
燕婉之求籧篨不鲜
二章
新台有洒河水浼浼燕婉之求籧篨不殄
三章
鱼网之设鸿则离之燕婉之求得此戚施
夫不悦其妻则以恶疾诋之此夫必淫佚妇必高洁河水浊而台清鱼网下而鸿高妇不同夫故夫不悦妇籧篨今龟胸也戚施今駞背也二疾虽亦有兼之者然未必至此恐是益辞
闻音曰鲜想止切洒先典切浼美办切殄他典切闻字曰郑氏殄作腆不必胡不早殄也恶辞也闻迹曰卫玷台女台三女台皆在河侧所至地名不论虚实真伪多相承为称
总闻曰圣人存诗所以训世也圣人曰诗可以兴可以观可以羣可以怨迩之事父逺之事君审尔则此等之诗诚不可于君臣父子之间言之则圣人所以为世训者乃如此徃或进讲及此拱手不启口旣而以其实对云有不可言于君父之前者自此凡此类悉不讲遂以为常恐非圣人本意而相承为诚然故轻儇者则资玩狎之谈而恭愿者则持缄黙之诫左氏宣公右膳之事或有而恐非此诗识者更详
二子乘舟
一章
二子乘舟泛泛其景
二当作之女乘舟渡河而归人其徒饯送者也旧説以为伋夀争相为死之事寻诗乘舟泛水有相思不忍别之意伋夀之变死者一君二长子二公子大乱者二世交争者三国而废立者二天王岂所谓不瑕有害者然伋夀之死亦非人情似好奇者为辞伋夀之变纵如左氏所言亦暧昧仓卒而非如此従容者也
愿言思子中心养养
送者之懐也
二章
二子乘舟泛泛其逝愿言思子不瑕有害
闻音曰景举两切害暇憩切
总闻曰大率异诗同辞必当时常谈如不瑕有害是也送人适人而动懐虽无他疵然不无所伤盖人情以为动念而慕之也当是未适人之女畏物之议如此葢贤女也
诗总闻卷二

[book_title]卷三
<经部,诗类,诗总闻
钦定四库全书
诗总闻卷三
宋　王质　撰
鄘风
柏舟
一章
泛彼柏舟在彼中河
柏舟在中河欲济河也当是送女归人之舟母欲女归人而女愿事母不欲去家其母不以为然故极道其真心以死自誓以天为辞母犹天也何不谅人而以人为欺天乌有是理也
髧彼两髦实维我仪之死矢靡他母也天只不谅人只两髦未合髻也此我终身之象也诚非常情其母未信者以常情度其女也所以愬之于天也
二章
泛彼柏舟在彼河侧髧彼两髦实维我特之死矢靡慝母也天只不谅人只
闻音曰仪牛何切孔氏古韵不甚要切引此诗泛彼柏舟在彼中河髧彼两髦实维我仪是未考易鼎耳革失其义也覆公餗信如何也郑氏仪作义二字古皆音俄他汤何切天鐡因切侧庄力切天今他年切诗二十三无叶他年白虎通论天身也天鎭也礼统天神也陈也珍也汉儒之学多声取义此五义皆与鐡因相近与他年无干也
总闻曰世固有赋女身而无妇心者此所谓维我特不与类同也此等必入山林谢世故凡古今所立之常制皆不可以拘也女终身不嫁如男终身不娶此其立志不凡也
墙有茨
一章
墙有茨不可埽也
茨蒺藜也可以杜隔逾越此必有内外交乱而难言者所以勿埽勿襄勿束言交乱之人其意欲除之正中其计也
中冓之言不可道也所可道也言之丑也
二章
墙有茨不可襄也中冓之言不可详也所可详也言之长也
三章
墙有茨不可束也中冓之言不可读也所可读也言之辱也
闻音曰埽苏后切道徒厚切
总闻曰冓数名十秭为冓葢其事不可胜数故难尽言也左氏昭伯之事寻诗皆无见但惠公叙卑而年少宣姜母行昭伯兄行虽宣淫谁敢阻者似不必以墙为道也
君子偕老
一章
君子偕老副筓六珈委委佗佗如山如河象服是宜子之不淑云如之何
二章
玼兮玼兮其之翟也鬒髪如云不屑髢也玉之瑱也象之揥也扬且之晢也胡然而天也胡然而帝也
三章
瑳兮瑳兮其之展也蒙彼绉絺是绁袢也子之清且之顔也展如之人兮邦之媛也
闻音曰珈居何切他待何切宜牛何切翟其礼切髢徒帝切揥敕帝切晢征例切展诸延切袢汾干切顔鱼坚切媛于权切
闻字曰展展衣也次言展如之人言展衣乃似此人也下语如莲花似六郎
总闻曰此诗虽句读不伦颇似有轶或误大率一章先言服次言德不能象服二章三章先言服次言容能象服初言不淑太峻也次言胡然何为如天如帝言其尊奚由如此颇婉也次言展如不以已能象服为美乃以服能象已为美过婉也诗人措辞多如此所以为忠厚也
桑中
一章
爰采唐矣沬之乡矣
桑中在五句而以为首题以所期之地为主桑中在常山沬在朝歌上宫未见或是宫室之名
云谁之思美孟姜矣期我乎桑中要我乎上宫送我乎淇之上矣
二章
爰采麦矣沬之北矣云谁之思美孟弋矣期我乎桑中要我乎上宫送我乎淇之上矣
三章
爰采葑矣沬之东矣云谁之思美孟庸矣期我乎桑中要我乎上宫送我乎淇之上矣
闻音曰中诸良切易林采唐沬乡要我桑中正用此诗宋氏古诗不以字害句故音韵清简随时改易并在束薪入张音直取顺意而已若尔何所不可不考顔氏中有章音又关中呼舅为钟钟者章之转也紏缪汉注皆云释名兄忪曰兄章舅忪曰舅章中张固自相叶何谓顺意也宫居王切上辰羊切麦讫力切
闻人曰申叔跪谓巫臣曰夫子有三军之惧而又有桑中之喜宜将窃妻以逃也谓适郑欲纳夏姬而适他国故尽室行也旧説因而有相窃妻妾之辞盖巫臣尽室以行必不令楚知故曰窃也今诗纵是淫奔非妻即妾非妾即妻亦无妻妾相窃之理葢巫臣之行有其妻则夏姬当为妾也作序似在左氏之后其説皆附合左氏为之而不省其不伦也
总闻曰姜氏弋氏庸氏皆当时着姓当是国君微行以采茹为辞约诸女之中意者期诸某所要之某所虽为势力所逼而亲党为荣故送者无他辞
鹑之奔奔
一章
鹑之奔奔鹊之疆疆
鹑今鹌鹑鹊今鵶鹊方春求接之时当是国君以此人而尊诸嫔御之上故有不平之辞
人之无良我以为兄
二章
鹊之疆疆鹑之奔奔人之无良我以为君
兄长也君主也无良而我以长以主事之不堪之辞闻音曰疆居良切兄虚王切
总闻曰此是女御之愤辞恐是桑中所然者申叔跪所谓屈巫有三军之惧而又有桑中之喜谓与夏姬谋合也斯人主内政宜人情之不服也
定之方中
一章
定之方中作于楚宫揆之以日作于楚室树之榛栗椅桐梓漆爰伐琴瑟
定营室也方中为小雪候正农隙之时古人举事常储后利不责近効此六木虽良而难长苏氏所谓栽种成隂十年后仓皇求买万金无六木不独中琴瑟但以琴瑟为先
二章
升彼虚矣以望楚矣望楚与堂景山与京降观于桑卜云其吉终焉允臧
徙居在楚丘故皆以楚为辞
三章
灵雨旣零命彼倌人星言夙驾説于桑田
植桑贵土润地蘓上卜者卜雨也此灵雨者应允臧也所以适田观植桑地
匪直也人秉心塞渊騋牝三千
旧説秉心塞渊然后能騋牝三千又引思无邪然后能斯马斯徂寻诗文势自可见言卫文匪直如此之人也秉心如此治国如此人初以卫文覆亡之余不无相轻之心至是始知非凡也他説引礼能尽其性则能尽人之性尽人之性则能尽物之性理则甚深而无与于此诗也
闻音曰虚丘吕切京居良切田地因切渊一均切千仓新反
闻迹曰堂京桑虚景山皆地名桑堂父在常山景山在澶州京在河南虚杜氏在宋未详其都楚丘在澶州卫南县
闻物曰其木凡七种于桑为详葢切于诸木闻事曰左氏元年革车三十乘季年乃三百乘杜氏季年在僖二十五年以文公灭邢之歳为十倍之时不必如此元年孟次年仲又次年季
总闻曰鲁闵二年十二月卫亾戴公立庐漕一年而亡僖元年冬文公立二年春城楚丘冬迁楚丘正营室方中之时经画营建虽迫遽如此然观星揆日考卜亦不卤莽灭裂有才有志者自不同也
蝃蝀
一章
蝃蝀在东莫之敢指
蝃蝀今马影多在东为西日所射乃成当是送女之时所见今人犹言不可指指则手生肿也
女子有行逺父母兄弟
二章
朝隮于西崇朝其雨女子有行逺兄弟父母
朝寅卯间也云升崇朝己午间也雨降従旦至食时为崇朝晚晴则虹见正五六月时雨不必拘此偶此日所见也
三章
乃如之人也懐昬姻也大无信也不知命也
此人思昬太急而不知春之己过时之不可违男家无信失约故逾期女家不知命虽逾期必欲成礼可见古制己亡也
闻音曰弟待礼切母满补切
总闻曰男女之判合皆系命以命责之理之正也旧説不得尊者之命或又举诗凡七及命皆谓尊者所使不必如此大率诗发于众情出于众辞难拘以定律也
相鼠
一章
相鼠有皮人而无仪
鼠穴防之总名也一种见人则交其前足而拱谓之礼鼠亦谓之拱鼠相或为拱字变韩氏所谓礼鼠拱而立者也
人而无仪不死何为
二章
相鼠有齿人而无止人而无止不死何俟
三章
相鼠有体人而无礼人而无礼胡不遄死
闻音曰为于妫切开元凡经文皆作譌説文譌以为得声今为皆省文孔氏以譌作讹而楚辞为叶波罗则音讹亦是两读皆可若此仪当牛何切
总闻曰当是在上而遇下无状故有不乐生之心非诅其人速死也恶之欲其死圣人以惑处之岂肯存以为训也
干旄
一章
孑孑干旄在浚之郊素丝纰之良马四之彼姝者子何以畀之
当是国君出野亲迎其礼如此受迎者他时将何賛助以为报也
二章
孑孑干旟在浚之都素丝组之良马五之彼姝者子何以予之
三章
孑孑干旌在浚之城素丝祝之良马六之彼姝者子何以告之
闻音曰纰符至切予弋渚切告姑沃切
闻迹曰浚当是浚仪卫文初徙在楚丘或亲迎至浚仪未可知后魏并卫始自安邑徙浚仪当是在卫已为重地
总闻曰气象似是文公也文公大布之衣大帛之冠史称身自劳与下同苦不应事此人情旣翕物态自更国力事体如騋牝三千尚可集其他余事也
载驰
一章
载驰载驱归唁卫侯驱马悠悠言至于漕大夫跋涉我心则忧
二章
既不我嘉不能旋反视尔不臧我思不逺旣不我嘉不能旋济视尔不臧我思不闷
此当是旣行至漕为人所阻不能进复济漕而返也不能旋济不能旋返言犹徘徊未即归也视尔不臧言许人之意不善也我思不逺言我所懐不能及逺至近而止也我思不闷言我所懐不能施庇言亲戚暴露也
三章
陟彼阿丘言采其蝱女子善懐亦各有行
蝱有数种有木蝱有飞蝱木蝱治目痛盲伤泪出飞蝱治胸腹咽喉结塞皆忧苦之疾采此欲疗之也
许人尤之众穉且狂
穉也狂也许人尤之辞也以夫人为穉不练事狂不识事言狄卫势如此岂可归也
四章
我行其野芃芃其麦控于大邦谁因谁极
此行当是暮春去卫亡数月控于大邦当是已知宋齐相救助但不知何所由何所至欲审其本末终始稍寛心也
五章
大夫君子无我有尤百尔所思不如我所之
前后称大夫皆従行者也未达而旋归尔思思在许懐安也我所之在卫怀义也所以咎许人之尤者也
闻音曰驱袪尤切漕徂侯切反【阙】　　　　　切行户郎切麦讫力切尤于其切易凡四一叶疑一叶之两叶灾灾将黎切亦同叶此不无叶袪尤之属
闻物曰蝱不必作莔去古旣逺苟就文可通何必更易必不得已当委曲周遮今从蝱不用徐氏之説毛氏不改字直以为贝母若莔乌得为贝母也
总闻曰齐所以救卫所以立文公以齐子之故也宋所以救卫所以立戴公亦以齐子之故也许夫人旣与齐子戴公文公宋夫人皆为宣姜所出嫁宋者如此嫁许者独不能如此所以懐忧慊也许夫人之意自度力不能以如宋必耻于不及宋女兄弟必有相争相嫉之衅则宋许之不睦由兹以起此许人所以尤其归唁而勒其旋返也为许谋者必卢事深畏患切之人细推可见也
卫风
淇奥
一章
瞻彼淇奥緑竹猗猗
淇竹北方多称之汉武帝斩淇园之竹塞决河冦恂伐竹淇川治矢百余万毛氏以奥为隈郑氏亦不以为津源张氏以奥为水所谓流入于淇者郦氏即泉源之水是也
有匪君子如切如瑳如琢如磨瑟兮僴兮赫兮咺兮子贡曰贫而无谄富而无骄何如孔子曰可也未若贫而乐富而好礼子贡曰切瑳琢磨其斯之谓与孔子曰始可与言诗也告诸徃而知来者苏氏瑳者切之至也磨者琢之详也贫而无謟富而无骄所谓可也贫而乐富而好礼则贤于彼二言矣自是以上见可而不止则必有所至此説良是瑟僴光采之小也赫咺光采之大也此亦加功而有进也
有匪君子终不可谖兮
言淇水奥緑竹之下有人如此一物不足以尽又再三假物称之前后称如凡十而独竹不言如者以竹为主竹即人也
二章
瞻彼淇奥緑竹青青有匪君子充耳琇莹防弁如星瑟兮僴兮赫兮咺兮有匪君子终不可谖兮
三章
瞻彼淇奥緑竹如箦有匪君子如金如锡如圭如璧寛兮绰兮猗重较兮善戏谑兮不为虐兮
毛氏緑王刍今菉蓐草也竹篇筑今菉竹也郑氏今淇川无复有竹惟王刍篇草不异毛兴郑氏不従班氏范氏之竹而从毛氏郑氏之王刍篇草亦见其狭也政使其人似王刍篇草何言为美也
闻音曰猗乌何切谖况逺切莹于平切箦则厯切较古岳切
总闻曰度其人清修裕使人愈乆而愈不忘也切磋琢磨言其鞸琫容刀之属以玉为饰者也充耳防弁言首服也重较言车乘也周旋讃咏言其甚可爱也
考槃
一章
考槃在涧硕人之寛独寐寤言永矢弗谖
硕人即后硕人皆妇人也受尊者所鄙弃携承槃而在幽壤有自伤之意不敢冇不平之辞寛从苋细角山羊性缓亦作寛音三章皆举物寛与兽为伍也薖与草为俦也轴与车相守同处也言妇人弃置幽独之状也陈氏所谓魂逾佚而不返形枯槁而独居又谓忽寝寐而梦想惕寐觉而无见者也连篇皆称硕人不应如此大异一为贤者一为夫人也
二章
考槃在阿硕人之薖独寐寤歌永矢弗过
三章
考槃在陆硕人之轴独寐寤宿永矢弗告
妇人虽有望情亦有厚意当是国君嫔御相嫉相问至此弗谖不忘其旧好也弗过不以为深愆也弗告不以告君而害尔也矢指天为誓亦虑妬者见疑或闻者弗信也郑氏旣以为穷处之贤人则以为永永不过君之朝永不告君以善太忍于君臣之间尚安得为贤者也今以为妇人旣处以贤亦従于厚虽未必如此亦不戾圣人忠厚之本意也
闻音曰涧居贤切寛区权切谖况元切过古禾切告姑沃切
闻用曰考槃器也周有夀槃类此
总闻曰当是国君之贤女与邻邦为配耦者道不同志不合故遭弃也其详见下诗
硕人
一章
硕人其颀衣锦褧衣齐侯之子卫侯之妻东宫之妹邢侯之姨谭公维私
毛氏以私为姊妹之夫上文妻之姊妹曰姨则次及姊妹之夫亦顺
二章
手如柔荑肤如凝脂领如蝤蛴齿如瓠犀螓首蛾眉巧笑倩兮美目盼兮
子夏举此诗多素以为绚兮一句恐是他诗亦有巧笑美目两句而继以素以为绚今不存也孔子子夏问答与此不类强合此诗恐涉牵强也
三章
硕人敖敖説于农郊四牡有骄朱幩镳镳翟茀以朝大夫夙退无使君劳
暮春亲蚕之时既事而朝君又勉其臣蚤退恐君有劳此爱君之情也当是其君厌政事溺燕私欲以此稍中其欲少求自安也
四章
河水洋洋北流活活施罛濊濊鳣鲔发发葭菼揭揭庶姜孽孽庶士有朅
咏河之水河之物而思归齐不安于卫也庶姜庶士齐人来迎者也当是盛夏之时当时不见归齐恐是所望如此
闻音曰活古濶切盼匹见切濊呼活切发补末切闻字曰诗语作盼毛氏许氏陆氏作盼又有作眄恐作従目従分是言分目也古字参差极多傍意稍通即可従
闻迹曰北流河也书河自西而南自南而东自东而北自北为逆河入海孔氏海渤海也自汉而后始转北流为东流苏氏有北流赴海复禹旧迹之势元祐间以此为喜殆势顺也
总闻曰硕人寛大之气象可见前永矢者皆是及嫔御之辞誓不见娟相忌誓不以见害为过且誓不以隂私为言而此诗又于君之情如此然其心终欲善归而脱祻也古者妇人失爱于国君者则有本邦可归后世居尊而弛情者幸则再见不幸则终殒如长门陈后所谓愿赐问而自进得尚君之玉音也
氓
一章
氓之蚩蚩
此非氓乃士也下章多言士言氓者斥之辞也以蚩蚩之语可见
抱布贸丝匪来贸丝来即我谋送子涉淇至于顿丘匪我愆期子无良媒将子无怒秋以为期
皆妇人厯数之辞也此言初谋合之时当是其夫即欲合其妻以无媒为辞恐以窃合获罪虽非时犹有所惮是时仲春之制恐已渐废
二章
乘彼垝垣以望复闗不见复闗泣涕涟涟旣见复关载笑载言尔卜尔筮体无咎言以尔车来以我贿迁此言及期来归之时泣涕忧其夫失约也笑言喜其夫如期也恐是其夫规其妻之财故诱成此事车来贿迁可见
三章
桑之未落其叶沃若于嗟鸠兮无食桑甚于嗟女兮无与士耽士之耽兮犹可説也女之耽兮不可説也此言初谋合之时旁观亦有不可之意其辞婉委周悉当是有识有虑者也
四章
桑之落矣其黄而陨自我徂尔三歳食贫淇水汤汤渐车帷裳女也不爽士贰其行士也罔极二三其德此言既归不相谐之事桑沃当是其谋以夏时桑陨当是其归以秋时无食至三年言窭甚涉水至渐帷言劳甚我虽受苦如此初无爽意尔之贰心将何时而已自二至三言有増也
五章
三岁为妇靡室劳矣夙兴夜寐靡有朝矣言旣遂矣至于暴矣兄弟不知咥其笑矣静言思之躬自悼矣此言施劳报苦之事靡室劳者言无有室家似我劳也靡有朝者言不待朝而起干家也三年言甚乆也女渐遂意则以暴见加所以自伤取笑于人也
六章
及尔偕老老使我怨淇则有岸隰则有畔总角之宴言笑宴宴信誓旦旦不思其反反是不思亦已焉哉此言自缔髪初立誓今坠言之事淇隰成昏之所当是夫家在淇隰之间犹有望其反思不尔则永已欲诀未诀之辞也
闻音曰谋谟杯切丘禧奇切闗圭切葚知林切耽持林切陨于盆切爽师庄切行户郎切反孚绚切哉将黎切
闻训曰蚩蚩毛氏敦厚也许氏防也丁氏痴也下文行迹似非敦厚亦非痴愚所为当従防山中人亦谓蝱为蚩
闻迹曰顿丘在淇水南淇隰皆在懐县西南垝垣复闗亦当是地名
闻事曰抱布谓抱衾也所贸止丝非布也丝布不同时郑氏季春始蚕孟夏卖丝良是
总闻曰此妇人之合虽非正然犹求媒虽犯礼然犹记善言恐其咥笑者即向之于嗟者也失行之妇人如此可愍而不可絶况其终有悔辞此圣人所以存之大率圣人所存多近厚者也
竹竿
一章
籊籊竹竿以钓于淇岂不尔思逺莫致之
今人寓物适意泛舟垂纶亦其常情前人多见于吟咏之间古诗钓竿何珊珊鱼尾何簁簁籊籊珊珊皆钓竿声也
二章
泉源在左淇水在右女子有行逺父母兄弟
三章
淇水在右泉源在左巧笑之瑳佩玉之傩
去舟泉源左淇右囘舟泉源右淇左巧笑佩玉皆思父母兄弟也
四章
淇水滺滺桧楫松舟驾言出游以写我忧
不必车言驾舟亦得言驾今犹谓之驾船
闻音曰右羽轨切母满罪切瑳亡可切傩乃可切闻用曰卫地必多松柏之属桧亦松栢类也屈氏祖之美要眇兮宜脩沛吾乘兮桂舟又荪桡兮兰旌桂櫂兮兰枻不惟古者水陆之产皆茂于后世而舟楫止济不通非若后世万斛千夫也故能以芳木为之自屈氏以下皆寓虚辞为美谈非实然也
总闻曰此去家归人犹在卫故不离淇水也举目不见举足难至虽近亦以为逺所谓寸步千里前人亦常见吟咏之间
芄兰
一章
芄兰之支
芄兰言童子之状如兰薄弱也
童子佩觿虽则佩觿能不我知
觿角锥文事也童子未可铁恐有所伤故角亦从金长则金锥所以画简也今虽有文具而无所知言防騃
容兮遂兮垂带悸兮
容当以遂为美今悸是防而不能为容也
二章
芄兰之叶童子佩韘虽则佩韘能不我甲容兮遂兮垂带悸兮
韘指沓今包指武事也虽有武具而不能柳下杨氏驱蒸民而入甲
闻物曰芄兰萝摩也东人呼为白环北人又为雀瓢藤生篱落间俗传去家千里莫食萝摩枸杞此是
总闻曰此贵家饰童子而不知其不可胜也
河广
一章
谁谓河广一苇杭之谁谓宋远跂予望之
以苇为栰今河上犹用此
二章
谁谓河广曽不容刀谁谓宋逺曽不崇期
闻音曰望武方切
闻字曰杭航也刀舠也古字或从简后字渐增正
总闻曰此宋人而侨卫地者也欲归必有嫌而不可归
伯兮
一章
伯兮朅兮邦之桀兮伯也执殳为王前驱
当是卫人従王伐郑在鲁桓五年以诗为王前驱可见
二章
自伯之东首如飞蓬岂无膏沐谁适为容
三章
其雨其雨杲杲出口愿言思伯甘心首疾
雨固阻行未至宜也旣晴尚复未至所以忧疑
四章
焉得谖草言树之背愿言思伯使我心痗
闻训曰言辞也
闻迹曰郑在卫东故曰之东
闻人曰伯君子字也执殳旅贲之流当是卫王者在役兵之中稍近故夫有字妻有膏沭又曰邦桀所谓虎贲也
总闻曰蓬至秋则根脱遇风则乱飞萱草盛夏则吐花深夏则凋伐郑之役在秋故皆举秋物寄意背树而立叹美草之已萎不可复荣恐君子万一不幸也当是已知王败绩潘氏彼诗人之攸叹従愿言而心痗荣华其始茂良人忽以捐背葢得本意忘忧草萱堂之类皆因旧説而生
有狐
一章
有狐绥绥在彼淇梁
狐短狐也野狐多穴古树深冢今与水相附知非野狐
心之忧矣之子无裳
渡水防此者以物蔽影今无衣裳此物可施毒也
二章
有狐绥绥在彼淇厉心之忧矣之子无带
三章
有狐绥绥在彼淇侧心之忧矣之子无服
闻音曰带丁计切服蒲北切
闻训曰绥绥安行貌
闻物曰或谓南方有此北方无之诗谓为蜮春秋谓有蜮皆此物也俗传四月上弩六月下弩秋而有之异也然则不独南有此
总闻曰之子妇人也至无裳无带无服民穷可见
木瓜
一章
投我以木瓜报之以琼琚匪报也永以为好也
二章
投我以木桃报之以琼瑶匪报也永以为好也
三章
投我以木李报之以琼玖匪报也永以为好也
闻音曰瓜攻乎切报愽冒切玖举里切
总闻曰瓜桃李虽易得而皆可食之物琼琚瑶玖虽甚而止可玩之具我所得皆实用所报皆虚美以此推之不足以报也古谓黄金珠玉饥不可食寒不可衣
诗总闻卷三

[book_title]卷四
<经部,诗类,诗总闻
钦定四库全书
诗总闻卷四
宋　王质　撰
王风
黍离
一章
彼黍离离彼稷之苗行迈靡靡中心摇摇知我者谓我心忧不知我者谓我何求悠悠苍天此何人哉
二章
彼黍离离彼稷之穗行迈靡靡中心如醉知我者谓我心忧不知我者谓我何求悠悠苍天此何人哉
三章
彼黍离离彼稷之实行迈靡靡中心如噎知我者谓我心忧不知我者谓我何求悠悠苍天此何人哉
闻音曰天鐡因切噎益悉切説文以壹得声
总闻曰后人用此意极多自苗至穗自穗至实度及半载不应行役无故淹留至此当是东周懐忠抱义之士来陈秦庭以奉今主归旧都为意或以尊王室制诸侯为辞徃徃有恠其乆留不去者也徒隠忧难明告以不知者为何人言此等人非我辈人也
君子于役
一章
君子于役不知其期曷至哉鸡栖于埘日之夕矣羊牛下来君子于役如之何勿思
二章
君子于役不日不月曷其有佸鸡栖于桀日之夕矣牛羊下括君子于役苟无饥渴
鸡牛羊皆在郊所豢者也今田野人家向暮多如此班氏日晻晻其将暮覩牛羊之下来寤怨旷之伤情哀诗人之叹时
闻音曰哉将黎切埘辰之切来陵之切思新赍切渴巨列切
总闻曰当是在郊之民以役适逺而其妻于日暮之时约鸡归栖呼牛羊来下故兴懐也大率此时最难为别懐妇人尤甚
君子阳阳
一章
君子阳阳
君子妇人之夫也当是妇人之辞
左执簧右招我由房其乐只且
二章
君子陶陶左执翿右招我由敖其乐只且
房敖皆地名当是招其妻从房从敖而徃也此言不安其所旣去则乐阳阳酒色也陶陶酒意也以酒销忧夫妇相为乐也
闻音曰只且叹辞以且相叶
闻迹曰房在汝南敖在荥阳房国见左氏楚迁房于荆敖即搏兽于敖之敖
总闻曰大率旧説多以伶官为贤者君子之地夫贤者君子亷耻乃其本节安肯苟求食而为此流也当是以簧翿之故不特误以妇人之夫为君子而又误以地名之房为房中乐也语意亦于房中不顺
扬之水
一章
扬之水不流束薪彼其之子不与我戍申懐哉懐哉曷月予还归哉
扬水能流物而不能为我流束薪束楚束蒲以济我家也
二章
扬之水不流束楚彼其之子不与我戍甫懐哉懐哉曷月予还归哉
三章
扬之水不流束蒲彼其之子不与我成许懐哉懐哉曷月予还归哉
当是役夫逺戍而恨其家薪刍之不充悯其妻贫苦之独处愿与之同戍而有所不可则逆计月以数归期也
闻音曰懐胡隈切叶归不用哉叶蒲滂古切闻迹曰扬水自晋州洪洞县注河周北接晋西接郑后晋郑诗扬之水皆此水也申今申州甫今汴州许今许州皆周近地
总闻曰诗有三扬之水三羔裘两黄鸟两谷风非相祖述也有此曲名故相传为之如乐府一种名而多种辞辞虽不同而声则同也今诸曲亦然
中谷有蓷
一章
中谷有蓷暵其干矣
所称遇人谓夫也此当是妇人之辞
有女仳离嘅其叹矣嘅其叹矣遇人之艰难矣
蓷益母草也可作莹靣之药妇人所珍而山野甚易致夫妇旣无食不能相有而相舍指此物以寄意也端午采良佳其干当是夏时
二章
中谷有蓷暵其脩矣有女仳离条其歗矣条其歗矣遇人之不淑矣
三章
中谷有蓷暵其湿矣冇女仳离啜其泣矣啜其泣矣何嗟及矣
当是旣干不可复生而雨泽乃有沾濡虽稍润亦无及也
闻音曰叹他干切脩式竹切庄子翛然而徃翛然而来亦此切歗息六切
闻物曰益母草在野甚多最能任酷烈日愈烈色愈鲜此干则禾稼可知也
总闻曰尝见旱歳道涂夫妇相携相别有不忍之情于男女亦然此事自古有之初嘅叹吐气之微也次条歗吐气之猛也次啜泣吐声而又吐泪也此分携之时也所见亦然今古虽异人情不逺也
兔爰
一章
有兔爰爰雉离于罗
兔兔丝也亦作菟丝罗罝也菟草之中置罗置罦置罿雉堕其中也爰延引也
我生之初尚无为我生之后逢此百罹尚寐无吪
二章
有兔爰爰雉离于罦我生之初尚无造我生之后逢此百忧尚寐无觉
三章
有兔爰爰雉离于罿我生之初尚无庸我生之后逢此百凶尚寐无聪
言防时尚未为未造未庸言未有征役也长时乃为丁壮役少犹可勉役多则何堪不如死也百多也寐不动不醒不闻所谓长夜也
闻音曰为吾禾切罹良何切罦步庙切造在敖切忧一笑切觉古孝切左氏齐歌曰鲁人之皋数年不觉使我高蹈惟其儒书以为二国忧皋居号切觉古孝切则是忧觉古葢常用之也罿昌钟切
总闻曰旧説兔爰缓意雉离急意又以缓有所听縦也急有所躁蹙也后多祖之以为物有幸不幸也人情无缓兔急雉之理兔至轻捷亦无従容之意雉至卑飞可无躁蹙之意今以兔为兔丝不惟有所本而人情物态不甚抵捂可以粗通也
葛藟
一章
緜緜葛藟在河之浒终逺兄弟谓他人父谓他人父亦莫我顾
此人当是居河之湄者也感葛藟而思身世谓葛藟尚不断我与本宗絶所生称他人作所生不如葛藟也
二章
緜緜葛藟在河之涘终逺兄弟谓他人母谓他人母亦莫我有
三章
緜緜葛藟在河之漘终逺兄弟谓他人昆谓他人昆亦莫我闻
闻音曰父方知切顾果五切涘羽已切母满罪切有羽轨切
总闻曰皆以兄弟为辞当是为不友之兄弟所隔而不得安处者也或弃而与他人或出而继旁族终不若所天之爱此真情也今人或如此以异姓之子为子以同姓之子为子多始末有参差故有归姓归宗不幸至冇流落死亡者此人葢有此恨也
采葛
一章
彼采葛兮一日不见如三月兮
草木可采当是春夏之时
二章
彼采萧兮一日不见如三秋兮
三章
彼采艾兮一日不见如三歳兮
闻音曰葛居谒切萧踈鸠切艾鱼刈切今皆作牛葢切古不用此
总闻曰当是同志在野之人独适而不与俱故有此辞言我采此物想彼亦采此物但不同采尔
大车
一章
大车槛槛毳衣如菼
妇人见贵人声势被服之盛私心慕之此必微时深有相涉盛时不敢复论似有望意以其相忘也
岂不尔思畏子不敢
二章
大车啍啍毳衣如璊岂不尔思畏子不奔
三章
谷则异室死则同穴谓予不信有如皦日
生异室死同穴言此生永不可同也俟其死则从之也
闻音曰槛故览切菼吐敢切啍他敦切穴户橘切
总闻曰此妇人谓其同辈之辞同辈以为未必能也故指日为誓也
丘中有麻
一章
丘中有麻彼留子嗟彼留子嗟将其来施施
二章
丘中有麦彼留子国彼留子国将其来食
三章
丘中有李彼留之子彼留之子贻我佩玖
彼所留之子可嗟叹可疑惑卒章嗟叹疑惑不足尽其情故不言此当是避难之人为在野之家所匿以佩玖报之言其恩可长感也
闻音曰古施字作顿伺候之辞时遮切叶嗟国字与或字互用疑惑之辞胡骨切叶麦古蜮字又作蝈蝈音又作域明国或相通也周穆公鼎国作或
闻人曰毛氏留氏也子嗟子国字也子国子嗟之父遍考止有卫大夫留封人不见有留子嗟留子国
总闻曰当时先王之泽未絶田野尚有义士
郑风
缁衣
一章
缁衣之宜兮敝予又【止】改为兮适子之馆兮还予授【止】子之粲兮
缁衣卿士之服当是在外入为卿士在都者相与为礼缁衣且宜且好且席尚以为敝欲有所更甚欲其美也旣适馆又授粲惟恐其礼之不周也
二章
缁衣之好兮敝予又【止】改造兮适子之馆兮还予授【止】子之粲兮
三章
缁衣之席兮敝予又【止】改作兮适子之馆兮还予授【止】子之粲兮
闻音曰席祥龠切
闻句曰敝予又止还予授止旧四句今为六句
总闻曰好贤如缁衣恶恶如巷伯古称缁衣止为好贤寻诗不见有他意大率先儒杂记引诗多随意随事不皆叶其本防此所引二诗略合
将仲子
一章
将仲子兮无逾我里无折我树岂敢爱之畏我父母仲可懐也父母之言亦可畏也
当是仲氏逞横婉为辞以拒之非敢有爱而父母在上已不敢专弟虽可念恐父母有责吾兄弟皆可畏也言不特吾得罪汝亦得罪次以兄为辞次以人为辞皆拒之辞也
二章
将仲子兮无逾我墙无折我树桑岂敢爱之畏我诸兄仲可懐也诸兄之言亦可畏也
三章
将仲子兮无逾我园无折我树檀岂敢爱之畏人之多言仲可懐也人之多言亦可畏也
闻音曰母满补切懐胡隈切畏于非切兄虚王切檀徒沿切
总闻曰郑氏所引武姜昵叔段欲立为太子不遂请制请京又将启以成乱城頴葢由此也寻诗乃以父母不欲为辞此事葢生于姜氏成于姜氏皆其本谋故太叔以至如此安得借以为辞拒之畏我父母恐是畏诸父母或是畏我诸母必有一误
叔于田
一章
叔于田巷无居人岂无居人不如叔也洵美且仁
二章
叔于狩巷无饮酒岂无饮酒不如叔也泃美且好
三章
叔适野巷无服马岂无服马不如叔也洵美且武叔往而人皆从市为之空葢可观也
闻音曰田地因切狩始九切好许厚切野上与切
总闻曰仁也好和也武毅也三者人之所归太叔段何以当之当是其徒夸为之辞
大叔于田
一章
叔于田乘乘马执辔如组两骖如舞叔在薮火烈具举襢裼暴虎献于公所将叔无狃戒其伤女
薮葭苇之地也用火所以发兽也如今野烧韩氏陆浑火诗可见
二章
叔于田乗乗黄两服上襄两骖鴈行叔在薮火烈具扬叔善射忌又良御忌抑磬控忌抑縦送忌
三章
叔于田乘乘鸨两服齐首两骖如手叔在薮火烈具阜叔马慢忌叔发罕忌抑释棚忌抑鬯弓忌
一章发兽得虎即止此校猎之常制鹰犬得兔即休鹰犬戈矢得虎即息戈矢二章骋伎不以从兽为事也三章毕事初马缓矢稀次矢覆弓弢将还归也闻音曰马满补切行户郎切御鱼驾切鸨补苟切阜符有切弓姑宏切
闻物曰鸨当是马名鸨似鴈有行列似豹有斑文故谓之鸨豹如师子花之类也
总闻曰公子吕所谓请除之无生民心子封所谓可矣厚将得众寻诗若有此理
清人
一章
清人在彭驷介旁旁二矛重英河上乎翺翔
临河名清者甚多河清临清清河清池清阳郦氏以清阳亭即故清人城引此诗清人在彭当是此地征调者分而在彭在消在轴毛氏以为河上地高克邑左氏卫侯宫喜盟于彭水之上卫郑相近彭或是此
二章
清人在消驷介麃麃二矛重乔河上乎逍遥
三章
清人在轴驷介陶陶左旋右抽中军作好
左旋旋鞚多用左手右抽抽矢多用右手此章为中军则前二章为前后军也
闻音曰彭普郎切英于良切陶徒报切好呼报切孙氏抽土刀切本掐借用作抽掐亦抽也审尔则好旁纽作蒿为正但轴字未详所以不能如前二章也
总闻曰当是军士有战心而或抑之不能有所逞左氏鲁闵二年所引序皆祖之而増辞甚衍细考春秋所书郑弃其师十二月狄入卫是月郑有弃师之告此必卫告急于其邻高克实任此行而文公不欲故陷高克于难存之地也寻诗军容士气可见高克之心亦可见三军之意序所谓好利不顾君杜氏従之似或未然故书郑者非高克弃师实郑弃师也据传宋桓逆卫遗民于河立戴公以庐于漕齐桓使公子帅甲乘以戍漕虽未必卫告郑或是宋齐告郑郑文不同此举故宋齐独为之也
羔裘
一章
羔裘如濡洵直且侯彼其之子舎命不渝
此衣羔裘者信矢直而且中侯也其武而有力也言彼朝服而従事武技彼衣是服者处危而不变主正而不倾与服相称而不如此也
二章
羔裘豹饰孔武有力彼其之子邦之司直
羔裘而饰以皮其状可见
三章
羔裘晏兮三英粲兮彼其之子邦之彦兮
晏晚也三心星也诗以三为心星形象数也英心星之光华言衣羔裘自早而至晚心星有光豪意未止彼衣是服者但见其美而不如此之麤縦也
闻音曰侯洪故切彦鱼肝切
闻用曰羔裘加缁衣则为诸侯之朝服单羔裘则为卿大夫之朝服狐裘加黄衣则为诸侯之祭服单狐裘则为卿大夫之祭服麑裘加素衣则为诸侯之丧服单麑裘则为卿大夫之丧服此羔裘卿大夫之朝服也
总闻曰羔裘与羔羊其服相肖而治乱贤否之气象不同
遵大路
一章
遵大路兮掺执子之袪兮无我恶兮不寁故也
执袪留之切执手留之愈切其人决去旣已坚苦挽必不乐留者亦不敢取必但愿其不速姑小驻以叙乆要也
二章
遵大路兮掺执子之手兮无我魗兮不寁好也
闻音曰袪起据切恶乌路切魗齿九切好许厚切魗今不乐者犹作此状
总闻曰当是同志相善有不安而他之者以故以好揽之大路非以他谴而避必以正理者也故显行而无畏惮
女曰鸡鸣
一章
女曰鸡鸣士曰昧旦子兴视夜明星有烂
当是君子与朋友有约夫妇相警以晓恐失期也大率此诗妇人为主辞故子兴视夜以下皆妇人之辞士女问答相应起辞也亦妇人之辞也
将翺将翔弋鳬与鴈
所适必遵河或度河故以弋鳬鴈为辞此鴈或是春自南归北或是秋自北趣南鴈随隂阳不以中国为居比及秋则已寒今夜兴星烂似是春时可以早出也
二章
弋言加之与子宜之宜言饮酒与子偕老琴瑟在御莫不静好
弋而得鳬鴈又増加之以多为贵也言賔客餍饫之余则我与子宜饮酒作乐言所得不独宜及友亦当宜及我同享之也所以贵于加之恐不足也
三章
知子之来之杂佩以赠之知子之顺之杂佩以问之知子之好之杂佩以报之
妇人警君子行期知其良友不可误约所以一章连三知言知之审也若知非良必不导君子以晓出相同行为乐事也所知备为问遗者劝君子毕行乐约俱来言我已有待子无所虑也
闻音曰加居之切老鲁吼切来邻知切好许厚切顺叶问好叶报惟来赠不叶赠当作贻生转不然则以之为韵诗多如此
闻用曰古以玉为佩杂佩者不必以玉他物但有鸣声者皆可为佩
总闻曰当是君子喜结客妇人又好客惟恐君子不得良友也亦欲其来以观其人杜氏送王砯诗自陈剪髻鬟鬻市充杯酒上云天下乱宜与英俊厚囘窃窥数公经纶亦俱有此殆类王珪之妻也
有女同车
一章
有女同车顔如舜华
舜木槿也盛夏已吐花当是此时国人见而喜之辞也
将翺将翔佩玉琼琚彼美孟姜泃美且都
二章
有女同行顔如舜英将翺将翔佩玉将将彼美孟姜德音不忘
闻音曰华方无切行户郎切英于良切将七羊切
总闻曰所见亲迎之礼彼美之貌似是与妇成礼而非惮耦辞昏者左氏郑忽辞齐昏之事甚详此专拾其説不惟寻诗不见而亦与左氏不合当是因姜姓为齐女遂以郑忽附之识者更详
山有扶苏
一章
山有扶蘓隰有荷华
扶苏野蘓也荷华菡萏也扶如言扶踈谓密
不见子都乃见狂且
此妇人适夫家经厯山隰所见当是媒妁姑以美相欺相见乃不如所言怨怒之辞也
二章
山有乔松隰有游龙不见子充乃见狡童
龙荭草也游如言游放谓散龙当为茏省文古鼎彛多従省国为或钲为正铢为朱祥为羊有极省者哉为十帝为【阙】
闻音曰华方无切且子余切
总闻曰此媒妁之过也今多或如此
萚兮
一章
萚兮萚兮
落叶当是秋时
风其吹女叔兮伯兮倡予和女
萚已槁风又加其势可见亲族当力相扶持尊者为倡而卑者相和庻几能免此当是尊者无情卑者有意虽有所祷亦有所责之辞
二章
萚兮萚兮风其漂女叔兮伯兮倡予要女
闻音曰和户圭切老子高下之相倾长短之相形声音之相和前后之相随和叶吹类此漂匹遥切要于遥切
总闻曰或国与家未可知当是有乘微弱而谋倾夺者有识有情动念而力不能独办故有求于为倡者也
狡童
一章
彼狡童兮
狡童即山有扶苏所见者也
不与我言兮维子之故使我不能餐兮
与正已者相踈必与比已者相昵此忠于彼者所以不遑食不能息也
二章
彼狡童兮不与我食兮维子之故使我不能息兮
闻音曰餐七宣切
总闻曰郑忽言行葢亦近贤不可以成败论人所谓狡童当有他人当之非谓忽也
褰裳
一章
子惠思我褰裳涉溱
溱出浮石岭青衣山洧出颍川阳城山褰裳而涉不待具舟以渡其情必有甚急者寻诗可见
子不我思岂无他人狂童之狂也且
当是郑人不安狂童欲脱身逺害而外境有相知者以情属之相知又似不领其情故其辞若甚急而有切责之意也
二章
子惠思我褰裳涉洧子不我思岂无他士狂童之狂也且
总闻曰三诗皆及狂狡之童正文不得其的而他文未可尽信不知在位之君惟复在位之臣不知在家之长惟复在家之邻有一皆当相逺而利害最迫祸福所系莫若在位之君臣也郑自昭公之后子亹子仪连弑而子仪号曰郑子当是初立少年故有子称及在位十四年而戕于传瑕亦不改子号与童颇应其臣如高伯祭仲傅瑕之徒皆专强但未见童状其他皆无见也
丰
一章
子之丰兮俟我乎巷兮
丰亲迎者之貌当是壻无可议而主昬者忽有所嫌
悔予不送兮
当是时已至男来迎而主昏者卒有异谋不克成礼后有悔者也
二章
子之昌兮俟我乎堂兮悔予不将兮
三章
衣锦褧衣裳锦褧裳叔兮伯兮驾予与行
四章
裳锦褧裳衣锦褧衣叔兮伯兮驾予与归
当是主昏以不克成礼而悔他推叔伯以遣送之葢已惭也
闻音曰丰芳用切巷胡黄切行户郎切
闻用曰褧檾也枲属也言以枲为锦当是士庻之家也
总闻曰与萚兮皆及叔伯二诗必出一家此叔伯者当是宗党所推众情所附故事有难处者率以归之
东门之墠
一章
东门之墠茹藘在阪其室则迩其人甚逺
当是女家男家相邻室甚近而人甚遥葢男家颇难之而女家欲成之也
二章
东门之栗有践家室岂不尔思子不我即
践不必言浅欲其履此地也防诗其人甚逺女未就男子不我即男未就女若奔则不期而遽合何有此辞
闻音曰墠上演切
总闻曰防诗不见奔状奔当作去声犹言急投也冒危犯难触刑越礼皆有所不顾情所逼也虽逺且不惮奚况不逺此诗从容悁悒与奔不同葢谋昏而未谐也女采茜以染采栗以食之际不无所感固非正念然以为奔则过也
风雨
一章
风雨凄凄鸡鸣喈喈
此诗言风雨之状当是秋时
旣见君子云何不夷
二章
风雨萧萧鸡鸣胶胶旣见君子云何不瘳
三章
风雨如晦鸡鸣不已旣见君子云何不喜
闻音曰喈居奚切瘳怜萧切晦呼罪切
总闻曰妇于夫多称君子当是秋时将旦而闻鸡此妇人之情所难处者也方有所思而遽见故有兴悦愈疾之辞
子衿
一章
青青子衿悠悠我心纵我不徃子宁不嗣音
此已在位而故人在野者也青衿野服当是相思而有欲见之意望其来而不肯至者也
二章
青青子佩悠悠我思縦我不往子宁不来
三章
挑兮达兮在城阙兮一日不见如三月兮
此从事在都多务不得适野以此寄谢然其不安之情可见
闻音曰佩蒲放切来陵之切达陀悦切
闻训曰挑达不安貌
总闻曰故人在位而不徃见葢贤者也故人在野而有所惭亦贤者也曹氏青青子衿悠悠我心但为君故沉吟至今正引此诗无爽
之水
一章
之水不流束楚终鲜兄弟维予与女无信人之言人实廷女
此与周之水其辞多同当是同居此水之旁故平常讽道之语多习传也
二章
之水不流束薪终鲜兄弟维予二人无信人之言人实不信
当是兄弟止二人无他昆为人所间而不恊者此盖兄辞
闻音曰女忍与切信斯人切
总闻曰束楚束薪亦与周之水同意吾家之薪烝非水所流而与之惟兄弟输筋力然后可致也何可信人言以替家事乎度其家甚窭所仰甚寡故其辞尤哀也
出其东门
一章
出其东门有女如云虽则如云匪我思存缟衣綦巾聊乐我员
二章
出其闉阇有女如荼虽则如荼匪我思且缟衣茹藘聊可与娱
虽游女如云之盛如荼之密皆非所思知其有所主也惟缟衣而綦巾缟衣而茹藘者可与通欢缟衣妇丧夫者也綦苍艾色茹藘绛色以色包首出游不肯全缟男见此动念知其无所主者也
闻音曰阇东徒切且丛租切存也
总闻曰此妇人不纯丧服且居丧而出游男子之无似者所动心也出其东门东门之墠者言东门葢其国都凑集冶乐之地茜草必此方所多有故亦连及之
野有蔓草
一章
野有蔓草零露漙兮
当是深夜之时男女偶相遇者也
有美一人清婉兮邂逅相遇适我愿兮
二章
野有蔓草零露瀼瀼有美一人婉如清邂逅相遇与子偕臧
虽有情合亦欲以礼成也葢有惭心欲葢外议也闻音曰漙土兖切愿五逺切
闻字曰漙或作□不必后用作团亦得所谓庭前有白露暗满菊花团团包裹也言露多也此漙亦是此意
闻训曰如音训皆作而古字多用此春秋星陨而雨毛氏君子偕老清视清明也广而额角丰满也此清眉目之间皆毛氏训而防异今従前説
总闻曰大率始无耻而终有惭圣人多怜之凡存诸诗皆非斥絶者也
溱洧
一章
溱与洧方涣涣兮士与女方秉蕳兮女曰观乎士曰旣且且徃观乎洧之外洵訏且乐惟士与女伊其相谑赠之以芍药
女情有所迫男心有所惮故再督而始従
二章
溱与洧浏其清矣士与女殷其盈矣女曰观乎士曰旣且且徃观乎洧之外洵訏且乐惟士与女伊其将谑赠之以芍药
旧説椒滋阳者也故女赠男以椒芍药滋血者也故男赠女以芍药虽不害为过用意然揆以人情未必如此相遇相谑之际正世俗所谓奔路者也安得更有所择
闻音曰涣乎元切蕳居贤切且丛租切
闻迹曰溱通作潧水经潧水即溱也许氏郦氏皆引此诗溱与洧者也左氏龙鬭郑时门之水洧渊时门郑南门也今洧水自郑城西北入而东南流迳郑南城之南门葢洧占郑都城内外为多故此言洧亦多洧之内则城内而洧之外则城外也
总闻曰士始以辞拒女卒以情从女士过轻于女过葢自女先发端而又督成也郑氏以为仲春韩氏以为上已则季春也郑俗于此招魂续魂秉兰草祓除不祥皆附合此诗气象颇似晚春聚防游观之时但不知上已何考
诗总闻卷四

[book_title]卷五
<经部,诗类,诗总闻
钦定四库全书
诗总闻卷五
宋　王质　撰
齐风
鸡鸣
一章
鸡既鸣矣朝既盈矣匪鸡则鸣苍蝇之声
非鸡鸣乃蝇声非东眀乃月光所以不安
二章
东方明矣朝既昌矣匪东方则明月出之光
三章
虫飞薨薨甘与子同梦防且归矣无庶予子憎
虽晓尚以同梦为美俾趋朝者且归令人无多以我尔为憎予斥已也子斥君也言不使其归则二人皆受多慊也此皆妇人之辞
闻音曰明谟郎切惟皇矣其德克眀如今音余皆谟郎故诗韵亦不可尽拘古而废今也梦莫滕切
总闻曰可见贤妃警戒之意孔氏以为非鸡实鸣乃蝇之声夫人在君所心常警惧故以蝇声为鸡鸣盖谓警惧之心乱其神故鸡蝇之声乱其聴也识者更详
还
一章
子之还兮遭我乎峱之间兮并驱从两肩兮揖我谓我儇兮
二章
子之茂兮遭我乎峱之道兮并驱从两牡兮揖我谓我好兮
三章
子之昌兮遭我乎峱之阳兮并驱从两狼兮揖我谓我臧兮
肩牡狼皆称两者彼亦有之此亦有之也故上皆称并驱下皆言从两
闻音曰还旬缘切间居贤切茂莫口切道徒厚切好许厚切
闻迹曰峱山在齐地当是如犬形嶑山山皆取形似
闻人曰以子为称以揖为礼似是士大夫
闻事曰竝驱不必同行东西相遇亦曰并并言旁也汉书并音补旷切
总闻曰此中土常态亦不必太夸当是轻儇骄恣之人非嘉士也不若大叔于田将叔无狃戒其伤女此颇有爱主及物之情也
着
一章
俟我于着乎而
君子与妇人成昏相肃之际也
充耳以素乎而尚之以琼华乎而
二章
俟我于庭乎而充耳以青乎而尚之以琼莹乎而
三章
俟我于堂乎而充耳以黄乎而尚之以琼英乎而言其服不言其人似鄙其人也或指服为美或指服为恶尚餙也言餙即不足于真美加餙以外美故知为鄙辞也
闻音曰着直居切素孙租切华芳无切莹于平切英于良切
总闻曰当是贵势耑事服餙稍亏礼文故女子有望辞三进而三见易服乎疑辞而鄙辞此女子必有识者也今东人下流相语皆以而杀声玩易之意也
东方之日
一章
东方之日兮
东方日出谓寅卯间也东方月出谓十五六间也此男女窃合同迈之日时也
彼姝者子在我室兮在我室兮履我即兮
二章
东方之月兮彼姝者子在我闼兮在我闼兮履我发兮此男子本诱妇人而来乃若无故而至者佯为惊状欲携妇人而去乃若见廹不得已者佯为窘状此滛夫而又有狡数者也即就也发起也履践也凡足所就所起之地皆履践之俗谓一歩踏一歩也
总闻曰妇人堕其诡计可怜
东方未眀
一章
东方未眀颠倒衣裳颠之倒之自公召之
二章
东方未晞颠倒裳衣倒之颠之自公令之
三章
折柳樊圃狂夫瞿瞿不能辰夜不夙则莫
赴朝不厌早兴赵盾所以却鉏麑也况欲晓未晓当兴乆矣此必是醉乱之中偶有徴召之命而以非时召臣咎其君以逞狂骇人罪其使至以我折柳为藩故狂夫得越也俗所谓放雕者也既挟持其君又挟持其将命之人言以君召臣非早则晚不过在日未有在夜者也君召有急则非时至之安论早夜此臣当是狡膓凶德者也
闻音曰眀谟郎切颠之因切令离呈切圃博故切瞿俱具切夜羊茹切莫幕故切
总闻曰君不能御下臣不能奉上君命不俟驾而行何咎之有虽其君有以致之然其臣亦太难堪也旧説归过于君恐未然又归过于壸人似亦无谓
南山
一章
南山崔崔雄狐绥绥
雄者如此雌者可知当是士大夫之在田野者作此故以南山野狐起辞其中麻畆薪斧皆田野之物此必士大夫所居在南山而近鲁道所见者也
鲁道有荡齐子由归既曰归止曷又懐止
毛氏襄公文姜之丑见鲁桓十八年既归于人虽故情亦宜断何尚有懐也
二章
葛屦五两冠緌双止鲁道有荡齐子庸止既曰庸止曷又从止
葛屦在足冠緌在首各有所丽不可差也文姜虽齐妹而鲁妇既用此礼其势岂可以复相从责齐表之辞
三章
蓺麻如之何衡从其畆取妻如之何必告父母既曰告止曷又鞠止
麻必附畆而蓺妻必告父母而取言文姜初以告父母为夫妇正也婚而不能以正裁制飬成至此自是而下责鲁桓之辞
四章
析薪如之何匪斧不克取妻如之何匪媒不得既曰得止曷又极止
薪必以斧而析妻必以媒而成言文姜初以媒妁而为夫妇亦正也大率其初皆以正而其末乃流于恶至此极也
闻音曰懐胡隈切双所终切畆莫后切母莫后切告姑沃切
总闻曰文姜郑忽所辞者也以为贤而不娶识者更详
甫田
一章
无田甫田维莠骄骄
田大则人功难周故多莠人逺则国力难及故多劳也
无思逺人劳心忉忉
此人似是襄公古人取名不一且以童年取名言之襄公诸儿即其身取晋侯小子潞子婴儿亦即其身取此诗称总角至突弁略似襄公气象也
二章
无田甫田维莠桀桀无思逺人劳心怛怛
三章
婉兮娈兮总角丱兮未几见兮突而弁兮
初见童稚忽见长成言年长而识不长也
闻音曰丱扃县切
总闻曰此老臣事防君之辞不晓者以为孩抚其君晓者以为真爱其君也襄公自掩纪之后必啓其图逺之心而有无厌之志此臣当已先觉连称管至父之衅有萌不若姑置逺而且防近也似是鲍叔牙之流
卢令
一章
卢令令其人美且仁
言纵犬猎兽之人也此事仁者为之方为美也下章他美皆生于此
二章
卢重环其人美且鬈
三章
卢重鋂其人美且偲
闻音曰令卢经切説文獜□也引诗卢獜獜可从若从本文作铃声亦可环胡涓切偲新赍切説文以思得声
总闻曰此当是旁观而为之夸誉者也能以仁为首辞则作此诗者必有识者也
敝笱
一章
敝笱在梁其鱼鲂鳏齐子归止其从如云
敝笱在梁则鱼之恣适可知齐姜之状如此当有同恶相为怂慂者众也故曰如云如雨如水
二章
敝笱在梁其鱼鲂鱮齐子归止其从如雨
三章
敝笱在梁其鱼唯唯齐子归止其从如水
闻音曰鳏姑伦切鱮才吕切唯维癸切
闻训曰惟毛氏以为出入不制郑氏以为行相随顺犹人譍诺曰唯随顺者是
总闻曰南山归鲁之时此则如齐之时也盖鲁桓未殒虽未殒如无人如笱既敝而在梁乌能制鱼也其他防齐则鲁桓已殒虽笱亦无也
载驱
一章
载驱薄薄簟茀朱鞹鲁道有荡齐子发夕
以暮发言心急也
二章
四骊济济垂辔濔濔鲁道有荡齐子岂弟
三章
汶水汤汤行人彭彭鲁道有荡齐子翶翔
四章
汶水滔滔行人儦儦鲁道有荡齐子逰遨
闻音曰薄普各切夕祥龠切弟待礼切汤失章切彭必旁切
闻训曰岂弟乐易也在诗皆为美称故郑氏疑之以岂为闿以弟为圛言开眀犹发夕也以为古文尚书以弟为圛今攷皆无乐易犹彷徉与下文相应不强改
闻事曰簟茀朱鞹自是文姜所乗之餙不必言襄公盖谓朱鞹诸侯之路车故以为齐侯是时文姜若乗鲁侯之车何人能禁文势自是文姜也
总闻曰文姜自归鲁之后一与庄公如齐出鲁还鲁之后五自防齐杜氏夫人为鲁人所责故出奔内讳奔故谓之孙又文姜与桓俱行而桓为齐所杀故不敢还若尔则非奔也又文姜未还故传称文姜出姜于是感公意而还若尔则复还也此诗当在孙齐之后也
猗嗟
一章
猗嗟昌兮颀而长兮抑若扬兮美目扬兮巧趋跄兮射则臧兮
二章
猗嗟名兮美目清兮仪既成兮终日射侯不出正兮展我甥兮
俗传外甥多似舅或鲁庄稍肖齐襄好腾口者遂有齐侯之子之称故诗人为鲁庄解谤言信为我甥也
三章
猗嗟娈兮清扬婉兮舞则选兮射则贯兮四矢反兮以御乱兮
齐庄与文姜防禚防谷犹在齐地至防则不防齐地而防鲁地恐越境贻患故齐人讽鲁庄防变言不若反去矢而御内乱盖惩鲁桓之事也
闻音曰正诸盈切贯扃县切反孚絇切乱卢眷切闻训曰昌名娈皆誉其才之辞长清婉皆誉其貌之辞不应二章目上为名目下为清不必从尔雅止作名誉之名文势为佳
总闻曰桓公父也文姜母也庄公子也庄公早年而桓公已殁文姜已出其后纵横徃来鲁齐之间挟母之尊倚齐之强安可防闲虽高世大贤处此亦难以为鲁庄无出羣之英断无化物之妙用则可失子道则太过也自舜之后岂可轻以此责人庄公未见可罪但见可怜尔魏风
葛屦
一章
纠纠葛屦可以履霜掺掺女手可以缝裳
葛屦忽已履霜言时易迁夏忽冬也女手忽已缝裳言人易长小忽大也当嫁之时也下所谓佩其象揥亦同
二章
要之襋之好人服之好人提提宛然左辟
要防襋领也好人服之者言将适人以此供夫服也好人提提夫壻行将至也提提渉泥水貌宛然左辟忽已在左也旁边貌妻父母之前男居左女居右今犹言左辟右辟辟有数训一辟有积言稠叠也一摘辟言多礼节也一纠摘也一也一邪也一法也一君也一除也此当为除言碍路过两旁故曰除道此皆入声去声囘也毛氏不敢当尊宛然而左辟亦在旁之意陆氏读作避叶揥恐非
三章
佩其象揥维是褊心是以为刺
言婚嫁太速其意欲早使夫力妇功以济其家不虚度也此所以为褊而可刺也今河东风俗如此人家无有闻食者虽幼儿稚女亦随力有职易林引此丝纻布帛人所衣服掺掺女手弦绩缮织南国饶足取之有息自北言之则魏近南故曰南国此其民风大略也
闻音曰服满北切辟吴氏毗义切叶揥刺今连上叶襋服刺七赐切当与【阙】相近如雌为妻此为泚今俗读吪吴氏良是
闻章曰旧二章今为三章
总闻曰既以民待之安有葛屦不可履霜今民草履不问严寒烈雪细民皆然又安得庙见三月方可执妇功又安得为女不可缝下服女子亦有下服如衵服皆与男子同制此亦非所以待民也毛氏郑氏之説识者更详
汾沮洳
一章
彼汾沮洳言采其莫彼其之子美无度美无度殊异乎公路
水际采草为人葅采木为蚕饲此穷贱之事也赋丰美之容而躬穷贱之役殊不似贵族讶之辞也
二章
彼汾一方言采其桑彼其之子美如英美如英殊异乎公行
三章
彼汾一曲言采其藚彼其之子美如玉美如玉殊异乎公族
闻音曰莫末故切英于良切行户郎切
闻物曰莫茂子也如楮实藚泽防也牛唇初生皆可葅亦谓牛唇菜
闻迹曰班氏魏在晋南河曲故曰彼汾一曲寘诸河之侧不必如此水岂有无曲莫不有侧特语法若此尔
总闻曰贵者任贱者之事为人所难当为众所服而见者已有殊异之辞寖生轻心当是障固山泽夺凡民所资也
园有桃
一章
园有桃其实之殽心之忧矣我歌且謡不知我者谓我士也骄彼人是哉子曰何其心之忧矣其谁知之其谁知之盖亦勿思
二章
园有棘其实之食心之忧矣聊以行国不知我者谓我士也防极彼人是哉子曰何其心之忧矣其谁知之其谁知之盖亦勿思
采桃实以为殽采棘实以为食士大夫朋友相与防集游适者也但其忧不知何事发之歌謡付之行国必有难言而不可显陈者也当时寡识者以歌謡为纵情而事骄佚以行国为骋意而无终穷懐忧者稍辨数之彼人君也是此事也言不君也何其当如何也言将亡也我之所忧人所不知所以不知者特不思而已苟思则与我同忧也此必其君或愎而自是或昏而无知而君子避患隠忧为国而有此风大不美也
闻音曰哉将黎切思新赍切国越逼切
闻人曰魏自周惠王庚申为晋所灭以封毕万当时已有先觉者卜偃以为魏大名也万盈数也毕万之后必大司马氏以为自晋献公卒四子争立而毕万之后弥大自晋文公入而武子有功晋悼公立而昭子又有功献子桓子奕世愈张此当是有识者忧晋之终为魏有也但不知在何时周威烈王戊寅始建国裂晋分邦与韩赵同恢形势已乆卜偃能见于初封之时而况寖乆而寖现乎此士大夫与朋友相与言者也故曰子曰何其此人未必深相知然可与言者也
总闻曰郑氏魏君薄公税省国用不取于民食园桃而已不修德教民无以战此侵削之由惟患公税不薄国用不省虽食园桃何害土阶茅茨此尧所为圣人也德教孰大于此有君如是凡民愿戴何患无以战此富强之本非侵削之端也识者更详
陟岵
一章
陟彼岵兮瞻望父兮父曰嗟【止】予子行役夙夜无已上慎旃哉犹来无止
此已解而尚相顾子有恨无言瞻望而已其父之辞督以勤勉以谨如此尚可来归母兄之辞皆然止留也病而留所在不能归也弃遗也钝而不及其部伍不能同归也死甚于止弃也皆庶几不如此悲之辞也
二章
陟彼屺兮瞻望母兮母曰嗟【止】予季行役夙夜无寐上慎旃哉犹来无弃
三章
陟彼冈兮瞻望兄兮兄曰嗟【止】予弟行役夙夜必偕上慎旃哉犹来无死
与部伍偕行不可独后后必刑也
闻音曰岵后五切父扶雨切子奨礼切屺坡里切母满罪切兄虚王切弟待礼切偕举里切死想止切
闻句曰嗟断句文势当然语意愈切
总闻曰毛氏父尚义母尚恩兄尚亲寻诗予子予季予弟之辞皆亲也夙夜上愼之辞皆义也无止无弃无死之辞皆恩也偶行役者少子尔非专爱其少子也若使孟子仲子当亦复然
十畆之间
一章
十畆之间兮桑者闲闲兮行与子还兮
居民唯恐其不多上固欲如此下亦欲如此翕集则舒愉此乐国之象也当是人多桑少为权力所障固采摘故民他求桑以育蚕尔今乡落之间蚕时至为急廹近无所取则逺无所不至有有获而径归者有无获而不肯空归前迈而逺求者此或还或逝者也
二章
十畆之外兮桑者泄泄兮行与子逝兮
闻音曰间居贤切闲胡田切泄以世切
总闻曰魏俗多以蚕为业以缣转食盖地势隘而稼事不广也蚕月壮者用力于外弱者用力于内昼夜奔疲今其风尚如此闲空也言桑叶稀也泄漏也言桑防薄也受畆之内无所取受畆之外又无所取以他求也亦可见当时促廹气象
伐檀
一章
坎坎伐檀兮寘之河之干兮河水清且涟猗不稼不穑胡取禾三百防兮不狩不猎胡曕尔庭有悬貆兮彼君子兮不素餐兮
君子伐檀以易食非无故而取给者也不稼穑者胡为而取禾不狩猎者胡为而悬貆胡言汝何为而乃如此也君子不然计木之大小长短为资之赢亏多寡非拱手端坐而图饱也
二章
坎坎伐辐兮寘之河之侧兮河水清且直猗不稼不穑胡取禾三百亿兮不狩不猎胡瞻尔庭有悬特兮彼君子兮不素食兮
三章
坎坎伐轮兮寘之河之漘兮河水清且沦猗不稼不穑胡取禾三百囷兮不狩不猎胡瞻尔庭有悬鹑兮彼君子兮不素飱兮
后章言辐言轮则前章所以伐檀者盖为此具也毛氏檀辐檀轮良是
闻音曰檀徒沿切干居焉切餐七宣切侧庄力切飱须伦切
总闻曰覩河之清感君子之洁当是在清河清漳附近大率诗人触境而后兴辞河本浑而以为清或者即委曲解释此谈诗之獘也
硕鼠
一章
硕鼠硕鼠无食我黍三嵗贯女莫我肯顾逝将去女适彼乐土乐土乐土爰得我所
此必为吏临民者习熟至于三年尔不相顾我亦不想恋凡人情一年犹有望二年已生心三年遂决志不皆如此大略如此也谓鼠无食我黍无食我麦无食我苗遗我为行资也
二章
硕鼠硕鼠无食我麦三嵗贯女莫我肯德逝将去女适彼乐国乐国乐国爰得我直
直价也所携之黍之麦之苗苗莱也毛氏苗嘉糓也茅方苗则可茹谷方苗未可饭也言以此物于他国转易以为生不亏其价也今人称当价犹曰直杜氏城中斗米换衾裯相许宁论两相直此言至急不复论直也
三章
硕鼠硕鼠无食我苗三嵗贯女莫我肯劳逝将去女适彼乐郊乐郊乐郊谁之永号
永号言不知在后而不能前者何人长号也以去为喜以留为忧
闻音曰顾果五切麦讫力切国越逼切
闻字曰劳即下泉郇伯劳之之劳彼去音此平音音不同意则一吕氏春秋注作逃无谓
闻训曰永号难为歌号先号咷而后笑喜悲自是两事歌号自是两音语势亦不如此
总闻曰以鼠斥君度民心虽甚怨之亦不至此又以三年大比民于是徙若不堪而他适何俟大比也当是居官满三嵗如今三年为任之类三载考绩自舜法如此想周制犹然
诗总闻卷五

[book_title]卷六
钦定四库全书
诗总闻卷六
宋　王质　撰
唐风
蟋蟀
一章
蟋蟀在堂歳聿其莫今我不乐日月其除无已太康职思其居好乐无荒良士瞿瞿
此感时伤生者也屈氏所谓惟艸木之零落恐美人之遅暮当是徇情为乐故相知相爱者节之为乐无害而不已则过甚勿至于太康常思其职所主勿至于荒常存良士之态然后为善也
二章
蟋蟀在堂歳聿其逝今我不乐日月其迈无已太康职思其外好乐无荒良士蹶蹶
三章
蟋蟀在堂役车其休今我不乐日月其慆无已太康职思其忧好乐无荒良士休休
闻音曰莫末故切除直虑切居姬御切瞿其具切迈力制切慆他侯切
闻人曰旧説此晋也而谓之唐本其风俗忧深思逺俭而用礼乃有尧之遗风恐非若以晋本唐尧之都故谓之唐魏本虞舜之都胡不谓之虞乎唐自古以来称唐周公灭唐而成王封叔虞号曰唐叔子燮諡为晋侯非建晋号也自唐叔至靖侯五世史不载年数不知何时为晋当是以燮諡为号晋美名也唐侯諡晋卫侯名晋则晋者其后创起之名安得舍其初封之号而从其创起之名此唐之为唐本无他义也序者见季子之语其有陶唐之遗民乎由此衍意而不细考其诗也此亦谓声若防辞不见陶唐气象
总闻曰此士大夫之相警戒者也杜氏所谓人生欢防岂有极毋使霜露沾人衣
山有枢
一章
山有枢隰有榆子有衣裳弗曵弗娄子有车马弗驰弗驱宛其死矣他人是愉
山木其茂几时其凋有日所谓此树婆娑无复生意何不为乐以度日必有事至于无可若何而朋友之间姑道此以开之也
二章
山有栲隰有杻子有廷内弗洒弗埽子有钟鼓弗鼓弗考宛其死矣他人是保
三章
山有漆隰有栗子有酒食何不日鼓瑟且以喜乐且以永日宛其死矣他人入室
子有衣裳弗曵弗娄之类则有财不能用也子有钟鼓弗鼓弗考之类则有钟鼓不能以自乐也子有廷内弗洒弗埽之类则有朝廷不能洒埽也使三者皆能亦岂所谓修道以正国耶
闻音曰栲去九切许氏读栲为糗今作考以考取声并与考失之埽蘓后切考去九切保补苟切
总闻曰旧説以此待君岂事君之道有国有民纵使不幸而或危能辛苦善下人如句践以亡为存可也况未至于此而劝以姑耽乐延晷刻此岂足言而圣人存之
扬之水
一章
扬之水白石凿凿
扬水郦氏以为洓水迳曲沃流注峻急故曰白石凿凿白石皓皓白石粼粼水有石则急此洓水之状也扬亦此意恐当以周扬之水为正
素衣朱襮从子于沃既见君子云何不乐
此自翼徃沃也当是曲沃密招翼人而来者未见沃君犹惊疑既见则心安也自桓叔庄伯武公皆与晋为敌至武公始成毛氏指为桓叔此亦难攷
二章
扬之水白石皓皓素衣朱绣从子于鹄既见君子云何其忧
三章
扬之水白石粼粼我闻有命不敢以告人
此密受桓叔之命而不敢告人已独隂遁也既至则安为诗以自慰其心喜之辞也
闻音曰襮伯各切沃郁缚切易林扬水潜凿使不洁白衣素表朱游戏皋沃得君所愿心志娱乐正引此诗皓侯各切绣先妙切郑氏诗有朱衣霄霄读如宵鹄毛氏以为曲沃邑未见以语势推之当是地名汉书鹄泽孟氏音告告古多居沃切忧一笑切命弥并切
总闻曰诗明言沃故引曲沃之事实之他于诗未显者依其辞绎之意不敢指其事或者附合太过废太子荼召公子阳生于鲁而立之阳生夜至齐国人知之而皆不言所谓我闻有命不敢以告人也此亦难必司马氏所载晋臣潘父弑昭侯而迎桓叔又陉庭与武公为谋伐晋于汾旁又使韩万杀晋哀侯又曲沃诱召杀晋小子皆隂谋诡计不敢告人者也世代遥逺文字讹落惟意事稍叶若茫然莽以意推又茫然欲与事合恐未可为定论也
椒聊
一章
椒聊之实蕃衍盈升彼其之子硕大无朋椒聊且远条且
聊姑也姑即其近者采之其香已如此况于逺也大率山林之物深逺者愈芬花草之属皆然此当是士大夫之贤妻有令誉者以为姑言其美硕大已无与伦硕大已不胜厚若尽言之又不止此聊字逺字可见
二章
椒聊之实蕃衍盈匊彼其之子硕大且笃椒聊且逺条且
西北妇人大率以厚重为美东南妇人以轻盈为美故美女多归燕赵此称硕大者盖其风俗也尝见北方士女画图皆厚重中有妍美态与东南逈不同也大率观汉蜀与吴越即南北约略可见
总闻曰尝行关陜道路深秋初冬之间椒香不可胜言大率漫山弥无有杂木近道所闻多烈而逆鼻自逺传来者不甚烈而颇幽尤可人也秦蜀多相似但秦椒差大而纹低蹙蜀椒差小而纹高蹙或已摘且致逺者其香十不及二三也
绸缪
一章
绸缪束薪三星在天
三星心星也当是戌亥间此时采薪必有所规也
今夕何夕见此良人子兮子兮如此良人何
今夕何夕难逢忽遇之意也后人多用杜氏所谓今夕复何夕共此灯烛光然男子则易为计妇人将如之何此必旁观者为辞非抉摘其隂私盖有所怜也
二章
绸缪束刍三星在隅今夕何夕见此邂逅子兮子兮如此邂逅何
三章
绸缪束楚三星在户今夕何夕见此粲者子兮子兮如此粲者何
闻音曰天铁因切刍侧九切隅语口切逅狠口切者掌与切
总闻曰毛氏三参星也郑氏三心星也二説皆通古参字皆作叄言参星有理心字象形言心星亦有理小星三五在东谓心星也今从心星但郑氏以为三星在天四月中在隅五月中在户六月中隅户在人所处难以定星候也
杕杜
一章
有枤之杜其叶湑湑独行踽踽岂无他人不如我同父嗟行之人胡不比焉人无兄弟胡不佽焉
此独行野树之间可怜亦有他人可以相同终不若同父亲兄弟也同姓族兄弟也独行之人胡不与兄弟相亲行人之兄弟亦胡不与独行者相助盖两俱有失此无情于彼彼无情于此林莽如此之盛不无惊伤而独行何也
二章
有枤之杜其叶菁菁独行睘睘岂无他人不如我同姓嗟行之人胡不比焉人无兄弟胡不佽焉
闻音曰比毗志切姓桑径切古姓读如星盖用旁纽
总闻曰无兄弟非无兄弟也与无兄弟同所谓尔有母遗伊我独无何者此无所比彼无所助也语意可悲当是旁观而兴怜皆以胡不为辞问之不知何以荅之也兄弟参差之间必有内赧而生悔者
羔裘
一章
羔裘豹祛自我人居居岂无他人惟子之故
羔裘朝服豹餙戎服羔裘而豹餙其失士人之体如此自我与此人室相近居室也情相深究深也岂无他人相定交而有所不忍旧不可忘爱不可替也
二章
羔裘豹褎自我人究究岂无他人惟子之好
闻音曰好呼候切
闻字曰褎旧説服餙盛也又説犹袪也今考古文袖作褎音袖说文又音狖恐是字转
总闻曰此朋友切责之辞切责之中忠厚所寓此风亦可嘉也
鸨羽
一章
肃肃鸨羽集于苞栩王事靡盬不能蓺稷黍父母何怙悠悠苍天曷其有所
集则有羣苞则有食今稷黍不种父母不能养为人而不如鸨有感兴悲无所赴于人而愬于天也
二章
肃肃鸨翼集于苞棘王事靡盬不能蓺黍稷父母何食悠悠苍天曷其有极
三章
肃肃鸨行集于苞桑王事靡盬不能蓺稻粱父母何尝悠悠苍天曷其有常
当是王所于侯国有所徴发故曰王事
闻音曰行户郎切
闻物曰苞始出之芽也説文苞草也集韵木丛生曰枹通作苞禹贡草木渐包上旁不从草木当从禹贡包有初生意
总闻曰诗以种蓺为辞当是农民为民而从王事亦固其分有其地不当徴而徴者故曰曷其有所有其数至频而不止者故曰曷其有极有其期当更代而不得者故曰曷其有常曷其何其也问天之辞也
无衣
一章
岂曰无衣七兮不如子之衣安且吉兮
二章
岂曰无衣六兮不如子之衣安且燠兮
礼上公侯伯七命其国家宫室车旗衣服礼仪皆以七为节王之三公卿六命其国家宫室车旗衣服礼仪亦如之衣七者侯伯而为上公之仪也衣六者卿而为王三公之仪也其上不敢求九命而求七命又不肯求五命其次不敢八命而求六命又不肯求四命郑氏非变七言六谦也七者其君求上公之礼也六者其臣求王卿之礼也皆卿其中求之务必得也
总闻曰此与旌节吾自有要假长安本色何异然有可恕者三其君不敢求上公之极礼而求其次礼上公三太也其臣不敢求三公之极礼而求其次礼三公三少也皆虚其上而求其次一可恕也以为安则吉不安则凶安则燠不安则凶以上之命为安二可恕也因使者以请命不敢抗天子以专达三可恕也此必晋之任国事挟机数之人然圣人不弃犹有愈焉者也
有枤之杜
一章
有枤之杜生于道左彼君子兮噬肯适我
此当是山林之君子枤杜生道左道周而未尝剪除是无招来之迹及于山林也冀其自至诚难
中心好之曷饮食之
好贤果出于真心纵未能共位治职盍少通勤渠上之人徒怪君子之不来而不知君子岂肯无因而轻至也韩氏所谓无求于人其肯为我来邪
二章
有枤之杜生于道周彼君子兮噬肯来逰中心好之曷饮食之
闻音曰以之相叶亦可若正古音则好祖似切以子得音食象齿切与好相叶也大率当随韵以类求之
闻物曰两诗连及杜又皆称枤其措辞全同恐是其人同所其地多此物故皆指以兴辞今甘棠黎也大率诗同辞者必其事相渉其地相连其意相符其语相传无有偶然者
总闻曰继粟继肉虽非所以致贤然其意必有以将之商山已絶世亦以辞币而来噬不肯之确也今人犹作此意
葛生
一章
葛生防楚蘝蔓于野予美亡此谁与独处
此君子出役而不归妇人独处而兴哀也毛氏夫从征役弃亡不反其妻居家而怨思寻诗有思无怨葛防楚蘝延蔓想像其所没之地也郑氏君子从军未还未知死生寻诗已知决死不复疑生下章角枕锦衾毛氏礼夫不在敛枕箧衾席韣而藏之郑氏夫虽不在不失其祭摄主主妇犹自齐而行事大似不必尔也平时衾枕同宵今见衾枕而不见人此所以不能旦也伤之极也
二章
葛生防棘蘝蔓于域予美亡此谁与独息
三章
角枕粲兮锦衾烂兮予美亡此谁与独旦
四章
夏之日冬之夜百歳之后归于其居
五章
冬之夜夏之日百歳之后归于其室
郑氏思者于昼夜之长时尤甚其说甚佳
闻音曰野上与切夜羊茹切居御切
总闻曰生无可见之日死有相逢之期此诗伤存悼没最哀又非大车生则异室死则同穴之比也
采苓
一章
采苓采苓首阳之巅
寻诗恐专是申生之事
人之为言苟亦无信舍旃舍旃苟亦无然人之为言胡得焉
首阳夷齐逃孤竹之命避武王之耻所隠之地也当是国人怜申生不欲其死而欲其逃以为其谗少待而自眀也人为诬防之言苟不信则见舍倘无此则何所得而为之必有时而穷此可姑迟不必遽就尽也
二章
采苦采苦首阳之下人之为言苟亦无与舍旃舍旃苟亦无然人之为言胡得焉
三章
采葑采葑首阳之东人之为言苟亦无从舍旃舍旃苟亦无然人之为言胡得焉
苓茯苓也苦苦菜也葑芜菁也可食亦足以充饥而待谗之消亲之悟也
闻音曰巅典因切説文以颠得声集韵颠典因切昜林日生阜巅乡昧为昏小人成羣君子伤伦鐡因审切信斯人切下后五切其余皆助辞然旃焉相叶
闻迹曰首阳山在河东蒲阪县虽逃亦不越境未大伤义也
总闻曰左氏骊谓申生曰君梦齐姜必速祭之申生祭于曲沃归胙于公公田姬寘诸宫六日公至毒而献之祭地地坟与犬犬毙与小臣小臣亦毙泣曰贼由太子或谓申生子辞君必辨焉申生曰君非氏居不安食不饱我辞必有罪曰子行申生曰君寔不察其罪被此名以出人谁纳我乃缢杜氏毒酒经宿辄败而经六日眀公之惑当以六日之状自理是知其譛易眀纵未必辞且少待之则六日之譛自露申生亦以为辞必获罪六日之譛盖易辨也采苓之诗必左氏所谓或人者也虽姓名不着必识事通方爱贤嫉恶之人也秦风
车邻
一章
有车邻邻有马白颠未见君子寺人之令
此谋臣防士以车马招致而来以寺人传辞而见当是秦已怀此意求此人而共画此事也
二章
阪有漆隰有栗既见君子并坐鼓瑟今者不乐逝者其耋
三章
阪有桑隰有杨既见君子并坐鼓簧今者不乐逝者其亡
言土地饶袤如此岂可虚度此生也
闻音曰颠典因切令力呈切耋地一切
总闻曰秦萌心已乆有志有人有势积乆恢崇安得而不成惟其造端以倾而不以正故末流亦异常也后世惟汉造端稍正崛起匹夫之中而取诸羣雄之手故末流亦不至太甚王氏十余年而光武兴曹氏同时而先主兴百余年而宋武帝兴六百余年而汉高祖兴其他假名旁系不可胜数凡以秦建号者皆不旋踵苻坚近有道之君秦近升平之世然一败涂地此不类亡国而甚于亡国求其故而不可得特以两国号而推天意人情略可见也或以逝者其耋逝者其亡附合西戎杀秦仲世父报西戎之事似亦有理但细考世父怨西戎甚深曰戎杀我大父仲我非杀戎王则不敢入邑所谓竝坐鼓瑟竝坐鼓簧优防燕乐非挟雠之状姑载于此
驷铁
一章
驷铁孔阜六辔在手公之媚子从公于狩
媚子嬖也妇人亦尔男子可知郑氏以媚子为贤者言襄公亲贤使果亲贤造端必不如此
二章
奉时辰牡辰牡孔硕公曰左之舎防则获
辰早也早出即有获凡射左射最难军旅自习一种左射者
三章
逰于北园四马既闲輶车鸾镳载猃歇骄
既事则逰北园也猃长喙之犬固然而歇骄短喙可疑此类多从犬二字皆无从犬者大率汉儒之学喜分耦为辞有长喙必有短喙恐从意而生歇息也骄懒也言犬用力多犬才息则懒无壮气也皆逰北园之事也
闻音曰阜符九切狩始九切硕常约切获簧郭切闻字曰驷马四马同恐四当从马通用亦可
总闻曰秦仲始大有车马礼乐侍御之好犹之可也西人田狩之事园囿之乐盖其常俗不必始命方有
小戎
一章
小戎俴収五楘梁辀游环胁驱隂靷鋈续文茵畅毂驾我骐言念君子温其如玉在其板屋乱我心曲此君子当为士大夫也再言温其可见
二章
四牡孔阜六辔在手骐駵是中騧骊是参龙盾之合鋈以觼軜言念君子温其在邑方何为期胡然我念之诗有字阙而意足方何为期郑氏方今以何时为还期乎其中阙两三字胡然我念之郑氏何以然了不来也其中亦阙两三字又一句读作两句乃有意郑氏若此类皆得古为多也
三章
俴驷孔羣厹矛鋈錞防伐有苑虎韔镂膺交韔二弓竹闭绲縢言念君子载寝载兴厌厌良人秩秩德音当是妇人之君子温粹精肃而从事于兵马之间戎狄之境妇人所以动念也
闻音曰驱居惧切续辞屡切阜符有切中诸仍切刘氏关中以中为烝骖疏簮切邑旁纽作倚叶子錞殊伦切弓姑切
总闻曰戎兵车也孔氏从前行者谓之大戎引诗元戎十乗以先啓行从后行者谓之小戎引此小戎俴収恐非大率在中军者元戎元戎十乗以先啓行者建元戎之表识者也所谓平旦建大将旗鼓行出井陉口是也在左右前后者小戎今其物凡十有八俴収一也五楘二也梁三也辀四也游环五也胁驱六也隂七也靷八也鋈续九也文茵十也畅毂十一也龙盾十二也觼軜十三也厹矛十四也鋈錞十五也虎韔十六也镂膺十七也绲縢十八也此诗止是行边讲武故止用小戎车则俴収言轸浅也马则俴驷言甲浅也交韔言弓在房也合盾言刃相向就束也寻诗皆无战迹不然则是戒严为备也
蒹葭
一章
蒹葭苍苍白露为霜所谓伊人在水一方遡洄从之道阻且长遡游从之宛在水中央
所谓伊人讲闻而未见踌躇而忽见故发此辞遡流而求不可得顺流而求忽得之当是访寻稍乆至此秋而如所愿有惊喜之意蒹葭霜露记时
二章
蒹葭凄凄白露未晞所谓伊人在水之湄遡洄从之道阻且跻遡防从之宛在水中坻
三章
蒹葭采采白露未巳所谓伊人在水之涘遡洄从之道阻且右遡游从之宛在水中沚
闻音曰采此礼切涘羽礼切右羽轨切
总闻曰秦兴其贤有二人焉百里奚蹇叔是也秦穆初闻虞人百里奚之贤自晋落楚以五羖羊皮赎之因百里奚而知蹇叔曰蹇叔之贤而世莫知使人厚币迎之所谓伊人岂此流也耶凡所讲解皆不见
终南
一章
终南何有有条有梅君子至止锦衣狐裘顔如渥丹其君也哉
有条有梅梅当作枚字转古字亦通用以条计以枚计皆可以为字也下章有纪有堂纪极也防也堂屋也眀也言其材皆中为此也得地如此而又仪服之盛位号之隆初其君也哉次寿考不忘皆戒劝之辞也
二章
终南何有有纪有堂君子至止黻衣绣裳佩玉将将寿考不忘
言自此以徃至老不可忘王恩也
闻音曰裘渠之切哉将黎切
总闻曰陆氏以条为槄柚也以梅为柟荆曰柟杨曰梅柚渡淮成枳梅成杏今终南之所生有条有梅而材实皆成此终南被美化也终南有此无此固未可知要不必及此也
黄鸟
一章
交交黄鸟止于棘
【注阙】
谁从穆公子车息惟此息百夫之特临其穴惴惴其栗彼苍者天殱我良人如可赎兮人百其身
二章
交交黄鸟止于桑谁从穆公子车仲行惟此仲行百夫之防临其穴惴惴其栗彼苍者天殱我良人如可赎兮人百其身
三章
交交黄鸟止于楚谁从穆公子车鍼虎维此鍼虎百夫之御临其穴惴惴其栗彼苍者天殱我良人如可赎兮人百其身
闻音曰穴户橘切天鐡因切行户郎切
总闻曰圣人终书以秦誓观其辞知其人也顾岂収其良以从其死何等所为秦人尚义重恩不胜所感而忘其躯亦未可知或谓如晋眀之杀王彧吾不能独死请子先之三人者百夫之特之防之御虑不肯事少主致后患也识者更详但寻诗止见三人从穆公之迹不见穆公収三人之状所以不敢尽信左氏所传也
晨风
一章
鴥彼晨风郁彼北林未见君子忧心钦钦如何如何忘我实多
此贤人居北林者也当是有旧劳以间见弃而遂相忘者也欲见其君吐其情又不得见所以懐忧乆而至于如醉者也
二章
山有苞栎隰有六驳未见君子忧心靡乐如何如何忘我实多
三章
山有苞棣隰有树檖未见君子忧心如醉如何如何忘我实多
如何如何甚忧疑之辞虽疏而亦未安也见晨风飞空栖树自恨不如也
闻音曰风孚愔切栎歴各切
闻物曰晨风鹯也大率鹰鹯之属喜侵晨乗风盖所禀俊健恐以此得名晨或从鸟佳省文駮毛氏如马锯牙食虎豹集韵广韵皆同广韵直指为六駮兽而能食虎豹岂是与人相近之物又以六言何故其数拘此假使有此之数则北林岂可居之地六当作陆駮当作駮杂之駮言陆地树色交杂也此诗皆引常木而此独引异兽不伦孔氏疑此以駮为梓榆也其皮青白大率树花叶皮实杂色甚多不独梓榆也集韵校枋也枋木也可以为车马恐当为木字从交者多音角较字铰字是也駮恐为校未可知六为陆则无疑也王氏言氏防所见言之或可从
总闻曰此必北林之贤者与人相逢问何如也大率居山林逺市朝所谓理乱不知黜陟不闻故有所逢则有所问盖其心之所抱而不能自已者也如何继以如何急问之欲急知也此人当是操心危虑患深未能忘懐于世者也
无衣
一章
岂曰无衣与子同袍王于兴师修我戈矛与子同仇与此天子之使所言者也当是其君受终南命服而其臣未得以为不足吾君势力如此岂无此服能与子同适王命徴师旅愿整戎从事与子俱匹俱起俱徃盖欲结知于使者致辞于王也此与晋无衣岂曰无衣六兮同意
二章
岂曰无衣与子同泽王于兴师脩我矛防与子偕作
三章
岂曰无衣与子同裳王于兴师脩我甲兵与子偕行闻音曰袍歩谋切泽徒洛切礼土反其宅水归其壑昆虫毋作草木归其泽宅泽皆铎音防讫约切释名防觡也汉儒之学大概如此音各兵晡茫切行户郎切
总闻曰秦之君臣如此虽借王命以张国势实以机钩致其权而反以力操窃其命也古者擅国而他有所图大率多师此法故秦晋两无衣事同辞亦同但彼辞差婉而此辞又健也
渭阳
一章
我送舅氏曰至渭阳何以赠之路车乗黄
二章
我送舅氏悠悠我思何以赠之琼瑰玉佩
闻音曰思新赍切佩蒲枚切
总闻曰秦康公在位晋文公出亡自文公下世秦晋交恶当是有感其夙好而恨其不终也秦自秦仲庄公襄公文公宁公出子武公德公宣公成公穆公康公以终南可归襄公以三良可归穆公以渭阳可归康公其他以车邻归秦仲以驷铁小戎蒹葭归襄公以晨风权舆归康公而无衣又无所归其余八君皆不在有诗之数当是亦以诗附事或无所附而强为辞者未能用周礼将无以固其国是也有可附而误附者好攻战亟用兵而不与民同欲是也后之观诗者于文既无所考于序又不可全慿惟精思细推至无可奈何而后已然事实虽亡物情犹在则亦未至于甚无可奈何也
权舆
一章
于我乎【止】夏屋渠渠今也每食无余于嗟乎【止】不承权舆
二章
于我乎【止】每食四簋今也毎食不饱于嗟乎【止】不承权舆
夏屋设食之地四簋设食之器也
闻音曰簋已有切饱补掫切
总闻曰秦自秦仲以来皆以致礼招才屈已下士为事自武公从死至六十六人而穆公尤高高以待覆师者三帅食马者三百余軰推之可见其从死至有七十五人后人信难继也康公得随防而纵使归其异于穆公用百里奚抑亦逺矣前人所举过絶而后人所举不继无怪人情兴彼此感始末故曰君子之行为可传也为可继也
诗总闻卷六

[book_title]卷七
<经部,诗类,诗总闻
钦定四库全书
诗总闻卷七
宋　王质　撰
陈风
宛丘
一章
子之汤兮宛丘之上兮
宛丘在陈郡陈县说文丘上有丘为宛丘欧阳氏今地形则然説文又谓宛中为宛丘毛氏四方高中央下郭氏中央隆高一丘而背驰如此恐止是宛转之状
洵有情兮而无望兮
我于君信有情者望其为良也终无望者度其必不能如愿也此士大夫之辞
二章
坎其击鼓宛丘之下无冬无夏值其鹭羽
三章
坎其击缶宛丘之道无冬无夏值其鹭翿
闻音曰汤徒伉切毛氏训荡音亦当然下后五切闻字曰汤当作荡字转亦可通用
闻用曰此羽不专用以为翳凡仪仗皆可易曰鸿渐于陆其羽可用为仪翿则为翳舞者所执也毛氏皆以为翳未当
总闻曰冬夏极寒暑之时人所鲜出而常相值无时而不出也幽公之事无见徒以恶諡故归以大过亦犹僖公之事无见徒以常諡故归以小过事不眀人不的徒以一时之諡遂着为一时之实考古如此恐未免多误也
东门之枌
一章
东门之枌宛丘之栩
宛丘之东门也
子仲之子婆娑其下
子仲子之仲也之子又仲之子也必指一人而其姓氏无考徘徊东门树下待所期妇人也
二章
谷旦于差南方之原不绩其麻市也婆娑
差择也选善日而择所适之地惟南原为吉故废女事而徘徊东门市中待所期男子也呉氏此章第一第三第四句用韵第二句不用韵他未有此例固不必以例求然原今人犹呼衢靴切未尝不叶也世传杜诗不读万卷书不行一万里不可以观而况古诗包罗万宇上下数千年诚未易轻易也
三章
谷旦于逝越以鬷迈视尔如荍贻我握椒
既善日至期则逝言相随而遁也鬷釡属言越境携釡而行也荍紫葵也椒颗椒也皆道旁所有言用相娱悦男指女色如葵女指男芬如椒也
闻音曰下后五切差七何切麻谟波切迈力制切闻物曰谷或作楮木也言男女指树为志有谷者所聚之地所行之途也如此则旦作且当从徐氏
闻人曰毛氏以击鼓有从孙子仲遂以此子仲为陈大夫以击鼓序为公孙文仲故以此原为子仲之氏不知何所见而言春秋鲁庄二十七年公子友如陈原仲恐是因此杜氏原仲陈大夫也原氏仲字也杜氏则可用诸春秋毛氏则不可用诸诗也
总闻曰此诗多及期防之地草木如枌如栩如麻如荍如椒谷作木名之谷恐是
衡门
一章
衡门之下可以栖迟泌之洋洋可以乐饥
此贤者穷处而自解者也
二章
岂其食鱼必河之鲂岂其取妻必齐之姜
位重则享珍品势隆则援名族虽穷处无此下鱼亦可味卑族亦可昏也
三章
岂其食鱼必河之鲤岂其取妻必宋之子
闻迹曰泌在南阳泌阳县斯人当是居此
总闻曰当是或劝贤者设人爵贤者设辞情以酬之言不必也
东门之池
一章
东门之池可以沤麻彼美淑可与晤歌
言随分可以取足也当是与衡门同懐共处之人其意皆同
二章
东门之池可以沤纻彼美淑可与晤语
三章
东门之池可以沤菅彼美淑可与晤言
女别名不必言周姓王
闻音曰麻谟波切纻真吕切菅居贤切
闻用曰沤麻沤纻可缉为野服沤菅可缉为野具皆女事也言穷妻能同野趣作野工自见其为淑也谚云是眼有西施
总闻曰皆言可者如是即可何必他求此安分君子之辞孔子曰富而可求也虽执鞭之士吾亦为之如不可求从吾所好过涪陵见古寺题谯可翁三字必谯定也其详见祠堂记
东门之杨
一章
东门之杨其叶牂牂
杨黄杨木也叶盛春深之时
昏以为期眀星煌煌
言饮酒无度也约昏而罢逮晓而未巳明星啓明晓星也
二章
东门之杨其叶肺肺昏以为期眀星晢晢
在暗不认树叶认树叶必眀也可见其饮酒达旦也此与其桐其椅其实离离同意认树实亦必眀也闻音曰晢之世切
总闻曰多称东门此必宛丘交防之地也楚向陈自南之东轘徴舒于栗门疑即东门也于交防之所戮之示众悉覩也
墓门
一章
墓门有棘斧以斯之
墓门之草木樵斧而无人禁之鸮集而无人逐之言凋落荒芜也
夫也不良国人知之知而不已谁昔然矣
是中之人不良其谁不知言甚着也人皆知而所为不已谁从昔而然言自取如此也悲墓中者也
二章
墓门有梅有鸮萃止夫也不良歌以讯之讯予不顾颠倒思予
方其告汝于我不相顾及精神颠倒当思我言谓将死之时也所谓虽悔可追
闻音曰斯所宜切徐氏凡斯皆读作西讯息谇切顾果五切予演女切
闻字曰谁当作维讯当作谇之当作止谇止见手鉴正引此诗
闻迹曰左氏郑有墓门城门也古人朴城门之外有塜即曰墓门此恐亦是城门
总闻曰夫恐当作父佗五父也若以为佗须此字以证之当是陈佗之存已有知厉公之为蔡出而蔡人必不欲佗立者或以警之而佗不以为虞故曰讯予不顾颠倒思予
防有鹊巢
一章
防有鹊巢卭有防苕谁侜予美心焉忉忉
二章
中唐有甓卭有防鹝谁侜予美心焉惕惕
中唐中塘也塘字之转通用亦可甓防也水鸟鸊□也甓字之转今行隄之上有鹊巢行邱之上见苕则动念曰谁欺我所美之人也行塘之上见防□行邱之上见绶草则又动念曰谁欺我所美之人也言木上水中之禽邱上之草各适其性何人欺上聴以害贤者使我懐忧不安也
闻用曰甓今防甎也杂于山水禽草之间无谓此等物亦难以起兴
闻迹曰南阳有上唐后改为下溠当亦有中唐地名以中为名极多如鲁中邱楚中州大率陈蔡之间呼大为唐故唐州唐县之名出此审尔防卭亦地名毛氏但云防地名杜氏西防故城在唐州卭未知所在
闻人曰序以为宣公亦是以事相附司马氏宣公嬖生子欵欲立之而杀其太子御冦御冦素爱公子完完惧及祸乃奔齐此信谗何以异于晋献故以此归于宣公要亦可从公子完之贤见左氏甚眀是诚可美也
总闻曰毎章一水隄一山邱一水塘而以庙中路间之无谓一禽一草而以甓间之亦无谓此适野而懐贤覩境而生情者也
月出
一章
月出皎兮佼人僚兮舒窈纠兮劳心悄兮
二章
月出皓兮佼人懰兮舒懮受兮劳心慅兮
三章
月出照兮佼人燎兮舒夭绍兮劳心惨兮
舒谓徴舒也佼人谓夏也当是灵公孔宁仪行父与夏宣滛至夜徴舒不无所慙内扰不安病行父似君之言可见僚懰燎皆是妍美貌窈纠懮受夭绍皆徴舒缭绕貌悄慅惨皆徴舒忧悒貌也
闻音曰僚虚皎切纠已小切皓胡老切懰殷鸟切受侍倒切慅七老切惨七到切开元经文以惨为懆引白华念子懆懆説文懆愁不安也
总闻曰佼人以为灵公孔宁仪行父亦可妇人慕男子亦犹男子慕妇人圣人存之者着徴舒君臣之分虽恶母子之义甚正也
株林
一章
胡为乎株林从夏南匪适株林从夏南
何为徃株林与夏南相从非徃株林与夏南相从也当是徃株林也数而同夏南也频故人疑之盖有与徴舒适野通谋者知人有觉而诡言之非之株林之他所也非同夏南同他人也意谓此言可以欺人而不知已觉也灵公之弑不自似女似君之时盖已乆也
二章
驾我乗马説于株野乗我乗驹朝食于株
人犹初意其非真之株者迹其所徃则之株也当是有觉者隂察而不肯发亦嫉灵公孔宁仪行父之事未必不幸其兴戕而成事也
闻音曰南尼心切马满补切野上与切
闻迹曰毛氏株林夏氏邑也此特以意推之朝食甚近也当是林峦蔽密之所谓谋于野者也
总闻曰灵公夏姬之事固有而此诗止曰夏南夏南者徴舒也孔氏妇人夫死从子故以夏南言之识者更详
泽陂
一章
彼泽之陂有蒲与荷有美一人伤如之何寤寐无为涕泗滂沱
有美一人恐谓泄冶于孔宁仪行父虽不甚逊于灵公可谓甚忠已死将如之何痛其亡欲其存也
二章
彼泽之陂有蒲与蕳有美一人硕大且卷寤寐无为中心悁悁
三章
彼泽之陂有蒲菡蓞有美一人硕大且俨寤寐无为辗转伏枕
寤寐无为言终夕无可为者惟伤悲而已
闻音曰卷其员切悁鸟切蓞徒畎切枕知辇切闻物曰郑氏以蕳作莲恐是三章皆同类同时之物蕳兰也生陆生春皆不同
总闻曰每章必举二物初章蒲荷次章蒲莲三章蒲菡蓞殆是孔宁仪行父所谓二子者也二子得地得时竞秀争鲜而泄冶亡矣彼二子之美不若泄冶之美二子之美美于男女泄冶之美美于君臣孔子盖亦怜之曰民之多辟无自立辟灵公君臣固邪僻也泄冶又自与立邪僻言揭而扬之也为泄冶者隂为之术可也此孔子之意也杜氏以上辟邪也下辟法也一字不应作
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:39:08-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>