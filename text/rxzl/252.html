<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,大学章句序,大学,论语序说,论语卷一,论语卷二,论语卷三,论语卷四,论语卷五,论语卷六,论语巻七,论语卷八,论语卷九,论语卷十,孟子序说,孟子卷一,孟子卷二,孟子卷三,孟子卷四,孟子卷五,孟子卷六,孟子卷七,中庸章句序,中庸,四书章句集注。【四库本】全文在线阅读,四书章句集注。【四库本】全文在线下载,大玄古籍书库">
<meta name="description" content="又称。《四书集注》。训诂书。。19卷。。南宋朱熹著。。本书是。“四书”。的合编,。计。《大学章句》。1卷,。《中庸章句》。1卷,。《论语集注》。10卷,《孟子集注》7卷。《大学》、《中庸》原是。《礼记》中的篇目,。后各单行,。平列于。《论语》、。《孟子》,。称为。“四书”,始于朱熹。《大学》《中庸》的注解称。“章句”,多阐述作者自己的观点。《论语》、《孟子》的注解称。“集注”,多引用二程及其门人的义理之说,偶尔还引用汉唐旧注。此书注重章句训诂,强调得于辞而能通其意,坚持先本之注疏,。以通其训诂,参之。《经">
<title>四书章句集注 【四库本】_朱熹_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">四书章句集注 【四库本】</span> <br/>
          作者： <span class="inputVal" id="bkauthor">朱熹</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,训诂书,完结</span> <br/>
          字数： <span class="inputVal" id="bknum">[book_length]209376</span> <br/>
          说明： <span class="inputVal" id="bkdec">又称 《四书集注》。训诂书。 19卷。 南宋朱熹著。 本书是 “四书” 的合编, 计 《大学章句》 1卷, 《中庸章句》 1卷, 《论语集注》 10卷,《孟子集注》7卷。《大学》、《中庸》原是 《礼记》中的篇目, 后各单行, 平列于 《论语》、 《孟子》, 称为 “四书”,始于朱熹。《大学》《中庸》的注解称 “章句”,多阐述作者自己的观点。《论语》、《孟子》的注解称 “集注”,多引用二程及其门人的义理之说,偶尔还引用汉唐旧注。此书注重章句训诂,强调得于辞而能通其意,坚持先本之注疏, 以通其训诂,参之 《经典释文》, 以正其音读,然后再发挥义理。文字洗炼,简明精要,是朱熹的代表著作, 元明清三代列于学官, 作为科举考试的教科书,标准注本。今有中华书局1983年版《新编诸子集成》 本。</span> <br/>
          封面： <span class="inputVal" id="bkimg">Z_4653.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]四书章句集注 【四库本】
[book_author]朱熹
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,训诂书,完结
[book_length]209376
[book_dec]又称 《四书集注》。训诂书。 19卷。 南宋朱熹著。 本书是 “四书” 的合编, 计 《大学章句》 1卷, 《中庸章句》 1卷, 《论语集注》 10卷,《孟子集注》7卷。《大学》、《中庸》原是 《礼记》中的篇目, 后各单行, 平列于 《论语》、 《孟子》, 称为 “四书”,始于朱熹。《大学》《中庸》的注解称 “章句”,多阐述作者自己的观点。《论语》、《孟子》的注解称 “集注”,多引用二程及其门人的义理之说,偶尔还引用汉唐旧注。此书注重章句训诂,强调得于辞而能通其意,坚持先本之注疏, 以通其训诂,参之 《经典释文》, 以正其音读,然后再发挥义理。文字洗炼,简明精要,是朱熹的代表著作, 元明清三代列于学官, 作为科举考试的教科书,标准注本。今有中华书局1983年版《新编诸子集成》 本。
[book_img]Z_4653.jpg


[book_title]提要
钦定四库全书　　　　　经部八
四书章句集注四书类
提要
〈臣〉等谨案大学章句一卷论语集注十卷孟子集注七卷中庸章句一卷宋朱子撰案论语自汉文帝时立博士孟子据赵岐题词文帝时亦立博士以其旋罢故史不载中庸说二篇见汉书艺文志戴颙中庸𫝊二巻梁武帝中庸讲疏一卷见隋书经籍志惟大学无别行之本然书录解题载司马光有大学广义一卷中庸广义一卷已在二程以前均不自洛闽诸儒始为表章特其论说之详自二程始定着四书之名则自朱子始耳原本首大学次论语次孟子次中庸后刋本以大学中庸篇页无多并为一册遂移中庸于论语前明代科举命题又以作者先后移中庸于孟子前然非宏㫖所关不必定复其旧也大学古本为一篇朱子则分别经传颠倒其旧次补缀其阙文中庸亦不従郑注分节故均谓之章句论语孟子融㑹诸家之说故谓之集注犹何晏注论语裒八家之说称集解也惟晏注皆标其姓朱子则或标或不标例稍殊焉大学章句诸儒颇有异同然所谓诚其意者以下并用旧文所特创者不过补传一章要非増于八条目外既于理无害又于学者不为无禆何必分门角逐欤中庸虽不従郑注而实较郑注为精密葢考证之学宋儒不及汉儒义理之学汉儒亦不及宋儒言岂一端要各有当况郑注之善者如戒慎乎其所不睹四句未尝不采用其意虽有其位一节又未尝不全袭其文观其去取具有鉴裁尤不必定执古义相争也论语孟子亦颇取古注如论语瑚琏一条与明堂位不合孟子曹交一注与春秋传不合论者或以为疑不知瑚琏用包咸注曹交用赵岐注非朱子杜撰也又如夫子之墙数仭注七尺曰仭掘井九仭注八尺曰仭论者尤以为矛盾不知七尺亦包咸注八尺亦赵岐注也是知镕铸群言非出私见苟不详考所出固未可概目以师心矣大抵朱子平生精力殚于四书其判析疑似辨别毫𨤲实逺在易本义诗集传上读其书者要当于大义㣲言求其根本明以来议朱子者务摭其名物度数之疏尊朱子者又并此末节而回䕶之是均门户之见乌识朱子著书之意乎乾隆四十二年五月恭校上
总纂官〈臣〉纪昀〈臣〉陆锡熊〈臣〉孙士毅
总　校　官　〈臣〉陆费墀

[book_title]大学章句序
大学之书古之大学所以教人之法也盖自天降生民则既莫不与之以仁义礼智之性矣然其气质之禀或不能齐是以不能皆有以知其性之所有而全之也一有聪明睿智能尽其性者出于其闲则天必命之以为亿兆之君师使之治而教之以复其性此伏羲神农黄帝尧舜所以继天立极而司徒之职典乐之官所由设也三代之隆其法寖备然后王宫国都以及闾巷莫不有学人生八岁则自王公以下至于庶人之子弟皆入小学而教之以洒扫应对进退之节礼乐射御书数之文及其十有五年则自天子之元子众子以至公卿大夫元士之适子与凡民之俊秀皆入大学而教之以穷理正心脩巳治人之道此又学校之教大小之节所以分也夫以学校之设其广如此教之之术其次第节目之详又如此而其所以为教则又皆本之人君躬行心得之馀不待求之民生日用彝伦之外是以当世之人无不学其学焉者无不有以知其性分之所固有职分之所当为而各俛焉以尽其力此古昔盛时所以治隆于上俗美于下而非后世之所能及也及周之衰贤圣之君不作学校之政不脩教化陵夷风俗颓败时则有若孔子之圣而不得君师之位以行其政教于是独取先王之法诵而传之以诏后世若曲礼少仪内则弟子职诸篇固小学之支流馀裔而此篇者则因小学之成功以著大学之明法外有以极其规模之大而内有以尽其节目之详者也三千之徒盖莫不闻其说而曾氏之传独得其宗于是作为传义以𤼵其意及孟子没而其传泯焉则其书虽存而知者鲜矣自是以来俗儒记诵词章之习其功倍于小学而无用异端虚无寂灭之教其高过于大学而无实其他权谋术数一切以就功名之说与夫百家众技之流所以惑世诬民充塞仁义者又纷然杂出乎其闲使其君子不幸而不得闻大道之要其小人不𦍒而不得䝉至治之泽晦盲否塞反复沈痼以及五季之衰而壊乱极矣天运循环无往不复宋徳隆盛治教休明于是河南程氏两夫子出而有以接乎孟氏之传实始尊信此篇而表章之既又为之次其简编𤼵其归趣然后古者大学教人之法圣经贤𫝊之指粲然复明于世虽以熹之不敏亦幸私淑而与有闻焉顾其为书犹颇放失是以忘其固陋采而辑之闲亦窃附巳意补其阙略以俟后之君子极知僭逾无所逃罪然于国家化民成俗之意学者脩巳治人之方则未必无小补云淳熙巳酉二月甲子新安朱熹序

[book_title]大学
大学〈大旧音泰今读如字〉
宋　朱子　章句子程子曰大学孔氏之遗书而初学入德之门也于今可见古人为学次第者独赖此篇之存而论孟次之学者必由是而学焉则庶乎其不差矣
大学之道在明明徳在亲民在止于至善〈程子曰亲当作新O大学者大人之学也明明之也明徳者人之所得乎天而虚灵不眛以具众理而应万事者也但为气禀所拘人欲所蔽则有时而昏然其本体之明则有未尝息者故学者当因其所𤼵而遂明之以复其初也新者革其旧之谓也言既自明其明徳又当推以及人使之亦有以去其旧染之污也止者必至于是而不迁之意至善则事理当然之极也言明明徳新民皆当止于至善之地而不迁盖必其有以尽夫天理之极而无一毫人欲之私也此三者大学之纲领也〉知止而后有定定而后能静静而后能安安而后能虑虑而后能得〈后与后同后放此○止者所当止之地即至善之所在也知之则志有定向静谓心不妄动安谓所处而安虑谓处事精详得谓得其所止〉物有本末事有终始知所先后则近道矣〈明徳为本新民为末知止为始能得为终本始所先末终所后此结上文两节之意〉古之欲明明徳于天下者先治其国欲治其国者先齐其家欲齐其家者先脩其身欲脩其身者先正其心欲正其心者先诚其意欲诚其意者先致其知致知在格物〈治平声后放此O明明徳于天下者使天下之人皆有以明其明徳也心者身之所主也诚实也意者心之所𤼵也实其心之所𤼵欲其必自慊而无自欺也致推极也知犹识也推极吾之知识欲其所知无不尽也格至也物犹事也穷至事物之理欲其极处无不到也此八者大学之条目也〉物格而后知至知至而后意诚意诚而后心正心正而后身脩身脩而后家齐家齐而后国治国治而后天下平〈治去声后放此O物格者物理之极处无不到也知至者吾心之所知无不尽也知既尽则意可得而实矣意既实则心可得而正矣脩身以上明明徳之事也齐家以下新民之事也物格知至则知所止矣意诚以下则皆得所止之序也〉自天子以至于庶人壹是皆以脩身为本〈壹是一切也正心以上皆所以脩身也齐家以下则举此而错之耳〉其本乱而末治者否矣其所厚者薄而其所薄者厚未之有也〈本谓身也所厚谓家也此两节结上文两节之意〉
右经一章盖孔子之言而曾子述之〈凡二百五字〉其𫝊十章则曾子之意而门人记之也旧本颇有错简今因程子所定而更考经文别为序次如左〈凡千五百四十六字O凡𫝊文杂引经𫝊若无统纪然文理接续血脉贯通深浅始终至为精密熟读详味乆当见之今不尽释也〉
康诰曰克明徳〈康诰周书克能也〉大甲曰顾𬤊天之明命〈大读作泰𬤊古是字O大甲商书顾谓常目在之也𬤊犹此也或曰审也天之明命即天之所以与我而我之所以为徳者也常目在之则无时不明矣〉帝典曰克明峻徳〈峻书作俊O帝典尧典虞书峻大也〉皆自明也〈结所引书皆言自明巳徳之意〉
右传之首章释明明徳〈此通下三章至止于信旧本误在没世不忘之下〉
汤之盘铭曰茍日新日日新又日新〈盘沐浴之盘也铭名其器以自警之辞也茍诚也汤以人之洗濯其心以去恶如沐浴其身以去垢故铭其盘言诚能一日有以涤其旧染之污而自新则当因其已新者而日日新之又日新之不可略有闲断也〉康诰曰作新民〈鼓之舞之之谓作言振起其自新之民也〉诗曰周虽旧邦其命维新〈诗大雅文王之篇言周国虽旧至于文王能新其徳以及于民而始受天命也〉是故君子无所不用其极〈自新新民皆欲止于至善也〉
右传之二章释新民
诗云邦畿千里惟民所止〈诗商颂𤣥鸟之篇邦畿王者之都也止居也言物各有所当止之处也〉诗云缗蛮黄鸟止于丘隅子曰于止知其所止可以人而不如鸟乎〈缗诗作绵O诗小雅缗蛮之篇缗蛮鸟声丘隅岑蔚之处子曰以下孔子说诗之辞言人当知所当止之处也〉诗云穆穆文王于缉熙敬止为人君止于仁为人臣止于敬为人子止于孝为人父止于慈与国人交止于信〈于缉之于音乌O诗文王之篇穆穆深逺之意于叹美辞缉继续也熙光明也敬止言其无不敬而安所止也引此而言圣人之止无非至善五者乃其目之大者也学者于此究其精㣲之蕴而又推类以尽其馀则于天下之事皆有以知其所止而无疑矣〉诗云瞻彼淇澳菉竹猗猗有斐君子如切如磋如琢如磨瑟兮僩兮赫兮喧兮有斐君子终不可喧兮如切如磋者道学也如𤥨如磨者自脩也瑟兮僩兮者恂栗也赫兮喧兮者威仪也有斐君子终不可喧兮者道盛徳至善民之不能忘也〈澳于六反菉诗作绿猗叶韵音阿僩下版反喧诗作咺喧诗作谖并况晚反恂郑氏读作峻O诗卫风淇澳之篇淇水名澳隈也猗猗美盛貌兴也斐文貌切以刀锯琢以椎凿皆裁物使成形质也磋以鑢铴磨以沙石皆治物使其滑泽也治骨角者既切而复磋之治玉石者既𤥨而复磨之皆言其治之有绪而益致其精也瑟严密之貌僩武毅之貌赫喧宣著盛大之貌喧忘也道言也学谓讲习讨论之事自脩者省察克治之功恂栗战惧也威可畏也仪可象也引诗而释之以明明明徳者之止于至善道学自脩言其所以得之之由恂栗威仪言其徳容表里之盛卒乃指其实而叹美之也〉诗云於戏前王不忘君子贤其贤而亲其亲小人乐其乐而利其利此以没世不忘也〈於戏音呜呼乐音洛O诗周颂烈文之篇於戏叹辞前王谓文武也君子谓其后贤后王小人谓后民也此言前王所以新民者止于至善能使天下后世无一物不得其所所以既没世而人思慕之愈乆而不忘也此两节咏叹淫泆其味深长当熟玩之〉
右传之三章释止于至善〈此章内自引淇澳诗以下旧本误在诚意章下〉
子曰听讼吾犹人也必也使无讼乎无情者不得尽其辞大畏民志此谓知本〈犹人不异于人也情实也引夫子之言而言圣人能使无实之人不敢尽其虚诞之辞盖我之明徳既明自然有以畏服民之心志故讼不待听而自无也观于此言可以知本末之先后矣〉
右传之四章释本末〈此章旧本误在止于信下〉
此谓知本〈程子曰衍文也〉此谓知之至也〈此句之上别有阙文此特其结语耳〉右传之五章盖释格物致知之义而今亡矣〈此章旧本通下章误在经文之下〉闲尝窃取程子之意以补之曰所谓致知在格物者言欲致吾之知在即物而穷其理也盖人心之灵莫不有知而天下之物莫不有理惟于理有未穷故其知有不尽也是以大学始教必使学者即凡天下之物莫不因其巳知之理而益穷之以求至乎其极至于用力之乆而一旦豁然贯通焉则众物之表里精粗无不到而吾心之全体大用无不明矣此谓物格此谓知之至也
所谓诚其意者毋自欺也如恶恶臭如好好色此之谓自谦故君子必慎其独也〈恶好上字皆去声谦读为慊苦劫反O诚其意者自脩之首也毋者禁止之辞自欺云者知为善以去恶而心之所𤼵有未实也谦快也足也独者人所不知而已所独知之地也言欲自脩者知为善以去其恶则当实用其力而禁止其自欺使其恶恶则如恶恶𦤀好善则如好好色皆务决去而求必得之以自快足于己不可徒茍且以徇外而为人也然其实与不实盖有他人所不及知而巳独知之者故必谨之于此以审其㡬焉〉小人闲居为不善无所不至见君子而后厌然揜其不善而著其善人之视已如见其肺肝然则何益矣此谓诚于中形于外故君子必慎其独也〈闲音闲厌郑氏读作黡O闲居独处也厌然消沮闭藏之貌此言小人阴为不善而阳欲揜之则是非不知善之当为与恶之当去也但不能实用其力以至此耳然欲揜其恶而卒不可揜欲诈为善而卒不可诈则亦何益之有哉此君子所以重以为戒而必谨其独也〉曾子曰十目所视十手所指其严乎〈引此以明上文之意言虽幽独之中而其善恶之不可揜如此可畏之甚也〉富润屋徳润身心广体胖故君子必诚其意〈胖步丹反O胖安舒也言富则能润屋矣徳则能润身矣故心无愧怍则广大寛平而体常舒泰徳之润身者然也盖善之实于中而形于外者如此故又言此以结之〉
右传之六章释诚意〈经曰欲诚其意先致其知又曰知至而后意诚盖心体之明有所未尽则其所𤼵必有不能实用其力而茍焉以自欺者然或已明而不谨乎此则其所明又非巳有而无以为进徳之基故此章之指必承上章而通考之然后有以见其用力之始终其序不可乱而功不可阙如此云〉
所谓脩身在正其心者身有所忿懥则不得其正有所恐惧则不得其正有所好乐则不得其正有所忧患则不得其正〈程子曰身有之身当作心忿弗粉反懥敕值反好乐并去声O忿懥怒也盖是四者皆心之用而人所不能无者然一有之而不能察则欲动情胜而其用之所行或不能不失其正矣〉心不在焉视而不见听而不闻食而不知其味〈心有不存则无以检其身是以君子必察乎此而敬以直之然后此心常存而身无不脩也〉此谓脩身在正其心右传之七章释正心脩身〈此亦承上章以起下章盖意诚则真无恶而实有善矣所以能存是心以检其身然或但知诚意而不能密察此心之存否则又无以直内而脩身也O自此以下并以旧文为正〉
所谓齐其家在脩其身者人之其所亲爱而辟焉之其所贱恶而辟焉之其所畏敬而辟焉之其所哀矜而辟焉之其所敖惰而辟焉故好而知其恶恶而知其羙者天下鲜矣〈辟读为僻恶而之恶敖好并去声鲜上声O人谓众人之犹于也辟犹偏也五者在人本有当然之则然常人之情惟其所向而不加察焉则必陷于一偏而身不脩矣〉故谚有之曰人莫知其子之恶莫知其苗之硕〈谚音彦硕叶韵时若反O谚俗语也溺爱者不明贪得者无厌是则偏之为害而家之所以不齐也〉此谓身不脩不可以齐其家
右传之八章释脩身齐家
所谓治国必先齐其家者其家不可教而能教人者无之故君子不出家而成教于国孝者所以事君也弟者所以事长也慈者所以使众也〈弟去声长上声O身脩则家可教矣孝弟慈所以脩身而教于家者也然而国之所以事君事长使众之道不外乎此此所以家齐于上而教成于下也〉康诰曰如保赤子心诚求之虽不中不逺矣未有学养子而后嫁者也〈中去声O此引书而释之又明立教之本不假强为在识其端而推广之耳〉一家仁一国兴仁一家让一国兴让一人贪戾一国作乱其机如此此谓一言偾事一人定国〈偾音奋O一人谓君也机𤼵动所由也偾覆败也此言教成于国之效〉尧舜帅天下以仁而民从之桀纣帅天下以暴而民从之其所令反其所好而民不从是故君子有诸巳而后求诸人无诸巳而后非诸人所藏乎身不恕而能喻诸人者未之有也〈好去声O此又承上文一人定国而言有善于巳然后可以责人之善无恶于已然后可以正人之恶皆推已以及人所谓恕也不如是则所令反其所好而民不从矣喻晓也〉故治国在齐其家〈通结上文〉诗云桃之夭夭其叶蓁蓁之子于归宜其家人宜其家人而后可以教国人〈夭平声蓁音臻O诗周南桃夭之篇夭夭少好貌蓁蓁羙盛貌兴也之子犹言是子此指女子之嫁者而言也妇人谓嫁曰归宜犹善也〉诗云宜兄宜弟宜兄宜弟而后可以教国人〈诗小雅蓼萧篇〉诗云其仪不忒正是四国其为父子兄弟足法而后民法之也〈诗曹风鸤鸠篇忒差也〉此谓治国在齐其家〈此三引诗皆以咏叹上文之事而又结之如此其味深长最宜潜玩〉
右传之九章释齐家治国
所谓平天下在治其国者上老老而民兴孝上长长而民兴弟上恤孤而民不倍是以君子有絜矩之道也〈长上声弟去声倍与背同絜胡结反O老老所谓老吾老也兴谓有所感𤼵而兴起也孤者幼而无父之称絜度也矩所以为方也言此三者上行下效捷于影响所谓家齐而国治也亦可以见人心之所同而不可使有一夫之不获矣是以君子必当因其所同推以度物使彼我之闲各得分愿则上下四旁均齐方正而天下平矣〉所恶于上毋以使下所恶于下毋以事上所恶于前毋以先后所恶于后毋以从前所恶于右毋以交于左所恶于左毋以交于右此之谓絜矩之道〈恶先并去声O此覆解上文絜矩二字之义如不欲上之无礼于我则心以此度下之心而亦不敢以此无礼使之不欲下之不忠于我则必以此度上之心而亦不敢以此不忠事之至于前后左右无不皆然则身之所处上下四旁长短广狭彼此如一而无不方矣彼同有是心而兴起焉者又岂有一夫之不获哉所操者约而所及者广此平天下之要道也故章内之意皆自此而推之〉诗云乐只君子民之父母民之所好好之民之所恶恶之此之谓民之父母〈乐音洛只音纸好恶并去声下并同O诗小雅南山有台之篇只语助辞言能絜矩而以民心为巳心则是爱民如子而民爱之知父母矣〉诗云节彼南山维石岩岩赫赫师尹民具尔瞻有国者不可以不慎辟则为天下僇矣〈节读为截辟读为僻僇与戮同O诗小雅节南山之篇节截然高大貌师尹周大师尹氏也具俱也辟偏也言在上者人所瞻仰不可不谨若不能絜矩而好恶徇于一巳之偏则身弑国亡为天下之大戮矣〉诗云殷之未丧师克配上帝仪监于殷峻命不易道得众则得国失众则失国〈丧去声仪诗作宜峻诗作骏易去声O诗文王篇师众也配对也配上帝言其为天下君而对乎上帝也监视也峻大也不易言难保也道言也引诗而言此以结上文两节之意有天下者能存此心而不失则所以絜矩而与民同欲者自不能巳矣〉是故君子先慎乎徳有徳此有人有人此有土有土此有财有财此有用〈先慎乎徳承上文不可不谨而言徳即所谓明徳有人谓得众有土谓得国有国则不患无财用矣〉徳者本也财者末也〈本上文而言〉外本内末争民施夺〈人君以徳为外以财为内则是争斗其民而施之以劫夺之教也盖财者人之所同欲不能絜矩而欲専之则民亦起而争夺矣〉是故财聚则民散财散则民聚〈外本内末故财聚争民施夺故民散反是则有徳而有人矣〉是故言悖而出者亦悖而入货悖而入者亦悖而出〈悖布内反O悖逆也此以言之出入明货之出入也自先慎乎徳以下至此又因财货以明能絜矩与不能者之得失也〉康诰曰惟命不于常道善则得之不善则失之矣〈道言也因上文引文王诗之意而申言之其丁宁反复之意益深切矣〉楚书曰楚国无以为宝惟善以为宝〈楚书楚语言不宝金玉而宝善人也〉舅犯曰亡人无以为宝仁亲以为宝〈舅犯晋文公舅狐偃字子犯亡人文公时为公子出亡在外也仁爱也事见檀弓此两节又明不外本而内末之意〉秦誓曰若有一个臣断断兮无他技其心休休焉其如有容焉人之有技若巳有之人之彦圣其心好之不啻若自其口出寔能容之以能保我子孙黎民尚亦有利哉人之有技媢疾以恶之人之彦圣而违之俾不通寔不能容以不能保我子孙黎民亦曰殆哉〈个古贺反书作介断丁乱反媢音冒O秦誓周书断断诚一之貌彦美士也圣通明也尚庶㡬也媢忌也违拂戾也殆危也〉唯仁人放流之迸诸四夷不与同中国此谓唯仁人为能爱人能恶人〈迸读为屏古字通用O迸犹遂也言有此媢疾之人妨贤而病国则仁人必深恶而痛绝之以其至公无私故能得好恶之正如此也〉见贤而不能举举而不能先命也见不善而不能退退而不能逺过也〈命郑氏云当作幔程子云当作怠未详孰是逺去声O若此者知所爱恶矣而未能尽爱恶之道盖君子而未仁者也〉好人之所恶恶人之所好是谓拂人之性菑必逮夫身〈菑古灾字夫音扶O拂逆也好善而恶恶人之性也至于拂人之性则不仁之甚者也自秦誓至此又皆以申言好恶公私之极以明上文所引南山有台节南山之意〉是故君子有大道必忠信以得之骄泰以失之〈君子以位言之道谓居其位而脩巳治人之术𤼵已自尽为忠循物无违谓信骄者矜高泰者侈肆此因上所引文王康诰之意而言章内三言得失而语益加切盖至此而天理存亡之㡬决矣〉生财有大道生之者众食之者寡为之者疾用之者舒则财恒足矣〈恒胡登反O吕氏曰国无游民则生者众矣朝无幸位则食者寡矣不夺农时则为之疾矣量入为出则用之舒矣愚按此因有土有财而言以明足国之道在乎务本而节用非必外本内末而后财可聚也自此以至终篇皆一意也〉仁者以财𤼵身不仁者以身𤼵财〈𤼵犹起也仁者散财以得民不仁者亡身以殖货〉未有上好仁而下不好义者也未有好义其事不终者也未有府库财非其财者也〈上好仁以爱其下则下好义以忠其上所以事必有终而府库之财无悖出之患也〉孟献子曰畜马乘不察于鸡豚伐冰之家不畜牛羊百乘之家不畜聚敛之臣与其有聚敛之臣宁有盗臣此谓国不以利为利以义为利也〈畜许六反乘敛并去声O孟献子鲁之贤大夫仲孙蔑也畜马乘士初试为大夫者也伐冰之家卿大夫以上丧祭用冰者也百乘之家有采地者也君子宁亡巳之财而不忍伤民之力故宁有盗臣而不畜聚敛之臣此谓以下释献子之言也〉长国家而务财用者必自小人矣彼为善之小人之使为国家菑害并至虽有善者亦无如之何矣此谓国不以利为利以义为利也〈长上声彼为善之此句上下疑有阙文误字O自由也言由小人导之也此一节深明以利为利之害而重言以结之其丁宁之意切矣〉
右传之十章释治国平天下〈此章之义务在与民同好恶而不専其利皆推广絜矩之意也能如是则亲贤乐利各得其所而天下平矣〉凡传十章前四章统论纲领指趣后六章细论条目工夫其第五章乃明善之要第六章乃诚身之本在初学尤为当务之急读者不可以其近而忽之也
大学

[book_title]论语序说
史记世家曰孔子名丘字仲尼其先宋人父叔梁纥母颜氏以鲁襄公二十二年庚戌之岁十一月庚子生孔子于鲁昌平乡陬邑为儿嬉戏常陈俎豆设礼容及长为委吏料量平〈委吏本作季氏史索隐云一本作委吏与孟子合今从之〉为司职吏畜蕃息〈职见周礼牛人读为樴义与杙同盖系飬牺牲之所此官即孟子所谓乘田〉适周问礼于老子既反而弟子益进昭公二十五年甲申孔子年三十五而昭公奔齐鲁乱于是适齐为高昭子家臣以通乎景公〈有闻韶问政二事〉公欲封以尼谿之田晏婴不可公惑之〈有季孟吾老之语〉孔子遂行反乎鲁定公元年壬辰孔子年四十三而季氏强僭其臣阳虎作乱专政故孔子不仕而退脩诗书礼乐弟子弥众九年庚子孔子年五十一公山不狃以费畔季氏召孔子欲往而卒不行〈有答子路东周语〉定公以孔子为中都宰一年四方则之遂为司空又为大司寇十年辛丑相定公会齐侯于夹谷齐人归鲁侵地十二年癸卯使仲由为季氏宰堕三都收其甲兵孟氏不肯堕成围之不克十四年乙巳孔子年五十六摄行相事诛少正卯与闻国政三月鲁国大治齐人归女乐以沮之季桓子受之郊又不致膰俎于大夫孔子行〈鲁世家以此以上皆为十二年事〉适卫主于子路妻兄颜浊邹家〈孟子作颜仇由〉适陈过匡匡人以为阳虎而拘之〈有颜渊后及文王既没之语〉既解还卫主蘧伯玉家见南子〈有矢子路及未见好德之语〉去适宋司马桓魋欲杀之〈有天生德语及微服过宋事〉又去适陈主司城贞子家居三岁而反于卫灵公不能用〈有三年有成之语〉晋赵氏家臣佛肸以中牟畔召孔子孔子欲往不果〈有答子路坚白语及荷蒉过门事〉将西见赵简子至河而反又主蘧伯玉家灵公问陈不对而行复如陈〈据论语则绝粮当在此时〉季桓子卒遗言谓康子必召孔子其臣止之康子乃召冉求〈史记以论语归与之叹为在此时又以孟子所记叹词为主司城贞子时语疑不然盖语孟所记本皆此一时语而所记有异同耳〉孔子如蔡及叶〈有叶公问答子路不对沮溺耦耕荷莜丈人等事史记云于是楚昭王使人聘孔子孔子将往拜礼而陈蔡大夫发徒围之故孔子绝粮于陈蔡之闲有愠见及告子贡一贯之语按是时陈蔡臣服于楚若楚王来聘孔子陈蔡大夫安敢围之且据论语绝粮当在去卫如陈之时〉楚昭王将以书社地封孔子令尹子西不可乃止〈史记云书社地七百里恐无此理时则有接舆之歌〉又反乎卫时灵公已卒卫君辄欲得孔子为政〈有鲁卫兄弟及答子贡夷齐子路正名之语〉而冉求为季氏将与齐战有功康子乃召孔子而孔子归鲁实哀公之十一年丁巳而孔子年六十八矣〈有对哀公及康子语〉然鲁终不能用孔子孔子亦不求仕乃叙书传礼记〈有𣏌宋损益从周等语〉删诗正乐〈有语大师及乐正之语〉序易彖系象说卦文言〈有假我数年之语〉弟子盖三千焉身通六艺者七十二人〈弟子颜回最贤蚤死后唯曾参得传孔子之道〉十四年庚申鲁西狩获麟〈有莫我知之叹〉孔子作春秋〈有知我罪我等语论语请讨陈恒事亦在是年〉明年辛酉子路死于卫十六年壬戌四月己丑孔子卒年七十三葬鲁城北泗上弟子皆服心丧三年而去惟子贡庐于冢上凡六年孔子生鲤字伯鱼先卒伯鱼生伋字子思作中庸〈子思学于曾子而孟子受业子思之门人〉
何氏曰鲁论语二十篇齐论语别有问王知道凡二十二篇其二十篇中章句颇多于鲁论古论出孔氏壁中分尧曰下章子张问以为一篇有两子张凡二十一篇篇次不与齐鲁论同
程子曰论语之书成于有子曾子之门人故其书独二子以子称
程子曰读论语有读了全然无事者有读了后其中得一两句喜者有读了后知好之者有读了后直有不知手之舞之足之蹈之者
程子曰今人不㑹读书如读论语未读时是此等人读了后又只是此等人便是不曾读
程子曰颐自十七八读论语当时巳晓文义读之愈久但觉意味深长

[book_title]论语卷一
宋　朱子　集注学而第一〈此为书之首篇故所记多务本之意乃入道之门积徳之基学者之先务也凡十六章〉
子曰学而时习之不亦说乎〈说悦同O学之为言效也人性皆善而觉有先后后觉者必效先觉之所为乃可以明善而复其初也习鸟数飞也学之不已如鸟数飞也说喜意也既学而又时时习之则所学者熟而中心喜说其进自不能巳矣程子曰习重习也时复思绎浃洽于中则说也又曰学者将以行之也时习之则所学者在我故说谢氏曰时习者无时而不习坐如尸坐时习也立如齐立时习也〉有朋自远方来不亦乐乎〈乐音洛O朋同类也自远方来则近者可知程子曰以善及人而信从者众故可乐又曰说在心乐主发散在外〉人不知而不愠不亦君子乎〈愠纡问反O愠含怒意君子成德之名尹氏曰学在己知不知在人何愠之有程子曰虽乐于及人不见是而无闷乃所谓君子愚谓及人而乐者顺而易不知而不愠者逆而难故惟成徳者能之然德之所以成亦曰学之正习之熟说之深而不已焉耳O程子曰乐由说而后得非乐不足以语君子〉O有子曰其为人也孝弟而好犯上者鲜矣不好犯上而好作乱者未之有也〈弟好皆去声鲜上声下同O有子孔子弟子名若善事父母为孝善事兄长为弟犯上谓干犯在上之人鲜少也作乱则为悖逆争斗之事矣此言人能孝弟则其心和顺少好犯上必不好作乱也〉君子务本本立而道生孝弟也者其为仁之本与〈与平声O务专力也本犹根也仁者爱之理心之德也为仁犹曰行仁与者疑辞谦退不敢质言也言君子凡事专用力于根本根本既立则其道自生若上文所谓孝弟乃是为仁之本学者务此则仁道自此而生也O程子曰孝弟顺德也故不好犯上岂复有逆理乱常之事德有本本立则其道充大孝弟行于家而后仁爱及于物所谓亲亲而仁民也故为仁以孝弟为本论性则以仁为孝弟之本或问孝弟为仁之本此是由孝弟可以至仁否曰非也谓行仁自孝弟始孝弟是仁之一事谓之行仁之本则可谓是仁之本则不可盖仁是性也孝弟是用也性中只有个仁义礼智四者而巳曷尝有孝弟来然仁主于爱爱莫大于爱亲故曰孝弟也者其为仁之本与〉O子曰巧言令色鲜矣仁〈巧好令善也好其言善其色致饰于外务以悦人则人欲肆而本心之德亡矣圣人词不迫切专言鲜则绝无可知学者所当深戒也O程子曰知巧言令色之非仁则知仁矣〉O曾子曰吾日三省吾身为人谋而不忠乎与朋友交而不信乎传不习乎〈省悉井反为去声传平声O曾子孔子弟子名参字子舆尽己之谓忠以实之谓信传谓受之于师习谓熟之于巳曾子以此三者日省其身有则改之无则加勉其自治诚切如此可谓得为学之本矣而三者之序则又以忠信为𫝊习之本也O尹氏曰曾子守约故动必求诸身谢氏曰诸子之学皆出于圣人其后愈逺而愈失其真独曾子之学専用心于内故传之无弊观于子思孟子可见矣惜乎其嘉言善行不尽传于世也其幸存而未泯者学者其可不尽心乎〉O子曰道千乘之国敬事而信节用而爱人使民以时〈道乘皆去声O道治也千乘诸侯之国其地可出兵车千乘者也敬者主一无适之谓敬事而信者敬其事而信于民也时谓农隙之时言治国之要在此五者亦务本之意也O程子曰此言至浅然当时诸侯果能此亦足以治其国矣圣人言虽至近上下皆通此三言者若推其极尧舜之治亦不过此若常人之言近则浅近而巳矣杨氏曰上不敬则下慢不信则下疑下慢而疑事不立矣敬事而信以身先之也易曰节以制度不伤财不害民盖侈用则伤财伤财必至于害民故爱民必先于节用然使之不以其时则力本者不获自尽虽有爱人之心而人不被其泽矣然此特论其所存而巳未及为政也茍无是心则虽有政不行焉胡氏曰凡此数者又皆以敬为主愚谓五者反复相因各有次第读者宜细推之〉O子曰弟子入则孝出则弟谨而信汎爱众而亲仁行有馀力则以学文〈弟子之弟上声则弟之弟去声O谨者行之有常也信者言之有实也汎广也众谓众人亲近也仁谓仁者馀力犹言暇日以用也文谓诗书六艺之文O程子曰为弟子之职力有馀则学文不脩其职而先文非为巳之学也尹氏曰德行本也文艺末也穷其本末知所先后可以入德矣洪氏曰未有馀力而学文则文灭其质有馀力而不学文则质胜而野愚谓力行而不学文则无以考圣贤之成法识事理之当然而所行或出于私意非但失之于野而已〉O子夏曰贤贤易色事父母能竭其力事君能致其身与朋友交言而有信虽曰未学吾必谓之学矣〈子夏孔子弟子姓卜名商贤人之贤而易其好色之心好善有诚也致犹委也委致其身谓不有其身也四者皆人伦之大者而行之必尽其诚学求如是而巳故子夏言有能如是之人茍非生质之美必其务学之至虽或以为未尝为学我必谓之巳学也O游氏曰三代之学皆所以明人伦也能是四者则于人伦厚矣学之为道何以加此子夏以文学名而其言如此则古人之所谓学者可知矣故学而一篇大抵皆在于务本吴氏曰子夏之言其意善矣然词气之闲抑扬太过其流之弊将或至于废学必若上章夫子之言然后为无弊也〉O子曰君子不重则不威学则不固〈重厚重威威严固坚固也轻乎外者必不能坚乎内故不厚重则无威严而所学亦不坚固也〉主忠信〈人不忠信则事皆无实为恶则易为善则难故学者必以是为主焉程子曰人道惟在忠信不诚则无物且出入无时莫知其乡者人心也若无忠信岂复有物乎〉无友不如己者〈无毋通禁止辞也友所以辅仁不如己则无益而有损〉过则勿惮改〈勿亦禁止之辞惮畏难也自治不勇则恶日长故有过则当速改不可畏难而苟安也程子曰学问之道无他也知其不善则速改以从善而巳O程子曰君子自脩之道当如是也游氏曰君子之道以威重为质而学以成之学之道必以忠信为主而以胜巳者辅之然或吝于改过则终无以入德而贤者亦未必乐告以善道故以过勿惮改终焉〉O曾子曰慎终追远民德归厚矣〈慎终者丧尽其礼追远者祭尽其诚民德归厚谓下民化之其德亦归于厚盖终者人之所易忽也而能谨之远者人之所易忘也而能追之厚之道也故以此自为则己之德厚下民化之则其德亦归于厚也〉O子禽问于子贡曰夫子至于是邦也必闻其政求之与抑与之与〈之与之与平声下同O子禽姓陈名亢子贡姓端木名赐皆孔子弟子或曰亢子贡弟子未知孰是抑反语辞〉子贡曰夫子温良恭俭让以得之夫子之求之也其诸异乎人之求之与〈温和厚也良易直也恭庄敬也俭节制也让谦逊也五者夫子之盛德光辉接于人者也其诸语辞也人他人也言夫子未尝求之但其德容如是故时君敬信自以其政就而问之耳非若他人必求之而后得也圣人过化存神之妙未易窥测然即此而观则其德盛礼恭而不愿乎外亦可见矣学者所当潜心而勉学也O谢氏曰学者观于圣人威仪之闲亦可以进德矣若子贡亦可谓善观圣人矣亦可谓善言德行矣今去圣人千五百年以此五者想见其形容尚能使人兴起而况于亲炙之者乎张敬夫曰夫子至是邦必开其政而未有能委国而授之以政者盖见圣人之仪刑而乐告之者秉彝好德之良心也而私欲害之是以终不能用耳〉O子曰父在观其志父没观其行三年无改于父之道可谓孝矣〈行去声O父在子不得自専而志则可知父没然后其行可见故观此足以知其人之善恶然又必能三年无改于父之道乃见其孝不然则所行虽善亦不得为孝矣O尹氏曰如其道虽终身无改可也如其非道何待三年然则三年无改者孝子之心有所不忍故也游氏曰三年无改亦谓在所当改而可以未改者耳〉O有子曰礼之用和为贵先王之道斯为美小大由之〈礼者天理之节文人事之仪则也和者从容不迫之意盖礼之为体虽严然皆出于自然之理故其为用必从容而不迫乃为可贵先王之道此其所以为美而小事大事无不由之也〉有所不行知和而和不以礼节之亦不可行也〈承上文而言如此而复有所不行者以其徒知和之为贵而一于和不复以礼节之则亦非复礼之本然矣所以流荡忘返而亦不可行也O程子曰礼胜则隶故礼之用和为贵先王之道以斯为美而小大由之乐胜则流故有所不行者知和而和不以礼节之亦不可行范氏曰凡礼之体主于敬而其用则以和为贵敬者礼之所以立也和者乐之所由生也若有子可谓达礼乐之本矣愚谓严而泰和而节此理之自然礼之全体也毫厘有差则失其中正而各倚于一偏其不可行均矣〉O有子曰信近于义言可复也恭近于礼远耻辱也因不失其亲亦可宗也〈近远皆去声O信约信也义者事之宜也复践言也恭致敬也礼节文也因犹依也宗犹主也言约信而合其宜则言必可践矣致恭而中其节则能远耻辱矣所依者不失其可亲之人则亦可以宗而主之矣此言人之言行交际皆当谨之于始而虑其所终不然则因仍苟且之闲将有不胜其自失之悔者矣〉O子曰君子食无求饱居无求安敏于事而慎于言就有道而正焉可谓好学也已〈好去声O不求安饱者志有在而不暇及也敏于事者勉其所不足慎于言者不敢尽其所有馀也然犹不敢自是而必就有道之人以正其是非则可谓好学矣凡言道者皆谓事物当然之理人之所共由者也O尹氏曰君子之学能是四者可谓笃志力行者矣然不取正于有道未免有差如杨墨学仁义而差者也其流至于无父无君谓之好学可乎〉O子贡曰贫而无谄富而无骄何如子曰可也未若贫而乐富而好礼者也〈乐音洛好去声O谄卑屈也骄矜肆也常人溺于贫富之中而不知所以自守故必有二者之病无谄无骄则知自守矣而未能超乎贫富之外也兄曰可者仅可而有所未尽之辞也乐则心广体胖而忘其贫好礼则安处善乐循理亦不自知其富矣子贡货殖盖先贫后富而尝用力于自守者故以此为问而夫子答之如此盖许其所已能而勉其所未至也〉子贡曰诗云如切如磋如琢如磨其斯之谓与〈磋七多反与平声O诗卫风淇澳之篇言治骨角者既切之而复磋之治玉石者既琢之而复磨之治之巳精而益求其精也子贡自以无谄无骄为至矣闻夫子之言又知义理之无穷虽有得焉而未可遽自足也故引是诗以明之〉子曰赐也始可与言诗已矣告诸往而知来者〈往者其所已言者来者其所未言者O愚按此章问答其浅深高下固不待辨说而明矣然不切则磋无所施不琢则磨无所措故学者虽不可安于小成而不求造道之极致亦不可骛于虚远而不察切巳之实病也〉O子曰不患人之不己知患不知人也〈尹氏曰君子求在我者故不患人之不已知不知人则是非邪正或不能辨故以为患也〉
为政第二〈凡二十四章〉
子曰为政以德譬如北辰居其所而众星共之〈共音拱亦作拱O政之为言正也所以正人之不正也德之为言得也行道而有得于心也北辰北极天之枢也居其所不动也共向也言众星四面旋绕而归向之也为政以德则无为而天下归之其象如此程子曰为政以德然后无为范氏曰为政以德则不动而化不言而信无为而成所守者至简而能御烦所处者至静而能制动所务者至寡而能服众〉O子曰诗三百一言以蔽之曰思无邪〈诗三百十一篇言三百者举大数也蔽犹盖也思无邪鲁颂𬳶篇之辞凡诗之言善者可以感发人之善心恶者可以惩创人之逸志其用归于使人得其情性之正而巳然其言微婉且或各因一事而发求其直指全体则未有若此之明且尽者故夫子言诗三百篇而惟此一言足以尽盖其义其示人之意亦深切矣　程子曰思无邪者诚也范氏曰学者必务知要知要则能守约守约则足以尽博矣经礼三百曲礼三千亦可以一言以蔽之曰毋不敬〉O子曰道之以政齐之以刑民免而无耻〈道音导下同O道犹引导谓先之也政谓法制禁令也齐所以一之也道之而不从者有刑以一之也免而无耻谓苟免刑罚而无所羞愧盖虽不敢为恶而为恶之心未尝亡也〉道之以德齐之以礼有耻且格〈礼谓制度品节也格至也言躬行以率之则民固有所观感而兴起矣而其浅深厚薄之不一者又有礼以一之则民耻于不善而又有以至于善也一说格正也书曰格其非心O愚谓政者为治之具刑者辅治之法德礼则所以出治之本而德又礼之本也此其相为终始虽不可以偏废然政刑能使民远罪而巳德礼之效则有以使民日迁善而不自知故治民者不可徒恃其末又当深探其本也〉O子曰吾十有五而志于学〈古者十五而入大学心之所之谓之志此所谓学即大学之道也志乎此则念念在此而为之不厌矣〉三十而立〈有以自立则守之固而无所事志矣〉四十而不惑〈于事物之所当然皆无所疑则知之明而无所事守矣〉五十而知天命〈天命即天道之流行而赋于物者乃事物所以当然之故也知此则知极其精而不惑又不足言矣〉六十而耳顺〈声入心通无所违逆知之之至不思而得也〉七十而从心所欲不逾矩〈从如字O从随也矩法度之器所以为方者也随其心之所欲而自不过于法度安而行之不勉而中也O程子曰孔子生而知者也言亦由学而至所以勉进后人也立能自立于斯道也不惑则无所疑矣知天命穷理尽性也耳顺所闻皆通也从心所欲不逾矩则不勉而中矣又曰孔子自言其进德之序如此者圣人未必然但为学者立法使之盈科而后进成章而后达耳胡氏曰圣人之教亦多术然其要使人不失其本心而巳欲得此心者惟志乎圣人所示之学循其序而进焉至于一疵不存万理明尽之后则其日用之闲本心莹然随所意欲莫非至理盖心即体欲即用体即道用即义声为律而身为度矣又曰圣人言此一以示学者当优游涵泳不可躐等而进一以示学者当日就月将不可半涂而废也愚谓圣人生知安行固无积累之渐然其心未尝自谓巳至此也是其日用之闲必有独觉其进而人不及知者故因其近似以自名欲学者以是为则而自勉非心实自圣而姑为是退托也后凡言谦辞之属意皆放此〉O孟懿子问孝子曰无违〈孟懿子鲁大夫仲孙氏名何忌无违谓不背于理〉樊迟御子告之曰孟孙问孝于我我对曰无违〈樊迟孔子弟子名须御为孔子御车也孟孙即仲孙也夫子以懿子未达而不能问恐其失指而以从亲之令为孝故语樊迟以发之〉樊迟曰何谓也子曰生事之以礼死葬之以礼祭之以礼〈生事葬祭事亲之始终具矣礼即理之节文也人之事亲自始至终一于礼而不苟其尊亲也至矣是时三家僭礼故夫子以是警之然语意浑然又若不专为三家发者所以为圣人之言也O胡氏曰人之欲孝其亲心虽无穷而分则有限得为而不为与不得为而为之均于不孝所谓以礼者为其所得为者而已矣〉O孟武伯问孝子曰父母唯其疾之忧〈武伯懿子之子名彘言父母爱子之心无所不至唯恐其有疾病常以为忧也人子体此而以父母之心为心则凡所以守其身者自不容于不谨矣岂不可以为孝乎旧说人子能使父母不以其陷于不义为忧而独以其疾为忧乃可谓孝亦通〉O子游问孝子曰今之孝者是谓能养至于犬马皆能有养不敬何以别乎〈养去声别彼列反O子游孔子弟子姓言名偃养谓饮食供奉也犬马待人而食亦若养然言人畜犬马皆能有以养之若能养其亲而敬不至则与养犬马者何异甚言不敬之罪所以深警之也O胡氏曰世俗事亲能养足矣狎思恃爱而不知其渐流于不敬则非小失也子游圣门高弟未必至此圣人直恐其爱逾于敬故以是深警发之也〉O子夏问孝子曰色难有事弟子服其劳有酒食先生馔曾是以为孝乎〈食音嗣O色难谓事亲之际惟色为难也食饭也先生父兄也馔饮食之也曾犹尝也盖孝子之有深爱者必有和气有和气者必有愉色有愉色者必有婉容故事亲之际惟色为难耳服劳奉养未足为孝也旧说承顺父母之色为难亦通O程子曰告懿子告众人者也告武伯者以其人多可忧之事子游能飬而或失于敬子夏能直义而或少温润之色各因其材之高下与其所失而告之故不同也〉O子曰吾与回言终日不违如愚退而省其私亦足以发回也不愚〈回孔子弟子姓颜字子渊不违者意不相背有听受而无问难也私谓燕居独处非进见请问之时发谓发明所言之理愚闻之师曰颜子深潜纯粹其于圣人体段巳具其闻夫子之言黙识心融触处洞然自有条理故终日言但见其不违如愚人而已及退省其私则见其日用动静语黙之闲皆足以发明夫子之道坦然由之而无疑然后知其不愚也〉O子曰视其所以〈以为也为善者为君子为恶者为小人〉观其所由〈观比视为详矣由从也事虽为善而意之所从来者有未善焉则亦不得为君子矣或曰由行也谓所以行其所为者也〉察其所安〈察则又加详矣安所乐也所由虽善而心之所乐者不在于是则亦伪耳岂能久而不变哉〉人焉廋哉人焉廋哉〈马于虔反廋所留反O焉何也廋匿也重言以深明之O程子曰在巳者能知言穷理则能以此察人伦如圣人也〉O子曰温故而知新可以为师矣〈温寻绎也故者旧所闻新者今所得言学能时习旧闻而每有新得则所学在我而其应不穷故可以为人师若夫记问之学则无得于心而所知有限故学记讥其不足以为人师正与此意互相发也〉O子曰君子不器〈器者各适其用而不能相通成德之士体无不具故用无不周非特为一材一艺而巳〉O子贡问君子子曰先行其言而后从之〈周氏曰先行其言者行之于未言之前而后从之者言之于既行之后O范氏曰子贡之患非言之艰而行之艰故告之以此〉O子曰君子周而不比小人比而不周〈比必二反O周普遍也比偏党也皆与人亲厚之意但周公而比私耳O君子小人所为不同如阴阳昼夜每每相反然究其所以分则在公私之际毫厘之差耳故圣人于周比和同骄泰之属常对举而互言之欲学者察乎两闲而审其取舍之㡬也〉O子曰学而不思则罔思而不学则殆〈不求诸心故昏而无得不习其事故危而不安O程子曰博学审问慎思明辨笃行五者废其一非学也〉O子曰攻乎异端斯害也已〈范氏曰攻専治也故治木石金玉之工曰攻异端非圣人之道而别为一端如杨墨是也其率天下至于无父无君专治而欲精之为害甚矣O程子曰佛氏之言比之杨墨尤为近理所以其害为尤甚学者当如淫声美色以远之不尔则骎骎然入于其中矣〉O子曰由诲女知之乎知之为知之不知为不知是知也〈女音汝O由孔子弟子姓仲字子路子路好勇盖有强其所不知以为知者故夫子告之曰我教女以知之之道乎但所知者则以为知所不知者则以为不知如此则虽或不能尽知而无自欺之蔽亦不害其为知矣况由此而求之又有可知之理乎〉O子张学干禄〈子张孔子弟子姓颛孙名师干求也禄仕者之奉也〉子曰多闻阙疑慎言其馀则寡尤多见阙殆慎行其馀则寡悔言寡尤行寡悔禄在其中矣〈行寡之行去声O吕氏曰疑者所未信殆者所未安程子曰尤罪自外至者也悔理自内出者也愚谓多闻见者学之博阙疑殆者择之精慎言行者守之约凡言在其中者皆不求而自至之辞言此以救子张之失而进之也O程子曰脩天爵则人爵至君子言行能谨得禄之道也子张学干禄故告之以此使定其心而不为利禄动若颜闵则无此问矣或疑如此亦有不得禄者孔子盖曰耕也馁在其中惟理可为者为之而巳矣〉O哀公问曰何为则民服孔子对曰举直错诸枉则民服举枉错诸直则民不服〈哀公鲁君名蒋凡君问皆称孔子对曰者尊君也错舍置也诸众也程子曰举错得义则人心服O谢氏曰好直而恶枉天下之至情也顺之则服逆之则去必然之理也然或无道以照之则以直为枉以枉为直者多矣是以君子大居敬而贵穷理也〉O季康子问使民敬忠以劝如之何子曰临之以庄则敬孝慈则忠举善而教不能则劝〈季康子鲁大夫季孙氏名肥庄谓容貌端严也临民以庄则民敬于巳孝于亲慈于众则民忠于巳善者举之而不能者教之则民有所劝而乐于为善O张敬夫曰此皆在我所当为非为欲使民敬忠以劝而为之也然能如是则其应盖有不期然而然者矣〉O或谓孔子曰子奚不为政〈定公初年孔子不仕故或人疑其不为政也〉子曰书云孝乎惟孝友于兄弟施于有政是亦为政奚其为为政〈书周书君陈篇书云孝乎者言书之言孝如此也善兄弟曰友书言君陈能孝于亲友于兄弟又能推广此心以为一家之政孔子引之言如此则是亦为政矣何必居位乃为为政乎盖孔子之不仕有难以语或人者故托此以告之要之至理亦不外是〉O子曰人而无信不知其可也大车无𫐐小车无𫐄其何以行之哉〈𫐐五兮反𫐄音月O大车谓平地任载之车𫐐辕端横木缚轭以驾牛者小车谓田车兵车乘车𫐄辕端上曲钩衡以驾马者车无此二者则不可以行人而无信亦犹是也〉O子张问十世可知也〈陆氏曰也一作乎O王者易姓受命为一世子张问自此以后十世之事可前知乎〉子曰殷因于夏礼所损益可知也周因于殷礼所损益可知也其或继周者虽百世可知也〈马氏曰所因谓三纲五常所损益谓文质三统愚按三纲谓君为臣纲父为子纲夫为妻纲五常谓仁义礼智信文质谓夏尚忠商尚质周尚文三统谓夏正建寅为人统商正建丑为地统周正建子为天统三纲五常礼之大体三代相继皆因之而不能变其所损益不过文章制度小过不及之闲而其巳然之迹今皆可见则自今以往或有继周而王者虽百世之远所因所革亦不过此岂但十世而已乎圣人所以知来者盖如此非若后世谶纬术数之学也O胡氏曰子张之问盖欲知来而圣人言其既往者以明之也夫自脩身以至于为天下不可一日而无礼天叙天秩人所共由礼之本也商不能改乎夏周不能改乎商所谓天地之常经也若乃制度文为或太过则当损或不足则当益益之损之与时宜之而所因者不壤是古今之通义也因往推来虽百世之远不过如此而已矣〉O子曰非其鬼而祭之谄也〈非其鬼谓非其所当祭之鬼谄求媚也〉见义不为无勇也〈知而不为是无勇也〉
论语卷一

[book_title]论语卷二
宋　朱子　集注
八佾第三〈凡二十六章通前篇末二章皆论礼乐之事〉
孔子谓季氏八佾舞于庭是可忍也孰不可忍也〈佾音逸O季氏鲁大夫季孙氏也佾舞列也天子八诸侯六大夫四士二每佾人数如其佾数或曰每佾八人未详孰是季氏以大夫而僭用天子之礼乐孔子言其此事尚忍为之则何事不可忍为或曰忍容忍也盖深疾之之辞O范氏曰乐舞之数自上而下降杀以两而巳故两之闲不可以毫髪僭差也孔子为政先正礼乐则季氏之罪不容诛矣谢氏曰君子于其所不当为不敢须臾处不忍故也而季氏忍此矣则虽弑父与君亦何所惮而不为乎〉O三家者以雍彻子曰相维辟公天子穆穆奚取于三家之堂〈彻直列反相去声O三家鲁大夫孟孙叔孙季孙之家也雍周颂篇名彻祭毕而收其俎也天子宗庙之祭则歌雍以彻是时三家僭而用之相助也辟公诸侯也穆穆深远之意天子之容也此雍诗之词孔子引之言三家之堂非有此事亦何取于此义而歌之乎讥其无知妄作以取僭窃之罪O程子曰周公之功固大矣皆臣子之分所当为鲁安得独用天子礼乐哉成王之赐伯禽之受皆非也其因袭之弊遂使季氏僭八佾三家僭雍彻故仲尼讥之〉O子曰人而不仁如礼何人而不仁如乐何〈游氏曰人而不仁则人心亡矣其如礼乐何哉言虽欲用之而礼乐不为之用也O程子曰仁者天下之正理失正理则无序而不和李氏曰礼乐待人而后行苟非其人则虽玉帛交错钟鼓铿锵亦将如之何哉然记者序此于八佾雍彻之后疑其为僭礼乐者发也〉O林放问礼之本〈林放鲁人见世之为礼者专事繁文而疑其本之不在是也故以为问〉子曰大哉问〈孔子以时方逐末而放独有志于本故大其问盖得其本则礼之全体无不在其中矣〉礼与其奢也宁俭丧与其易也宁戚〈易去声O易治也孟子曰易其田畴在丧礼则节文习熟而无哀痛惨怛之实者也戚则一于哀而文不足耳礼贵得中奢易则过于文俭戚则不及而质二者皆未合礼然凡物之理必先有质而后有文则质乃礼之本也O范氏曰夫祭与其敬不足而礼有馀也不若礼不足而敬有馀也丧与其哀不足而礼有馀也不若礼不足而哀有馀也礼失之奢丧失之易皆不能反本而随其末故也礼奢而备不若俭而不备之愈也丧易而文不若戚而不文之愈也俭者物之质戚者心之诚故为礼之本杨氏曰礼始诸饮食故污尊而抔饮为之簠簋笾豆罍爵之饰所以文之也则其本俭而巳丧不可以径情而直行为之衰麻哭踊之数所以节之也则其本戚而巳周衰世方以文灭质而林放独能问礼之本故夫子大之而告之以此〉O子曰夷狄之有君不如诸夏之亡也〈吴氏曰亡古无字通用程子曰夷狄且有君长不如诸夏之僭乱反无上下之分也O尹氏曰孔子伤时之乱而叹之也亡非实亡也虽有之不能尽其道尔〉O季氏旅于泰山子谓冉有曰女弗能救与对曰不能子曰呜呼曾谓泰山不如林放乎〈女音汝与平声O旅祭名泰山山名在鲁地礼诸侯祭封内山川季氏祭之僭也冉有孔子弟子名求时为季氏宰救谓救其陷于僭窃之罪呜呼叹辞言神不享非礼欲季氏知其无益而自止又进林放以厉冉有也O范氏曰冉有从季氏夫子岂不知其不可告也然而圣人不轻绝人尽巳之心安知冉有之不能救季氏之不可谏也既不能正则美林放以明泰山之不可诬是亦教诲之道也〉O子曰君子无所争必也射乎揖让而升下而饮其争也君子〈饮去声O揖让而升者大射之礼耦进三揖而后升堂也下而饮谓射毕揖降以俟众耦皆降胜者乃揖不胜者升取觯立饮也言君子恭逊不与人争惟于射而后有争然其争也雍容揖逊乃如此则其争也君子而非若小人之争矣〉O子夏问曰巧笑倩兮美目盻兮素以为绚兮何谓也〈倩七练反盻普苋反绚呼县反O此逸诗也倩好口辅也盻目黒白分也素粉地画之质也绚采色画之饰也言人有此倩盻之美质而又加以华采之饰如有素地而加采色也子夏疑其反谓以素为饰故问之〉子曰绘事后素〈绘胡对反O绘事绘画之事也后素后于素也考工记曰绘画之事后素功谓先以粉地为质而后施五采犹人有美质然后可加文饰〉曰礼后乎子曰起予者商也始可与言诗已矣〈礼必以忠信为质犹绘事必以粉素为先起犹发也起予言能起发我之志意谢氏曰子贡因论学而知诗子夏因论诗而知学故皆可与言诗O杨氏曰甘受和白受采忠信之人可以学礼苟无其质礼不虚行此绘事后素之说也孔子曰绘事后素而子夏曰礼后乎可谓能继其志矣非得之言意之表者能之乎商赐可与言诗者以此若夫玩心于章句之末则其为诗也固而巳矣所谓起予则亦相长之义也〉O子曰夏礼吾能言之𣏌不足征也殷礼吾能言之宋不足征也文献不足故也足则吾能征之矣〈𣏌夏之后宋殷之后征证也文典籍也献贤也言二代之礼我能言之而二国不足取以为证以其文献不足故也文献若足则我能取之以证吾言矣〉O子曰禘自既灌而往者吾不欲观之矣〈禘大计反O赵伯循曰禘王者之大祭也王者既立始祖之庙又推始祖所自出之帝祀之于始祖之庙而以始祖配之也成王以周公有大勲劳赐鲁重祭故得禘于周公之庙以文王为所出之帝而周公配之然非礼矣灌者方祭之始用郁鬯之酒灌地以降神也鲁之君臣当此之时诚意朱散犹有可观自此以后则浸以懈怠而无足观矣盖鲁祭非礼孔子本不欲观至此而失礼之中又失礼焉故发此叹也O谢氏曰夫子尝曰我欲观夏道是故之杞而不足证也我欲观商道是故之宋而不足证也又曰我观周道幽厉伤之吾舍鲁何适矣鲁之郊禘非礼也周公其衰矣考之𣏌宋巳如彼考之当今又如此孔子所以深叹也〉O或问禘之说子曰不知也知其说者之于天下也其如示诸斯乎指其掌〈先王报本追逺之意莫深于禘非仁孝诚敬之至不足以与此非或人之所及也而不王不禘之法又鲁之所当讳者故以不知答之示与视同指其掌弟子记夫子言此而自指其掌言其明且易也盖知禘之说则理无不明诚无不格而治天下不难矣圣人于此岂真有所不知也哉〉O祭如在祭神如神在〈程子曰祭祭先祖也祭神祭外神也祭先主于孝察神主于敬愚谓此门人记孔子祭祀之诚意〉子曰吾不与祭如不祭〈与去声O又记孔子之言以明之言已当祭之时或有故不得与而使他人摄之则不得致其如在之诚故虽已祭而此心缺然如未尝祭也O范氏曰君子之祭七日戒三日齐必见所祭者诚之至也是故郊则天神格庙则人鬼享皆由巳以致之也有其诚则有其神无其诚则无其神可不谨乎吾不与祭如不祭诚为实礼为虚也〉O王孙贾问曰与其媚于奥宁媚于灶何谓也〈王孙贾卫大夫媚亲顺也室西南隅为奥灶者五祀之一夏所祭也凡祭五祀皆先设主而祭于其所然后迎尸而祭于奥略如祭宗庙之仪如祀灶则设主于灶陉祭毕而更设馔于奥以迎尸也故时俗之语因以奥有常尊而非祭之主灶虽卑贱而当时用事喻自结于君不如阿附权臣也贾卫之权臣故以此讽孔子〉子曰不然获罪于天无所祷也〈天即理也其尊无对非奥灶之可此也逆理则获罪于天矣岂媚于奥灶所能祷而免乎言但当顺理非特不当媚灶亦不可媚于奥也O谢氏曰圣人之言逊而不迫使王孙贾而知此意不为无益使其不知亦非所以取祸〉O子曰周监于二代郁郁乎文哉吾从周〈郁于六反O监视也二代夏商也言其视二代之礼而损益之郁郁文盛貌O尹氏曰三代之礼至周大备夫子美其文而从之〉O子入大庙每事问或曰孰谓鄹人之子知礼乎入大庙每事问子闻之曰是礼也〈大音泰鄹侧留反O大庙鲁周公庙此盖孔子始仕之时入而助祭也鄹鲁邑名孔子父叔梁纥尝为其邑大夫孔子自少以知礼闻故或人因此而讥之孔子言是礼者敬谨之至乃所以为礼也O尹氏曰礼者敬而已矣虽知亦问谨之至也其为敬莫大于此谓之不知礼者岂足以知孔子哉〉O子曰射不主皮为力不同科古之道也〈为去声O射不主皮乡射礼文为力不同科孔子解礼之意如此也皮革也布侯而栖革于其中以为的所谓鹄也科等也古者射以观德但主于中而不主于贯革盖以人之力有强弱不同等也记曰武王克商散军郊射而贯革之射息正谓此也周衰礼废列国兵争复尚贯革故孔子叹之O杨氏曰中可以学而能力不可以强而至圣人言古之道所以正今之失〉O子贡欲去告朔之饩羊〈去起吕反告古笃反饩许气反O告朔之礼古者天子常以季冬颁来岁十二月之朔于诸侯诸侯受而藏之祖庙月朔则以特羊告庙请而行之饩生牲也鲁自文公始不视朔而有司犹供此羊故子贡欲去之〉子曰赐也尔爱其羊我爱其礼〈爱犹惜也子贡盖惜其无实而妄费然礼虽废羊存犹得以识之而可复焉若并去其羊则此礼遂亡矣孔子所以惜之O杨氏曰告朔诸侯所以禀命于君亲礼之大者鲁不视朔矣然羊存则告朔之名未泯而其实因可举此夫子所以惜之也〉O子曰事君尽礼人以为谄也〈黄氏曰孔子于事君之礼非有所加也如是而后尽尔时人不能反以为谄故孔子言之以明理之当然也O程子曰圣人事君尽礼当时以为谄若他人言之必曰我事君尽礼小人以为谄而孔子之言止于如此圣人道大德宏此亦可见〉O定公问君使臣臣事君如之何孔子对曰君使臣以礼臣事君以忠〈定公鲁君名宋二者皆理之当然各欲自尽而已O吕氏曰使臣不患其不忠患礼之不至事君不患其无礼患忠之不足尹氏曰君臣以义合者也故君使臣以礼则臣事君以忠〉O子曰关雎乐而不淫哀而不伤〈乐音洛O关雎周南国风诗之首篇也淫者乐之过而失其正者也伤者哀之过而害于和者也关雎之诗言后妃之德宜配君子求之未得则不能无寤寐反侧之忧求而得之则宜其有琴瑟钟鼓之乐盖其忧虽深而不害于和其乐虽盛而不失其正故夫子称之如此欲学者玩其辞审其音而有以识其性情之正也〉O哀公问社于宰我宰我对曰夏后氏以松殷人以柏周人以栗曰使民战栗〈宰我孔子弟子名子三代之社不同者古者立社各树其土之所宜木以为主也战栗恐惧貌宰我又言周所以用栗之意如此岂以古者戮人于社故附㑹其说与〉子闻之曰成事不说遂事不谏既往不咎〈遂事谓事虽未成而势不能已者孔子以宰我所对非立社之本意又启时君杀伐之心而其言已出不可复救故历言此以深责之欲使谨其后也O尹氏曰古者各以所宜木名其社非取义于木也宰我不知而妄对故夫子责之〉O子曰管仲之器小哉〈管仲齐大夫名夷吾相桓公霸诸侯器小言其不知圣贤大学之道故局量褊浅规模卑狭不能正身脩德以致主于王道〉或曰管仲俭乎曰管氏有三归官事不摄焉得俭〈焉于䖍反O或人盖疑器小之为俭三归台名事见说苑摄兼也家臣不能具官一人常兼数事管仲不然皆言其侈〉然则管仲知礼乎曰邦君树塞门管氏亦树塞门邦君为两君之好有反坫管氏亦有反坫管氏而知礼孰不知礼〈好去声坫丁念反O或人又疑不俭为知礼屏谓之树塞犹蔽也设屏于门以蔽内外也好谓好㑹坫在两楹之闲献酬饮毕则反爵于其上此皆诸侯之礼而管仲僭之不知礼也O愚谓孔子讥管仲之器小其㫖深矣或人不知而疑其俭故斥其奢以明其非俭或又疑其知礼故又斥其僭以明其不知礼盖虽不复明言小器之所以然而其所以小者于此亦可见矣故程子曰奢而犯礼其器之小可知盖器大则自知礼而无此失矣此言当深味也苏氏曰自脩身正家以及于国则其本深其及者远是谓大器扬雄所谓大器犹规矩准䋲先自治而后治人者是也管仲三归反坫桓公内嬖六人而霸天下其本固巳浅矣管仲死桓公薨天下不复宗齐杨氏曰夫子大管仲之功而小其器盖非王佐之才虽能合诸侯正天下其器不足称也道学不明而王霸之略混为一途故闻管仲之器小则疑其为俭以不俭告之则又疑其知礼盖世方以诡遇为功而不知为之范则不悟其小宜矣〉○子语鲁大师乐曰乐其可知也始作翕如也从之纯如也皦如也绎如也以成〈语去声大音泰从音纵○语告也太师乐官名时音乐废缺故孔子教之翕合也从放也纯和也皦明也绎相续不绝也成乐之一终也○谢氏曰五音六律不具不足以为乐翕如言其合也五音合矣清浊高下如五味之相济而后和故曰纯如合而和矣欲其无相夺伦故曰皦如然岂宫自宫而商自商乎不相反而相连如贯珠可也故曰绎如也以成〉○仪封人请见曰君子之至于斯也吾未尝不得见也从者见之出曰二三子何患于丧乎天下之无道也久矣天将以夫子为木铎〈请见见之之见贤遍反从丧皆去声○仪卫邑封人掌封疆之官盖贤而隠于下位者也君子谓当时贤者至此皆得见之自言其平日不见绝于贤者而求以自通也见之谓通使得见丧谓失位去国礼曰丧欲速贫是也木铎金口木舌施政教时所振以警众者也言乱极当治天必将使夫子得位设教不久失位也封人一见夫子而遽以是称之其所得于观感之闲者深矣或曰木铎所以徇于道路言天使夫子失位周流四方以行其教如木铎之徇于道路也〉○子谓韶尽美矣又尽善也谓武尽美矣未尽善也〈韶舜乐武武王乐美者声容之盛善者美之实也舜绍尧致治武王伐纣救民其功一也故其乐皆尽美然舜之徳性之也又以揖逊而有天下武王之徳反之也又以征诛而得天下故其实有不同者O程子曰成汤放桀惟有惭徳武王亦然故未尽善尧舜汤武其揆一也征伐非其所欲所遇之时然尔〉○子曰居上不寛为礼不敬临丧不哀吾何以观之哉〈居上主于爱人故以寛为本为礼以敬为本临丧以哀为本既无其本则以何者而观其所行之得失哉〉
里仁第四〈凡二十六章〉
子曰里仁为美择不处仁焉得知〈处上声焉于虔反知去声○里有仁厚之俗为美择里而不居于是焉则失其是非之本心而不得为知矣〉○子曰不仁者不可以久处约不可以长处乐仁者安仁知者利仁〈乐音洛知去声O约穷困也利犹贪也盖深知笃好而必欲得之也不仁之人失其本心久约必滥久乐必淫惟仁者则安其仁而无适不然知者则利于仁而不易所守盖虽深浅之不同然皆非外物所能夺矣O谢氏曰仁者心无内外远近精粗之闲非有所存而自不亡非有所理而自不乱如目视而耳听手持而足行也知者谓之有所见则可谓之有所得则未可有所存斯不亡有所理斯不乱未能无意也安仁则一利仁则二安仁者非颜闵以上去圣人为不远不知此味也诸子虽有卓越之才谓之见道不惑则可然未免于利之也〉O子曰惟仁者能好人能恶人〈好恶皆去声O惟之为言独也盖无私心然后好恶当于理程子所谓得其公正是也O游氏曰好善而恶恶天下之同情然人每失其正者心有所系而不能自克也惟仁者无私心所以能好恶也〉O子曰茍志于仁矣无恶也〈恶如字O茍诚也志者心之所之也其心诚在于仁则必无为恶之事矣O杨氏曰苟志于仁未必无过举也然而为恶则无矣〉O子曰富与贵是人之所欲也不以其道得之不处也贫与贱是人之所恶也不以其道得之不去也〈恶去声O不以其道得之谓不当得而得之然于富贵则不处于贫贱则不去君子之审富贵而安贫贱也如此〉君子去仁恶乎成名〈恶平声O言君子所以为君子以其仁也若贪富贵而厌贫贱则是自离其仁而无君子之实矣何所成其名乎〉君子无终食之闲违仁造次必于是颠沛必于是〈造七到反沛音贝O终食者一饭之顷造次急遽苟且之时颠沛倾覆流离之际盖君子之不去乎仁如此不但富贵贫贱取舍之闲而巳也O言君子为仁自富贵贫贱取舍之闲以至于终食造次颠沛之顷无时无处而不用其力也然取舍之分明然后存养之功密存养之功密则其取舍之分益明矣〉O子曰我未见好仁者恶不仁者好仁者无以尚之恶不仁者其为仁矣不使不仁者加乎其身〈好恶皆去声O夫子自言未见好仁者恶不仁者盖好仁者真知仁之可好故天下之物无以加之恶不仁者真知不仁之可恶故其所以为仁者必能绝去不仁之事而不使少有及于其身此皆成徳之事故难得而见之也〉有能一日用其力于仁矣乎我未见力不足者〈言好仁恶不仁者虽不可见然或有人果能一旦奋然用力于仁则我又未见其力有不足者盖为仁在已欲之则是而志之所至气必至焉故仁虽虽能而至之亦易也〉盖有之矣我未之见也〈盖疑辞有之谓有用力而力不足者盖人之气质不同故疑亦容或有此昏弱之甚欲进而不能者但我偶未之见耳盖不敢终以为易而叉叹人之莫肯用力于仁也O此章言仁之成徳虽难其人然学者苟能实用其力则亦无不可至之理但用力而不至者今亦未见其人焉此夫子所以反复而叹息之也〉O子曰人之过也各于其党观过斯知仁矣〈党类也程子曰人之过也各于其类君子常失于厚小人常失于薄君子过于爱小人过于忍尹氏曰于此观之则人之仁不仁可知矣O吴氏曰后汉吴祐谓掾以亲故受污辱之名所谓观过知仁是也愚按此亦但言人虽有过犹可即此而知其厚薄非谓必俟其有过而后贤否可知也〉O子曰朝闻道夕死可矣〈道者事物当然之理苟得闻之则生顺死安无复遗恨矣朝夕所以甚言其时之近O程子曰言人不可以不知道苟得闻道虽死可也又曰皆实理也人知而信者为难死生亦大矣非诚有所得岂以夕死为可乎〉O子曰士志于道而耻恶衣恶食者未足与议也〈心欲求道而以口体之奉不若人为耻其识趣之卑陋甚矣何足与议于道哉O程子曰志于道而心役乎外何足与议也〉O子曰君子之于天下也无适也无莫也义之与比〈适丁历反比必二反O适专主也春秋传曰吾谁适从是也莫不肯也比从也O谢氏曰适可也莫不可也无可无不可苟无道以主之不㡬于猖狂自恣乎此佛老之学所以自谓心无所住而能应变而卒得罪于圣人也圣人之学不然于无可无不可之闲有义存焉然则君子之心果有所倚乎〉O子曰君子怀德小人怀土君子怀刑小人怀惠〈怀思念也怀德谓存其固有之善怀土谓溺其所处之安怀刑谓畏法怀惠谓贪利君子小人趣向不同公私之闲而巳矣O尹氏曰乐善恶不善所以为君子苟安务得所以为小人〉O子曰放于利而行多怨〈放上声O孔氏曰放依也多怨谓多取怨O程子曰欲利于巳必害于人故多怨〉O子曰能以礼让为国乎何有不能以礼让为国如礼何〈让者礼之实也何有言不难也言有礼之实以为国则何难之有不然则其礼文虽具亦且无如之何矣而况于为国乎〉O子曰不患无位患所以立不患莫已知求为可知也〈所以立谓所以立乎其位者可知谓可以见知之实O程子曰君子求其在己者而巳矣〉O子曰参乎吾道一以贯之曾子曰唯〈参所金反唯上声O参乎者呼曾子之名而告之贯通也唯者应之速而无疑者也圣人之心浑然一理而泛应曲当用各不同曾子于其用处盖巳随事精察而力行之但未知其体之一尔夫子知其真积力久将有所得是以呼而告之曽子果能黙契其指即应之速而无疑也〉子出门人问曰何谓也曾子曰夫子之道忠恕而已矣〈尽己之谓忠推己之谓恕而已矣者竭尽而无馀之辞也夫子之一理浑然而泛应曲当譬则天地之至诚无息而万物各得其所也自此之外固无馀法而亦无待于推矣曾子有见于此而难言之故借学者尽己推己之目以著明之欲人之易晓也盖至诚无息者道之体也万殊之所以一本也万物各得其所者道之用也一本之所以万殊也以此观之一以贯之之实可见矣或曰中心为忠如心为恕于义亦通O程子曰以己及物仁也推己及物恕也违道不远是也忠恕一以贯之忠者天道恕者人道忠者无妄恕者所以行乎忠也忠者体恕者用大本逹道也此与违道不远异者动以天尔又曰维天之命于穆不已忠也乾道变化各正性命恕也又曰圣人教人各因其才吾道一以贯之唯曽子为能逹此孔子所以告之也曽子告门人曰夫子之道忠怒而已矣亦犹夫子之告曾子也中庸所谓忠恕违道不远斯乃下学上逹之义〉O子曰君子喻于义小人喻于利〈喻犹晓也义者天理之所宜利者人情之所欲O程子曰君子之于义犹小人之于利也唯其深喻是以笃好杨氏曰君子有舍生而取义者以利言之则人之所欲无甚于生所恶无甚于死孰肯舍生而取义哉其所喻者义而巳不知利之为利故也小人反是〉O子曰见贤思齐焉见不贤而内自省也〈省悉井反O思齐者冀已亦有是善内自省者恐己亦有是恶O胡氏曰见人之善恶不同而无不反诸身者则不徒羡人而甘自弃不徒责人而忘自责矣〉O子曰事父母㡬谏见志不从又敬不违劳而不怨〈此章与内则之言相表里㡬微也微谏所谓父母有过下气怡色柔声以諌也见志不从又敬不违所谓谏若不入起敬起孝悦则复谏也劳而不怨所谓与其得罪于乡党州闾寜熟谏父母怒不悦而挞之流血不敢疾怨起敬起孝也〉O子曰父母在不远游游必有方〈远游则去亲远而为日久定省旷而音问疏不惟己之思亲不置亦恐亲之念我不忘也游必有方如已告云之东则不敢更适西欲亲必知巳之所在而无忧召巳则必至而无失也范氏曰子能以父母之心为心则孝矣〉O子曰三年无改于父之道可谓孝矣〈胡氏曰已见首篇此盖复出而逸其半也〉O子曰父母之年不可不知也一则以喜一则以惧〈知犹记忆也常知父母之年则既喜其寿又惧其衰而于爱日之诚自有不能已者〉O子曰古者言之不出耻躬之不逮也〈言古者以见今之不然逮及也行不及言可耻之甚古者所以不出其言为此故也O范氏曰君子之于言也不得已而后出之非言之难而行之难也人惟其不行也是以轻言之言之如其所行行之如其所言则出诸其口必不易矣〉O子曰以约失之者鲜矣〈鲜上声O谢氏曰不侈然以自放之谓约尹氏曰凡事约则鲜失非止谓俭约也〉O子曰君子欲讷于言而敏于行〈行去声O谢氏曰放言易故欲讷力行难故欲敏O胡氏曰自吾道一贯至此十章疑皆曾子门人所记也〉O子曰德不孤必有邻〈邻犹亲也德不孤立必以类应故有德者必有其类从之如居之有邻也〉O子游曰事君数斯辱矣朋友数斯疏矣〈数色角反O程子曰数烦数也胡氏曰事君谏不行则当去导友善不纳则当止至于烦渎则言者轻听者厌矣是以求荣而反辱求亲而反疏也范氏曰君臣朋友皆以义合故其事同也〉
论语卷二

[book_title]论语卷三
宋　朱子　集注公冶长第五〈此篇皆论古今人物贤否得失盖格物穷理之一端也凡二十七章胡氏以为疑多子贡之徒所记云〉
子谓公冶长可妻也虽在缧绁之中非其罪也以其子妻之〈妻去声下同缧力追反绁息列反O公冶长孔子弟子妻为之妻也缧黒索也绁挛也古者狱中以黑索拘挛罪人长之为人无所考而夫子称其可妻其必有以取之矣又言其人虽尝陷于缧绁之中而非其罪则固无害于可妻也夫有罪无罪在我而巳岂以自外至者为荣辱哉〉子谓南容邦有道不废邦无道免于刑戮以其兄之子妻之〈南容孔子弟子居南宫名绦又名适字子容谥敬叔孟懿子之兄也不废言必见用也以其谨于言行故能见用于治朝免祸于乱世也事又见第十一篇O或曰公冶长之贤不及南容故圣人以其子妻长而以兄子妻容盖厚于兄而薄于巳也程子曰此以己之私心窥圣人也凡人避嫌者皆内不足也圣人自至公何避嫌之有况嫁女必量其才而求配尤不当有所避也若孔子之事则其年之长幼时之先后皆不可知唯以为避嫌则大不可避嫌之事贤者且不为况圣人乎〉O子谓子贱君子哉若人鲁无君子者斯焉取斯〈焉于虔反O子贱孔子弟子姓宓名不齐上斯斯此人下斯斯此德子贱盖能尊贤取友以成其德者故夫子既叹其贤而又言若鲁无君子则此人何所取以成此德乎因以见鲁之多贤也O苏氏曰称人之善必本其父兄师友厚之至也〉O子贡问曰赐也何如子曰女器也曰何器也曰瑚琏也〈女音汝瑚音胡琏力展反O器者有用之成材夏曰瑚商曰琏周曰簠簋皆宗庙盛黍稷之器而饰以玉器之贵重而华美者也子贡是孔子以君子许子贱故以已为问而孔子告之以此然则子贡虽未至于不器其亦器之贵者欤〉O或曰雍也仁而不佞〈雍孔子弟子姓冉字仲弓佞口才也仲弓为人重厚简默而时人以佞为贤故美其优于德而病其短于才也〉子曰焉用佞御人以口给屡憎于人不知其仁焉用佞〈焉于虔反O御当也犹应答也给办也憎恶也言何用佞乎佞人所以应答人者但以口取办而无情实徒多为人所憎恶尔我虽未知仲弓之仁然其不佞乃所以为贤不足以为病也再言焉用佞所以深晓之O或疑仲弓之贤而夫子不许其仁何也曰仁道至大非全体而不息者不足以当之如颜子亚圣犹不能无违于三月之后况仲弓虽贤未及颜子圣人固不得而轻许之也〉O子使漆雕开仕对曰吾斯之未能信子说〈说音悦O漆雕开孔子弟子字子若斯指此理而言信谓真知其如此而无毫发之疑也开自言未能如此未可以治人故夫子说真笃志O程子曰漆雕开已见大意故夫子说之又曰古人见道分明故其言如此谢氏曰开之学无可考然圣人使之仕必其材可以仕矣至于心术之微则一毫不自得不害其为未信此圣人所不能知而开自知之其材可以仕而其器不安于小成他日所就其可量乎夫子所以说之也〉O子曰道不行乘桴浮于海从我者其由与子路闻之喜子曰由也好勇过我无所取材〈桴音孚从好并去声与平声材与裁同古字借用O桴筏也程子曰浮海之叹伤天下之无贤君也子路勇于义故谓其能从巳皆假设之言耳子路以为实然而喜夫子之与已故夫子美其勇而讥其不能裁度事理以适于义也〉O孟武伯问子路仁乎子曰不知也〈子路之于仁盖日月至焉者或在或亡不能必其有无故以不知告之〉又问子曰由也千乘之国可使治其赋也不知其仁也〈乘去声O赋兵也古者以田赋出兵故谓兵为赋春秋传所谓悉索敝赋是也言子路之才可见者如此仁则不能知也〉求也何如子曰求也千室之邑百乘之家可使为之宰也不知其仁也〈千室大邑百乘卿大夫之家宰邑长家臣之通号〉赤也何如子曰赤也束带立于朝可使与賔客言也不知其仁也〈朝音潮O赤孔子弟子姓公西字子华〉O子谓子贡曰女与回也孰愈〈女音汝下同O愈胜也〉对曰赐也何敢望回回也闻一以知十赐也闻一以知二〈一数之始十数之终二者一之对也颜子明睿所照即始而见终子贡推测而知因此而识彼无所不悦告往知来是其验矣〉子曰弗如也吾与女弗如也〈与许也O胡氏曰子贡方人夫子既语以不暇又问其与回孰愈以观其自知之如何闻一知十上知之资生知之亚也闻一知二中人以上之资学而知之之才也子贡平日以巳方回见其不可企及故喻之如此夫子以其自知之明而又不难于自屈故既然之又重许之此其所以终闻性与天道不特闻一知二而已也〉O宰子昼寝子曰朽木不可雕也粪土之墙不可圬也于予与何诛〈朽许久反圬音污与平声下同O昼寝谓当昼而寐朽腐也雕刻画也圬镘也言其志气昏惰教无所施也与语辞诛责也言不足责乃所以深责之〉子曰始吾于人也听其言而信其行今吾于人也听其言而观其行于予与改是〈行去声O宰予能言而行不逮故孔子自言于予之事而改此失亦以重警之也胡氏曰子曰疑衍文不然则非一日之言也O范氏曰君子之于学惟日孜孜毙而后已惟恐其不及也宰予昼寝自弃孰甚焉故夫子责之胡氏曰宰子不能以志帅气居然而倦是宴安之气胜儆戒之志惰也古之圣贤未尝不以懈惰荒宁为惧勤励不息自强此孔子所以深责宰子也听言观行圣人不待是而后能亦非縁此而尽疑学者特因此立教以警群弟子使谨于言而敏于行耳〉O子曰吾未见刚者或对曰申枨子曰枨也欲焉得刚〈焉于虔反O刚坚强不屈之意最人所难能者故夫子叹其未见申枨弟子姓名欲多嗜欲也多嗜欲则不得为刚矣O程子曰人有欲侧无刚刚则不屈于欲谢氏曰刚与欲正相反能胜物之谓刚故常伸于万物之上为物揜之谓欲故常屈于万物之下自古有志者少无志者多宜夫子之未见也枨之欲不可知其为人得非悻悻自好者乎故或者疑以为刚然不知此其所以为欲尔〉O子贡曰我不欲人之加诸我也吾亦欲无加诸人子曰赐也非尔所及也〈子贡言我所不欲人加于我之事我亦不欲以此加之于人此仁者之事不待勉强故夫子以为非子贡所及O程子曰我不欲人之加诸我吾亦欲无加诸人仁也施诸己而不愿亦勿施于人恕也恕则子贡或能勉之仁则非所及矣愚谓无者自然而然勿者禁止之谓此所以为仁恕之别〉O子贡曰夫子之文章可得而闻也夫子之言性与天道不可得而闻也〈文章德之见乎外者威仪文辞皆是也性者人所受之天理天道者天理自然之本体其实一理也言夫子之文章日见乎外固学者所共闻至于性与天道则夫子罕言之而学者有不得闻者盖圣门教不躐等子贡至是始得闻之而叹其美也O程子曰此子贡闻夫子之至论而叹美之言也〉O子路有闻未之能行唯恐有闻〈前所闻者既未及行故恐复有所闻而行之不给也O范氏曰子路闻善勇于必行门人自以为弗及也故著之若子路可谓能用其勇矣〉O子贡问曰孔文子何以谓之文也子曰敏而好学不耻下问是以谓之文也〈好去声O孔文子卫大夫名圉凡人性敏者多不好学位高者多耻下问故谥法有以勤学好问为文者盖亦人所难也孔圉得谥为文以此而已O苏氏曰孔文子使太叔疾出其妻而妻之疾通于初妻之娣文子怒将攻之访于仲尼仲尼不对命驾而行疾奔宋文子使疾弟遗室孔姞其为人如此而谥曰文此子贡之所以疑而问也孔子不没其善言能如此亦足以为文矣非经天纬地之文也〉O子谓子产有君子之道四焉其行已也恭其事上也敬其养民也惠其使民也义〈子产郑大夫公孙侨恭谦逊也敬谨恪也惠爱利也使民义如都鄙有章上下有服田有封洫庐井有伍之类O吴氏曰数其事而责之者其所善者多也臧文仲不仁者三不知者三是也数其事而称之者犹有所未至也子产有君子之道四焉是也今或以一言盖一人一事盖一时皆非也〉O子曰晏平仲善与人交久而敬之〈晏平仲齐大夫名婴程子曰人交久则敬衰久而能敬所以为善〉O子曰臧文仲居蔡山节藻棁何如其知也〈棁章悦反知去声O臧文仲鲁大夫臧孙氏名辰居犹藏也蔡大龟也节柱头斗拱也藻水草名棁梁上短柱也盖为藏龟之室而刻山于节画藻于棁也当时以文仲为知孔子言其不务民义而谄渎鬼神如此安得为知春秋传所谓作虚器即此事也O张子曰山节藻棁为藏龟之室祀爰居之义同归于不知宜矣〉O子张问曰令尹子文三仕为令尹无喜色三已之无愠色旧令尹之政必以告新令尹何如子曰忠矣曰仁矣乎曰未知焉得仁〈知如字焉于虔反O令尹官名楚上卿执政者也子文姓斗名谷於菟其为人也喜怒不形物我无间知有其国而不知有其身其忠盛矣故子张疑其仁然其所以三仕三已而告新令尹者未知其皆出于天理而无人欲之私也是以夫子但许其忠而未许其仁也〉崔子弑齐君陈文子有马十乘弃而违之至于他邦则曰犹吾大夫崔子也违之之一邦则又曰犹吾大夫崔子也违之何如子曰清矣曰仁矣乎曰未知焉得仁〈乘去声O崔子齐大夫名杼齐君庄公名光陈文子亦齐大夫名须无十乘四十匹也违去也文子洁身去乱可谓清矣然未知其心果见义理之当然而能脱然无所累乎抑不得已于利害之私而犹未免于怨悔也故夫子特许其清而不许其仁O愚闻之师曰当理而无私心则仁矣今以是而观二子之事虽其制行之髙若不可及然皆未有以见其必当于理而真无私心也子张未识仁体而悦于苟难遂以小者信其大者夫子之不许也宜哉读者于此更以上章不知其仁后篇仁则吾不知之语并与三仁夷齐之事观之则彼此交尽而仁之为义可识矣今以他书考之子文之相楚所谋者无非僭王猾夏之事文子之仕齐既失正君讨贼之义又不数歳而复反于齐焉则其不仁亦可见矣〉O季文子三思而后行子闻之曰再斯可矣〈三去声O季文子鲁大夫名行父每事必三思而后行若使晋而求遭丧之礼以行亦其一事也斯语辞程子曰为恶之人未尝知有思有思则为善矣然至于再则巳审三则私意起而反惑矣故夫子讥之O愚按季文子虑事如此可谓详审而宜无过举矣而宣公篡立文子乃不能讨反为之使齐而纳赂焉岂非程子所谓私意起而反惑之验与是以君子务穷理而贵果断不徒多思之为尚〉O子曰甯武子邦有道则知邦无道则愚其知可及也其愚不可及也〈知去声O甯武子卫大夫名俞按春秋传武子仕卫当文公成公之时文公有道而武子无事可见此其知之可及也成公无道至于失国而武子周旋其间尽心竭力不避艰险凡其所处皆知巧之士所深避而不肯为者而能卒保其身以济其君此其愚之不可及也O程子曰邦无道能沈晦以免患故曰不可及也亦有不当愚者比干是也〉O子在陈曰归与归与吾党之小子狂简斐然成章不知所以裁之〈与平声斐音匪O此孔子周流四方道不行而思归之叹也吾党小子指门人之在鲁者狂简志大而略于事也斐文貌成章言其文理成就有可观者裁割正也夫子初心欲行其道于天下至是而知其终不用也于是始欲成就后学以传道于来世又不得中行之士而思其次以为狂士志意高逺犹或可与进于道也但恐其过中失正而或陷于异端耳故欲归而裁之也〉O子曰伯夷叔齐不念旧恶怨是用希〈伯夷叔齐孤竹君之二子孟子称其不立于恶人之朝不与恶人言与乡人立其冠不正望望然去之若将浼焉其介如此宜若无所容矣然其所恶之人能改即止故人亦不甚怨之也O程子曰不念旧恶此清者之量又曰二子之心非夫子孰能知之〉O子曰孰谓微生髙直或乞酰焉乞诸其邻而与之〈酰呼西反O微生姓髙名鲁人素有直名者醯醋也人来乞时其家无有故乞诸邻家以与之夫子言此讥其曲意徇物掠美市恩不得为直也O程子曰微生髙所枉虽小害直为大范氏曰是曰是非曰非有谓有无谓无曰直圣人观人于其一介之取予而千驷万锺从可知焉故以微事断之所以教人不可不谨也〉O子曰巧言令色足恭左丘明耻之丘亦耻之匿怨而友其人左丘明耻之丘亦耻之〈足将树反O足过也程子曰左丘明古之闻人也谢氏曰二者之可耻有甚于穿窬也左丘明耻之其所养可知矣夫子自言丘亦耻之盖窃比老彭之意又以深戒学者使察乎此而立心以直也〉O颜渊季路侍子曰盍各言尔志〈盍音合O盍何不也〉子路曰愿车马衣轻裘与朋友共敝之而无憾〈衣去声O衣服之也裘皮服敝壤也憾恨也〉颜渊曰愿无伐善无施劳〈伐夸也善谓有能施亦张大之意劳谓有功易曰劳而不伐是也或曰劳劳事也劳事非巳所欲故亦不欲施之于人亦通〉子路曰愿闻子之志子曰老者安之朋友信之少者怀之〈老者养之以安朋友与之以信少者怀之以恩一说安之安我也信之信我也怀之怀我也亦通程子曰夫子安仁颜渊不违仁子路求仁又曰子路颜渊孔子之志皆与物共者也但有小大之差尔又曰子路勇于义者观其志岂可以势利拘之哉亚于浴沂者也颜子不自私巳故无伐善知同于人故无施劳其志可谓大矣然未免出于有意也至于夫子则如天地之化工付与万物而已不劳焉此圣人之所为也今夫羁靮以御马而不以制牛人皆知羁靮之作在乎人而不知羁靮之生由于马圣人之化亦犹是也先观二子之言后观圣人之言分明天地气象凡看论语非但欲理㑹文字须要识得圣贤气象〉○子曰巳矣乎吾未见能见其过而内自讼者也〈巳矣乎者恐其终不得见而叹之也内自讼者口不言而心自咎也人有过而能自知者鲜矣知过而能内自讼者为尤鲜能内自讼则其悔悟深切而能改必矣夫子自恐终不得见而叹之其警学者深矣〉○子曰十室之邑必有忠信如丘者焉不如丘之好学也〈焉如字属上句好去声○十室小邑也忠信如圣人生质之美者也夫子生知而未尝不好学故言此以勉人言美质易得至道难闻学之至则可以为圣人不学则不免为乡人而巳可不勉哉〉
雍也第六〈凡二十八章篇内第十四章以前大意与前篇同〉
子曰雍也可使南面〈南面者人君听治之位言仲弓寛洪简重有人君之度也〉仲弓问子桑伯子子曰可也简〈子桑伯子鲁人胡氏以为疑即庄周所称子桑戸者是也仲弓以夫子许巳南面故问伯子如何可者仅可而有所未尽之辞简者不烦之谓〉仲弓曰居敬而行简以临其民不亦可乎居简而行简无乃大简乎〈大音泰O言自处以敬则中有主而自治严如是而行简以临民则事不烦而民不扰所以为可若先自处以简则中无主而自治疏矣而所行又简岂不失之大简而无法度之可守乎家语记伯子不衣冠而处夫子讥其欲同人道于牛马然则伯子盖大简者而仲弓疑夫子之过许与〉子曰雍之言然〈仲弓盖未喻夫子可字之意而其所言之理有黙契焉者故夫子然之O程子曰子桑伯子之简虽可取而未尽善故夫子云可也仲弓因言内主于敬而简则为要直内存乎简而简则为疏略可谓得其㫖矣又曰居敬则心中无物故所行自简居简则先有心于简而多一简字矣故曰大简〉O哀公问弟子孰为好学孔子对曰有颜回者好学不迁怒不贰过不幸短命死矣今也则亡未闻好学者也〈好去声亡与无同O迁移也贰复也怒于甲者不移于乙过于前者不复于后颜子克巳之功至于如此可谓真好学矣短命者颜子三十二而卒也既云今也则亡又言未闻好学者盖深惜之又以见真好学者之难得也O程子曰颜子之怒在物不在已故不迁有不善未尝不知知之未尝复行不贰过也又曰喜怒在事则理之当喜怒者也不在血气则不迁若舜之诛四凶也可怒在彼巳何与焉如鉴之照物妍媸在彼随物应之而巳何迁之有又曰如颜子地位岂有不善所谓不善只是微有差失才差失便能知之才知之便更不萌作张子曰慊于巳者不使萌于再或曰诗书六艺七十子非不习而通也而夫子独称颜子为好学颜子之所好果何学欤程子曰学以至乎圣人之道也学之道奈何曰天地储精得五行之秀者为人其本也真而静其未发也五性具焉曰仁义礼智信形既生矣外物触其形而动于中矣其中勤而七情出焉曰喜怒哀惧爱恶欲情既炽而益荡其性凿矣故学者约其情使合于中正其心养其性而巳然必先明诸心知所往然后力行以求至焉若颜子之非礼勿视听言动不迁怒贰过者则其好之笃而学之得其道也然其未至于圣人者守之也非化之也假之以年则不日而化矣今人乃谓圣本生知非学可至而所以为学者不过记诵文辞之间其亦异乎颜子之学矣〉O子华使于齐冉子为其母请粟子曰与之釡请益曰与之庾冉子与之粟五秉〈使为并去声O子华公西赤也使为孔子使也釡六斗四升庾十六斗秉十六斛〉子曰赤之适齐也乘肥马衣轻裘吾闻之也君子周急不继富〈衣去声O乘肥马衣轻裘言其富也急穷迫也周者补不足继者续有馀〉原思为之宰与之粟九百辞〈原思孔子弟子名宪孔子为鲁司寇时以思为宰粟宰之禄也九百不言其量不可考〉子曰毋以与尔邻里乡党乎〈毋禁止辞五家为邻二十五家为里万二千五百家为乡五百家为党言常禄不当辞有馀自可推之以周贫乏盖邻里乡党有相周之义O程子曰夫子之使子华子华之为夫子使义也而冉子乃为之请圣人寛容不欲直拒人故与之少所以示不当与也请益而与之亦少所以示不当益也求未逹而自与之多则巳过矣故夫子非之盖赤苟至乏则夫子必自周之不待请矣原思为宰则有常禄思辞其多故又教以分诸邻里之贫者盖亦莫非义也张子曰于斯二者可见圣人之用财矣〉O子谓仲弓曰犁牛之子骍且角虽欲勿用山川其舍诸〈犁利之反骍息营反舍上声O犁杂文骍赤色周人尚赤牲用骍角角周正中牺牲也用用以祭也山川山川之神也言人虽不用神必不舍也仲弓父贱而行恶故夫子以此譬之言父之恶不能废其子之善如仲弓之贤自当见用于世也然此论仲弓云尔非与仲弓言也O范氏曰以瞽瞍为父而有舜以鲧为父而有禹古之圣贤不系于世类尚矣子能改父之过变恶以为美则可谓孝矣〉O子曰回也其心三月不违仁其馀则日月至焉而已矣〈三月言其久仁者心之德心不违仁者无私欲而有其德也日月至焉者或日一至焉或月一至焉能造其域而不能久也O程子曰三月天道小变之节言其久也过此则圣人矣不违仁只是无纎毫私欲少有私欲便是不仁尹氏曰此颜子于圣人未逹一间者也若圣人则浑然无间断矣张子曰始学之要当知三月不违与日月至焉内外宾主之辨使心意勉勉循循而不能已过此㡬非在我者〉O季康子问仲由可使从政也与子曰由也果于从政乎何有曰赐也可使从政也与曰赐也逹于从政乎何有曰求也可使从政也与曰求也艺于从政乎何有〈与平声O从政谓为大夫果有决断逹通事理艺多才能O程子曰季康子问三子之才可以从政乎夫子答以各有所长非惟三子人各有所长能取其长皆可用也〉O季氏使闵子骞为费宰闵子骞曰善为我辞焉如有复我者则吾必在汶上矣〈费音秘为去声汶音问O闵子骞孔子弟子名损费季氏邑汶水名在齐南鲁北境上闵子不欲臣季氏令使者善为已辞言若再来召我则当去之齐O程子曰仲尼之门能不仕大夫之家者闵子曾子数人而已谢氏曰学者能少知内外之分皆可以乐道而忘人之𫝑况闵子得圣人为之依归彼其视季氏不义之富贵不啻犬彘又从而臣之岂其心哉在圣人则有不然者盖居乱邦见恶人在圣人则可自圣人以下刚则必取祸柔则必取辱闵子岂不能蚤见而豫待之乎如由也不得其死求也为季氏附益夫岂其本心哉盖既无先见之知又无克乱之才故也然则闵子其贤乎〉O伯牛有疾子问之自牖执其手曰亡之命矣夫斯人也而有斯疾也斯人也而有斯疾也〈夫音扶O伯牛孔子弟子姓冉名耕有疾先儒以为癞也牖南牖也礼病者居北牖下君视之则迁于南牖下使君得以南面视已时伯牛家以此礼尊孔子孔子不敢当故不入其室而自牖执其手盖与之永诀也命谓天命言此人不应有此疾而今乃有之是乃天之所命也然则非其不能谨疾而有以致之亦可见矣O侯氏曰伯牛以德行称亚于颜闵故其将死也孔子尤痛惜之〉O子曰贤哉回也一箪食一瓢饮在陋巷人不堪其忧回也不改其乐贤哉回也〈食音嗣乐音洛O箪竹器食饭也瓢瓠也颜子之贫如此而处之泰然不以害其乐故夫子再言贤哉回也以深叹美之O程子曰颜子之乐非乐箪瓢陋巷也不以贫窭累其心而改其所乐也故夫子称其贤又曰箪瓢陋巷非可乐盖自有其乐尔其字当玩味自有深意又曰昔受学于周茂叔每令寻仲尼颜子乐处所乐何事愚按程子之言引而不发盖欲学者深思而自得之今亦不敢妄为之说学者但当从事于博文约礼之诲以至于欲罢不能而竭其才则庶乎有以得之矣〉O冉求曰非不说子之道力不足也子曰力不足者中道而废今女画〈说音悦女音汝O力不足者欲进而不能画者能进而不欲谓之画者如画地以自限也O胡氏曰夫子称颜回不改其乐冉求闻之故有是言然使求说夫子之道诚如口之说刍絭则必将尽力以求之何患力之不足哉画而不进则日退而巳矣此冉求之所以局于艺也〉O子谓子夏曰女为君子儒无为小人儒〈儒学者之称程子曰君子儒为己小人儒为人O谢氏曰君子小人之分义与利之间而已然所谓利者岂必殖货财之谓以私灭公适已自便凡可以害天理者皆利也子夏文学虽有馀然意其逺者大者或昧焉故夫子语之以此〉O子游为武城宰子曰女得人焉耳乎曰有澹台灭明者行不由径非公事未尝至于偃之室也〈女音汝澹徒甘反O武城鲁下邑澹台姓灭明名字子羽径路之小而捷者公事如饮射读法之类不由径则动必以正而无见小欲速之意可知非公事不见邑宰则其有以自守而无枉巳徇人之私可见矣O杨氏曰为政以人才为先故孔子以得人为问如灭明者观其二事之小而其正大之情可见矣后世有不由径者人必以为迂不至其室人必以为简非孔氏之徒其孰能知而取之愚谓持身以灭明为法则无苟贱之羞取人以子游为法则无邪媚之惑〉O子曰孟之反不伐奔而殿将入门策其马曰非敢后也马不进也〈殿去声O孟之反鲁大夫名侧胡氏曰反即庄周所称孟子反者是也伐夸功也奔败走也军后曰殿策鞭也战败而还以后为功反奔而殿故以此言自揜其功也事在哀公十一年O谢氏曰人能操无欲上人之心则人欲日消天理日明而凡可以矜已夸人者皆无足道矣然不知学者欲上人之心无时而忘也若孟之反可以为法矣〉O子曰不有祝𬶍之佞而有宋朝之美难乎免于今之世矣〈𬶍徒何反O祝宗庙之官𬶍卫大夫字子鱼有口才朝宋公子有美色言衰世好谀悦色非此难免盖伤之也〉O子曰谁能出不由戸何莫由斯道也〈言人不能出不由戸何故乃不由此道耶怪而叹之之辞O洪氏曰人知出必由戸而不知行必由道非道逺人人自逺尔〉O子曰质胜文则野文胜质则史文质彬彬然后君子〈野野人言鄙略也史掌文书多闻习事而诚或不足也彬彬犹班班物相杂而适均之貌言学者当损有馀补不足至于成德则不期然而然矣O杨氏曰文质不可以相胜然质之胜文犹之甘可以受和白可以受采也文胜而至于灭质则其本亡矣虽有文将安施乎然则与其史也宁野〉O子曰人之生也直罔之生也幸而免〈程子曰生理本直罔不直也而亦生者幸而免尔〉O子曰知之者不如好之者好之者不如乐之者〈好去声乐音洛O尹氏曰知之者知有此道也好之者好而未得也乐之者有所得而乐之也O张敬夫曰譬之五榖知者知其可食者也好者食而嗜之者也乐者嗜之而饱者也知而不能好则是知之未至也好之而未及于乐则是好之未至也此古之学者所以自强而不息者与〉O子曰中人以上可以语上也中人以下不可以语上也〈以上之上上声语去声O语告也言教人者当随其髙下而告语之则其言易入而无躐等之弊也O张敬夫曰圣人之道精粗虽无二致但其施教则必因其材而笃焉盖中人以下之质骤而语之太髙非惟不能以入且将妄意躐等而有不切于身之弊亦终于下而已矣故就其所及而语之是乃所以使之切问近思而渐进于髙逺也〉O樊迟问知子曰务民之义敬鬼神而远之可谓知矣问仁曰仁者先难而后获可谓仁矣〈知逺皆去声O民亦人也获谓得也专用力于人道之所宜而不惑于鬼神之不可知知者之事也先其事之所难而后其效之所得仁者之心也此必因樊迟之失而告之O程子曰人多信鬼神惑也而不信者又不能敬能敬能远可谓知矣又曰先难克己也以所难为先而不计所获仁也吕氏曰当务为急不求所难知力行所知不惮所难为〉O子曰知者乐水仁者乐山知者动仁者静知者乐仁者寿〈知去声乐上二字并五教反下一字音洛O乐喜好也知者逹于事理而周流无滞有似于水故乐水仁者安于义理而厚重不迁有似于山故乐山动静以体言乐寿以效言也动而不括故乐静而有常故寿O程子曰非体仁知之深者不能如此形容之〉O子曰齐一变至于鲁鲁一变至于道〈孔子之时齐俗急功利喜夸诈乃霸政之馀习鲁则重礼教崇信义犹有先王之遗风焉但人亡政息不能无废坠尔道则先王之道也言二国之政俗有美恶故其变而之道有难易O程子曰夫子之时齐强鲁弱孰不以为齐胜鲁也然鲁犹存周公之法制齐由桓公之霸为从简尚功之治太公之遗法变易尽矣故一变乃能至鲁鲁则修举废坠而巳一变则至于先王之道也愚谓二国之俗惟夫子为能变之而不得试然因其言以考之则其施为缓急之序亦略可见矣〉O子曰觚不觚觚哉觚哉〈觚音孤O觚棱也或曰酒器或曰木简皆器之有棱者也不觚者盖当时失其制而不为棱也觚哉觚哉言不得为觚也O程子曰觚而失其形制则非觚也举一器而天下之物莫不皆然故君而失其君之道则为不君臣而失其臣之职则为虚位范氏曰人而不仁则非人国而不治则不国矣〉O宰我问曰仁者虽告之曰井有仁焉其从之也子曰何为其然也君子可逝也不可陷也可欺也不可罔也〈刘聘君曰有仁之仁当作人今从之从谓随之于井而救之也宰我信道不笃而忧为仁之陷害故有此问逝谓使之往救陷谓陷之于井欺谓诳之以理之所有罔谓昧之以理之所无盖身在井上乃可以救井中之人若从之于井则不复能救之矣此理甚明人所易晓仁者虽切于救人而不私其身然不应如此之愚也〉O子曰君子博学于文约之以礼亦可以弗畔矣夫〈夫音扶O约要也畔背也君子学欲其博故于文无不考守欲其要故其动必以礼如此则可以不背于道矣O程子曰博学于文而不约之以礼必至于汗漫博学矣又能守礼而由于规矩则亦可以不畔道矣〉O子见南子子路不说夫子矢之曰予所否者天厌之天厌之〈说音悦否方九反O南子卫灵公之夫人有淫行孔子至卫南子请见孔子辞谢不得巳而见之盖古者仕于其国有见其小君之礼而子路以夫子见此淫乱之人为辱故不悦矢誓也所誓辞也如云所不与崔庆者之类否谓不合于礼不由其道也厌弃绝也圣人道大徳全无可不可其见恶人固谓在我有可见之礼则彼之不善我何与焉然此岂子路所能测哉故重言以誓之欲其姑信此而深思以得之也〉O子曰中庸之为德也其至矣乎民鲜久矣〈鲜上声O中者无过无不及之名也庸平常也至极也鲜少也言民少此德今已久矣O程子曰不偏之谓中不易之谓庸中者天下之正道庸者天下之定理自世教衰民不兴于行少有此徳久矣〉O子贡曰如有博施于民而能济众何如可谓仁乎子曰何事于仁必也圣乎尧舜其犹病诸〈施去声O博广也仁以理言通乎上下圣以地言则造其极之名也乎者疑而未定之辞病心有所不足也言此何止于仁必也圣人能之乎则虽尧舜之圣其心犹有所不足于此也以是求仁愈难而愈逺矣〉夫仁者已欲立而立人巳欲达而达人〈夫音扶以己及人仁者之心也于此观之可以见天理之周流而无闲矣状仁之体莫切于此〉能近取譬可谓仁之方也巳〈譬喻也方术也近取诸身以巳所欲譬之他人知其所欲亦犹是也然后推其所欲以及于人则恕之事而仁之术也于此勉焉则有以胜其人欲之私而全其天理之公矣O程子曰医书以手足痿痹为不仁此言最善名状仁者以天地万物为一体莫非己也认得为己何所不至若不属己自与己不相干如手足之不仁气已不贯皆不属已故博施济众乃圣人之功用仁至难言故止曰己欲立而立人己欲达而达人能近取譬可谓仁之方也己欲令如是观仁可以得仁之体又曰论语言尧舜其犹病诸者二夫博施者岂非圣人之所欲然必五十乃衣帛七十乃食肉圣人之心非不欲少者亦衣帛食肉也顾其养有所不赡尔此病其施之不博也济众者岂非圣人之所欲然治不过九州圣人非不欲四海之外亦兼济也顾其治有所不及尔此病其济之不众也推此以求修己以安百姓则为病可知苟以吾治已足则便不是圣人吕氏曰子贡有志于仁徒事髙逺未知其方孔子教以于己取之庶近而可入是乃为仁之方虽博施济众亦由此进〉
论语卷三

[book_title]论语卷四
宋　朱子　集注述而第七〈此篇多记圣人谦巳诲人之辞及其容貌行事之实凡三十七章〉
子曰述而不作信而好古窃比于我老彭〈好去声O述传旧而巳作则创始也故作非圣人不能而述则贤者可及窃比尊之之辞我亲之之辞老彭商贤大夫见大戴礼盖信古面传述者也孔子删诗书定礼乐赞周易修春秋皆传先主之旧而未尝有所作也故其自言如此盖不惟不敢当作者之圣而亦不敢显然自附于古之贤人盖其德愈盛而心愈下不自知其辞之谦也然当是时作者略备夫子盖集群圣之大成而折衷之其事虽述而功则倍于作矣此又不可不知也〉O子曰黙而识之学而不厌诲人不倦何有于我哉〈识音志又如字O识记也黙识谓不言而存诸心也一说识知也不言而心解也前说近是何有于我言何者能有于我也三者巳非圣人之极至而犹不敢当则谦而又谦之辞也〉O子曰德之不修学之不讲闻义不能徙不善不能改是吾忧也〈尹氏曰德必修而后成学必讲而后明见善能徙改过不吝此四者日新之要也苟未能之圣人犹忧况学者乎〉O子之燕居申申如也夭夭如也〈燕居闲暇无事之时杨氏曰申申其容舒也夭夭其色愉也O程子曰此弟子善形容圣人处也为申申字说不尽故更著夭夭字今人燕居之时不怠惰放肆必太严厉严厉时著此四字不得怠惰放肆时亦著此四字不得惟圣人便自有中和之气〉O子曰甚矣吾衰也久矣吾不复夣见周公〈复扶又反O孔子盛时志欲行周公之道故夣寐之闲如或见之至其老而不能行也则无复是心而亦无复是夣矣故因此而自叹其衰之甚也O程子曰孔子盛时寤寐常存行周公之道及其老也则志虑衰而不可以有为矣盖存道者心无老少之异而行道者身老则衰也〉O子曰志于道〈志者心之所之之谓道则人伦日用之闲所当行者是也知此而心必之焉则所适者正而无他岐之惑矣〉据于德〈据音倨O据者执守之意德则行道而有得于心者也得之于心而守之不失则终始惟一而有日新之功矣〉依于仁〈依者不违之谓仁则私欲尽去而心德之全也功夫至此而无终食之违则存养之熟无适而非天理之流行矣〉游于艺〈游者玩物适情之谓艺则礼乐之文射御书数之法皆至理所寓而日用之不可阙者也朝夕游焉以博其义理之趣则应务有馀而心亦无所放矣O此章言人之为学当如是也盖学莫先于立志志道则心存于正而不他据德则道得于心而不失依仁则德性常用而物欲不行游艺则小物不遗而动息有养学者于此有以不失其先后之序轻重之伦焉则本末兼该内外交养日用之闲无少闲隙而涵泳从容忽不自知其入于圣贤之域矣〉O子曰自行束脩以上吾未尝无诲焉〈脩脯也十脡为束古者相见必执贽以为礼束脩其至薄者盖人之有生同具此理故圣人之于人无不欲其入于善但不知来学则无往教之礼故苟以礼来则无不有以教之也〉O子曰不愤不启不悱不发举一隅不以三隅反则不复也〈愤房粉反悱芳匪反复扶乂反O愤者心求通而未得之意悱者口欲言而未能之貌启谓开其意发谓逹其辞物之有四隅者举一可知其三反者还以相证之义复再告也上章已言圣人诲人不倦之意因并记此欲学者勉于用力以为受教之地也O程子曰愤悱诚意之见于色辞者也待其诚至而后告之既告之又必待其自得乃复告尔又曰不待愤悱而发则知之不能坚固待其愤悱而后发则沛然矣〉O子食于有丧者之侧未尝饱也〈临丧哀不能甘也〉子于是日哭则不歌〈哭谓吊哭一日之内馀哀未忘自不能歌也O谢氏曰学者于此二者可见圣人情性之正也能识圣人之情性然后可以学道〉O子谓颜渊曰用之则行舍之则藏惟我与尔有是夫〈舍上声夫音扶O尹氏曰用舍无与于己行藏安于所遇命不足道也颜子㡬于圣人故亦能之〉子路曰子行三军则谁与〈万二千五百人为军大国三军子路见孔子独美颜渊自负其勇意夫子若行三军必与己同〉子曰暴虎冯河死而无悔者吾不与也必也临事而惧好谋而成者也〈冯皮冰反好去声O暴虎徒搏冯河徒涉惧谓敬其事成谓成其谋言此皆以抑其勇而教之然行师之要实不外此子路盖不知也O谢氏曰圣人于行藏之闲无意无必其行非贪位其藏非独善也若有欲心则不用而求行舍之而不藏矣是以惟颜子为可以与于此子路虽非有欲心者然未能无固必也至以行三军为问则其论益卑矣夫子之言盖因其失而救之夫不谋无成不惧必败小事尚然而况于行三军乎〉O子曰富而可求也虽执鞭之士吾亦为之如不可求从吾所好〈好去声O执鞭贱者之事设言富若可求则虽身为贱役以求之亦所不辞然有命焉非求之可得也则安于义理而已矣何必徒取辱哉O苏氏曰圣人未尝有意于求富也岂问其可不可哉为此语者特以明其决不可求尔杨氏曰君子非恶富贵而不求以其在天无可求之道也〉O子之所慎齐战疾〈齐侧皆反O齐之为言齐也将祭而齐其思虑之不齐者以交于神明也诚之至与不至神之飨与不飨皆决于此战则众之死生国之存亡系焉疾又吾身之所以死生存亡者皆不可以不谨也O尹氏曰夫子无所不谨弟子记其大者耳〉O子在齐闻韶三月不知肉味曰不图为乐之至于斯也〈史记三月上有学之二字不知肉味盖心一于是而不及乎他也曰不意舜之作乐至于如此之美则有以极其情文之备而不觉其叹息之深也盖非圣人不足以及此O范氏曰韶尽美又尽善乐之无以加此也故学之三月不知肉味而叹美之如此诚之至感之深也〉O冉有曰夫子为卫君乎子贡曰诺吾将问之〈为去声O为犹助也卫君出公辄也灵公逐其世子蒯聩公薨而国人立蒯聩之子辄于是晋纳蒯聩而辄拒之时孔子居卫卫人以蒯聩得罪于父而辄嫡孙当立故冉有疑而问之诺应辞也〉入曰伯夷叔齐何人也曰古之贤人也曰怨乎曰求仁而得仁又何怨出曰夫子不为也〈伯夷叔齐孤竹君之二子其父将死遗命立叔齐父卒叔齐逊伯夷伯夷曰父命也遂逃去叔齐亦不立而逃之国人立其中子其后武王伐纣夷齐扣马而谏武王灭商夷齐耻食周粟去隐于首阳山遂饿而死怨犹悔也君子居是邦不非其大夫况其君乎故子贡不斥卫君而以夷齐为问夫子告之如此则其不为卫君可知矣盖伯夷以父命为尊叔齐以天偷为重其逊国也皆求所以合乎天理之正而即乎人心之安既而各得其志焉则视弃其国犹敝蹝尔何怨之有若卫辄之据国拒父而唯恐失之其不可同年而语明矣O程子曰伯夷叔齐逊国而逃谏伐而饿终无怨悔夫子以为贤故知其不与辄也〉O子曰饭疏食饮水曲肱而枕之乐亦在其中矣不义而富且贵于我如浮云〈饭符晚反食音嗣枕去声乐音洛O饭食之也疏食粗饭也圣人之心浑然天理虽处困极而乐亦无不在焉其视不义之富贵如浮云之无有漠然无所动于其中也O程子曰非乐疏食饮水也虽疏食饮水不能改其乐也不义之富贵视之轻如浮云然又曰须知所乐音何事〉O子曰加我数年五十以学易可以无大过矣〈刘聘君见元城刘忠定公自言尝读他论加作假五十作卒盖加假声相近而误读卒与五十字相似而误分也愚按此章之言史记作假我数年若是我于易则彬彬矣加正作假而无五十字盖是时孔子年已几七十矣五十字误无疑世学易则明乎吉凶消长之理进退存亡之道故可以无大过盖圣人深见易道之无穷而言此以教人使知其不可不学而又不可以易而学也〉O子所雅言诗书执礼皆雅言也〈雅常也执守也诗以理情性书以道政事礼以谨节文皆切于日用之实故常言之礼独言执者以人所执守而言非徒诵说而已也O程子曰孔子雅素之言止于如此若性与天道则有不可得而闻者要在黙而识之也谢氏曰此因学易之语而类记之〉O叶公问孔子于子路子路不对〈叶舒涉反O叶公楚叶县尹沈诸梁字子髙僭称公也叶公不知孔子必有非所问而问者故子路不对抑亦以圣人之德实有未易名言者与〉子曰女奚不曰其为人也发愤忘食乐以忘忧不知老之将至云尔〈未得则发愤而忘食巳得则乐之而忘忧以是二者俛焉日有孳孳而不知年数之不足但自言其好学之笃耳然深味之则见其全体至极纯亦不已之妙有非圣人不能及者盖凡夫子之自言类如此学者宜致思焉〉O子曰我非生而知之者好古敏以求之者也〈好去声O生而知之者气质清明义理昭著不待学而知也敏速也谓汲汲也O尹氏曰孔子以生知之圣每云好学者非惟勉人也盖生而可知者义理尔若夫礼乐名物古今事变亦必待学而后有以验其实也〉O子不语怪力乱神〈怪异勇力悖乱之事非理之正固圣人所不语鬼神造化之迹虽非不正然非穷理之至有未易明者故亦不轻以语人也O谢氏曰圣人语常而不语怪语德而不语力语治而不语乱语人而不语神〉O子曰三人行必有我师焉择其善者而从之其不善者而改之〈三人同行其一我也彼二人者一善一恶则我从其善而改其恶焉是二人者皆我师也O尹氏曰见贤思齐见不贤而内自省则善恶皆我之师进善其有穷乎〉O子曰天生德于予桓魋其如予何〈魋徒雷反O桓魋宋司马向魋也出于桓公故又称桓氏魋欲害孔子孔子言天既赋我以如是之德则桓魋其奈我何言必不能违天害己〉O子曰二三子以我为隐乎吾无隐乎尔吾无行而不与二三子者是丘也〈诸弟子以夫子之道高深不可几及故疑其有隐而不知圣人作止语黙无非教也故夫子以此言晓之与犹示也O程子曰圣人之道犹天然门弟子亲炙而冀及之然后知其髙且逺也使诚以为不可及则趋向之心不几于怠乎故圣人之教常俯而就之如此非独使资质庸下者勉思企及而才气高迈者亦不敢躐易而进也吕氏曰圣人体道无隐与天象昭然莫非至教常以示人而人自不察〉O子以四教文行忠信〈行去声O程子曰教人以学文修行而存忠信也忠信本也〉O子曰圣人吾不得而见之矣得见君子者斯可矣〈圣人神明不测之号君子才德出众之名〉子曰善人吾不得而见之矣得见有恒者斯可矣〈恒胡登反O子曰字疑衍文恒常久之意张子曰有恒者不贰其心善人者志于仁而无恶〉亡而为有虚而为盈约而为泰难乎有恒矣〈亡读为无O三者皆虚夸之事凡若此者必不能守其常也O张敬夫曰圣人君子以学言善人有恒者以质言愚谓有恒者之与圣人高下固悬绝矣然未有不自有恒而能至于圣者也故章末申言有恒之义其示人入徳之门可谓深切而著明矣〉O子钓而不纲弋不射宿〈射食亦反O纲以大绳属纲绝流而渔者也弋以生丝系矢而射也宿宿鸟O洪氏曰孔子少贫贱为养与祭或不得已而钓弋如猎较是也然尽物取之出其不意亦不为也此可见仁人之本心矣待物如此待人可知小者如此大者可知〉O子曰盖有不知而作之者我无是也多闻择其善者而从之多见而识之知之次也〈识音志O不知而作不知其理而妄作也孔子自言未尝妄作盖亦谦辞然亦可见其无所不知也识记也所从不可不择记则善恶皆当存之以备参考如此者虽未能实知其理亦可以次于知之者也〉O互乡难与言童子见门人惑〈见贤遍反O互乡乡名其人习于不善难与言善惑者疑夫子不当见之也〉子曰与其进也不与其退也唯何甚人洁已以进与其洁也不保其往也〈疑此章有错简人洁至往也十四字当在与其进也之前洁脩治也与许也往前日也言人洁巳而来但许其能自洁耳固不能保其前日所为之善恶也但许其进而来见耳非许其既退而为不善也盖不追其既往不逆其将来以是心至斯受之耳唯字上下疑又有阙文大抵亦不为己甚之意O程子曰圣人待物之洪如此〉O子曰仁远乎哉我欲仁斯仁至矣〈仁者心之德非在外也放而不求故有以为远者反而求之则即此而在矣夫岂远哉O程子曰为仁由己欲之则至何逺之有〉O陈司败问昭公知礼乎孔子曰知礼〈陈国名司败官名即司寇也昭公鲁君名稠习于威仪之节当时以为知礼故司败以为问而孔子答之知此〉孔子退揖巫马期而进之曰吾闻君子不党君子亦党乎君取于吴为同姓谓之吴孟子君而知礼孰不知礼〈取七住反O巫马姓期字孔子弟子名施司败揖而进之也相助匿非曰党礼不娶同姓而鲁与吴皆姬姓谓之吴孟子者讳之使若宋女子姓者然〉巫马期以告子曰丘也幸苟有过人必知之〈孔子不可自谓讳君之恶又不可以娶同姓为知礼故受以为过而不辞O吴氏曰鲁盖夫子父母之国昭公鲁之先君也司败又未尝显言其事而遽以知礼为问其对之宜如此也及司败以为有党而夫子受以为过盖夫子之盛德无所不可也然其受以为过也亦不正言其所以过初若不知孟子之事者可以为万世之法矣〉O子与人歌而善必使反之而后和之〈和去声O反复也必使复歌者欲得其详而取其善也而后和之者喜得其详而与其善也此见圣人气象从容诚意恳至而其谦逊审密不掩人善又如此盖一事之微而众善之集有不可胜既者焉读者宜详味之〉O子曰文莫吾犹人也躬行君子则吾未之有得〈莫疑辞犹人言不能过人而尚可以及人未之有得则全未有得皆自谦之辞而足以见言行之难易缓急欲人之勉其实也O谢氏曰文虽圣人无不与人同故不逊能躬行君子斯可以入圣故不居犹言君子道者三我无能焉〉O子曰若圣与仁则吾岂敢抑为之不厌诲人不倦则可谓云尔已矣公西华曰正唯弟子不能学也〈此亦夫子之谦辞也圣者大而化之仁则心德之全而人道之备也为之谓为仁圣之道诲人亦谓以此教人也然不厌不倦非巳有之则不能所以弟子不能学也O晁氏曰当时有称夫子圣且仁者以故夫子辞之苟辞之而已焉则无以进天下之材率天下之善将使圣与仁为虚器而人终莫能至矣故夫子虽不居仁圣而必以为之不厌诲人不倦自处也可谓云尔巳矣者无他之辞也公西华仰而叹之其亦深知夫子之意矣〉O子疾病子路请祷子曰有诸子路对曰有之诔曰祷尔于上下神祗子曰丘之祷久矣〈诔力轨反O祷谓祷于鬼神有诸问有此理否诔者哀死而述其行之词也上下谓天地天曰神地曰祗祷者悔过迁善以祈神之佑也无其理则不必祷既曰有之则圣人未尝有过无善可迁其素行固已合于神明故曰丘之祷久矣又士丧礼疾病行祷五祀盖臣子迫切之至情有不能自已者初不请于病者而后祷也故孔子之于子路不直拒之而但告以无所事祷之意〉O子曰奢则不孙俭则固与其不孙也宁固〈孙去声O孙顺也固陋也奢俭俱失中而奢之害大O晁氏曰不得已而救时之弊也〉O子曰君子坦荡荡小人长戚戚〈坦平也荡荡寛广貌程子曰君子循理故常舒泰小人役于物故多忧戚O程子曰君子坦荡荡心广体胖〉O子温而厉威而不猛恭而安〈厉严肃也人之德性本无不备而气质所赋鲜有不偏惟圣人全体浑然阴阳合德故其中和之气见于容貌之闲者如此门人熟察而详记之亦可见其用心之密矣抑非知足以知圣人而善言德行者不能记故程子以为曾子之言学者所宜反复而玩心也〉
泰伯第八〈凡二十一章〉
子曰泰伯其可谓至德也巳矣三以天下让民无得而称焉〈泰伯周大王之长子至德谓德之至极无以复加者也三让谓固逊也无得而称其逊隠微无迹可见也盖太王三子长泰伯次仲雍次季历太王之时商道寖衰而周日强大季历又生子昌有圣德太王因有翦商之志而泰伯不从大王遂欲传位季历以及昌泰伯知之即与仲雍逃之荆蛮于是大王乃立季历传国至昌而三分天下有其二是为文王文王崩子发立遂克商而有天下是为武王夫以泰伯之德当商周之际固足以朝诸侯有天下矣乃弃不取而又泯其迹焉则其德之至极为何如哉盖其心即夷齐扣马之心而事之难处有甚焉者宜夫子之叹息而赞美之也泰伯不从事见春秋传〉O子曰恭而无礼则劳慎而无礼则葸勇而无礼则乱直而无礼则绞〈葸丝里反绞古卯反O葸畏惧貌绞急切也无礼则无节文故有四者之弊〉君子笃于亲则民兴于仁故旧不遗则民不偷〈君子谓在上之人也兴起也偷薄也O张子曰人道知所先后则恭不劳慎不葸勇不乱直不绞民化而德厚矣O吴氏曰君子以下当自为一章乃曾子之言也愚按此一节与上文不相蒙而与首篇慎终追远之意相类吴说近是〉O曾子有疾召门弟子曰启予足启予手诗云战战兢兢如临深渊如履薄冰而今而后吾知免夫小子〈夫音扶O启开也曾子平日以为身体受于父母不敢毁伤故于此使弟子开其衾而视之诗小旻之篇战战恐惧兢兢戒谨临渊恐坠履冰恐陷也曾子以其所保之全示门人而言其所以保之之难如此至于将死而后知其得免于毁伤也小子门人也语毕而又呼之以致反复丁宁之意其警之也深矣O程子曰君子曰终小人曰死君子保其身以没为终其事也故曾子以全归为免矣尹氏曰父母全而生之子全而归之曾子临终而启手足为是故也非有得于道能如是乎范氏曰身体犹不可亏也况亏其行以辱其亲乎〉O曾子有疾孟敬子问之〈孟敬子鲁大夫仲孙氏名捷问之者问其疾也〉曾子言曰鸟之将死其鸣地哀人之将死其言也善〈言自言也鸟畏死故鸣哀人穷反本故言善此曾子之谦辞欲敬子知其所言之善而识之也〉君子所贵乎道者三动容貌斯远暴慢矣正颜色斯近信矣出辞气斯远鄙倍矣笾豆之事则有司存〈远近并去声O贵犹重也容貌举一身而言暴粗厉也慢放肆也信实也正颜色而近信则非色庄也辞言语气声气也鄙凡陋也倍与背同谓背理也笾竹豆豆木豆言道虽无所不在然君子所重者在此三事而已是皆脩身之要为政之本学者所当操存省察而不可有造次颠沛之违者也若夫笾豆之事器数之末道之全体固无不该然其分则有司之守而非君子之所重矣O程子曰动容貌举一身而言也周旋中礼暴慢斯远矣正颜色则不妄斯近信矣出辞气正由中出斯远鄙倍三者正身而不外求故曰笾豆之事则有司存尹氏曰养于中则见于外曾子盖以脩己为为政之本若乃器用事物之细则有司存焉〉O曾子曰以能问于不能以多问于寡有若无实若虚犯而不校昔者吾友尝从事于斯矣〈校计校也友马氏以为颜渊是也颜子之心唯知义理之无穷不见物我之有闲故能如此O谢氏曰不知有馀在己不足在人不必得为在己失为在人非几于无我者不能也〉O曾子曰可以托六尺之孤可以寄百里之命临大节而不可夺也君子人与君子人也〈与平声O其才可以辅幼君摄国政其节至于死生之际而不可夺可谓君子矣与疑辞也决辞设为问答所以深著其必然也O程子曰节操如是可谓君子矣〉O曾子曰士不可以不𢎞毅任重而道远〈𢎞寛广也毅强忍也非𢎞不能胜其重非毅无以致其远〉仁以为己任不亦重乎死而后已不亦远乎〈仁者人心之全德而必欲以身体而力行之可谓重矣一息尚存此志不容少懈可谓远矣O程子曰𢎞而不毅则无规矩而难立毅而不𢎞则隘陋而无以居之又曰𢎞大则毅然后能胜重任而远到〉O子曰兴于诗〈兴起也诗本性情有邪有正其为言既易知而吟咏之闲抑扬反复其感人又易入故学者之初所以兴起其好善恶恶之心而不能自已者必于此而得之〉立于礼〈礼以恭敬辞逊为本而有节文度数之详可以固人肌肤之㑹筋骸之束故学者之中所以能卓然自立而不为事物之所摇夺者必于此而得之〉成于乐〈乐有五声十二律更唱迭和以为歌舞八音之节可以养人之性情而荡涤其邪秽消融其查滓故学者之终所以至于义精仁熟而自和顺于道德者必于此而得之是学之成也O按内则十岁学幼仪十三学乐诵诗二十而后学礼则此三者非小学传授之次乃大学终身所得之难易先后浅深也程子曰天下之英才不为少矣特以道学不明故不得有所成就夫古人之诗如今之歌曲虽闾里童稚皆习闻之而知其说故能兴起今虽老师宿儒尚不能晓其义况学者乎是不得兴于诗也古人自洒扫应对以至冠昏丧祭莫不有礼今皆废坏是以人伦不明治家无法是不得立于礼也古人之乐声音所以养其耳采色所以养其目歌咏所以养其性情舞蹈所以养其血脉今皆无之是不得成于乐也是以古之成材也易今之成材也难〉O子曰民可使由之不可使知之〈民可使之由于是理之当然而不能使之知其所以然也O程子曰圣人设教非不欲人家喻而戸晓也然不能使之知但能使之由之尔若曰圣人不使民知则是后世朝四暮三之术也岂圣人之心乎〉O子曰好勇疾贫乱也人而不仁疾之已甚乱也〈好去声O好勇而不安分则必作乱恶不仁之人而使之无所容则必致乱二者之心善恶虽殊然其生乱则一也〉O子曰如有周公之才之美使骄且吝其馀不足观也已〈才美谓智能技艺之美骄矜夸吝鄙啬也O程子曰此甚言骄吝之不可也盖有周公之德则自无骄吝若但有周公之才而骄吝焉亦不足观矣又曰骄气盈吝气歉愚谓骄吝虽有盈歉之殊然其势常相因盖骄者吝之枝叶吝者骄之本根故尝验之天下之人未有骄而不吝吝而不骄者也〉O子曰三年学不至于谷不易得也〈易去声O谷禄也至疑当作志为学之久而不求禄如此之人不易得也O杨氏曰虽子张之贤犹以干禄为问况其下者乎然则三年学而不至于榖宜不易得也〉O子曰笃信好学守死善道〈好去声O笃厚而力也不笃信则不能好学然笃信而不好学则所信或非其正不守死则不能以善其道然守死而不足以善其道则亦徒死而已盖守死者笃信之效善道者好学之功〉危邦不入乱邦不居天下有道则见无道则隐〈见贤遍反O君子见危授命则仕危邦者无可去之义在外则不入可也乱邦未危而邢政纪纲紊矣故洁其身而去之天下举一世而言无道则隐其身而不见也此惟笃信好学守死善道者能之〉邦有道贫且贱焉耻也邦无道富且贵焉耻也〈世治而无可行之道世乱而无能守之节碌碌庸人不足以为士矣可耻之甚也O晁氏曰有学有守而去就之义洁出处之分明然后为君子之全德也〉O子曰不在其位不谋其政〈程子曰不在其位则不任其事也若君大夫问而告者则有矣〉O子曰师挚之始关雎之乱洋洋乎盈耳哉〈挚音志雎七余反O师挚鲁乐师名挚也乱乐之卒章也史记曰关雎之乱以为风始洋洋美盛意孔子自卫反鲁而正乐适师挚在宫之初故乐之美盛如此〉O子曰狂而不直侗而不愿悾悾而不信吾不知之矣〈侗音通悾音空O侗无知貌愿谨厚也悾悾无能貌吾不知之者甚绝之之辞亦不屑之教诲也O苏氏曰天之生物气质不齐其中材以下有是德则有是病有是病必有是德故马之蹄啮者必善走其不善者必驯有是病而无是德则天下之弃才也〉O子曰学如不及犹恐失之〈言人之为学既如有所不及矣而其心犹竦然惟恐其或失之警学者当如是也O程子曰学如不及犹恐失之不得放过才说姑待明日便不可也〉O子曰巍巍乎舜禹之有天下也而不与焉〈与去声O巍巍高大之貌不与犹言不相关言其不以位为乐也〉O子曰大哉尧之为君也巍巍乎唯天为大唯尧则之荡荡乎民无能名焉〈唯犹独也则犹准也荡荡广远之称也言物之高大莫有过于天者而独尧之德能与之准故其德之广逺亦如天之不可以言语形容也〉巍巍乎其有成功也焕乎其有文章〈成功事业也焕光明之貌文章礼乐法度也尧之德不可名其可见者此尔O尹氏曰天道之大无为而成唯尧则之以治天下故民无得而名焉所可名者其功业文章巍然焕然而已〉O舜有臣五人而天下治〈治去声O五人禹稷契皋陶伯益〉武王曰予有乱臣十人〈书泰誓之辞马氏曰乱治也十人谓周公旦召公奭太公望毕公荣公太颠闳夭散宜生南宫适其一人谓文母刘侍读以为子无臣母之义盖邑姜也九人治外邑姜治内或曰乱本作乿古治字也〉孔子曰才难不其然乎唐虞之际于斯为盛有妇人焉九人而已〈称孔子者上系武王君臣之际记者谨之才难盖古语而孔子然之也才者德之用也唐虞尧舜有天下之号际交㑹之闲言周室人才之多惟唐虞之际乃盛于此降自夏商皆不能及然犹但有此数人尔是才之难得也〉三分天下有其二以服事殷周之德其可谓至德也已矣〈春秋传曰文王率商之畔国以事纣盖天下归文王者六州荆梁雍豫徐扬也惟青兖冀尚属纣耳范氏曰文王之德足以代商天与之人归之乃不取而服事焉所以为至德也孔子因武王之言而及文王之德且与泰伯皆以至德称之其㫖微矣或曰宜断三分以下别以孔子曰起之而自为一章〉O子曰禹吾无闲然矣菲饮食而致孝乎鬼神恶衣服而致美乎黻冕卑宫室而尽力乎沟洫禹吾无闲然矣〈闲去声菲音匪黻音弗洫呼域反O闲罅隙也谓指其罅隙而非议之也菲薄也致孝鬼神谓享祀丰洁衣服常服黻蔽膝也以韦为之冕冠也皆祭服也沟洫田闲水道以正疆界备旱潦者也或丰或俭各适其宜所以无罅隙之可议也故再言以深美之O杨氏曰簿于自奉而所勤者民之事所致饰者宗庙朝廷之礼所谓有天下而不与也夫何闲然之有〉
论语卷四

[book_title]论语卷五
宋　朱子　集注
子罕第九〈凡三十章〉
子罕言利与命与仁〈罕少也程子曰计利则害义命之理微仁之道大皆夫子所罕言也〉O达巷党人曰大哉孔子博学而无所成名〈达巷党名其人姓名不传博学无所成名盖美其学之博而惜其不成一艺之名也〉子闻之谓门弟子曰吾何执执御乎执射乎吾执御矣〈执专执也射御皆一艺而御为人仆所执尤卑言欲使我何所执以成名乎然则吾将执御矣闻人誉己承之以谦也O尹氏曰圣人道全而徳备不可以偏长目之也达巷党人见孔子之大意其所学者博而惜其不以一善得名于世盖慕圣人而不知者也故孔子曰欲使我何所执而得为名乎然则吾将执御矣〉O子曰麻冕礼也今也纯俭吾从众〈麻冕缁布冠也纯丝也俭谓省约缁布冠以三十升布为之升八十缕则其经二千四百缕矣细密难成不如用丝之省约〉拜下礼也今拜乎上泰也虽违众吾从下〈臣与君行礼当拜于堂下君辞之乃升成拜泰骄慢也O程子曰君子处世事之无害于义者从俗可也害于义则不可从矣〉O子绝四毋意毋必毋固毋我〈绝无之尽者毋史记作无是也意私意也必期必也固执滞也我私己也四者相为终始起于意遂于必留于固而成于我也盖意必常在事前固我常在事后至于我又生意则物欲牵引循环不穷矣O程子曰此毋字非禁止之辞圣人绝此四者何用禁止张子曰四者有一焉则与天地不相似杨氏曰非知足以知圣人详视而黙识之不足以记此〉O子畏于匡〈畏者有戒心之谓匡地名史记云阳虎曾暴于匡夫子貌似阳虎故匡人围之〉曰文王既没文不在兹乎〈道之显者谓之文盖礼乐制度之谓不曰道而曰文亦谦辞也兹此也孔子自谓〉天之将丧斯文也后死者不得与于斯文也天之未丧斯文也匡人其如子何〈丧与并去声O马氏曰文王既没故孔子自谓后死者言天若欲丧此文则必不使我得与于此文今我既得与于此文则是天未欲丧此文也天既未欲丧此文则匡人其奈我何言必不能违天害己也〉O大宰问于子贡曰夫子圣者与何其多能也〈大音泰与平声O孔氏曰大宰官名或吴或宋未可知也与者疑辞大宰盖以多能为圣也〉子贡曰固天纵之将圣又多能也〈纵犹肆也言不为限量也将殆也谦若不敢知之辞圣无不通多能乃其馀事故言又以兼之〉子闻之曰大宰知我乎吾少也贱故多能鄙事君子多乎哉不多也〈言由少贱故多能而所能者鄙事尔非以圣而无不通也且多能非所以率人故又言君子不必多能以晓之〉牢曰子云吾不试故艺〈牢孔子弟子姓琴字子开一字子张试用也言由不为世用故得以习于艺而通之O吴氏曰弟子记夫子此言之时子牢因言昔之所闻有如此者其意相近故并记之〉O子曰吾有知乎哉无知也有鄙夫问于我空空如也我叩其两端而竭焉〈叩音口O孔子谦言己无知识但其告人虽于至愚不敢不尽耳叩𤼵动也两端犹言两头言终始本末上下精粗无所不尽O程子曰圣人之教人俯就之若此犹恐众人以为髙逺而不亲也圣人之道必降而自卑不如此则人不亲贤人之言则引而自髙不如此则道不尊观于孔子孟子则可见矣尹氏曰圣人之言上下兼尽即其近众人皆可与知极其至则虽圣人亦无以加焉是之谓两端如答樊迟之问仁知两端竭尽无馀蕴矣若夫语上而遗下语理而遗物则岂圣人之言哉〉O子曰凤鸟不至河不出图吾已矣夫〈夫音扶O鳯灵鸟舜时来仪文王时鸣于岐山河图河中龙马负图伏羲时出皆圣王之瑞也已止也O张氏曰鳯至图出文明之祥伏羲舜文之瑞不至则夫子之文章知其已矣〉O子见齐衰者冕衣裳者与瞽者见之虽少必作过之必趋〈齐音咨衰七雷反少去声O齐衰丧服冕冠也衣上服裳下服冕而衣裳贵者之盛服也瞽无目者作起也趋疾行也或曰少当作坐O范氏曰圣人之心哀有丧尊有爵矜不成人其作与趋盖有不期然而然者尹氏曰此圣人之诚心内外一者也〉O颜渊喟然叹曰仰之弥髙钻之弥坚瞻之在前忽焉在后〈喟苦位反钻祖官反O喟叹声仰弥髙不可及钻弥坚不可入在前在后恍惚不可为象此颜渊深知夫子之道无穷尽无方体而叹之也〉夫子循循然善诱人博我以文约我以礼〈循循有次序貌诱引进也博文约礼教之序也言夫子道虽高妙而教人有序也侯氏曰博我以文致知格物也约我以礼克己复礼也程子曰此颜子称圣人最切当处圣人教人惟此二事而已〉欲罢不能既竭吾才如有所立卓尔虽欲从之末由也已〈卓立貌末无也此颜子自言其学之所至也盖悦之深而力之尽所见益亲而又无所用其力也吴氏曰所谓卓尔亦在乎日用行事之间非所谓窈冥昏黙者程子曰到此地位功夫尤难直是峻绝又大段着力不得杨氏曰自可欲之谓善充而至于大力行之积也大而化之则非力行所及矣此颜子所以未达一闲也O程子曰此颜子所以为深知孔子而善学之者也胡氏曰无上事而喟然叹此颜子学既有得故述其先难之故后得之由而归功于圣人也髙坚前后语道体也仰钻瞻忽未领其要也惟夫子循循善诱先博我以文使我知古今达事变然后约我以礼使我尊所闻行所知如行者之赴家食者之求饱是以欲罢而不能尽心尽力不少休废然后见夫子所立之卓然虽欲从之末由也已是盖不怠所从必求至乎卓立之地也抑斯叹也其在请事斯语之后三月不违之时乎〉O子疾病子路使门人为臣〈夫子时已去位无家臣子路欲以家臣治其丧其意实尊圣人而未知所以尊也〉病闲曰久矣哉由之行诈也无臣而为有臣吾谁欺欺天乎〈闲如字O病闲少差也病时不知既差乃知其事故言我之不当有家臣人皆知之不可欺也而为有臣则是欺天而已人而欺天莫大之罪引以自归其责子路深矣〉且予与其死于臣之手也无宁死于二三子之手乎且予纵不得大葬子死于道路乎〈无寜寜也大葬谓君臣礼葬死于道路谓槁而不葬又晓之以不必然之故O范氏曰曽子将死起而易箦曰吾得正而毙焉斯已矣子路欲尊夫子而不知无臣之不可为有臣是以陷于行诈罪至欺天君子之于言动虽微不可不谨夫子深惩子路所以警学者也杨氏曰非知至而意诚则用智自私不知行其所无事往往自陷于行诈欺天而莫之知也其子路之谓乎〉O子贡曰有美玉于斯韫椟而藏诸求善贾而沽诸子曰沽之哉沽之哉我待贾者也〈韫纡粉反椟徒木反贾音嫁O韫藏也椟椟也沽卖也子贡以孔子有道不仕故设此二端以问也孔子言固当卖之但当待贾而不当求之耳O范氏曰君子未尝不欲仕也又恶不由其道士之待礼犹玉之待贾也若伊尹之耕于野伯夷太公之居于海滨世无成汤文王则终焉而已必不枉道以从人炫玉而求售也〉O子欲居九夷〈东方之夷有九种欲居之者亦乘桴浮海之意〉或曰陋如之何子曰君子居之何陋之有〈君子所居则化何陋之有〉O子曰吾自卫反鲁然后乐正雅颂各得其所〈鲁哀公十一年冬孔子自卫反鲁是时周礼在鲁然诗乐亦颇残缺失次孔子周流四方参互考订以知其说晚知道终不行故归而正之〉O子曰出则事公卿入则事父兄丧事不敢不勉不为酒困何有于我哉〈说见第七篇然此则其事愈卑而意愈切矣〉O子在川上曰逝者如斯夫不舍昼夜〈夫音扶舍上声O天地之化往者过来者续无一息之停乃道体之本然也然其可指而易见者莫如川流故于此发以示人欲学者时时省察而无毫发之闲断也O程子曰此道体也天运而不已日往则月来寒往则暑来水流而不息物生而不穷皆与道为体运乎昼夜未尝已也是以君子法之自强不息及其至也纯亦不已焉又曰自汉以来儒者皆不识此义此见圣人之心纯亦不已也纯亦不已乃天徳也有天徳便可与王道其要只在谨独愚按自此至终篇皆勉人进学不已之辞〉O子曰吾未见好徳如好色者也〈好去声O谢氏曰好好色恶恶臭诚也好徳如好色斯诚好徳矣然民鲜能之O史记孔子居卫灵公与夫人同车使孔子为次乘招摇市过之孔子丑之故有是言〉O子曰譬如为山未成一篑止吾止也譬如平地虽覆一篑进吾往也〈篑求位反复芳服反O篑土笼也书曰为山九仞功亏一篑夫子之言盖出于此言山成而但少一篑其止者吾自止耳平地而方覆一篑其进者吾自往耳盖学者自强不息则积少成多中道而止则前功尽弃其止其往皆在我而不在人也〉O子曰语之而不惰者其回也与〈语去声与平声O惰懈怠也范氏曰颜子闻夫子之言而心解力行造次顚沛未尝违之如万物得时雨之润𤼵荣滋长何有于惰此群弟子所不及也〉O子谓颜渊曰惜乎吾见其进也未见其止也〈进止二字说见上章颜子既死而孔子惜之言其方进而未已也〉O子曰苗而不秀者有矣夫秀而不实者有矣夫〈夫音扶O谷之始生曰苗吐华曰秀成榖曰实盖学而不至于成有如此者是以君子贵自勉也〉O子曰后生可畏焉知来者之不如今也四十五十而无闻焉斯亦不足畏也已〈焉知之焉于虔反O孔子言后生年富力强足以积学而有待其势可畏安知其将来不如我之今日乎然或不能自勉至于老而无闻则不足畏矣言此以警人使及时勉学也曾子曰五十而不以善闻则不闻矣盖述此意O尹氏曰少而不勉老而无闻则亦已矣自少而进者安知其不至于极乎是可畏也〉O子曰法语之言能无从乎改之为贵巽与之言能无说乎绎之为贵说而不绎从而不改吾末如之何也已矣〈法语者正言之也巽言者婉而导之也绎寻其绪也法言人所敬惮故必从然不改则面从而已巽言无所乖忤故必说然不绎则又不足以知其微意之所在也O杨氏曰法言若孟子论行王政之类是也巽言若其论好货好色之类是也语之而不达拒之而不受犹之可也其或喻焉则尚庶几其能改绎矣从且说矣而不改绎焉则是终不改绎也已虽圣人其如之何哉〉O子曰主忠信毋友不如己者过则勿惮改〈重出而逸其半〉O子曰三军可夺帅也匹夫不可夺志也〈侯氏曰三军之勇在人匹夫之志在已故帅可夺而志不可夺如可夺则亦不足谓之志矣〉O子曰衣敝缊袍与衣狐貉者立而不耻者其由也与〈衣去声缊纡粉反貉胡各反与平声O敝坏也缊枲著也袍衣有著者也盖衣之贱者狐貉以狐貉之皮为裘衣之贵者子路之志如此则能不以贫富动其心而可以进于道矣故夫子称之〉不忮不求何用不臧〈忮之豉反O忮害也求贪也臧善也言能不忮不求则何为不善乎此卫风雄雉之诗孔子引之以美子路也吕氏曰贫与富交强者必忮弱者必求〉子路终身诵之子曰是道也何足以臧〈终身诵之则自喜其能而不复求进于道矣故夫子复言此以警之O谢氏曰耻恶衣恶食学者之大病善心不存盖由于此子路之志如此其过人逺矣然以众人而能此则可以为善矣子路之贤宐不止此而终身诵之则非所以进于日新也故激而进之〉O子曰岁寒然后知松柏之后雕也〈范氏曰小人之在治世或与君子无异惟临利害遇事变然后君子之所守可见也O谢氏曰士穷见节义世乱识忠臣欲学者必周于徳〉O子曰知者不惑仁者不忧勇者不惧〈明足以烛理故不惑理足以胜私故不忧气足以配道义故不惧此学之序也〉O子曰可与共学未可与适道可与适道未可与立可与立未可与权〈可与者言其可与共为此事也程子曰可与共学知所以求之也可与适道知所往也可与立者笃志固执而不变也权称锤也所以称物而知轻重者也可与权谓能权轻重使合义也O杨氏曰知为己则可与共学矣学足以明善然后可与适道信道笃然后可与立知时措之宐然后可与权洪氏曰易九卦终于巽以行权权者圣人之大用未能立而言权犹人未能立而欲行鲜不仆矣程子曰汉儒以反经合道为权故有权变权术之语皆非也权只是经也自汉以下无人识权字愚按先儒误以此章连下文偏其反而为一章故有反经合道之说程子非之是矣然以孟子嫂溺援之以手之义推之则权与经亦当有辨〉O唐棣之华偏其反而岂不尔思室是远而〈棣大计反O唐棣郁李也偏晋书作翩然则反亦当与翻同言华之摇动也而语助也此逸诗也于六义属兴上两句无意义但以起下两句之辞耳其所谓尔亦不知其何所指也O〉子曰未之思也夫何远之有〈夫音扶O夫子借其言而反之盖前篇仁逺乎哉之意O程子曰圣人未尝言易以骄人之志亦未尝言难以阻人之进但曰未之思也夫何远之有此言极有涵蓄意思深远〉
乡党第十〈杨氏曰圣人之所谓道者不离乎日用之闲也故夫子之平日一动一静门人皆审视而详记之尹氏曰甚矣孔门诸子之嗜学也于圣人之容色言动无不谨书而备录之以贻后世今读其书即其事宛然如圣人之在目也虽然圣人岂拘拘而为之者哉盖盛徳之至动容周旋自中乎礼耳学者欲潜心于圣人宐于此求焉旧说凡一章今分为十七节〉
孔子于乡党恂恂如也似不能言者〈恂相伦反O恂恂信实之貌似不能言者谦卑逊顺不以贤知先人也乡党父兄宗族之所在故孔子居之其容貌辞气如此〉其在宗庙朝廷便便言唯谨尔〈朝直遥反下同便旁连反O便便辩也宗朝礼法之所在朝廷政事之所出言不可以不明辩故必详问而极言之但谨而不放尔O此一节记孔子在乡党宗庙朝廷言貌之不同〉O朝与下大夫言侃侃如也与上大夫言訚訚如也〈侃苦旦反訚鱼巾反O此君未视朝时也王制诸侯上大夫卿下大夫五人许氏说文侃侃刚直也訚訚和悦而诤也〉君在踧踖如也与与如也〈踧子六反踖子亦反与平声或如字O君在视朝也踧踖恭敬不宁之貌与与威仪中适之貌张子曰与与不忘向君也亦通O此一节记孔子在朝廷事上接下之不同也〉O君召使摈色勃如也足躩如也〈摈必刃反躩驱若反O摈主国之君所使出接宾者勃变色貌躩盘辟貌皆敬君命故也〉揖所与立左右手衣前后襜如也〈襜赤占反O所与立谓同为摈者也摈用命数之半如上公九命则用五人以次传命揖左人则左其手揖右人则右其手襜整貌〉趋进翼如也〈疾趋而进张拱端好如鸟舒翼〉宾退必复命曰宾不顾矣〈纾君敬也O此一节记孔子为君摈相之容〉O入公门鞠躬如也如不容〈鞠躬曲身也公门高大而若不容敬之至也〉立不中门行不履阈〈阈于逼反O中门中于门也谓当枨𫔶之闲君出入处也阈门限也礼士大夫出入君门由𫔶右不践阈谢氏曰立中门则当尊行履阈则不恪〉过位色勃如也足躩如也其言似不足者〈位君之虚位谓门屏之闲人君宁立之处所谓宁也君虽不在过之必敬不敢以虚位而慢之也言似不足不敢肆也〉摄齐升堂鞠躬如也屏气似不息者〈齐音咨O摄抠也齐衣下缝也礼将升堂两手抠衣使去地尺恐蹑之而倾跌失容也屏藏也息鼻息出入者也近至尊气容肃也〉出降一等逞颜色怡怡如也没阶趋进翼如也复其位踧踖如也〈陆氏曰趋下本无进字俗本有之误O等阶之级也逞放也渐远所尊舒气解颜怡怡和悦也没阶下尽阶也趋走就位也复位踧踖敬之馀也O此一节记孔子在朝之容〉O执圭鞠躬如也如不胜上如揖下如授勃如战色足蹜蹜如有循〈胜平声蹜色六反O圭诸侯命圭聘问邻国则使大夫执以通信如不胜执主器执轻如不克敬谨之至也上如揖下
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:36:28-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>