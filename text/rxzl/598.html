<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,春秋比事全文在线阅读,春秋比事全文在线下载,大玄古籍书库">
<meta name="description" content="二十卷。旧题宋沈棐(生卒不详)撰。又据嘉庆四年庐陵谭月卿《序》，则称为莆阳刘朔撰，并说他亲见刘氏家本，不知其依据何在。此书原名《春秋总论》，陈亮更以今名。前以周天王、齐桓、晋文二伯及鲁、晋、齐、宋、郑诸国类次，后以搜狩、郊、盟会、朝聘、侵伐、战、救、遂、夷狄等事迹相近者类比而为之说。如“齐桓公”条下列“会十五”、“诸侯十四国从齐终始”、“小白抑强楚、卫诸侯”、“小白侵伐并吞执大夫”、“救国城国”、“三伐戎”诸条论述分说。再如“会”条下先释“会”义，再详列“经书公会一国者十有八”、“经书称会公者三”等十一条">
<title>春秋比事_沈棐_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">春秋比事</span> <br/>
          作者： <span class="inputVal" id="bkauthor">沈棐</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]157463</span> <br/>
          说明： <span class="inputVal" id="bkdec">二十卷。旧题宋沈棐(生卒不详)撰。又据嘉庆四年庐陵谭月卿《序》，则称为莆阳刘朔撰，并说他亲见刘氏家本，不知其依据何在。此书原名《春秋总论》，陈亮更以今名。前以周天王、齐桓、晋文二伯及鲁、晋、齐、宋、郑诸国类次，后以搜狩、郊、盟会、朝聘、侵伐、战、救、遂、夷狄等事迹相近者类比而为之说。如“齐桓公”条下列“会十五”、“诸侯十四国从齐终始”、“小白抑强楚、卫诸侯”、“小白侵伐并吞执大夫”、“救国城国”、“三伐戎”诸条论述分说。再如“会”条下先释“会”义，再详列“经书公会一国者十有八”、“经书称会公者三”等十一条，收集经文、分类排次，最后为“总论”。宋代经学受啖赵影响，主弃传就经，于经中直寻大义，此书即是迎合这一时尚而编纂的。故陈亮《序》称此书“即经类事，以见其末，使圣人之志可以舍传而独考，此其为志亦大矣。”但此书之编纂的确有助于《春秋》一书之研究，如果摒弃其陈腐之议，至今仍是一部研究《春秋》有用的工具书。此书于元至正年间初刻于金华，此本今存。</span> <br/>
          封面： <span class="inputVal" id="bkimg">Z_4999.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]春秋比事
[book_author]沈棐
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]157463
[book_dec]二十卷。旧题宋沈棐(生卒不详)撰。又据嘉庆四年庐陵谭月卿《序》，则称为莆阳刘朔撰，并说他亲见刘氏家本，不知其依据何在。此书原名《春秋总论》，陈亮更以今名。前以周天王、齐桓、晋文二伯及鲁、晋、齐、宋、郑诸国类次，后以搜狩、郊、盟会、朝聘、侵伐、战、救、遂、夷狄等事迹相近者类比而为之说。如“齐桓公”条下列“会十五”、“诸侯十四国从齐终始”、“小白抑强楚、卫诸侯”、“小白侵伐并吞执大夫”、“救国城国”、“三伐戎”诸条论述分说。再如“会”条下先释“会”义，再详列“经书公会一国者十有八”、“经书称会公者三”等十一条，收集经文、分类排次，最后为“总论”。宋代经学受啖赵影响，主弃传就经，于经中直寻大义，此书即是迎合这一时尚而编纂的。故陈亮《序》称此书“即经类事，以见其末，使圣人之志可以舍传而独考，此其为志亦大矣。”但此书之编纂的确有助于《春秋》一书之研究，如果摒弃其陈腐之议，至今仍是一部研究《春秋》有用的工具书。此书于元至正年间初刻于金华，此本今存。
[book_img]Z_4999.jpg


[book_title]目录
钦定四库全书　　　　经部五
春秋比事目录　　　　春秋类
第一卷
周天王
聘鲁者八　　　　来求者三
来锡命者三　　　公及大夫朝如者八诸侯勤王者五　　王臣与诸侯盟会侵伐者十周战伐败救者四　王臣奔他国者三【侵伐者十有一】王室乱者四　　　叔带之乱
子朝之乱　　　　儋括之乱
子札之乱　　　　总论
王臣见经者三十一
第二卷
二伯
齐桓公【小白】
会十五　　　　　诸侯十四国从齐终始小白抑强楚卫诸侯小白侵伐并吞执大夫
救国城国　　　　三伐戎
晋文公【重耳】
六国背服终始　　总论
第三卷
鲁隐公
摄位非正　　　　及宋郑仇好
事齐伐邾　　　　与戎盟会
受聘不朝　　　　始失礼
桓公
不书王　　　　　好郑仇宋
齐鲁交怨　　　　朝聘於桓
桓书烝尝　　　　狩郎大閲
凌蔑小国
庄公
不道有三　　　　伐戎
闵公
遇弑责季子
僖公
既不能霸诸侯又不能守信义以卫中国
伐邾　　　　　　不朝王而事齐晋
书不雨
文公
始附晋而易齐终好齐而疎晋
大夫始僭
不修政不爱民不能驭臣
宣公
好齐仇晋　　　　不恤灾异
公孙归父专权奔亡与公孙敖相类
第四卷
成公
事晋背齐　　　　盟楚于蜀
襄公
大夫专恣　　　　夷狄盛强
邾莒来侮
昭公
季平子专权逐公
定公
纷纷多故　　　　陪臣叛逆盗宝器窃城邑
哀公
伐邾会吴　　　　鲁大夫
第五卷
晋
晋世家
献公　　　　　　惠公
与秦仇好　　　　襄公
晋与戎狄仇好终始
灵公　　　　　　成公
景公　　　　　　厉公
第六卷
悼公　　　　　　平公
昭公　　　　　　顷公
定公　　　　　　晋大夫
第七卷
齐
齐世家
僖公　　　　　　齐僖与纪终始
襄公　　　　　　孝公
孝公与狄终始　　昭公
懿公　　　　　　惠公
与莒国终始　　　顷公
灵公　　　　　　庄公
景公　　　　　　齐燕终始
悼公　　　　　　简公
齐大夫
第八卷
宋
宋世家
穆公　　　　　殇公
庄公　　　　　闵公
桓公　　　　　襄公
襄公仇曹　　　成公
昭公　　　　　　文公
共公　　　　　　平公
平元景三公与鲁交好稠密【平公杀世子附】
元公　　　　　　景公
宋大夫
第九卷
郑
郑世家
庄公
庄公与齐卫宋鲁陈蔡仇好终始
厉公　　　　　　宋鲁与郑废立
郑在小白时叛齐即楚
文公　　　　　穆公
灵公　　　　　襄公
悼公　　　　　成公
宋郑仇好　　　卫郑仇好
郑许仇好　　　?公
简公　　　　　简公与陈蔡宋仇好
定公　　　　　献公
声公　　　　　郑大夫
第十卷
蒐狩总论　　　蒐
狩　　　　　　治兵大閲【作甲作军舍军附】城筑总论【内城者十八】　城两邑者二
乡帅师城者三　　书筑者八
外城六　　　　　献捷总论
田邑总论【疆田堕邑附】
第十一卷
郊总论　　　　　雩论
禘论　　　　　　烝尝
逆祀从祀　　　　宗庙
宫室　　　　　　正朔
书即位不书即位
第十二卷
盟
经书公盟者十五　经书鲁大夫盟者十公与外大夫盟诸侯之国必书其主盟而不书者有四
至若来盟五　　　涖盟四又因聘而盟者五经书诸侯交盟者四十其间霸主盟者十散盟者十六大盟十四
诸侯散盟十六　　大盟十四
经书大夫盟八其间散盟四大盟四
大盟四　　　　　经书楚之盟六
总论
第十三卷
会
经书公会一国者十有八
经书称会公者三
经书内大夫会一国者八
经书霸主会者十
经书诸侯大会者十
经书诸侯散会者十
经书外大夫会者七
经书会楚七
经书会吴九
经书如会者三
经书夫人及内女会者六
总论
第十四卷
朝
按经书来朝者十六国
聘
经书聘而盟者四　经书夷狄来聘者五总论
第十五卷
侵伐
经书公侵者四　　经书大夫侵者三
经书侵我者四　　经书诸侯侵者二
经书大夫侵国十八
经书楚侵国七介人侵国一
第十六卷
伐
经书从王伐者一　经书公伐六
内大夫伐七　　　伐我者二十一
经书伯主伐者九
经书齐宋晋楚伐郑者三十二其间齐伐者三
书宋伐一　　　　晋伐十五戍三
楚伐十七　　　　经书诸侯同伐国者八经书诸侯独伐国十一
经书大夫同伐者十四
经书大夫独伐二十九
经书独称国伐与狄同文者四
经书夷狄伐国者八
经书吴伐国六
第十七卷
战
经书内与敌国战者四
经书诸侯交战者八
经书战夷狄者八
第十八卷
救
经书王臣救者　　经书伯主救者
经书诸侯救者　　经书大夫救者
经书夷狄救者　　平
第十九卷
遂
经书王臣遂者　　经书霸主遂者
经书诸侯遂者　　经书大夫遂者
经书夷狄遂者　　次
第二十卷
夷狄
狄之交乱诸侯者八国

[book_title]提要
【臣】等谨按春秋比事二十卷旧本题宋沈棐撰棐始末无可考惟是书前有陈亮序称其字文伯湖州人为婺之教官陈振孙书録解题曰按湖有沈文伯名长卿号审齐居士为常州倅忤秦桧贬化州不名棐也不知同父何以云然岂别有名棐而字文伯者乎然则非湖人也云云其说与亮?异都穆听雨纪谈又据嘉定辛未庐陵谭月卿序以为莆阳刘朔撰并称月卿亲见刘氏家本此本不载月卿序亦未审穆何所据疑以传疑无从是正以陈亮去棐世近姑从所序仍着棐名其书前以诸国类次後以朝聘征伐会盟事迹相近者各比例而为之说持论颇为平允本名春秋总论亮为更此名元至正中尝刋于金华其本久毁世罕传本故朱?尊经义考注曰已佚此本前有中兴路儒学教授王显仁序盖犹从元刻传録者也乾隆四十一年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
春秋继四代而作者也圣人经世之志寓於属辞比事之间而读书者每患其难通其善读则曰以传考经之事迹以经考传之真伪如此则经果不可以无传矣游夏之徒胡为而不能措一辞也余尝欲即经以类次其事之始末考其事以论其时庶几抱遗经以见圣人之志客有遗余以春秋总论者曰是习春秋者之秘书也余读之洒然有当於余心虽其论未能一一中的而即经类事以见其始末使圣人之志可以舍传而独考此其为志亦大矣惜其为此书之勤而卒不见其名也或曰是沈文伯之所为也文伯名棐湖州人尝为婺之校官以文辞称而不闻以经称也使其非文伯也此书可不传乎使其果文伯也人固不可以浅料也因为易其名曰春秋比事锓诸木以与同志者共之

[book_title]卷一
钦定四库全书
春秋比事卷一　　　　　　宋　沈棐　撰周天王
春秋之时周自平王至敬王历十三王其间王臣聘鲁者八隐七年凡伯九年南季桓四年宰渠伯纠五年仍叔之子八年家父庄二十三年祭叔僖三十年宰周公宣十年王季子　来求者三隐三年武氏子来求赙桓十五年天王使家父来求车文九年毛伯来求金　来归物者三隐元年宰咺来归賵文五年荣叔归含且賵定十四年石尚归赈　来锡命者三庄元年荣叔锡公命文元年毛伯来锡公命成八年召伯锡公命　王臣来会者二文元年叔服会僖公葬五年召伯会成风葬内大夫往会葬者二文九年叔孙得臣如葬襄王
昭二十二年叔鞅如葬景王　王臣来者二隐元年祭伯来桓八年祭公来　公及大夫朝如者八僖二十八年公两朝王所三十年公子遂如京师文元年叔孙得臣如京师八年公孙敖如京师不至而复宣九年仲孙蔑如京师襄二十四年叔孙豹如京师昭二十二年叔鞅如京师　诸侯勤王室者五桓五年从王伐郑僖五年会首止八年盟洮昭二十三年晋大夫帅师围郊三十二年晋合大夫城成周　王臣与诸侯盟会侵伐者十僖五年会王世子于首止八年会王人于洮九年公会宰周公七国于葵邱二十九年会王人于翟泉文公十年及苏子盟于女栗成十六年会尹子伐郑十七年会尹子单子伐郑襄三年公会单子盟于鸡泽昭十三年会刘子盟于平邱定四年会刘子于召陵侵楚　周战伐败救者四隐七年戎伐凡伯于楚邱以归桓五年蔡卫陈从王伐郑庄六年王人子突救卫成元年王师败绩于茅戎　王臣奔他国者三成十二年周公出奔晋襄三十年王子瑕奔晋昭二十六年尹氏召伯毛伯以王子朝奔楚　天王会诸侯者二僖二十八年践土之盟温之会　王室乱者四僖二十四年天王出居于郑宣十五年王子札杀召伯毛伯昭二十二年王室乱二十三年天王居于翟泉尹氏立王子朝二十六年天王入于成周尹氏召伯毛伯以王子朝奔楚襄三十年天王杀其弟佞夫　执诸侯大夫归京师者三僖二十八年晋人执卫侯归于京师成十五年晋侯执曹伯归于京师定元年晋人执宋仲几归于京师　逆后嫁姬者五桓八年祭公来遂逆王后于纪九年纪季姜归于京师庄元年王姬归于齐单伯送王姬十一年王姬归于齐襄十五年刘夏逆王后于齐　王臣见经者三十一隐元年咺祭伯三年武氏子七年凡伯九年南季桓四年渠伯纠五年仍叔之子八年家父祭公庄六年王人子突二十三年祭叔僖八年王人九年宰周公文元年叔服毛伯三年王子虎五年荣叔召伯九年毛伯十年苏子宣十年王季子十五年王札子成十二年周公十六年尹子十七年单子襄十五年刘夏三十年王子瑕昭十三年刘子二十三年王子朝尹氏定四年刘卷十四年石尚
聘鲁者八
古者诸侯朝於天子天子报聘於诸侯所以严君臣之公通上下之情也东迁以来王纲不振诸侯未尝朝天子而遣使聘鲁者八春秋备书之者所以忿诸侯之不臣而悼周室之弱也然桓王在位凡聘於鲁者五自隐七年凡伯来聘至桓八年家父来聘是也至若惠襄定三王皆不过一聘而止耳桓继平而立王室虽微人心未厌周德犹可兴衰振治统制四海光昭文武之业使周道粲然复古不亦美乎不此之务反同列国之君下聘鲁国长诸侯傲易之心宠桓公簒逆之志造端于後盖自桓王始也虽然春秋自宣公十年定王使王季子来聘之後鲁历五公周更四王皆无来聘之文何哉盖文宣以前周固微弱然庄僖之际尚有二霸为之扶持礼文犹足以交诸侯爵命犹足以宠诸侯也至文宣之後二霸既远王室多故故定王初立楚使问鼎已有窥周室之心而当时王臣有卿士而相贼三公而出奔者则周室之衰尤甚於前是以春秋之书来聘则止於宣公来锡命则止於成公来求则止於文公来聘则止於宣公者自宣以後虽有礼文不足以结诸侯也来锡命则止於成公者自成以後虽有爵命不足以宠诸侯也来求则止於文公者自文以後天子虽求之诸侯亦弗与也然天子之聘皆遣大夫唯僖三十年独遣宰周公皆称天王使惟庄二十三年独不称天王使盖亦有说鲁之羣公唯僖最贤且与二霸盟会扶奬王室不为无助故特以三公下聘者加礼於僖公也当庄十九年五大夫作乱立王子颓王出奔温至二十二年郑虢纳之乃克归周故二十三年祭叔来聘不言天王使盖以天王之尊而见逐於臣下伤其威柄不足以使人也呜呼遣使致聘诸侯敌国之礼也故经书外臣来聘者三十一若宋卫诸国与鲁为敌是以有聘问之好至邾莒滕薛则朝而不聘莫敢抗鲁矣嗟夫东周之初自桓至定交好诸侯尚能同於列国至其甚也虽聘问且不敢致仅若邾莒等耳不亦可痛也哉
来求者三
先王制九等之赋贡以令天下无有远迩毕献方物是以车服器用非特供王之奉而又可班宠邦国盖闻有锡诸侯而未有求於诸侯也周室既东封土之君各擅其利贡赋不入帑藏萧然虽丧纪之具车服之用且不能自给切切然遣使以求之盖势有不得已也是以经书天王来求者三在桓王时则求赙於隐公求车於桓公在顷王时则求金於文公且天王即位诸侯会葬礼也平王之崩隐无痛君之心辄堕此礼至使天子大夫远来求赙其罪大矣况隐元年惠公仲子之賵天王尚使宰咺归之政使敌已犹当复报而况天子之尊乎周知有鲁鲁不知有周则隐公之恶不容诛也及桓即位数年之间天子三聘其待遇之礼可谓厚矣桓公曾无毫髪之奉而致天子之使求车於鲁其不恭亦甚矣且车服者人君锡赐臣下所以崇功德隆宠眷也今反求之於诸侯则知四方之贡久絶於王庭矣虽然求赙求车犹可也至於求金则又甚焉说者以为襄王未葬而毛伯来求金故春秋书之以着其恶夫赙不过用於丧礼车不过用於出入礼以不给而求之犹未见其困弱也至於金则王之所资莫急於此今且求之其困之不振至是极矣是以经於求金之文不称天王使者讳以王室之富而求金若非天王之命也
来锡命者三
昔韩侯能缵祖考勤王室宣王因其入觐而赐命盖天子之於诸侯虽有锡命之礼然必有功於王室述职於王庭然後受之可也春秋之时天子锡命者三庄王使荣叔锡命於桓公襄王使毛伯锡命於文公简王使召伯锡命於成公彼三公既无功德之可褒又未尝朝觐天子而周土方且遣使就国锡之是长其骄傲之心也何以劝天下乎然於桓公则称王於文公则称天王於成公则称天子所书之文皆不同何也说者以谓天王天子皆王者之通称若然则何以见春秋之褒贬盖尝论之桓公有簒弑之恶天子所当诛也庄王既不能诛而於其死也反锡命而褒宠之是岂承天之意哉夫天命人主君临万方赏善罚恶所以助天之生杀也若有罪不诛而又加赏则是背天者也故经於此不书天王所以甚庄王之不天也至文在位既无大恶是以春秋之书亦无甚贬而正以天王名之然至锡成公命则又称天子按觐礼诸侯入郊王遣使迎劳则称天子既至王庭则称王以命之盖迎劳称天子者谦下之辞也当简王时周室益弱诸侯愈强故圣人於此特变文示义称天子锡者以见周之甚微屈於诸侯不敢以王礼自命也呜呼孔子伤周之意求於笔削可见矣
公及大夫朝如者八
春秋之时礼法废坏诸侯视盟主为甚重视天子为甚轻故公及大夫如齐如晋者不可计至於朝王所如京师虽间见之殆不过因事以往而已初非致礼於天子也僖二十八年践土之盟温之会两书公如王所者是时晋文主霸致天王於会故僖公之朝以从晋侯盟会实非朝天子也成十三年晋侯使郤錡来乞师公如京师继之曰公自京师遂会晋侯八国伐秦是晋厉公初立将有伐秦之役使来乞师成公特往会伐而道过京师故经以如书之实非朝京师也其余大夫如京师者五或以事往或以私往请据经以辨之僖三十年天王使宰周公来聘公子遂如京师遂如晋文元年天王使毛伯来锡公命叔孙得臣如京师左氏谓仲遂之行以报聘於周得臣之行以报命於周考之经文理或然也然宣九年仲孙蔑如京师左氏谓王使来徵聘故孟献子聘於周襄二十四年叔孙豹如京师左氏谓齐人为王城郏故穆叔如周聘且贺城窃有疑焉夫春秋备载当时之事以贻後世若周王使来召聘齐人为王城郏经安得而不书哉经既不书则二大夫之行盖非为周也至文八年天王崩公孙敖如京师不至而复丙戌奔莒左氏谓穆伯如周吊丧不至以币奔莒夫当文公时臣下专政国君之命已不行於大夫则公孙敖如周不至盖无足恠矣呜呼诸侯知有天子则大夫知有诸侯此上下相持之礼也彼鲁之国君既蔑无周王又安使鲁之大夫受吾命而不废哉然则诸侯欲令其臣之无他尊天子则臣自服矣又文九年毛伯来求金叔孙得臣如京师辛丑葬襄王
诸侯勤王者五
古者威权出於一人命令行於天下诸侯有不服也王命方伯以讨之嗣位有未立也王命卿士以定之兄弟惎间之变则有大臣为之锄治王都城筑之役则有大臣为之服勤当是时内而三事大夫外而列国诸侯莫不听命於王此其权所以独尊也东周不竞权势浸微征讨之事扶救之功或出於诸侯或出於霸主或出於大夫类借力於人以纾一时之难比之三代虽若不足取而在春秋亦有可言者孔子书之盖伤周道衰微幸诸侯之近正也故桓五年郑伯不朝蔡卫陈从桓王伐郑经书从王者喜三国之助也书王伐者讥天子之亲伐也前所谓出於诸侯者此也僖五年惠王废太子小白会世子以定其位八年告难於齐小白盟王人以靖其难经书齐侯且序爵诸侯之上者喜其定世子宁周室书会世子盟王臣者疾其恃霸主之威而奸分也前所谓出於霸王者此也昭二十三年王室有子朝之乱郑伯言於晋晋大夫帅师围郊以讨子朝三十二年敬王惧子朝之党使富辛言於晋徙成周而避之晋合诸侯城成周以固周室经书晋人围郊仲孙何忌会晋韩不信合十国大夫城成周者喜晋大夫有功於王室也专系之晋而不书王卿士者见天子之权愈微而专於列国大夫也前所谓出於大夫者此也呜呼隐桓之间天子虽微而犹有诸侯从王以侵伐者其後诸侯益强蔑视周室幸二霸继兴托名尊周可以倚重下至昭定之世中国无霸诸侯失权而天子遣使请命卒使围郊之役城成周之功归於列国诸侯之卿岂非衰弱之甚耶
王臣与诸侯盟会侵伐者十
春秋自隐至闵无王臣盟会之文盖是时齐晋未霸诸侯虽强亦未敢伉王室也至僖公五年小白会王世子於首止始有王臣会盟之事晋文继起乃致天子盟王人其事有甚於小白者然考二霸之会盟皆在服楚之後盖其克服强楚威振中国霸业已盛自矜其功谓虽天子之尊亦莫或忤矣是以偃然致王臣於盟会虽外假尊君之名而其实以尊已也故僖五年小白会王世子盟於首止八年会王人盟於洮九年会宰周公於葵邱二十八年重耳致天子於践土於温二十九年盟王人於翟泉夫小白始会世子以定位盟王人以尊周虽不当召从盟会然以扶奬王室托於大义则犹可言也至葵邱之会初非为周而坐致天子之三公与已盟会则其傲易之心尤甚於前矣晋文袭其迹侈其恶是以践土之盟温之会皆致天王而翟泉之盟又以诸侯之大夫盟天子之大夫小白虽致宰周公而未致召天王虽盟王人而未敢以大夫敌之也至晋则以已召君以大夫敌王人恃己威势直与天子等耳其无君之罪尤有甚於小白也驯致乎成襄之後晋主霸盟更会王人以从侵伐若成十六年会尹子伐郑十七年会尹子单子伐郑襄三年会单子盟于鸡泽昭十三年会刘子盟于平邱定四年会刘子侵楚凡此皆晋主之而鸡泽之盟以去年合诸国大夫城虎牢平邱之盟以楚公子比弑灵王皆合诸侯以谋楚者也盖二霸盟会则假周之名率诸侯以尊己厉公以来则假周之名以伐楚伐郑故王臣间见於经然始而会盟终而会伐则以周室益衰诸侯益强其伉礼奸义非止於二霸之时也其他诸侯独盟王人者唯鲁文十年及苏子盟于女栗左氏以谓项王时欲以亲鲁故与之盟夫以霸主合诸侯盟会王臣犹且不可况鲁国乎然则文公之恶可知矣
周战伐败救者四
周衰夷狄侵侮诸侯暴横天子之师屡贻挫衂圣人书之於经者四所以甚伤之也隐七年天王使凡伯来聘戎伐凡伯于楚邱以归成元年王师败绩于茅戎此夷狄之侵侮也桓五年蔡卫陈从王伐郑庄六年王人子突救卫此诸侯之暴横也按经例伐国则书伐凡书伐者皆重事也而凡伯奉币以聘非有甲兵之衆安得与伐国同文乎盖书伐者重凡伯之罪也重凡伯讥天王也自入春秋未有来聘之文今隐公即位未尝朝周而桓王首聘於鲁以长诸侯不臣之心则其非礼甚矣故因凡伯聘鲁见伐於戎而书伐以重之重凡伯之恶则讥桓王可知矣发微谓楚邱卫地也称楚邱者责卫不能救难称凡伯以归责凡伯不能死职理或然也按左氏晋侯使瑕嘉平戎於王刘康公邀戎将遂伐之叔服谏不听遂伐茅戎败绩於徐吾氏说者以为王者至尊天下莫敌非茅戎可得败也定王庸暗为茅戎所败恶之大者故经以王师自败为文所以讥天王也孟子曰天子讨而不伐诸侯伐而不讨郑伯不朝王命诸侯讨之此古之制也今桓王从三国之师屈天子之尊亲伐诸侯效敌国之交兵则伤威毁重微弱甚矣按左氏载王师败绩而经不书讳之也以天子伐诸侯固已可耻况败绩乎此经所以不言也至庄王救卫之师特书王人之字则喜其救者之善也卫朔负罪出奔诸侯党恶背义纳朔於卫时无霸者以讨其恶而王人独能救卫则其於名义为得正矣然兵寡力弱卒不成救卫之功故圣人虽字以贵亦以伤周室之微不能胜诸侯之恶也嗟乎周之兴也玁狁蛮荆远遁荒陲屈膝效顺而九伐之法足以威制诸侯之不臣是以王师一出有征无战孰敢拒天子之命而干鈇钺之诛乎及其衰也兵威堕弱戎狄诸侯共起而凌蔑之师出无功动以取败可胜叹哉
王臣奔他国者三
周衰天子之权不行於天下卿士无服职之心诸侯有容奸之罪是以见於经者或无事而私来或因来而遂事或因罪出或以乱奔圣人备书之者参讥之也故隐元年书祭伯来公羊谓来奔谷梁谓来朝皆非经意唯左氏谓非王命近之盖祭伯私来也所谓无事而私来者此也桓八年书祭公来遂逆王后於纪左氏谓礼亦非经意盖桓王取后于纪而鲁主之祭公将如纪逆后故当谋期既谋之则当复於天子请命而逆之乃可也今祭公不复命於王遂由鲁如纪故春秋书之恶其专也所谓因来而遂事者此也成十二年周公出奔晋按左氏周公楚恶惠襄之族偪且与伯舆争政怒而出王使刘子复之入而复出奔晋经书出奔者凡自周无出周公自出故也故经书周卿士奔未有言出此独言出奔者杜预谓周公为王所复而自絶於周故书出以罪之也襄三十年王子瑕奔晋按左氏灵王崩尹言多刘毅单蔑甘过巩成杀王弟佞夫括瑕廖奔晋盖儋括欲立佞夫王子瑕括之党也佞夫既死瑕遂出奔经书奔晋不言出者周无外言出则有外之辞昭二十六年尹氏召伯毛伯以王子朝奔楚按左氏晋荀跞帅师纳敬王召伯盈逐王子朝王子朝及召氏之族毛伯得尹氏固南宫嚚奔楚经书以子朝奔者疾其助簒夺之恶权制於三卿故显诛之耳然立子朝独书尹氏奔楚并举召伯者明罪本在尹氏当先诛逆首後治其徒也所谓或以乱奔或以事出者此也隐桓以来有周卿士虽以私事而外交专命而遂事得罪於春秋然未有以乱出奔者也至襄成之间周王子瑕则又因衅成乱负罪奔国非止私来矣然犹未有簒夺之大恶其所奔之地且未离乎中国也下至昭公尹氏毛召之徒始有簒逆之事及其败而出奔则又转入於夷狄矣岂非衰乱之极哉说者以圣人所书专在罪卿士愚窃谓天子纵之诸侯受之皆春秋之罪人也凡言来奔者盖参讥耳
王室乱者四
春秋自隐至哀王室之变见於经者四其间天王被难而出居者二叔带之乱出居於郑敬王有子朝之难出居於翟泉定王时王札子杀召伯毛伯景王时杀其弟佞夫凡此皆王室之变也
叔带之乱
按经僖五年齐小白合诸侯会王世子于首止左氏谓谋周也杜预云惠王以惠后故将废太子郑立叔带故齐侯会世子以定其位八年惠王崩襄王恶叔带之难惧不立告难於齐故小白复会王人诸侯盟于洮左氏谓谋王室也及十一年左氏载叔带召戎伐周秦晋伐戎以救周十二年王以戎难故讨王子带子带奔齐十三年齐侯使仲孙湫聘请召子带王不许至二十二年富辰言於王请召太叔子带自齐复归於京师二十四年郑师伐滑王使如郑请滑郑不听王命王怒以狄师伐郑王德狄人以其女为后子带与狄后通王替狄后颓叔桃子奉大叔以狄师攻王王卿士将御之王曰先后其谓我何宁使诸侯图之王出适郑处于汜太叔以狄后居温故曰天王出居于郑辟母弟之难也二十五年晋文公纳王王入王城取太叔於温杀之此襄王时叔带之难天王出郑归周之迹也
子朝之乱
按史记景王十八年太子早卒景王爱子朝欲立之会崩子丐之党与争立国人立长子猛子朝攻杀猛猛为悼王晋人攻子朝而立子丐是为敬王夫子朝子猛嫡庶长幼传不载考贾逵注以子朝为景王庶子敬王为猛母弟而史记以猛为长子以意推之则太子子猛敬王皆后所生子猛嫡子之长子朝庶子之长猛当立而朝不当立也左氏谓王子朝与其傅宾起有宠於景王景王与起欲立之刘伯蚠单穆公恶宾孟之为人欲杀之又恶子朝欲去之王田北山将杀刘单会疾崩刘单攻宾起杀之子朝作乱逐刘子单子逆王猛於庄宫以归王子还子朝之党夜取王猛以如庄宫单子杀还及其党八人子朝奔京单子伐之刘子入于王城周巩简公甘平公为子朝所败单子以王次于皇子朝之党伐皇大败晋籍谈荀跞帅九州之戎以纳王于王城刘单为子朝之党所败王猛卒敬王即位子朝在京楚王师军於京楚伐京毁其西南二十三年王师晋师围郊讨子朝也郊溃子朝败自京入于尹刘单伐尹不胜而还以敬王如刘避子朝也子朝入于王城子朝之党尹卒败刘师敬王居狄泉尹氏遂立子朝在王城居西敬王在狄泉居东谓之东西王二十四年子朝稍强入于邬攻瑕及杏皆溃郑伯如晋言於范献子请图王室二十五年晋赵鞅合诸国大夫会于黄父谋之二十六年单子如晋告急敬王之党刘人与子朝之党王城之师战刘师败绩刘子以敬王出晋知跞赵鞅帅师纳敬王克巩邑召伯盈逐王子朝子朝及召氏之族毛伯得尹氏固南宫嚚奉周典籍以奔楚王入于成周晋人戍周而还此敬王时子朝之难天王居狄泉归周之迹也
儋括之乱
初灵王弟儋季卒其子括将见王而叹单公子愆期告王曰必杀之不杀将害王王曰童子何知及灵王崩括欲立王子佞夫佞夫弗知周尹言多刘毅单蔑甘过巩成杀佞夫括瑕廖奔晋书曰天王杀其弟佞夫罪在王也此襄三十年景王时佞夫之事也
子札之乱
王孙苏与召伯毛伯争政使王子札杀召戴公及毛伯卫卒立召襄此宣十五年定王时王子札杀毛伯召伯之事也
总论
传曰王不立爱公卿无私古之制也故眤爱宠私并后匹嫡未有不产祸者观东周二百四十余年王室变乱载於经凡四而以嫡庶不分嗣统不正乱者居其二焉襄王嫡子也叔带母弟也而惠王以惠后之爱欲废郑立带虽赖小白主霸盟会诸侯以定其位而小白既没卒不免叔带之难使襄王越在草莽暨晋文绍霸王始克归然则牵房闼之私情贻社稷之深患者实惠王启其端也子猛嫡长也子朝庶长也而景王以宾起之请欲废猛立朝且结刘单以定其位及敬王即位子朝作乱盘结党与交兵攘夺五年之间子猛被祸敬王播越赖刘单之贤倚晋为援戡定祸患逐子朝归敬王而王室始安然则徇佞幸之私议贻社稷之深患者实景王启其端也夫以敬王乘变乱之际克绍周统刘单数子辅相而立权不在已而不能即去子朝固不可责也而襄王已即君位有齐晋以为倚重叔带之难非若子朝之强有能断以大义而惩艾之何至委宗庙而出奔哉奈何狥匹夫之孝牵母后之恩既不能防於未难之前又不能制於已危之後柔懦不断养成其愆卒致傲弟再入而身遂失守则叔带之祸非特惠王之罪抑亦襄王醖酿之也故经於襄王书天王居于郑者贬其出也於敬王书天王入于成周者喜其入也贬其出则不与其入故经不书襄王之归则虽贬其出而亦谨其入用见圣人去取轻重之异也夫春秋之法凡诸侯之专杀者皆重讥之以其不请命於天子而自专生杀之柄也诸侯专杀且犹不可况王之卿士朝夕委质王庭其分义之亲非诸侯比也讵可以专杀哉而王孙苏与毛召争政遂使子札杀之攘君之权莫甚於此以见天子之柄非独不行於诸侯而且不行於卿士矣故经书王子札杀召伯毛伯者罪王子札之专杀所以讥天子之不能制也左氏以儋括欲立佞夫佞夫弗知大夫杀之则杀弟之罪不在王明矣而经书天王杀其弟佞夫者盖使佞夫果有簒夺之意则杀之固宜今欲立之意出於括而佞夫弗知则景王容之可也反纵五大夫杀其母弟虽曰大夫之罪实景王使之耳春秋之义惟天子得专杀故无天王杀大夫之文此特书之者以见景王尊为天子而不能容一母弟伤艾手足贼恩悖义莫大於此故特书以甚其恶呜呼东周之衰也嫡庶之位不正生杀之柄不行兄弟争国卿士擅权上下相夷无所畏忌王室益衰不可救止为天下之本且如此安能望诸侯之理乎
王臣见经者三十一
按例天子三公称公卿书爵大夫字士名士之微者不名所以名等列定尊卑也三公称公者若桓八年祭公僖九年宰周公成十二年周公是也卿书爵者若隐元年祭伯七年凡伯【祭凡国伯爵】文元年毛伯五年召伯十年苏子【毛召苏皆宋地】十六年尹子十七年单子昭十三年刘子【子爵】是也大夫称字者若隐元年南季【南氏季字】桓四年宰渠伯纠【渠氏伯纠字】五年仍叔八年家父庄元年荣叔二十三年祭叔【祭采地】文元年叔服宣十年王季子襄三十年王子瑕是也士称名者若隐元年宰咺襄十五年刘夏【刘宋地】定十四年石尚是也士之微者不名若僖八年王人是也然隐三年昭二十三年二十六年三书尹氏隐三书武氏子皆以族称讥世卿也庄二十六年王人子突微者而特书字善其救卫也宣十五年书王札子大夫而名贬其专杀也唯文三年王子虎定四年刘卷皆以卒书名而昭二十三年书王子朝盖庶子之长也夫列国之君以爵称其卿以名称其或见褒者以字称夫天子之卿书爵所以视诸侯其大夫书字所以视列国卿之贤者也其士称名所以视诸侯之卿也当周室之衰王室之微而先王之典犹在故孔子必正其爵秩以王人之微必序诸侯之上不使诸侯得加乎天子所以示万世之法也呜呼春秋尊王之义虽名爵之间亦不敢忽岂直为虚文哉
春秋比事卷一

[book_title]卷二
钦定四库全书
春秋比事卷二　　　　　　宋　沈棐　撰二伯
齐桓公【小白】会十五
庄十三年北杏　十四年鄄　十五年鄄　十六年幽二十七年幽　僖元年柽　二年贯　三年阳谷
五年首止　七年甯母　八年洮　九年葵邱　十三年咸　十五年牡邱　十六年淮　孔子称齐侯九合诸侯不以兵车考之春秋自庄十三年终僖十六年大会诸侯凡十有五谷云衣裳之会十有一自北杏至葵邱是也兵车之会四自洮至淮是也按庄十三年北杏之会左氏谓平宋乱然此会小白未霸而经独书其爵诸侯皆称人者先儒谓圣人望其攘夷狄救中国以尊周室始合诸侯首图大举故独尊小白盖欲责之深必先待之重也　十四年鄄之会左氏谓宋服故盖宋虽预北杏之会而复叛齐故十四年经书齐陈曹伐宋既伐而宋服故是年为鄄之会此左氏所谓宋服也　十五年又会於鄄左氏谓齐始霸也夫齐侯之会已三合诸侯至是而始霸也盖中国诸侯莫难服於陈郑今宋郑再会而陈又始服则小白之霸业成矣此所谓齐始霸也　十六年同盟于幽左氏云郑成也盖宋郑两预鄄会宜其同好相结不复相侵而鄄会始伯郑乃侵宋故十六年宋齐卫三国伐之於是率诸侯为幽之盟盖桓自主霸未尝修盟而宋有贰於北杏郑有贰於鄄必待兵威乃始克服齐既服宋郑非盟无以结之所以称同盟者以诸侯同志於桓也然鲁郑既同盟而十七年书齐人执郑詹十九年书齐宋郑伐鲁西鄙者左氏谓郑不朝齐执郑詹疑其说未然切意郑介於楚有贰齐之志故齐侯执之既而詹遁於鲁此三国所以伐鲁也二十七年复同盟于幽左氏谓陈郑服按二十八年
荆伐郑公会齐宋救郑则知是盟郑已服齐也然十六年同盟於幽卫侯与盟而此盟不与故二十八年齐人伐卫讨其不与盟也　元年柽之会左氏谓谋救郑盖自二十七年与盟于幽而楚再伐郑故小白会诸侯谋以救之此左氏所谓谋救郑也　二年贯之盟左云服江黄也　三年阳谷之会左云谋伐楚也盖江黄楚之与国既背楚而归齐则齐之威德至此为盛於是可以伐楚矣是以四年诸侯伐楚屈完请盟强楚挫辱使斯民免於左衽之患则其功被当世无以加於此者左云谋伐楚者盖在是也然楚服之後齐人执陈辕涛涂及江黄伐陈冬又大会诸侯侵陈则知陈复叛齐矣　逮五年首止之会左云谋宁周也陈再见伐与盟首止之会而郑伯逃归不盟则郑又叛齐而从楚也　故六年公会齐侯合六国伐郑而楚人围许救之七年齐又伐郑故是年甯母之盟郑使子华听命於会此左氏所谓谋郑也　八年洮之盟左谓谋王室也郑伯乞盟请服也盖襄王有叔带之难故小白会盟以谋之而郑伯自七年再被齐伐再来乞盟左氏谓谋王室郑服者此也九年会于葵邱左云寻盟且修好然小白九会诸侯莫盛於葵邱而霸业之衰亦自此始故孟子特举是会以警战国诸侯而三传例皆不取经文又称诸侯盟于葵邱没齐侯爵而称诸侯者所以贬之则知桓德之衰自此始也　十三年会于咸左云淮夷病杞故且谋王室盖杞廹东夷故会以谋之观十四年诸侯城缘陵则知此会为杞谋也　十五年会于牡邱左氏救徐盖是年春楚人伐徐故齐侯会诸侯以救之观经书遂次于匡公孙敖及诸侯之大夫救徐则此会为救徐可知也然楚至是稍横而齐攘救之心亦怠故经言次言救诸侯救徐而遣大夫往见其缓於救患也　十六年会于淮左云谋鄫且东畧也按齐侯前後盟会鄫未尝与左氏之说疑为未然考十七年春齐人徐人伐英氏灭项先儒谓英楚与国盖齐既救徐遂连徐人伐楚之与国切意淮之会谋伐英氏非为鄫也凡此皆齐侯主霸盟会之始终也总而言之诸侯与会者十四【宋陈蔡邾鲁卫许滑曹滕江黄邢郑】结盟者八而孔子称其九合者盖洮之盟为谋王室咸之会为城杞牡邱之会为救徐淮之会为伐英氏此皆兵车之会也而北杏与鄄之始会齐侯未霸故孔氏称其九先儒以谓圣人贵礼义贱武力之深旨其说是矣
诸侯十四国从齐始终
齐侯主霸诸侯与盟会者十四国其间小国如滕滑江黄邢邾皆闲见於经国陋人微不系强弱唯宋卫曹郑陈鲁许蔡八国或服或叛其始终可考今抚其事迹而录之宋自北杏与会尝一叛齐庄十四年齐陈曹鲁四国伐之自後服从盟主自鄄至淮悉与盟会此当时诸侯最为贤者　鲁始不与北杏之会鄄之始会止书单伯二会复不与幽虽与而不书公说者谓为公讳也至十七年齐人执郑詹詹自齐逃来十九年齐伐鲁西鄙观经之文虽以郑詹之故齐伐之然齐霸数年盟会者四而公未尝往则齐之见伐盖亦讨其不从霸非止为郑詹也自此一伐之後二十七年幽之盟止淮之会凡十一会公皆亲与而不复背齐矣　陈始与北杏鄄初会不与二会再从两盟于幽至柽复不与僖四年伐楚之後复背齐从楚故齐人执其臣涛涂冬又合诸侯大夫侵之遂畏齐兵威与盟首止及甯母洮之二会遣世子欵受盟至葵邱复不与会见其未纯服也然葵邱之会霸业最盛其後诸侯无背盟者故自洮至淮三会陈侯皆来服从也　郑始不与北杏而两从鄄会是时虽有同会之好而未有服齐之心也故鄄会始霸即背齐侵宋明年齐宋伐之於是两盟于幽然幽之始盟经书齐人执郑詹切意郑有即楚之意而齐人执詹则郑虽与盟而服齐之心未纯也齐既伐其国又执其臣郑始帖服不敢贰齐故柽贯阳谷伐楚之後郑伯皆从逮首止之会又畏楚而逃归不盟六年七年齐两伐之故甯母之盟始遣世子听命而洮之会遂来乞盟自此以後始纯服中国不复向楚矣　卫两与鄄会与幽之盟至二盟不来齐遂伐之故庄二十八年经书卫人及齐人战言战者以见卫之贰齐有力拒之意也自从十年伐楚之後齐伯盛强中国悉服卫始复来惟甯母之盟一不与余皆见经　许自庄十年从幽之盟已後并不见经至僖四年始从齐伐楚後复会首止之盟至僖六年诸侯伐郑围新城楚人围许以救郑而诸侯救之自後会盟并从中国惟甯母之盟不与而已　曹自齐霸终小白之时七与盟会柽首止洮葵邱咸牡邱是也伐楚之师曹伯亦从　唯蔡始与北杏其後畏楚不复归齐故四年齐侯之师先侵蔡而後伐楚而经於庄十年书荆败蔡师以献舞归又十四年书荆入蔡则知蔡为楚属国其所以不从齐伯者盖畏楚之甚又非陈郑比也凡此数国宋背齐者一鲁不与会者二背齐者一郑不与会者一逃归者一背齐者三卫不与会者五背齐者一许与会者七曹与会者七皆未尝叛齐也夫当周室之衰荆楚暴横小白奋起首倡大义以安中国可谓盛矣而当时诸侯或叛或从难於率服如此其间终始从齐盟会不叛者唯宋一人而已用此以观则诸侯慕礼义而识所向盖亦难乎其人哉
小白抑强楚卫诸侯
当小白始霸之时方合诸侯未暇兵楚楚虽有易齐之心然是时中国既有盟主楚有侵扰者不过蔡郑而已其於宋卫诸国未尝有小窥伺也故庄十年败蔡师以献舞归十四年入蔡十六年伐郑二十八年又伐郑僖元年称楚人伐郑二年侵郑三年伐郑小白惧其暴横浸入中国四年遂九合诸侯问罪於楚而陉次之兵威未加楚已恟惧遂遣使请盟自是楚人帖服不敢犯中国者十五年其间远小之国间或被害若灭弦围许灭黄伐徐虽略见经而隣楚如陈郑者亦赖召陵之威不复如曩日之侵扰矣其後小白既没重耳未兴楚於是复肆强暴凭陵中国始与会盟驯致盂之会执宋公泓之战败宋师虎狼之威日以煽焰呜呼小白之功其大矣哉
小白侵伐并吞执大夫
先儒谓小白贪土地之广恃甲兵之衆驱逐胁逼强制诸侯假尊周之名以自封殖夫当春秋时列国诸侯务相侵伐强者肆凌暴弱者受并吞残民暴骨不胜其患圣人幸伯者之出以礼义交大邦以仁恩绥小国革干戈之乱还敦厚之风庶几乎西周之治也奈何小白之兴伯德不纯二十六年之间盟会诸侯虽假仁义号尊王室然其实则逞志威侮肆侵夺以尊己也故自入齐以来大国则侵伐之小国则并吞之而春秋皆例称人者所以恶齐侯也考之於经庄十四年伐宋十六年伐郑十九年伐鲁二十八年伐卫僖四年伐陈侵陈六年伐郑七年又伐郑凡此皆侵伐大国者也庄十年灭谭十三年灭遂十五年伐郳二十六年伐徐三十年降鄣闵二年迁阳僖十七年伐英氏灭项凡此皆并吞小国者也庄十七年执郑詹僖四年执陈辕涛涂此则执诸侯之大夫也虽然宋卫不服陈郑即楚则用兵侵伐虽害伯德其罪尚轻至若凌虐小国则罪之重者而灭谭灭遂灭项尤为甚焉盖恃兵威以灭国非覇者事也小白主伯中原攘却强暴不以德服诸侯而反蹈肆虐之恶不亦可耻哉例贬称人宜矣
救国城国
救难恤灾存亡继絶伯者之美事也当小白时楚与夷狄交侵中原郑许徐三国则病楚邢卫二国则病狄所赖以驱攘者唯小白也考之春秋齐侯主伯书救国者五书城国者三然有救之而成功者有虽救而不成功者若庄二十八年救郑郑遂与柽之会僖六年救许许遂与洮之盟使背强楚即中国此则救之成功者闵元年救邢僖元年又救邢而邢不免於夷仪之迁僖十五年救徐而徐不免於娄林之败此则救之而不成功者也夫以伯主之威合诸侯之师救一小国则旌麾所向宜其蔑不济矣然而救难之师或济或否其故何耶盖二十八年荆伐郑经书公会齐人宋人救郑僖六年楚人围许经书诸侯遂救许是皆合中国之兵赴难直前而无所次故能折楚之暴收救患之功也至庄三十二年狄伐邢闵元年齐人救之则未能率诸侯以往故其功未见春秋称人以讥之至僖元年虽举三国之师声言曰救然次于聂北逡巡顾望是致邢人有夷仪之迁则实非救也又僖十五年楚人伐徐齐侯虽合诸侯盟于牡邱以谋救徐方且远次于匡遣诸侯之大夫以为救援之名是致徐有娄林之败则亦非救呜呼既不能力救诸侯于被难之时待其社稷丧亡国祀迁徙则虽往城之何益哉故经书二年城楚邱盖讥其不救患而城之也僖元年书邢迁夷仪三师城邢盖讥其缓于救患而城之也十四年书诸侯城缘陵盖讥其不能攘却东夷而城之也先儒曰与其既亡而城之不若未亡而救之小白之罪盖见於此
三伐戎
按齐侯伐戎者三庄二十年伐戎三十年伐山戎皆称人僖十年伐北戎则称齐侯何也说者谓贬之故称人与之故书爵夫伐山戎正中夏此正伯者之政耳春秋何所贬哉盖称人者非病小白也此春秋垂世之法也夫小白有北戎之功春秋例许之则後世有袭其事勤远畧而残中国者也故春秋两人之以戒後世之勤兵者然而後不书爵则以小白之功终不可见故复书齐侯以与之一以戒後世一以显齐侯此所以为春秋也
晋文公【重耳】
考之春秋重耳主伯五年侵伐各一僖二十八年侵曹伐卫是也入国一二十八年入曹是也围国二二十八年围许三十年围郑是也执诸侯二二十八年曹伯卫侯是也盟诸侯二践土翟泉是也会诸侯一会温是也按左氏晋侯将伐曹假道於卫卫人弗许还自河南济曹伐卫盖曹卫楚之与国为楚之扞蔽者晋侯将服楚救宋然不得曹卫楚未可服是以先侵曹伐卫而後战楚也是年晋侯入曹执曹伯畀宋人盖晋为宋楚为曹楚既不为宋矣故晋执曹伯以畀宋所以怒楚使战也及四月合四国之师及楚战於城濮楚师败绩经於三国称师独书晋侯所以显晋侯伯功之成晋既败楚于是率诸侯为践土之盟而致天王於会故经於下又书公朝於王所盖不使晋侯得以致天子故上文不言王又不言诸侯朝特言公朝于王所以明晋侯召君之恶也冬会诸侯于温晋侯复致天王则其恶又甚矣故经书天王狩于河阳左氏以谓仲尼曰以臣召君不可以训故书曰天王狩盖讳以天王之尊而从霸主之胁致若王廵狩而诸侯会方岳也及二十九年会王人六国盟於翟泉说者以谓皆诸国大夫故称人然王人不可与盟今使大夫盟之则晋文之恶又可知也呜呼晋文一战败楚於是恃其威势骄傲不臣至以身召天子以大夫盟王人岂非万世之罪人哉其不及小白远矣
六国背服始终
自小白没楚乘中国无伯欲驱率诸侯骤主盟会宋襄虽有绍伯之志而力不敌楚反贻挫辱故盂之会执於楚子泓之战败於楚人僖二十六年楚伐宋围缗二十七年又合诸侯围宋逮重耳之出始终仇楚者唯宋一人其他国若曹卫许则一於附楚至齐鲁陈郑之属则又视晋之成败而为向背者也故城濮之战从晋侯止齐宋秦三国盖齐以霸者之後宋以疾楚深秦以纳公之好故当时无顾望之心而皆鋭於从晋也至陈郑鲁卫蔡邾莒则自败楚之後始从晋盟故践土之盟郑鲁蔡卫及莒子始至温之会邾子始至践土之盟称陈侯如会者盖以陈侯畏楚犹缓於从晋特称如会以见其不与盟也至卫则始终从楚唯元咺及国人力於附晋故败楚之後卫侯惧晋而奔楚是时卫国无君元咺奉公瑕以受盟於此见卫侯虽奔楚其国人皆欲从晋也晋以子瑕结盟故许卫侯复归於卫卫侯既入而杀叔武则犹有二晋之心是以元咺奔晋以诉之及温之会陈郑毕至卫独不来於是晋人执卫侯归之於京师且归元咺于卫然则当时诸侯畏楚之威惮於从晋者唯卫为甚故经书卫事亦多也至许则践土与温皆不从盟会故温会之後诸侯围许郑虽两与盟会而翟泉之盟有贰晋之心乃复不至是以三十年晋秦围郑以讨之也夫小白之伯经营中国者二十五年诸侯怀德畏威从服既久然後率衆以伐楚故当时诸侯信附不疑而盟会之间携贰者少及小白没距晋之伯已十一年诸侯事楚其心已固重耳无盟会之素一旦大兴征伐骤伯中夏宜乎诸侯信服不坚而纠合之难也
总论
孔子曰晋文公谲而不正齐桓公正而不谲此圣人即春秋之旨以定二伯之优劣也昔者宣王中兴伐玁狁威荆蛮使之窜伏荒陲屏气遁迹不敢内顾自平王东迁周道复衰时无宣王之明无吉甫方叔之佐是以荆蛮丑类浸尔跳梁入蔡伐郑侵陈围宋雠狠狼戾所向披靡幸赖小白重耳相望而兴或盟会以声其威或克伐以折其气是以虐焰不逞中原少宁则二伯之功亦云盛矣考之经笔其行事终始相背驰请备论之以伸孔子之说周惠王以惠后之爱欲废太子郑立王子带而小白亲率诸侯会世子於首止以定其位此正天下之功也至重耳败楚未几已致天王於践土则与首止之盟异矣及惠王即位襄王以叔带之难惧不得立使告於齐小白於是率诸侯以谋之此定王室之功也至重耳会温未几又盟王人于翟泉则与洮之盟又异矣小白以礼义柔中国故盟会诸侯八然後有陉之师则先礼义而後征伐者也重耳以兵革威中国故未尝盟诸侯而遽有城濮之战则先征伐而後礼义者也小白之服楚先侵蔡以示其威又次于陉以耀其衆及楚畏服遣师乞盟於是结盟而还未尝接刃则志在於全师而已及重耳战楚城濮则侵曹伐卫乃又执曹伯畀宋人以怒之然後合四国之师一战屠楚兵革之威疾若风雷则服楚之功与小白异矣小白盟楚之後楚虽不敢凭陵大国而灭弦围许灭黄伐徐连岁侵轶不少衰止至重耳既败楚师小见经笔七年虽徐许小国亦无楚患则服楚之功与小白又异矣小白之霸诸侯未服固尝侵伐之然不过伐其国执其臣使诸侯自惧而後已故庄十七年执郑詹郑伯遂同盟于幽僖四年执陈辕涛涂陈侯遂盟于首止此皆未尝执诸侯也至重耳则执曹伯以畀宋人执卫侯以助元咺而曹卫两国终不与其盟会其所以服诸侯者异矣小白之霸也伐戎者三救诸侯者四城国者三虽不能尽其成功然驱攘强暴救恤灾患其於诸侯亦不可谓无功也至重耳则战楚之外不复有攘却之功故三年狄侵齐而晋侯不能救三十一年卫迁帝邱而晋侯不能城则其所以勤诸侯者又异矣夫二霸行事载在春秋其不相侔如此切尝究其心矣方小白之伐楚非不欲战也然当春秋时诸侯恣横干戈相寻残民暴骨不胜其患小白主霸方崇礼义去侵伐以救当时之弊故端委正笏雍容乎坛陛之间兵革不施而诸侯已谕其志矣况当时楚虽浸强其患尚小不过侵扰邻境若蔡郑诸国而已及齐侯一出楚既畏服则召陵之师盟而不战小白之心也然而楚人之横易以威制难以信结故自齐之霸而楚之骄暴甚於曩时至伐宋大国执天子上公胁制诸侯使束身从已齐鲁之君俛首帖耳委命下吏无复慙色中国诸姬几为楚尽矣使重耳之兴尚怀仁厚不奋兵威则何以折楚之暴以惩艾诸侯然则晋文之霸又不得不用征伐也虽然小白之会止致世子重耳之兴乃召天王其罪之轻重固不待较而明矣然循流塞源则小白之罪又加於重耳何则春秋之作为尊王也当周之衰诸侯跋扈陵傲天子君臣之礼扫地殆尽所赖於振兴者二霸而已使小白主霸之後即帅诸侯朝天子以令天下则重耳虽不臣安敢致天王哉惟小白不朝京师致王世子是以晋文得侈其恶无复严惮论春秋之义则小白之罪诚过於重耳也呜呼贤如二霸且假尊周之名而忘其实况当世诸侯哉孟子谓三王之罪人谅矣
春秋比事卷二
<经部,春秋类,春秋比事>

[book_title]卷三
钦定四库全书
春秋比事卷三　　　　　　宋　沈棐　撰鲁
隐公
摄位非正
三传皆称公逊桓之志今考之经人君继立当书即位以正其始而公之元年不书即位入国必告庙行饮至之礼而入不书至凡国之大夫鲜有不称族者说者谓隐不爵命大夫故经称无骇翬侠三大夫皆不称族此皆隐公志在逊桓而不以人君之礼自居也五年书考仲子之宫说者谓仲子桓公母也隐既有授桓之志故为桓立母之别庙成其为夫人以此考之则三传逊桓之说信矣然则逊桓正乎曰不正隐之与桓皆媵隐长又贤固所当立不能断以大义而猥欲逊桓以邀谦逊之名至其末年卒被簒弑实隐有以召之也
及宋郑仇好
接隐九年及宋人盟于宿四年公及宋公过于清秋翬帅师会宋公伐郑始与之盟中与之会伐则鲁宋交好非一日固当恪信执义久而不渝以同恤社稷可也然郑以四年被伐故至六年而来输平八年而归祊邑隐公於是贪得忘好败宋人之盟故於十年会郑伯于中邱翬遂与郑伐宋复败宋於菅连取其邑是隐公一渝宋盟而三?邑也隐惟土田是利弃信义而不顾使宋复以邑归之则又当背郑而更与宋矣幸其在位不久故时来之会入许之师与郑终好无可寻之隙不然则无厌之心未可知也
事齐伐邾
齐与鲁邻国也邾与鲁亦邻国也考之经六年公与齐盟七年而齐来聘九年公会齐侯于防十年复会于中邱夏又会齐伐宋十一年又与齐侯入许终隐之世与齐同好不闻小有侵伐盖鲁畏齐强而奉事之谨故经之所书有盟会而无侵伐者良以此也及邾以弱小之国介於鲁境虽元年公与之盟至七年则伐之矣使隐公待邾之心如待齐之心则安有败盟伐邾之事嗟乎隐公畏强凌弱以启後世之争端其春秋之罪首乎
与戎盟会
或者以为隐公与戎盟会犹愈乎卫邢之灭盖以戎狄豺狼心狠易肆方其强不可仇固当柔以饵之则与之会盟其势有不得已者然考之经戎与诸侯未尝有盟会之文而隐独与之交好及会潜矣未几而复盟于唐如旧婚姻终至蛮夷交乱中国盖隐之作俑也
受聘不朝
周官时聘以结诸侯之好则天子故有聘问之礼然诸侯四时述职莫敢怠遑故天子行聘於诸侯所以答其诚意而通上下之情耳隐公在位十一年未闻一至京师以修朝觐之礼而天王来聘者二七年凡伯九年南季以鲁为周之宗亲世秉周礼贤如隐公且不能率先诸侯尽尊王之义吁周室其衰矣乎
始失礼
隐公失礼者二考仲子之宫矢鱼于棠是也左曰君举必书书而不法後嗣何观然则诸侯所以昭示子孙不可不谨也隐公矢鱼於棠至庄公则如齐观社隐公考仲子之宫至庄公则丹楹刻桷究庄之过未必非隐启之也至其末流抑又甚焉春秋谨始於此二者可见圣人恶隐之甚
桓公
不书王
君臣兄弟夫妇人之大伦也而桓公乱之故生非正立死非正终按其罪恶以第羣公犹春秋之桀逆也盖隐公之与桓公以分言之则有堂陛之严以亲言之则有手足之爱隐公有逊桓之心而桓遂起簒逆之恶则其不臣不弟甚矣故春秋於其首年特书即位此正名其罪言其不正无君而自立也考之经桓公在位十八年唯元年二年十年十八年所以正其终明桓躬蹈大恶故终始以王法治之若曰桓虽无王王法固在圣人书王以显其恶所以惧乱臣贼子之心也二年亦书王者为其宋督有弑君之事故亦以王法治之诛宋督所以絶桓也又於十年书王者春秋未尝十年无王十年无王则人道絶矣此春秋之大闲也盖桓簒弑自立始起於不君不君则无王无王则不天故经於四年七年不书秋冬十四年有夏无月十七年有月无夏所以示不天之意也嗟乎桓公蔑君臣之义伤兄弟之恩乱人伦而不耻安能正夫妇之道哉观其结婚于齐春秋书曰公子翬如齐逆女言逆之不以礼也又书齐侯送姜氏于讙言送之不以礼也又曰公会齐侯于讙言会之不以礼也诸侯亲迎不使卿父母送女不踰境翬逆而齐侯送之既皆失礼而公又往会则婚姻失道莫此为甚至其末年亲会齐侯于泺遂以姜氏如齐旋致肘腋之祸殒身辱国贻笑後世原其始之不正故终及於祸如此在桓固不足责而礼义凌迟人伦衰絶良可伤也
好郑仇宋
好郑仇宋自隐公已然及桓即位其间反覆尤甚元年以郑伯许田之故与公会盟二年公会郑伯以成宋乱自是数年无复侵伐至十年鲁以周班後郑郑仇鲁故十一年复修宋好柔盟于折公会于夫锺又会于阚十二年又盟于谷邱又会于虚于龟二年之间会盟者六鲁之好宋非不勤而宋终不协於鲁原鲁之初怨郑弃好及来战故激愤而交宋宋以鲁不诚其好故会礼未终而背心起矣公於是即郑仇宋是年与郑盟于武父遂与郑伯伐宋十三年复会郑伯与宋战而败之十四年公又会郑伯于曹而郑伯使其弟语来盟及十五年郑厉公出奔於蔡而世子忽复归于郑厉公宋雍氏出也故公会宋公伐郑以纳突至於十六年又会宋公于曹遂与宋公伐郑於是鲁复与郑仇矣大抵宋郑积憾其来久矣而鲁介其间与宋则背郑与郑则弃宋势不两立义忘久要交兵结怨殆无虚岁诚春秋大乱之本也
齐鲁交怨
齐鲁邻国世为婚姻而仇好不常於桓为甚观其初继前好二年会于谷三年会于嬴秋娶於齐会於讙而冬齐侯使其弟年来聘其合党缔交可谓固矣至十年鲁以周班後郑而齐遂称兵不顾姻好故经书来战于郎言曲在齐也十三年齐以郎之战未得志於鲁因宋郑取赂之仇帅卫燕宋以伐鲁桓尝亲纪郑故以纪侯郑伯以败齐师四国称师者恶其无名之衆残暴於干戈不道之甚矣十五年公会齐侯于艾於是复修齐好而左氏以为定许十七年又盟齐侯于黄左氏以为平齐纪且谋卫也夫齐鲁卫积衅交怨不能自固二国之欢而区区平定不亦左乎故黄之盟口血未乾遂及齐师战焉终乎十八年复会于泺而内淫不制殒身於齐盖桓公自取之也
朝聘于桓
桓有簒逆之大恶天子当诛不当聘诸侯当讨不当朝凡书朝聘皆恶之也然考之羣公虽有朝聘之文惟桓居多凡言聘者三四年宰渠伯纠五年仍叔之子八年家父是也言朝者七二年滕杞六年纪侯七年谷伯邓侯九年曹世子十五年邾人牟人葛人是也夫以桓之不道宜弃絶於当时使不得与诸侯齿而其朝聘独多於羣公意其暴横自肆故小国畏之天子礼之圣人备书於册以明春秋之世礼义凌迟而桀逆者得以逞其志也
桓书烝尝
春秋二百四十二年唯桓公一书有年宣公一书大有年而四时之祭唯桓书烝尝各一而余皆不书盖桓簒弑自立宜饥馑屡臻而反?有年之报故圣人以非常书之曰有年者言其不宜有也烝尝所以事宗庙桓负大逆不以义享先君而区区荐着以为礼则先君将吐其祀其何福之有故独於桓书烝尝盖为此也
狩郎大閲
经书狩三大閲一於庄公书公及齐人狩于禚盖为齐人书於哀公书西狩?麟盖为?麟书唯桓狩于郎独讥其狩盖桓簒逆不道不能反身修德四年狩郎六年大閲徒阻兵安忍以为威强而已故圣人书之以见意
凌蔑小国
隐元年盟邾于蔑七年伐邾至桓八年复有伐邾之役及十五年邾人来朝故十七年始与邾仪父修好则桓凌蔑於此可见
庄公
不道有三
鲁十二公骄淫不道莫甚於庄公考其行事其罪之尤者三忘亷耻而事仇雠一也蔑礼教而急婚姻二也忽灾异而尚奢侈三也始桓与夫人如齐以致彭生之祸则庄公於齐义当有不共戴天之雠固宜尝胆痛心强兵力政内以防闲其母外以问罪於齐焚舟破甑卷土一战以雪父仇可也既不能然乃甘心忍耻坐视文姜恣桑中之乱且复委身事齐连岁奔走不知庄公之心其有父乎其无父乎以国君而无父谓之禽兽可也有父而忘父之雠是无父也呜呼天下安有无父之国而庄公忍为此哉是以春秋所书元年夫人孙于齐二年会齐侯于禚三年溺会齐师伐卫夫人如齐者再而公不禁反连雠敌之人以伐兄弟之国则公之无耻不义甚矣四年姜氏享齐侯于祝邱冬公及齐人狩于禚五年姜氏如齐师冬公会齐人伐卫六年齐人来归卫俘夫姜氏之与齐侯始享於祝邱至於如齐师则其淫乱尤甚於前庄公之心亦可丑矣方且与之出狩与之伐卫而又受其俘是姜氏之丑愈着而庄公之事齐愈亲也七年姜氏会齐侯于防冬会于谷八年师及齐师围郕郕降于齐师夫市井小人忘义而忍交雠人者以利夺也今庄公收事齐之恶於已归降郕之利於齐是小人之不若矣唯九年以伐齐纳纠与齐侯战于乾时至是始与齐战虽鲁弱齐强不免於败使庄公即位之初能举是战以雪桓之耻则师虽不利君子犹将取之而庄公之战能用之於子纠反不能用於其父不亦左乎前所谓忘廉耻而事雠敌者此也　如齐纳币逆女婚姻之礼春秋之所甚严也齐与鲁虽世为婚姻然庄公父弑母乱有重雠於齐虽百世絶之未为非义今乃急於结婚不顾父母之大辱固已不胜诛矣而又不待亲迎之期奔走齐境乱违礼典其恶不亦甚乎故二十一年书夫人姜氏薨二十二年公如齐纳币夫三年之丧古今通义虽闾阎市井亦不敢废先王之礼庄公身为国君而败俗乱常居丧纳采是与禽兽等耳故二十三年公如齐观社又及齐侯遇于谷冬又会於扈二十四年遂如齐逆女原庄公之心盖以夫妇重於父母婚礼急於丧制今姜氏既终唯惧齐之我絶也是以不顾雠而交婚不终丧而纳币而又急急於会盟以求媚於齐且如齐而逆女夫亲迎虽古有之然诸侯亲迎当迎於其所馆故有亲御授绥之礼岂有委社稷宗庙远适他国而逆妇者乎然则经书公如齐逆女者讥公越礼而如齐也前所谓蔑礼义而急婚姻者此也　城筑宫庙春秋之法凡城筑之妄兴宫庙之踰制必书於册不隐焉者所以防僭乱抑奢侈节财用重民力也周室中兴俭宫室小寝庙诗人美之载於斯干不幸东迁之後诸侯僭侈礼制放坏宫室兴筑竞为奢异而庄公最其甚者故二十三年书丹桓宫楹二十四年刻桓宫桷而是年姜氏入公使大夫宗妇觌用币原庄公之心盖欲崇饬宗庙以夸齐女将为庙见之美观而忘其奢侈之大恶自後连岁灾异数示警戒而庄公不恤天变侈心日滋是以二十四年秋大水二十六年冬日食二十八年冬筑郿无麦禾臧孙辰告籴于齐二十九年新延廏秋有蜚冬城诸及防三十二年城小谷夫大水日食矣而且筑郿无麦禾告籴矣而且新延廏有蜚矣而城诸及防日又食矣而三筑台不雨矣而城小谷是庄公之心不惧天变不恤民力惟城筑是务宜乎春秋书之以甚其恶前所谓忽灾异而尚奢侈者此也
伐戎
鲁自隐桓与戎会盟至庄公始伐之夫戎之不可不伐久矣必其勤修国政在已无愆而後能攘却之耳今庄公骄淫不道政雕民疲遂致蛮戎丑类得以乘间侵侮而庄公抟手无计俟其既去使往追之其来既不能御则去而追之何益也是以十八年书公追戎於济西盖病公之追戎也追之无及如二十六年书公伐戎公至自伐戎书至者危公之伐戎也追之伐之皆不能成功故攘却之功归於齐侯是以三十一年书齐侯来献戎捷者所以愧鲁也呜呼鲁以周公之後守天子之东藩土地之广人民之衆非不可以致伐也而庄公疲弊国政不能成功反借力於人以御国难其不同邢卫之灭亡幸矣
闵公
遇弑责季子
按左传庄公薨其子继立者三般闵僖是也子般出於孟任闵公出於叔姜僖公出於成风其弟三公子庆父叔牙季友所谓三桓也始公疾问後於叔牙叔牙欲立庆父季友欲立子般季友之意以公党氏之合尝以夫人许之故公死之後欲实其言遂酖叔牙而立子般及子般即位庆父争立遂贼子般而季友奔陈闵公继立按杜注云闵公庄之庶子僖公闵之庶兄则僖与闵皆庶也而僖为长曷不舍闵而立僖盖闵公哀姜娣叔姜之子哀姜叔姜则皆齐女也故齐人私闵公而立之非礼也夫闵公冲幼初嗣国统而庆父争权鲁国多难故元年公及齐侯盟于落姑请复季氏于陈以靖国难经书季子来归冬齐仲孙来盖鲁借力於齐欲以除庆父之恶故仲孙来者省鲁难也及二年公薨左氏备载其事以为庆父弑之既弑而奔莒季友乃立僖公以赂求共仲於莒莒人归之及密而缢自是鲁难始息矣夫以季友之贤举国仰望然当子般被弑不以死守乃避难出奔陈及闵公既立盟齐侯以召之季子始归夫公之所以眷眷於季子者盖将以除庆父之恶辅已而安社稷者也及其来归公卒不免於庆父之手则罪於季子可知矣或者恕之以为子般既死闵公未立鲁国之祚危如缀旒使季子不去则祸并及於季子死则鲁统絶矣故季子去之所以存鲁也逮其归鲁而庆父暴横盘结已久未能遽诛遂致闵公之弑原季子之心非不欲杀庆父特势有所未可耳是不然古之贤者当危疑之时负幼君之托必也忠足以犯难智足以应变勇足以济功然後可以安国家利社稷而不负其所倚今季子始以死奉般已弑乃避难奔陈是不忠也鲁有君而归不能即诛庆父而稔成其衅是不勇也庆父之恶煽焰於鲁虽庸人孺子亦料其必变以季子之贤祸萌而不知变起而不测是不智也夫既无忠以死难勇以赴功智以应变而欲任鲁国之托要贤者之誉不亦难乎三传以经书其字且曰来归皆见取於圣人殊不知其书来归者乃外之辞也呜呼托六尺之?寄百里之命难其人也久矣闵公幼年即位遭值多难国势委靡所望以扶持者季子一人而已而忠义不立临难苟免卒使闵公不得死於牖下岂不哀哉
僖公【名申庄公子闵公庶兄母成风夫人声姜在位三十三年諡法小心畏忌曰僖】既不能霸诸侯又不能恪守信义以卫中国
鲁十二公唯僖最号贤君其终始值齐晋更霸与诸侯从盟会是时强楚畏服中国帖然故侵伐之事罕见於经方小白主霸从盟会者凡十元年会柽四年会伐楚五年会首止六年会伐郑七年会甯母八年会洮九年会葵邱十三年会咸十八年会牡邱十六年会淮是也唯二年贯之盟三年阳谷之会经不书公然二会齐霸最盛虽远国亦来特举齐宋则公与会可知也逮重耳既兴一战败楚公与会盟者三二十八年践土温二十九年翟泉是也夫以僖公之贤守土东藩固可以兴霸业尊周室以光周公之烈在位三十三年卒不能率诸侯图霸而使其功归於齐晋岂可谓之贤哉小白既霸公亲受盟当固信坚好无渝附齐之心可也及齐侯既没十八年宋公连三国伐齐公虽有救齐之美然自是以来与楚交好故二十一年楚来献捷於是有薄之盟至二十六年齐两侵我公子遂如楚乞师伐齐取谷始附楚而雠齐矣二十七年又会楚盟于宋则与楚交好如此之固说者以谓齐师见侵公当报齐连楚伐齐非公罪也是不然夫楚以荆蛮丑类陵驾中原小白既没所赖合诸侯以折服之者在鲁宋诸君尔今公既不能服之又且忘齐大德援楚之强以报齐役是重可罪也且使鲁必於伐齐而求援於人则帅中国之师同以赴难将无不可安可背华即夷以长楚之骄暴哉及二十八年晋侯举城濮之战公又不与意者得楚之助挟两端以观望楚胜则附楚晋胜则从晋幸而晋侯兵威亟振大衂楚师绍霸中国故践土翟泉之盟温之会奔走晋命不敢向楚呜呼贤如僖公诗人颂之犹不免视夷夏强弱以为向背况其他乎
伐邾
僖公在位三十三年加兵於邾者六元年书败邾师二十一年书公伐邾二十二年书公伐邾取须句及邾人战於升陉三十三年书公子遂帅师伐邾是年公又伐邾取訾娄书败一书伐二书伐而取邑者二及战者一夫邾鲁附庸之国常朝於鲁自隐桓以来虽间与盟而每被侵伐然未有如僖之甚者考桓以来至僖之时邾当来朝则僖之数加侵伐者切意自恃其贤故责邾之不朝尤深也夫公以贤自居则当帅先诸侯朝觐天子然後可以责人尔在位之久未尝一至京师至若天子以三公来聘乃遣一大夫报之则僖之不君盖有甚於邾子者已则不恭而反傲然责邾之不服贤者固如是乎是以春秋书伐书取书战皆以罪僖公也经书公如皆朝也内讳朝故以如书之
不朝王而事齐晋
自隐桓庄闵未尝事齐晋至僖十年始书公如齐及十五年三十三年书公如齐者凡三而大夫书如齐者三如晋者二当时小白重耳未尝遣使聘鲁而鲁数往事之者盖以二公主霸威令行乎诸侯故公与大夫奉事之礼如此其谨也说者以为齐晋既霸纠合诸侯抑强楚尊王室而公能附从以托於名义有足嘉者故春秋书之是不然春秋之义莫大於尊王罪莫大於不尊王考之於经践土之盟温之会虽两书公朝於王所然不能朝於京师反使天子委身从之虽曰朝王犹不朝也至三十年天王使宰周公来聘公子遂如京师遂如晋取济西田而公子遂复如晋夫以天子之尊屈三公之重下聘於列国其礼之可谓至矣僖公不能因是以朝王乃使陪臣报聘况仲遂之出意在适晋以取济西之田又非主於朝王也夫天子之聘而已不朝大夫报聘而礼不专则公尊王之心果何在哉待天子蔑然如此至於齐晋则连车结轨切切然奉事之不暇其负文武周公之制盖亦甚矣大抵春秋之世列国诸侯皆以强凌弱齐晋强国则甘心事之至於周室凌迟天子微弱刑威既不加於诸侯是以诸侯视之仅若滕薛之君耳可胜叹哉
书不雨
春秋书不雨三公庄公三十一年冬不雨僖二年冬十月不雨二年春王正月不雨夏四月不雨文二年自十有二月不雨至于秋七月十年十三年皆自正月不雨至於秋七月按谷梁云僖公每於首时三书不雨者勤雨也勤雨者有志乎民者也至文公则历时不雨不言不雨者不忧雨也不忧雨者无志於民也发微亦言不雨一时即书者僖公忧民俱灾之甚也文公三时不书恶文公无闵雨之心则春系之以王时向使庄公之年如僖不雨则圣人书之亦当等於文公矣岂复系之以首月哉用是以观圣人之戒畏天恤民可知
文公
始附晋而易齐终如齐而疎晋
鲁君之事齐晋久矣盖当僖公时齐晋更霸而齐与鲁壤地相接世为婚姻尤其亲者鲁所奉事之礼当不减於晋可也然考之文公自即位之初敦睦晋好比岁奔走而待齐蔑然至十四年以叔姬之故交兵於齐始结盟会而事晋颇简故元年公孙敖会晋侯二年及晋处父盟是年公孙敖又会晋士縠盟三年公始如晋及晋侯盟盖去年公及阳处父盟嫌大夫与君伉故次年遂如晋改盟而与晋侯盟也夫晋与鲁虽强弱不等然皆列国诸侯也今晋以大夫盟可谓轻鲁矣公不之耻既越礼与盟而又亲往朝晋就盟晋庭则屈身辱国於此为甚其所以事晋者反同一大夫耳及五年公孙敖如晋六年季孙行父如晋冬公子遂如晋会葬八年晋赵盾盟于衡雍十一年叔仲彭生会郤缺于承匡十三年公如晋卫侯会公于沓公及晋侯盟十五年季孙行父如晋冬又就盟凡此公如晋就盟者二大夫如晋者五大夫会盟者四盖公自即位以来所以事晋者如此其谨也至於齐则自元年公孙敖一往聘之其後不过纳币逆妇两至齐境至盟好朝聘之礼则蔑然矣有朝聘会盟所以讲信修睦辑宁邦国则弱小之国勤事大邦固所不免也今鲁公始则附晋而易齐及齐见伐则好齐而踈晋始终反覆不能自固於未患之前而见屈於临难之际以苟纾祸患向使晋复加兵又将背齐乎呜呼国君无礼以自固则纳侮於人固其宜者此鲁之削弱所以自文公始也
大夫始僭
春秋以文公以来各变文示义盖当是时诸侯失政大夫擅权盟会侵伐之事始专於臣下今考之经元年公孙敖会晋侯于戚此始专会也二年及晋处父盟此始专盟也三年叔孙得臣会晋人宋人郑人陈人卫人伐沈此始专伐也八年公子遂会晋赵盾盟于卫雍是二大夫专盟公子遂会雒戎盟于暴此始专会戎也九年公子遂会晋人宋人卫人许人救郑此大夫专救也十一年叔仲彭生会晋郤缺于承匡此二大夫专会也十二年季孙行父帅师城诸及郓此内臣始专城邑也十八年公子遂叔孙得臣如齐此二大夫同如国也夫自隐公以来内臣尝出会矣未有独会一国诸侯者至此元年敖会晋侯所以为专会之始也尝有两国盟矣未有大夫自盟诸侯不闻逮十四年以叔姬之难单伯始如齐矣考左氏初子叔姬妃齐昭公生舍叔姬无宠舍无威及昭公卒舍即位公子商人弑舍自立公子遂始告於王请以王命求昭姬於齐冬单伯遂如齐请子叔姬齐人执之又执叔姬欲以辱鲁至十五年齐人许单伯请而赦之使来致命故经书单伯至自齐又书齐人来归子叔姬是年秋齐人侵我西鄙季文子告于晋冬十有一月诸侯盟于扈以谋伐齐齐人赂晋侯诸侯不克伐故冬齐人又侵我西鄙遂伐曹入其郛左氏曰齐侯侵我谓诸侯不能也伐曹入其郛讨其来朝也至十六年季孙行父会齐侯于阳谷齐侯弗及盟左氏以为公有疾使行父请盟齐侯不肯曰请侯君间盖未欲好於鲁也至是年公子遂及齐侯盟于郪邱左氏谓公使仲遂纳赂於齐齐侯许盟十七年齐侯伐我西鄙公遂及齐侯盟于谷盖自单伯如齐至是四年鲁连岁病齐之难故三请于齐以求盟会於是齐鲁始平矣故十七年冬公子遂如齐十八年公子遂叔孙得臣如齐冬季孙行父又如齐两年之间仅免侵伐而鲁以齐故聘问之礼必懈於晋故自十五年季孙行父两如晋聘而後不复往晋焉夫诸侯尊者公及处父盟所以为专盟之始也前此隐元年及宋人盟八年公及莒人盟庄二十三年及齐高傒盟不过间见於经未有如文公以後之盛也尝有大夫会伐矣然必帅师亦未有数国大夫会伐者盖帅师者伐虽在於大夫而命实出於诸侯至此不称帅师又会五国大夫所以为专伐之始也尝有大夫盟诸侯矣未有二大夫自盟者此年遂与赵盾所以为二大夫专盟之始也尝有公会戎盟矣未有大夫盟戎者此言遂盟雒戎所以为内臣盟戎之始也尝书大夫救矣未有不言帅师者此遂会诸大夫救郑不言帅师者所以为大夫专救之始也尝有大夫与诸侯会矣未有二大夫自会者此叔彭生郤缺会于承匡所以为二大夫专会之始也尝有城邑矣未有大夫帅师自城者此行父城诸及郓所以为内臣城邑之始也尝有内臣如他国矣未有二大夫同如者此敖与得臣如齐所以为二大夫同如他国之始也呜呼东迁之後始也诸侯僭天子今也大夫僭诸侯则名分不正王道之衰至此甚矣陵迟至於湨梁之盟天下之政尽归大夫不复有诸侯可胜叹哉
不修政不爱民不能驭臣
人君之大槩有三曰修政曰爱民曰驭臣此三者治国之大本也文公不君荒坠厥绪临政无忧勤之诚是不能修政也遇灾无恻怛之心是不能爱民也御下无威福之柄是不能驭臣也是以春秋备书以讥之考文六年闰月不告朔犹朝于庙十六年四不视朔夫时以作事事以厚生生民之本在焉则颁朔布政诚国之典也文公怠於国政始以闰月不行告朔之礼然犹朝於庙则犹之可也至於四不视朔则其废礼甚矣岂非不能修政乎二年自十二月不雨至於秋七月十年十三年自正月不雨至於秋七月谷梁云历三时而书者不忧雨也不忧雨者无志於民也夫一年之间而三时不雨孔子直书之与僖公异辞则其无勤民之心可知矣岂非不能爱民乎经於文公书大夫会盟侵伐及聘问他国者三十而公孙敖六叔孙得臣五季孙行父七公子遂九叔彭生二单伯一夫自隐桓以来大夫出境如他国专事者固有之矣然未有如文公之时如国专事如是之甚者按公孙敖七年如莒莅盟八年如京师不至而复遂奔莒夫敖始以莅盟而如莒然犹为国事也至次年如京师不至而遂奔莒则是废君之命私适他国其放恣可知矣其後季孙行父公子遂得臣彭生不请公命专盟专伐踰国越境往来自如而公弗能制则威福之柄已阴夺矣岂非不能驭臣乎夫鲁国之弱自隐起之然自僖公犹能增修国政爱民驭臣备见诗人之颂文公嗣位不能光绍前烈以继箕裘之志卒使僖公之业坠地不振惜哉
宣公
好齐仇晋
鲁自文公十四年以叔姬之难齐晋仇鲁故其事齐之礼颇加於晋而宣公有甚者考其在位公之如齐者五【四年五年九年十年二】会齐侯者一【元年】会伐者一【七年】及齐平国者一【四年平莒及郯】大夫如齐者六【六年公子遂行父八年公子遂十年归父行父冬公孙归父】逆女者一【元年】此公与大夫事齐之始终也夫以文公之事齐虽谨於前人然不过聘问盟会以固两国之好而己未有割先君之地而与齐者也至宣公即位遂以济西之田求宠於齐【鲁与齐田自此始也】故经书齐人取济西田盖甚齐之强鲁之不当与也至十年齐人归我济西田左氏谓齐侯以我服故归之杜预谓公比年朝齐则齐所以归田者盖以鲁之屈服也然当时虽出於鲁自尔浸启齐侯侵夺之心故汶阳之田复归於齐至鞍之战四犬夫帅师败齐乃克取之则鲁国之田所以或予或取而不能自固者实自宣公始也虽齐晋当时皆强国而宣公所奉事者常切切於齐至晋则聘问濶畧唯十七年断道之盟与晋同会至十八年公孙归父一聘而止耳盖晋虽盟主而齐邻国也晋霸既衰鲁惧齐之侵伐其待三国独加於齐者以纾目前之祸也呜呼鲁之事齐比岁奔走不敢寜居而齐之待鲁终宣公不过一聘则其削弱盖又甚於文公也
不恤灾异
昔宋大水公使臧文仲吊之公子御说曰?实不德天降之灾臧文仲谓是宜为君有恤民之心盖古之贤君遇天之变则恐惧修省约己厚民庶以感动天心潜消变异使中国之民不至於困弊也鲁自庄公之後灾异之见惟宣公为多若六年十三年十五年三书螽七年一书旱十一年一书大水十年十五年二书饥十五年一书蝝生是皆妨农困民之灾也宣公不知修德省灾轻赋薄敛以弭天变乃始坏周公之法踰什一之制履亩而税作俑於鲁重困民力於雕瘵之余其贪暴无厌盖亦甚矣幸而税亩之明年五谷皆熟故春秋以大有年书之盖喜其上下仅足以少纾民力使公不至於暴敛不然则裒克之政殆有甚於税亩者矣公羊传什一者天下之中制什一行而颂声作矣宣公变古易常首为苛政致使後世袭之作邱甲用田赋纷然并作民不聊生岂非不贷之恶哉
公孙归父专权奔亡与公孙敖相类
文公怠於国政公孙敖专制会盟故元年会晋侯於戚二年盟诸侯于垂陇自是擅权於鲁至八年废君之命出奔于莒皆文公不能驭之故其放恣如此也宣公继文而立不能鉴前覆辙而自十年以来委政归父【十年两如齐一伐邾十一年帅师伐莒十四年会于縠十五年会楚子于宋】出会诸侯聘问侵伐得自肆其专恣有甚於敖者是以十八年如晋而还遂奔於齐其废命出奔之恶大与敖类得非宣公不制之於其始故其贻患至此乎
春秋比事卷三

[book_title]卷四
钦定四库全书
春秋比事卷四　　　　　宋　沈棐　撰
鲁
成公
事晋背齐
宣公委身事齐遂免侵伐及成公即位元年臧孙许及晋侯盟始背齐即晋齐由是致怨於鲁故二年春齐侯伐我北鄙鲁始坚晋之好免齐之难故是年因郤克憾齐四卿请於晋师遂连晋卫与齐侯战於鞍齐师败绩乃遣国佐如师请平盟于袁娄於是以汶阳之田复归於鲁而齐鲁之憾平矣然鲁挟鞌之战倚晋之强谓既已败齐恐齐之释憾於我也遂结晋愈深奔走聘会畧无宁岁故自三年以来公如晋者四【三年四年十年十八年】会盟者五【五年虫牢七年马陆九年蒲十五年戚十六年沙随十七年柯陵】会伐者六【三年十年伐郑十三年伐秦十六年伐郑十七年两伐郑】特会者二【十二年琐泽十六年沙随】大夫如晋者三【六年婴齐行父十一年行父】会伐者一【八年侨如伐郯】大夫特会者三【五年侨如会晋荀首十五年叔孙侨如会晋士燮会吴于锺离】盟者二【十六年及郤犨十八年仲孙蔑会晋侯盟】晋来乞师者四【十三年郤錡伐秦十六年栾黶伐楚十七年荀罃伐郑十八年士鲂襄元年围宋】来聘者二【八年士燮十八年士匄】来聘而盟者二【三年荀庚十一年郤犨】来媵者一【九年】凡此鲁结晋之始终也齐惩鞌之战畏晋之强故终成之世无复加兵於鲁且於晋之盟会未尝不预鲁由是有易齐之心聘事之礼閴然不讲唯十年齐人来媵故十一年侨如如齐十四年再如齐逆女而止则其简齐可知也然虫牢马陵之盟晋以齐服【五年七年】故八年使韩穿来言於鲁请归齐汶阳之田按左氏季文子言於韩穿以义拒之故经於齐无取田之文则知晋虽来言而鲁不与也至十六年公会晋侯於沙随不见公晋人执季孙行父舍之于苕邱按左氏晋楚以是年战于鄢陵公後战期鲁侨如使告郤犨曰鲁侯待於坏隤以待媵者郤犨取货於侨如而诉公於晋侯是以不见公是年公又会晋侯伐郑侨如复谮於郤犨曰鲁季孟谋曰晋政多门不可从也宁事齐楚蔑从晋矣请止行父而杀之晋人遂执季文子於苕邱公使子叔声伯请季孙於晋乃许鲁平赦季孙於是晋鲁之好复如初矣夫以鲁之事晋非不勤而侨如挟穆姜之淫欲去季孟一谮於晋晋遂听之则晋何信侨如之厚而待鲁之薄也大抵成功之时诸侯失政大夫擅权无国不有侨如乱鲁郤犨专晋交扇两国几败盟好鲁既衰弱不能禁一大夫则区区事晋虽车轨不停玉帛荐至安能保其无患哉
盟楚于蜀
楚夷狄之国春秋之所甚疾也自僖公与之交好虽尝会盟然皆合诸侯未尝特会也至成二年公会楚公子婴齐于蜀始独与楚会矣中国之君交会夷狄固可耻矣然使文公与楚子同会犹云可也今以列国之尊而下交夷狄之大夫其屈中国不亦甚乎其後襄公袭公之事於是往朝於楚而春秋书之虽其国势日微廹不得已然自成公启之也
襄公
大夫专恣
襄公之时大夫专恣夷狄盛强小国侵侮凌夷不振至此为甚考之於经三家子孙纵横乎诸国之境侵伐会盟皆得专之故自元年以来始则仲孙蔑五见於经【元年会晋又会齐二年两会晋五年会吴】次则叔孙豹季孙宿更与国事叔孙豹见之於经者凡十四【二年如宋三年及陈袁侨盟四年如晋六年如邾十四年伐秦十五年城成郛十六年如晋十九年会晋士匄二十三年救晋二十四年如晋又如京师二十七年会盟于宋】季孙宿之见经者凡十【六年如晋七年如卫八年会邢邱九年如晋十二年救台入郓十四年会吴于向及会晋于戚十五年城成郛十九年如晋二十年如宋】又其次则叔老仲孙速仲孙羯叔弓合嗣世绪分秉鲁政而公之如他国与盟会十无四五叔老见经者三【十四年会吴于向十六年会伐许二十年如齐】仲孙速三【二十年盟莒又伐邾】仲孙羯四【二十四年侵齐二十八年如晋二十九年会城杞】叔弓一【三十年如宋】此大夫专恣可知也
夷狄盛强
当时晋楚争郑奔走会盟劳师侵伐中国诸侯固已不胜其患矣奈何强吴复起欲长中夏屡合诸侯以伺凭陵之隙故五年善道之会十年柤之会十四年向之会皆起离会之文以疾夷狄之强虽晋与盟主亦率诸侯会之此夷狄之强盛可知也
邾莒来侮
夫邾莒弱国皆朝事鲁者自隐桓以来唯邾人伐我南鄙一见於经实文十四年也至莒则未尝小有侵扰今莒人连岁兴师来寇疆场而邾亦两尝是伐故经书莒人伐我者三【八年十年十二年】侵我者一【十一年】与莒盟者一【二十年】邾伐我者三【十五年十七年】夫以鲁国之力固十倍於邾莒宜其畏服不敢抗衡然鲁反被二国之伐莫能扞御既不胜邾则假晋以执之【十九年祝柯】又不胜莒则会盟以求之【二十年盟向】盖非邾莒之能强也以鲁国之弱无以胜之耳此小国侵侮可知也夫以襄公在位内则大夫专恣小国侵侮外则夷狄强盛亦可谓多故矣然享国久长不至於危殆者盖有晋以倚重也呜呼向使鲁不得晋则内外交乱朝不及夕安能传嗣於数世哉
昭公
季平子专权逐公
按左传二十五年宋元夫人生子以妻季平子叔孙婼如宋逆之夫人告公将勿与公告乐祈乐祈曰与之鲁君必出政在季氏三世矣鲁君丧政四公矣【三世文子武子平子四公宣成襄昭也】无民而能逞其志者未之有也鲁君失民矣焉得逞其志是年公若以季平子将杀夜姑怨平子郈昭伯以鬭鷄之故平子侵其室且责之郈昭伯亦怨平子臧氏以平子拘其老且以衆万自归而以二人禘襄公故大夫亦怨平子公若告公为谋去季氏公为告公果公贲公果公贲使侍人僚柤告公公伐季氏平子登台而请曰君不察臣之罪使有司讨臣以干戈臣请待於沂上以察罪弗许请囚於费弗许请以五乘亡弗许司马騣戾帅徒以往逐公徒孟氏亦伐公徒公与臧孙谋遂行此季氏逐君之由也故经书公孙于齐次于阳州言孙者讳公之见逐於臣也齐侯取鲁之邑以居公故是年书齐侯取郓二十六年公至自齐居于郓夏公围成杜预谓成孟氏邑盖公自郓围成也秋公会齐侯莒子邾子杞伯盟于鄟陵左氏曰谋纳公也又至自齐居于郓言不成乎纳公也至二十七年两书公如齐公至自齐居于郓以见公屡求於齐齐卒不克纳故公复居于郓齐既不纳公遂往请於晋故二十八年二十九年两书公如晋次于乾侯言如晋而曰次于乾侯不与如齐同文者言公不能通於晋而待命于乾侯也【杜预曰乾侯晋境内邑】齐晋二国既不知季氏之恶复昭公之位故终公之身不能反鲁卒不免死乾侯然自昭公之出始居于郓次于乾侯播越於外固已非己之有而圣人於八年之间每岁必书公之所在及其居乾侯也正月必书公在乾侯不与季氏之专国也夫季氏专国政始於宣成之时逐君之恶虽非骤致然以千乘之国不能保一身则亦自昭公失政有以致之耳公既不君自致失国然自即位以来奔走齐晋奉承无缺则所以救援者实二国之君也齐侯居公于郓者三年公之求晋待命于乾侯者四年亦非不久也以晋为盟主齐为强国土地之广兵车之衆岂不能胜季氏向使齐晋合诸侯之师仗义而起则纳公於鲁无难者既不能然乃徒使人唁之【二十五年齐野井二十九年齐高张三十一年晋荀跞乾侯是也】是齐晋虽有恤公之名无纳公之心考之经公自二年至二十三年如晋凡七唯五年十五年能通于晋余则至河而复至叔?季孙宿叔孙婼季孙意如前後如晋凡七往则见纳用是知晋以季氏之专昭公失政故知有季氏而不知有公也又按史记晋世家昭公居乾侯卫宋请晋纳公季平子私赂范献子是以晋不果纳是时六卿割分公室晋国益弱则晋之权臣自专国柄使晋侯虽有纳公之心亦势有所不可行也呜呼晋之威势既不能逞遂使季氏横恣日深无复忌惮卒致昭公之失国夫以鲁之事晋拳拳若此犹不能保公之位况其平居遇齐不逮晋十五又安能责齐之戮力哉
定公
纷纷多故
晋自文公主霸其後厉悼公继兴当时诸侯间有专盟会侵伐之事然大率皆晋主之则中国犹有所倚重陵夷及乎定公之时外则夷狄交横【二年楚伐吴四年吴败楚又入郢五年越伐吴十四年越败吴于欈李】内则专臣背叛【十年宋大心公子地奔陈公弟辰仲佗石彄奔陈十一年辰佗彄地入於萧以叛十三年晋赵鞅入於晋阳以叛晋荀寅士吉射入朝歌以叛十四年卫公叔戍来奔卫赵阳出奔宋北宫结来奔卫公孟彄出奔郑】而六卿竞起割分晋国晋方外畏内虞之不暇是以诸侯蔑晋肆为仇党十五年间书灭者四【四年蔡灭沈六年郑灭许十四年楚灭陈十五年楚灭胡】书擅会盟者八【七年齐盟郑八年卫盟郑十年公会齐卫郑于安甫十一年叔还如郑会盟十二年公会齐侯于黄十四年公会齐卫于牵秋齐宋会于洮】书侵伐者十三【六年公侵郑七年齐侵卫又七年齐国夏伐我西鄙八年公两侵齐齐国夏伐我西鄙晋士鞅侵郑卫季孙斯仲孙何忌帅师侵卫十年晋赵鞅围卫十二年卫公孟彄伐曹十三年又伐曹十五年郑罕逹伐宋】纷纷多故莫与拯援固不可望二霸之盛求如萧鱼之会亦不可也故虽以鲁之弱国亦侵郑侵卫前此所未有者今屡见於经盖自入春秋以来中国交乱於此为盛矣嗟乎以五霸望三王固不免於罪人以定哀之间望二霸则其功被一时不亦卓欤
陪臣叛逆盗宝器窃城邑
按五年左氏阳虎囚季桓子盟于稷门之内六年又盟公及三桓于周社盟国人于亳社七年齐人归郓阳关阳虎居之以为政八年季寤公鉏极公山不狃皆不得志於季氏叔孙辄无宠於叔孙氏叔仲志不得志於鲁故五人因阳虎欲去三桓以季寤更季氏以叔孙辄更叔孙氏已更孟氏将享季氏於蒲圃而杀之公敛处父告孟孙曰季孙戒都车何故孟孙曰吾弗闻处父曰然则乱也乱必及子先备诸遂与孟孙为期欲以兵救孟氏阳虎季氏将如蒲圃桓子道适孟氏阳虎刼公与武叔以伐孟氏公敛处父与阳氏战阳氏战败说甲如公宫取宝玉大弓以出入於讙阳关以叛九年阳虎归宝玉大弓鲁伐阳关讨之虎奔齐请师以伐鲁齐侯将许之鲍文子谏乃止齐侯执阳虎囚诸西鄙虎逃奔晋适赵氏此阳虎在定公时乱鲁之实也又按左氏定十年叔孙成子欲立武叔公若藐固谏不听立之公南为马正使公若为郈宰武叔使郈马正侯犯杀公若弗能武叔之圉人杀之侯犯以郈叛武叔懿子围郈弗克秋二子及齐侯复围郈弗克郈工师驷赤伪谓侯犯曰子盍求事於齐以临民不然将叛侯犯从之齐侯至赤宣言於郈中曰侯犯将以郈易於齐齐人将迁郈民衆凶惧侯犯请行郈人许之犯遂奔齐十二年仲由为季氏宰将堕三都於是叔孙氏堕郈季氏将堕费公山不狃叔孙辄率费人以袭鲁公与三子入於季氏之宫仲尼命申句须乐颀伐之费人北国人追之败诸姑蔑不狃辄奔齐遂堕费将堕成公敛处父谓孟孙堕成齐人必至於北门且成孟氏之保障也无成是无孟氏也子伪不知我将弗堕冬公围成弗克此定公时鲁堕三都之实也夫国以宝器为重城邑为固皆国君之所当守今僭乱之臣得以刼其重器据其城邑是无国也然当定公之时鲁国衰微至此为极则陪臣作乱宜非公所能制盖其祸出於昭公失政季氏专权驯致逐君之恶当时鲁国知有季氏不知有昭公是以陪臣袭其叛逆之迹盗器以出专邑自强无复顾惮而三桓缩手受制惴惴畏栗刼盟囚辱反下同於奴隶所赖孔子之圣仲由之勇仅能逐之故鲁祚不至於遽亡其亦幸欤
哀公
伐邾会吴
呜呼甚矣哀公之不君也继昭定之昏宝器既去而复得强邑既失而仅存陵迟废坏至此极矣公既不能振兴鲁国则区区保守封域仅免於难可也曾不是惧且勤师外讨凭陵小国务为吞并抑何昏庸如是耶夫元年仲孙何忌伐邾二年三卿复伐之取漷东田及沂西田左氏谓邾人以二田赂鲁故州仇何忌及邾子盟于句绎鲁既得田而结盟亦可已矣然三年州仇何忌又帅师围邾六年何忌又帅师伐邾七年公亲伐之且入邾而以邾子益来至八年吴为邾故将伐鲁齐亦如吴请师欲伐我乃始归邾子益于邾则其贪暴之心前所未有也夫公之伐邾若此其甚至於吴则切切奉事之不暇六年叔还会吴于柤七年公会吴于鄫至八年吴以邾故加兵伐我而公之事吴尤加於前故十年公会吴伐齐十一年又会吴伐齐十二年会于槖臯十三年会于黄池盖当时诸侯之国其强盛可恃者莫加於吴故鲁畏事之如是其谨也噫鲁以周公之後守土东藩而屈以事人莫适为主方晋主盟则背齐而事晋及齐见伐则舍晋以求齐齐晋既衰则又转而归吴矣夫以中国诸侯而卑事夷狄鲁不知耻尚欲挟强凌弱以规目前之利若哀公者其何以为国哉昔楚?瓦城郢沈尹戍曰子常必亡郢苟不能卫城无益也诸侯谨其四境结其四援民狎其野三务成功民无内忧而又无外惧国焉用城今吴是惧而城於郢守已小矣能无亡乎然则国家之衰以城为固其兴也以德为固疲民以城邑可以纾目前之患非保国之长策也哀公当昭定衰陵之余不务修德以强其国而唯城筑是务故三年城啓阳四年城西郛五年城毗六年城邾瑕比岁劳民以免无患殊不知亟城弗处民罢弗堪吾恐鲁国之忧不在诸侯而在萧墙之内也悲夫
鲁大夫【自襄之後见经者唯三家及叔肸之後耳更无他族】
鲁大夫书於经者四十七人其间不称族者五人无骇翬挟柔溺陆淳云疾溺专命故去氏是也先儒谓皆大夫之未命者唯翬於桓三年称公子则至是时始命以族故也按经诸侯之子称公子公子之子称公孙若公子益师公子彄公子结公子买公子偃公子遂公子憖皆羣公之子也若公孙敖公孙兹之类皆羣公子之子也益师【孝公子字衆父】公子结公子买公子偃【宣公之子】公子憗皆无子孙见者翬柔溺世绪亦不可考今采其族类前後可见者别言之　无骇公子展孙卒于隐八年公命为展氏至僖十五年经书震夷伯之庙杜预谓夷伯展氏之祖父则知无骇之先也　公子彄孝公之子左氏所谓臧僖伯其後则有臧孙辰【彄孙文仲】臧孙许【辰子宣叔】臧孙纥【宣叔子武仲】　公子遂左氏所谓东门襄仲【庄公子】其子曰公孙归父【子家】於宣十八年自笙奔齐後其继遂之嗣曰仲婴齐【昭子】叔肸【惠伯】宣公之子也其子曰公孙婴齐【子叔声伯亦曰子叔婴齐】婴齐之子曰叔老叔老之子曰叔?叔?子曰叔辄叔辄子曰叔伯伯?之子叔鞅【穆伯?之子】叔诣叔辄之子也【季子】其鲁孙曰叔还【成子】　若夫庆父【共叔】叔牙【僖叔】季友【成季之子】则皆桓公之子也三人在庄公皆为卿其後三家共秉国之政所谓三桓子孙是也庆父之子曰公孙敖左氏云孟穆伯敖之孙曰仲孙蔑【孟献子】蔑之子曰仲孙速【庄子】速之子曰仲孙羯【孟孝伯】羯之子曰仲孙貜【孟僖子】貜之子仲孙何忌此庆父之族也　叔牙之子曰公孙兹【叔孙戴伯】孙曰叔彭【生叔仲惠伯】兹之子曰叔孙得臣【庄叔】得臣之子曰侨如【宣伯】侨如之弟曰叔孙豹【穆叔叔孙孙穆子】豹之庶子曰叔孙婼【叔孙昭子】婼之子曰叔孙不敢
【子】不敢之子曰叔孙州仇武子此叔牙之族也　季友之孙曰季孙行父【文子】考文子之子曰季孙宿【武子】宿之子曰季孙纥【悼子】纥之子曰季孙意如【平子】意如之子曰季孙斯【桓子】此季友之族也凡此皆鲁之世卿族类见於经之大略也今考其行事系於政者请原其终始　隐之大夫曰公子益师公子彄无骇翬挟五人益师彄挟以卒见无骇翬以事见夫无骇翬挟非卿故不称族则不当登於册书亦不当以恩录其卒盖古者诸侯之卿皆受命於天子春秋之时诸侯自命之而已赐族者则书族未赐则书名无骇翬挟亦卿也以未赐族故特书其名以明非世卿也且周室既东礼乐征伐之柄专於诸侯故盟会侵伐自出其意今隐公在位凡盟会虽亲制之而侵伐多付於臣故二年无骇入极四年翬帅师会宋陈蔡卫伐郑十年又会齐郑伐宋夫入国重事也而以卿行是见隐公弱於主威而轻於臣也按左氏伐郑之役公不出师翬固请而行故不书族疾之也夫征伐国之大事而不由君命以出是隐不能制其臣而长羽父之专恣也至十年伐宋之师又不待公命贪会二国故亦去氏以贬之使翬专恣如此故隐公卒陨翬手不?令终诚隐不善遇之过也　桓公之大夫曰公子翬柔二人公子翬以三年如齐逆女柔以十一年会宋陈蔡盟于折夫逆女亲迎之礼也而使大夫逆之盟诸侯所以结信而卫社稷也而使大夫会之则其失礼损威也甚矣　庄公之大夫曰公子庆父溺公子结公子友臧孙辰公子牙庆父友牙则桓之三公子也公子牙事不见经庆父二年伐於余邱三十二年如齐友以二十五年如陈二十七年如陈葬原仲三家之祸已萌於此矣盖庄公以兄弟之爱使三弟共执鲁政逮其卒也三家各争所立更三君历数年祸始定其末世子孙终为鲁患盖基祸於庄公也溺以二年会齐师伐卫左氏谓疾其专命故去氏公子结以十九年媵陈人之妇于鄄与齐宋盟结乃矫命专盟书遂以恶之若曰结之盟出於安国家利社稷可以专之则是年冬齐宋陈加兵於鲁岂所以安国家利社稷哉夫溺专伐结专盟皆弗之禁是庄失君之柄也然庄公内不能防闲其母其能制臣之专乎唯二十八年臧孙辰告籴於齐虽天灾流行国家代有而公之为国不能预畜以待饥是亦庄公之罪也　至闵公在位不久大夫罕见唯元年书季子来归二年书庆父奔莒当是时国难未已故或归或奔自作弗靖莫能制之　逮僖公即位祸难始夷其大夫则有公子友公孙兹公孙敖公子遂公子买五人友之见经者五元年败莒师三年如齐涖盟七年十三年如齐十六年始卒兹之见经者三四年侵陈五年如牟十六年卒敖之见经者一十五年救徐遂之见经者六二十六年如楚乞师二十七年入杞二十八年如齐三十年如京师如晋三十一年如晋三十三年伐邾买之见经者一二十八年戍卫不卒戍刺之当时更二霸主盟中夏政事多主於齐晋其间唯败莒如牟如楚乞师入杞伐邾乃专为国事然大抵不过奉君师旅及从盟主之命救伐诸侯聘事霸主交好小国无他专僭之事则僖公御得其道故也　文公继祚其大夫曰公孙敖公子遂叔孙得臣季孙行父叔彭生五人敖之见经者八元年会晋侯冬如齐二年会陈宋郑晋盟五年如晋七年如莒涖盟八年如京师不至奔莒十四年卒於齐十五年齐以丧归遂之见经者九二年如齐纳币六年如晋会葬襄公八年会晋赵盾盟于衡雍又会雒戎盟于暴九年会晋宋卫许救郑十一年如宋十六年及齐侯盟于郪邱十七年十八年两如齐得臣之见经者五元年如京师三年会晋宋陈卫郑伐沈九年如京师葬襄王十一年败狄于咸十八年如齐行父之见经者七六年如陈秋又如晋十二年城诸及郓十五年如晋秋又如晋十六年会齐侯于阳谷十八年如齐彭生之见经者二十一年会晋郤缺于承匡十四年伐邾夫文公怠忽荒政不能绍箕裘之业凡会盟侵伐聘好列国皆委政诸臣故其在位十八年见於经者无几用见权夺於臣而不能自制其威福也是以圣人多变文以示义【在文公例】自隐至僖国之纪纲犹正於君自文以後则纲纪废弛浸以衰弱盖至此而一变矣　立宣公之朝者凡五大夫公子遂见经者四元年如齐逆女夏又如齐八年如齐至黄乃复辛巳有事於太庙仲遂卒于垂是也叔孙得臣见经者一五年书卒是也季孙行父见经者二元年十年如齐是也仲孙蔑见经者二九年如京师十五年会齐高固于无娄是也公孙归父见经者八十年如齐葬惠公秋帅师伐邾取绎冬又如齐十一年会齐人伐莒十四年会齐侯于谷十五年会楚子于宋十八年如晋冬还自晋至笙奔齐是也夫宣公居位之年与文公等事属於臣者鲜於文公之半岂其惩文公之过知稍正其纲维乎唯是十年以来委政於归父故终十八年公罕书经而归父预国事者特多逮公方没归父即自晋奔齐此亦专任之过也　成公继宣之绪其大夫七人季孙行父见经者六二年连三卿帅师会晋郤克卫孙良夫曹公子首及齐侯战于鞌六年如晋九年如宋致女十一年如晋十六年晋人执之舍于苕邱冬及晋郤犨盟于扈是也仲孙蔑见经者三五年如宋六年及侨如侵宋十八年会晋侯宋公卫侯邾子齐崔杼盟于虚朾是也臧孙许一见於经四年书卒是也仲孙蔑六见於经元年会八国围宋彭城又会四国次于鄫【系襄公】二年会五国於戚冬会九国于戚城虎牢五年会吴于善道十九年书卒是也季孙行父一见於经五年书卒是也叔孙豹见於经者十四二年如宋三年及诸侯之大夫盟四年五年如晋六年如邾十四年会十二国伐秦十五年城成郛十六年如晋十九年会晋士匄于柯二十二年救晋二十四年如晋冬如京师二十七年会八国于宋秋及诸侯之大夫盟于宋是也季孙宿见於经者十六年如晋七年如卫八年会晋侯郑伯齐宋卫邾人于邢邱九年如晋十二年救台入郓十四年会晋士匄十二国会吴于向冬又会六国于戚十五年城成郛十九年如晋二十年如宋是也叔老见於经者四十四年会十二国会吴于向十六年伐许二十年如齐二十二年书卒是也仲孙速见於经者一二十三年书卒是也仲孙羯见於经者五二十四年侵齐二十八年如晋二十九年会十国城杞冬又如晋三十一年书卒是也叔?见於经者一三十年如宋葬共姬是也夫襄公之时三家浸盛盟会侵伐之举三家专其任行父以五年卒则宿以六年继其政蔑以十九年卒则速以二十年继其政速以三十三年卒则羯以三十四年继其政至豹则任政尤久其事倍详虽叔考叔弓间见於经然权非所专故其事亦略纥以出奔书初未尝?与国事则知当时之权分居三家可知矣　昭公在位三十二年其大夫十人叔孙豹见於经者二元年会十国大夫于虢四年书卒是也季孙宿见於经者三二年六年如晋七年书卒是也叔弓见於经者十一元年疆郓二年如晋三年如滕五年败莒师於蚡泉六年如楚八年如晋九年会楚子于陈十年同意如仲孙貜伐莒十一年如宋葬宋平公十三年围费十五年书卒是也叔孙婼见於经者七七年如齐涖盟十年如晋葬晋平公二十三年如晋晋执之二十四年至自晋二十五年如宋冬十月戊辰书卒是也仲孙貜见於经者四九年如齐十年同意如叔弓伐莒十一年盟邾子于祲祥二十四年书卒是也季孙意如见於经者六十年伐莒十一年会七国于厥憗十三年晋人执以归十四年至自晋十六年如晋三十一年会晋荀跞于适历是也叔辄见於经者一二十一年书卒是也叔鞅见於经者二二十二年如京师二十三年书卒是也叔诣见於经者二二十五年会九国大夫于黄父二十九年书卒是也仲孙何忌见於经者一三十二年会十国城成周是也夫自襄至昭三家日强昭公不君欲逐季氏而弗克反见逐於季氏次于阳州者一年居于郓者四年在乾侯者三年卒陨於乾侯不能复国诸侯不能讨国人不能诛盖权在其手而得以自恣故也况滔滔天下世卿不知其几季氏翫为故常恬莫之恤故使僭叛之徒得逞其奸心而不顾焉　定公继世其大夫六人季孙意如一见於经五年书卒是也仲孙何忌七见於经三年盟邾子于拔六年同季孙斯如晋冬又围郓八年又同斯帅师侵卫十年同州仇帅师围郈秋又围郈十二年同季孙斯堕费是也叔孙不敢一见於经五年书卒是也季孙斯四见於经六年同何忌如晋冬又及何忌围郓八年及何忌侵卫十二年又同何忌堕费是也叔孙州仇四见於经十年及何忌围郈秋又围郈冬又如齐十二年帅师堕郈是也叔还一见於经十一年如郑莅盟是也夫定公之时非特三家之强盛兼制鲁国而陪臣阳虎之流又出而乘三家之後互相刼制日趋乱亡故经於八年书窃宝玉大?国之重器而盗得窃之见陪臣之僭叛也故经於定公书围郈围郓堕费堕郈皆以陪臣强暴刼制三家是以堕其强邑以抑其势也且叔?在昭公时常主国事子孙亦屡继其政至定哀之际唯三家秉权叔?之後殊罕见经矣用知鲁之季世其权专在三家犹六卿之於晋也　哀公乘统之末大夫见经者四人仲孙何忌五见於经元年戍邾二年同州仇及邾子盟于句绎三年同州仇围邾六年戍邾是也季孙斯三见於经二年同州仇何忌伐邾三年及州仇城啓阳秋书卒是也叔孙州仇四见於经二年同季孙斯仲孙何忌伐邾取田又及邾子盟于句绎三年同季孙斯城啓阳冬又同何忌围邾是也叔还二见於经五年如齐六年会吴于柤是也夫三家名氏多连书於经自哀七年以後至於?麟则名氏絶不见矣盖三家至此日微故有事则协力以相济扶持目前久安之计耳逮其尽也虽欲协力以张国事且不可得此三家名氏自哀七年以来所以寂无闻也呜呼春秋一经更二百四十二年历十二公诸侯僭天子自隐公始大夫专国政自文公始三家之盛则始於襄陪臣之强则始於定皆反覆相制以从危亡虽以孔子之圣道不行於时君徒垂宪於笔削以律万世而已可重叹哉
春秋比事卷四

[book_title]卷五
钦定四库全书
春秋比事卷五　　　　　宋　沈棐　撰
晋
世家
按史记世家成王封弟叔虞於唐在河汾之东唐叔子奕为晋侯至穆公凡七世穆侯伐条生太子曰仇伐千亩有功生少子曰成师穆侯卒仇立是为文侯文侯十年周东徙三十五年卒子昭侯立昭侯封文侯弟成师於曲沃曲沃邑大於翼翼晋都也成师封曲沃号桓叔潘殳弑昭侯迎桓叔晋人攻之桓叔则还曲沃晋立昭侯子孝侯桓叔卒子代为曲沃庄伯弑孝侯于翼晋复立孝侯子鄂侯鄂侯二年鲁隐初立鄂侯六年卒子哀侯立哀侯二年庄伯卒子代立为曲沃武公哀侯九年武公伐晋虏哀侯弑之晋立哀侯弟缗二十八年齐小白始霸武公伐晋灭之周?王命武公为晋侯列为诸侯尽并晋地而有之更号武公始都晋国武公伐晋二年卒子献公立十八年晋始见春秋实僖公二年也凡此盖晋之始封自唐叔在春秋前世系自入春秋始献公终定公传祚十二君合一百七十七年今考其行事见於经者次诸公论之
献公【名诡诸庄十九年立僖九年卒】
按史记庄十九年献公立在位二十六年至僖二年始以灭下阳见经前此未有闻者盖献公之初晋祚始定齐方主霸未敢与中国抗衡故独守一国未尝有侵伐之事亦不与霸者会盟是以终献公之世不过加兵於虞虢而已然献公之为君骄淫暴虐惑骊姬嬖二伍宠奚齐内则贼世子之亲外则残兄弟之国故见於经者无一善可录而累遭笔削之诛焉按经僖二年虞师晋师灭下阳左氏谓晋以璧乘假道於虞以伐虢虞公许之且请先伐虢晋会虞师灭下阳先书虞贿故也五年书晋人执虞公左氏谓晋复假道於虞以伐虢围上阳冬灭虢师还馆於虞遂袭虞灭之执虞公而修虞祀书晋人执虞公者罪虞且言易也夫虞虢皆同姓之国而晋灭之其恶固可知矣然灭下阳先书虞师者虞贪晋之贿而假以道且请先伐之则虞为首兵故先言之左氏之说然矣至执虞公称晋人则深罪晋侯者也盖诸侯之义不得专执执得其罪者其恶小故或称爵执非其罪者其恶大故特称人今晋侯既专执又诱虞公以假道袭而执之其恶尤甚故称晋人左氏所谓罪虞且言易者非也五年晋侯杀其世子申生称晋侯称杀者罪晋侯也称世子申生者明无罪也盖郑克段于鄢讥郑伯以兄逐弟也晋侯杀其世子申生讥晋侯以殳杀子也郑伯不兄晋侯不殳皆有罪也然克段不称弟者以段之不弟也杀申生称世子以申生之无恶也言世子之无恶所以重晋侯之罪也犹曰以父之亲而杀其继世之子也呜呼献公以骊姬之爱杀世子申生立奚齐及其死也里克丕郑乃因三公子【申生重耳夷吾】之徒以作乱卒使奚齐卓子荀息见害於里克而里克丕郑又见杀於夷吾是以春秋书曰晋里克杀其君之子奚齐言君之子奚齐未立也又晋里克弑其君卓及其大夫荀息称君者卓己立也杀里克丕郑皆称晋者君杀之也称大夫名者其罪当杀也嗟乎春秋之义莫大於同姓而献公灭之莫重於世子而献公杀之卒使骨肉卿佐相继殂陨残暴不仁未有若此其流緜远亦幸哉
惠公
晋与秦仇好
晋献公以女配秦穆公则秦晋婚旧之国也而惠公始立秦晋遂交战于韩惠公见?於秦何其弃姻好事兵戎如是之遽耶按左传初秦纳惠公惠公入秦穆姬属贾君焉且曰尽纳羣公子晋侯烝於贾君又不纳羣公子赂秦伯以河外列城既而不与秦输晋粟晋闭秦籴故秦伯伐晋则韩之战直在秦而曲在晋也及晋请於秦许晋平而归惠公惠公卒怀公立重耳奔秦秦伯纳之文公用霸则秦之德晋深矣文公图霸中原秦伯率先请诸侯佐佑其绩是以城濮之战温之会翟泉之盟围许伐郑皆与晋戮力一心莫有携贰是又穆公有大惠於晋也文公即世襄公践祚秦伯闻晋之丧围郑之滑取怨於晋於是有殽之师盖郑晋之与国也当文公时秦晋连兵服郑及文公没秦先背晋以围郑不克而入滑是以晋率姜戎败秦於殽为晋之说曰我文公主霸於秦尤亲盟伐同之用固婚好今君虽终言犹在耳而秦伯不哀吾丧伐吾同姓凭陵诸国与晋争霸蔑视我君败我盟好则殽之战秦实致之也为秦之说曰骊姬起难惠又出奔吾首纳惠公定晋之嗣惠公背好交兵于韩吾念穆姬之亲既?而释之暨公不禄复纳重耳是用主霸中原大兴晋国今襄公忘我大德修我小怨遽兴战伐覆我师旅则殽之战实晋之罪也秦晋两君各挟私怨由是累世之好一旦弃絶而日?干戈以相攻讨终於悼平不复盟好之事矣故自殽师以来秦晋战者三秦伐晋者七晋伐秦者五请按经传而论之文二年书晋侯襄公及秦伯穆公战于彭衙秦师败绩左氏谓秦孟明报殽之役也　七年晋人【灵公】及秦人【襄公】战于令狐按左氏初公子雍奔秦及襄公卒秦康公欲立之乃纳子雍于晋是时晋太子灵公也赵宣子患穆嬴之泣乃立灵公而拒秦遂败秦师于令狐夫彭衙之战虽秦报怨於晋然令狐之役据左氏以折衷之则晋直而秦曲也　十二年晋人秦人战于河曲左氏谓秦为令狐之役故秦伯伐晋秦惧晋而夜遁复侵晋入瑕凡此秦晋之三战也　文二年晋连宋陈郑伐秦三年秦人伐晋左氏谓晋报彭衙之役秦济河焚舟取晋地王官及郊封殽尸而还遂霸西戎此秦晋之交伐一也　文四年晋侯伐秦左氏谓围邧新城以报王官之役十年秦伐晋左氏谓是年春晋人伐秦取少梁经不书夏秦师伐晋取北徵以报少梁之役此秦晋之交伐二也　宣二年秦师伐晋左氏谓元年晋欲求成於秦赵穿曰崇秦与国我侵崇秦必救之吾以求成焉冬赵穿侵崇秦弗与晋成故二年伐晋以报崇之役也八年晋师白狄伐秦左氏谓六年赤狄伐晋八年晋及狄平遂会晋伐秦此秦晋之交伐三也　宣十五年秦人伐晋【秦穆公】左氏谓秦师次于辅氏晋魏颗败之获秦力人杜囬成九年秦人白狄伐晋左氏谓诸侯贰晋故夫晋以秦两见伐故成十三年晋同齐鲁宋卫郑曹邾滕大兴兵以伐之左氏谓秦桓公既与晋厉公为令狐之盟经不书而又召狄与楚欲通道以伐晋诸侯是以睦於晋盖当时厉公主盟故能纠率诸侯同报秦怨此秦晋之交伐四也　襄十年晋师伐秦【景公】左氏谓九年秦景公乞师于楚将以伐晋楚子出师以为秦援秦人侵晋晋饥不能报经不书十年晋荀罃伐秦报其侵也十一年秦人伐晋左氏谓是年晋侯会诸侯伐郑秦庶长鲍伐晋以救郑秦晋战于栎晋败晋人以秦见伐故十四年叔孙豹会晋荀偃齐宋卫郑曹莒邾滕薛杞小邾诸大夫复大兴兵以伐之左氏谓报栎之役此秦晋之交伐五也　自後讫春秋晋无战伐之事盖晋合诸侯大举伐秦秦畏晋之强是以不敢犯晋则晋亦弭兵於秦至昭元年秦景公弟鍼有宠而富或谮之恐诛遂奔晋秦伯之弟鍼出奔晋是也景公卒哀公立鍼遂归秦夫秦欲诛鍼而鍼亡於晋使秦不畏?则必伐?矣然而自鍼出奔前後无秦晋交伐之文是以知秦之畏?也　昭十六年楚平王立求女於秦秦哀公以女妻太子建平王取之遂与楚交好而?公室卑六卿强故秦晋久不相攻盖当是时?国既弱秦多附楚楚方患吴之强比岁侵伐争主夏盟中国之所以交兵者唯吴楚而已故秦?有侵陵之意惧吴楚之乘其隙亦所不敢也虽然经书秦晋战伐之文三书晋侯爵至秦则未尝书曰秦伯而文十年称秦伐?者说者谓?中国也秦夷狄也以中国待?故虽恶?而犹书爵贬也至贬秦之恶则待以夷狄之礼故特书秦而不称其爵然秦?自殽之役结怨甲兵偿报不已故彭衙之战犹书?侯秦师至令狐之役则疾之为甚遂贬称人然犹书及以为别异之文也至十二年河曲之战则二国之雠既易世矣而秦康晋灵尚?旧怨残民以逞其恶尤甚故孔子於此不书及焉盖恶其迭起偿报互覆师徒一目之也呜呼秦?匹国且有姻旧之好宜其玉帛相加不替於终始也而自文公没两国结怨交兵攻讨曾无夙昔之欢是岂先王睦四隣之意乎春秋屡贬而深讥之非溢恶也
襄公【名驩僖三十三年立文六年卒】
襄公在位七年伐国者四【秦不与】僖三十三年书?人帅陈郑伐许左云讨其贰於楚也文元年书晋侯伐卫左云讨其不朝於文公也三年书?人合六国大夫伐沈沈溃左氏以其服於楚也是年楚人围江阳处父伐楚以救江左云门于方城遇息公子朱而还盖楚闻?起师而围江解故?还也夫文公之霸诸侯悉从惟卫侯许男不与盟会文公尝执卫侯且合诸侯围许而城濮之战又尝大败楚矣及襄公继立有绍霸之志故始伐许次伐卫次伐沈及楚围江则帅师以救之盖患楚之强暴畏诸侯之从楚故伐其与国解其围师皆所以折楚之骄蹇也夫当文公战楚伐卫之时声威所加孰敢抗晋今襄公亲帅师伐卫而卫敢报伐虽伐沈伐许示畏於楚而围江之师楚始见经则襄公之威力替於文公矣况处父救江不亟赴其难乃先伐楚欲其引兵自救而江围解非救患之师也是故明年楚人灭江又明年?六蓼使楚复肆侵暴岂非襄公之罪哉
晋与戎狄仇好终始
按僖十八年邢人连狄伐卫二十五年卫侯毁灭邢盖毁虽有灭邢之恶然邢连狄以伐卫是自灭之也晋自襄公始与戎狄同兵以伐中国其後或假狄师或会狄人或灭之败之伐之执之与戎狄交乱虽晋之强不至於败亡而蹈邢之失则一也故僖三十三年襄公及姜戎败秦师于殽宣六年成公帅白狄伐秦此连兵以伐中国二也宣十一年景公会狄于欑函此会狄一也僖三十三年襄公败狄于箕成十二年厉公败狄于交刚昭元年败狄于大卤此败狄三也宣十五年景公灭赤狄潞氏以潞子婴儿归十六年景公灭赤狄甲氏及留吁昭十七年顷公灭陆浑之戎此灭戎狄三也成三年景公伐廧咎如此伐戎一也哀四年定公执戎蛮子赤归於楚此执戎一也夫夷狄不可与共功也久矣以晋之大国雄长诸侯莫不聼命襄公虽为秦仇率中国诸侯以伐之当无不可而借力於豺狼无厌之人苟一时之胜遂使後世子孙缘袭其恶或与同好则连兵以伐人或乘其弱则伐之灭之无所不至皆非中国御戎之道也先儒谓戎狄乱华驱之可也灭之则甚矣先王盛时中国强足以制御四夷间有侵扰者不过疆场之害而已如是则驱之逐之不尽诛伐可也若夫春秋季世王道衰微夷狄暴横杂处华夏不胜其害非惩乂剪灭禽猕而草薙之则蛮戎丑类愈肆骄暴中国之患无时而息矣然则先儒之论可施於三代全盛之时不可用於春秋也虽欲攘夷狄救中国固霸者之美功也观?国诸君灭戎败狄不过利其土地逞其威强而已安能攘驱拯救绍文公之烈哉若夫?平公时执戎蛮子赤归于楚则其恶尤甚按左氏楚人围蛮氏蛮子奔晋阴地楚使告於?赵孟子曰晋国未宁安能恶楚遂执而归之夫楚亦夷狄也今执夷狄以与夷狄是长其残暴也噫?国之衰何其甚耶
灵公【名夷臯文七年立宣二年赵盾弑之】
灵公盟者三会者一救国二侵伐六文七年经书公会诸侯晋大夫盟于扈左云?侯立故也公後至故不书所会先儒以谓文公怠政事多废缓既约?盟而复後至故书往会而隐其不及不序诸侯以见其不在故明年公子遂再与?盟夫经既书公会书盟则不应公在不会此说非也盖灵公初立礼当亲与诸侯盟会以讲信修睦灵公不明不自如会乃遣大夫以往自是以後终灵公之世盟会侵伐皆出於大夫圣人疾其专恣而深恶?灵之不君故即位之年因其会盟一寓笔削之意不使大夫得抗诸侯也　八年经书公子遂会?赵盾盟于衡雍左云晋人以扈之盟讨公後至故襄仲会?赵孟盟于衡雍报扈之盟也左氏以去年之盟公後至故衡雍之盟附会其说以为报盟耳然鲁自文公之初敦睦晋好比岁奔走考元年公孙敖会?侯二年及处父盟是年敖又盟士縠夫一岁之间而两与?盟况间岁?盟盖鲁君事?之常礼也安得因?讨而後报盟也哉至十四年经书公会宋公晋赵盾合八国同盟于新城左氏谓从於楚者服耳且谋邾纳捷菑也杜预以从於楚者谓陈郑宋考经文自晋文既霸三国皆服从盟主未尝叛?惟卫许不与盟会故襄公即位元年伐许二年伐卫至此始同盟则左氏所谓从楚者服盖卫许耳非陈郑宋也按左氏邾文公元妃齐姜生定公二妃?姬生捷菑文公卒邾人立定公捷菑奔?赵盾盟诸侯以纳之然以庶乱嫡名义不正故卒不克纳凡此?主盟者三也　文十一年经书叔彭生会郤缺于承匡左云谋诸侯之从於楚者夫当文公时鲁?大夫修好而会多矣则彭生郤缺之相会盖以继前好也若以谋诸侯之从楚者则?当合诸侯之大夫岂独鲁彭生一人哉凡此晋主会者也　九年经书楚人伐郑公子遂会晋宋卫许救郑左氏谓不及楚师卿不书缓也以惩不恪盖自文公霸诸侯楚惩城濮之败不敢加兵於郑郑亦服从中国历襄至灵莫有贰心今楚复强与晋争郑而晋合诸大夫不能力救使亟得志晋已无及矣自此之後晋楚交兵不息使中国疲於奔命盖实是役也故?宋卫许皆贬称人所以深罪?也　宣元年书楚子郑人侵陈遂侵宋?赵盾帅师救陈则楚至是亦强矣文九年楚人伐郑郑犹未服楚也故十四年新城之盟十七年伐宋之役皆与?戮力同其好恶至宣元年郑始叛?故与楚连兵侵陈侵宋?既失郑惧陈为楚所得故赵盾帅师救之然不能也　文十五年书?郤缺帅师伐蔡戊申入蔡者蔡服楚也蔡在文公时畏?之强每与盟会文公既没蔡不能复从?文十年书楚子蔡侯次于厥貉则知蔡之与楚久矣而十四年新城之盟蔡不见经故十五年郤缺伐之然伐而服之可也入其国不可也经书入蔡所以恶?不能服之而以兵威残暴国也　十七年书晋人卫人陈人郑人伐宋者讨其弑君也十六年经书宋人弑其君杵臼?为盟主故帅诸侯以讨之然宋以立文公诸侯不能平宋无功而还故四国皆贬称人也　宣元年书宋人伐郑讨其贰於楚也郑人与楚连兵侵陈宋二国赵盾帅师救陈遂致四国诸侯并力伐郑郑未屈服故冬又与宋伐之然称?师者即赵盾救陈之师也不曰赵盾而曰?师不与盾致四国之君故去其名氏以贬之所以抑强臣伸诸侯也　郑两被宋伐而畏楚之强犹未服?故二年春受命於楚以伐宋是以晋人帅宋卫陈人侵郑以报宋耻郑於是始服?矣故三年书楚人侵郑则知郑之始服?也　宣元年书?赵穿帅师侵崇者崇秦与国也按左氏?欲求成於秦赵穿曰我侵崇秦必救之吾以求成焉是以侵崇盖晋方病楚比岁举师若秦又见侵其何以堪故欲伐崇以求成将以纾秦之难也而秦弗克成故二年伐晋是徒重秦之祸也其为计不亦左乎此晋侵伐者六也嗟乎灵公骄淫暴虐盟会侵伐皆制於其臣文公霸业至此始衰矣使楚人乘间得逞九年聘鲁十年会蔡十一年伐麋十三年围巢十六年灭庸其间服郑侵陈伐宋屡见於经?不能制方且勤兵救御仅能扶持於目前比之襄公其不逮远矣卒致身被贼杀盖不可逭之祸也
成公【名黑臀宣三年立九年卒】
成公在位不久事罕见经即位之初国难未宁方务内靖未暇勤诸侯也是以宣三年楚人侵郑四年伐郑五年复伐郑?曾无救郑之师四年郑公子归生弑其君夷?曾无讨乱之命是时?更祸难未能远恤诸侯故即位三年无一事见经至宣六年始有侵陈之役请条言之　经於宣六年书赵盾卫孙免侵陈左云陈即楚也陈以即楚见侵至是请成故八年书楚师伐陈是知请成於此年也然元年赵盾救陈称帅师此年侵陈不称帅师者盾有弑君之恶诸侯不能讨成公不能诛则乱臣贼子何所惩惧故圣人因其初见於经没言帅师盖不与其帅君之师以讨人也　陈以八年楚师见伐复求成於楚故九年?荀林父帅师伐之按左氏扈之会陈侯不至林父以诸侯之师伐陈?侯卒乃还然使诸侯同伐则经必书卿佐之名今独书林父或者谓林父帅之无将帅也夫兵重事也诸侯岂委一林父而不以将帅统之或者之说似未妥也是知?侯帅诸侯以待夫扈而林殳自将以伐之耳　是年书楚子伐郑?郤缺帅师救郑盖楚因畏?乘丧间以伐郑也郑自宣二年?人合诸侯侵之遂服於?虽屡被楚难而七年黑壤之会九年扈之会郑皆在列故楚子至是间?而复伐之虽救郑而不能成救之之功遂使郑及楚平此经於十年所以书?伐郑也　七年书公会?侯合六国於黑壤者左氏谓?侯之立鲁宣公不朝?人止公於会盟于黑壤公不与盟不书盟者讳之也盖左氏以宣公比岁事齐而盟主初立鲁无朝聘之礼是勤於齐而怠於晋也故起是说以为公不得盟诚如左氏之说则若成十六年沙随之会不见公当有以别异其文曰公不与盟不当以公见止於晋而没言诸侯之盟也九年书晋侯宋公卫侯郑伯曹伯会于扈左云讨不睦也杜云谋齐陈按经文会扈之後书荀林父帅师伐陈则为是会者盖以谋伐陈也且晋主诸侯鲁当听於扈之会宣公不与者盖鲁邻於齐者也是时晋霸颇衰齐方强盛故齐自晋文既没盟伐不与晋同而鲁自文公末年事齐颇加於晋至宣公则尤甚矣在位几二十年惟黑壤之会不至盖简於晋也　夫晋侯在位七年侵伐救国者三为会者二其争诸侯营中国大要事鲜於灵公时当是时也齐不来从鲁不深服陈郑往来於晋楚或服或叛莫有常所则霸业之衰可知矣成公惩晋灵之祸务欲自靖其国故不区区於盟会侵伐之事虽其在位不久亦以国势至此不得不尔者欤
景公【名儒宣十年立成十年卒】
晋之勍敌者楚也其时从晋者齐鲁宋卫陈郑诸列国也景公在位十九年大抵始衰弱而中稍复振考诸侯之服叛可见矣楚自宣公十二年败晋於邲声威丕振诸侯翕然归之至成二年楚人主盟于蜀其间与盟者上自齐宋鲁卫下逮邾薛凡十二国悉从楚命则其强盛莫甚於此齐自宣十八年晋卫连兵伐之逮成二年晋郤克大举鲁卫之师败齐于鞌国佐请盟至五年虫牢之盟始同晋好矣鲁自文宣以来皆一於事齐至宣十七年公会晋侯同盟于断道而成二年挟晋败齐始坚事晋之心矣宋卫自宣十年伐郑之役十二年清邱之盟皆一於从晋而卫背清邱之盟其叛晋者五年至宣十七年同盟断道始服於晋矣宋以病楚之伐【宣十三年十四年十五年】其叛晋者七年至成三年会晋伐郑始服於晋矣陈郑自宣十年与楚子盟于辰陵既而叛楚故是年楚子有入陈之役十二年有围郑之师陈终景公之世不复从晋而郑伯以成五年始服晋而同盟矣观六国之背晋皆在景公即位之初盖是时晋弱楚强诸侯畏楚横溃而往晋亦何能制之哉至鞌之战败齐之後兵威再强诸侯始有惧晋之心故晋之霸业坠而复举者在是一战之功也请复?其终始而备言之景公之盟会七侵伐八败战二救国二宣十二年书晋宋卫曹同盟于清邱会晋侯以是年邲之战败于楚师惧失诸侯故为是盟以结之然其从晋者止於宋卫曹三国而已齐鲁陈郑皆不在列则知诸侯之向楚而晋霸之衰也按左氏同盟之言曰恤病讨贰卿不书不实其言也盖是时宋伐陈卫救之是卫不讨贰也明年楚伐宋晋不救是晋不恤病也然则晋之弱楚甚矣卫易晋而救陈晋惧楚而不救宋晋为盟主坐视诸侯之从夷其何以恢霸业强中夏哉此圣人所以皆贬称人也　十七年书公会晋侯卫侯曹伯邾子同盟于断道者晋势未强诸侯犹未服从前年清邱之盟宋在而鲁不与此年断道之盟鲁服而宋不来得鲁失宋是见诸侯之携贰也按左氏以为讨贰齐使四大夫来盟晋辞齐盟执其三大夫既而逸之观明年经书晋侯伐齐则左氏之说似可信也　成元年书臧孙许及晋侯盟于赤棘者鲁坚晋之好以拒齐也考鲁宣公在位奔走事齐甚於盟主至十七年始有即晋之心故是年公与晋侯同盟断道明年归父如齐成公继立惧齐以附晋见侵故复为此盟以深结晋好苟齐释憾於我得倚晋以为重也【成二年齐伐鲁故败之於鞌】五年书公会晋侯齐侯宋公卫侯郑伯曹伯邾子杞子同盟于虫牢者左谓郑服也夫景公自践祚以来会诸侯者唯此盟为盛齐宋郑卫咸与盟会岂独郑哉盖成二年齐已受盟于袁娄三年宋已从晋侯伐郑至卫则宣十七年同盟断道其服晋尤为久矣惟郑自宣十年叛晋从楚至此始受盟左氏所谓郑服者为此故也　七年书公会晋侯齐侯宋公卫侯曹伯莒子邾子杞伯救郑同盟于马陵所以坚衆好而御强楚左氏谓莒服者盖莒本属齐既齐服晋故莒亦从之所以云莒服也　九年书公会晋侯齐侯宋公卫侯郑伯曹伯莒子杞伯同盟于蒲者左氏为归汶阳之田故诸侯贰於晋【八年韩穿言来归齐】晋人惧会于蒲以?马陵之盟楚人重赂宋郑郑贰于楚郑伯如晋执之讨其贰也盖成六年楚人伐郑晋栾书救之七年楚复伐郑景公合诸侯救之则晋之急郑非不至矣今此复会于蒲盟以相保盟墨未乾牲血未扫而郑已有即楚之心是罪在郑而不在晋也故晋既执郑伯又使栾书伐之所以深罪其反覆者欤　成五年叔孙侨如会晋荀首于谷此晋鲁结好之常礼也鲁既比晋尤亲故合诸侯固盟之外尝私结晋好成元年臧孙许及晋侯盟此年侨如与晋荀首会所以致亲於晋凡此七者皆景公之会盟也　宣十二年书晋人宋人卫人曹人伐郑者前年楚子伐郑晋郤缺救郑不克郑与楚平故晋与三国伐之取成而还自此终景公之世三服而三叛是年服晋至宣十一年楚郑盟于辰陵一叛也十二年再服于晋故经书楚子围郑至十四年书晋伐郑二叛也成五年郑伯同盟虫牢则又服于晋矣至九年晋执郑伯栾书伐郑三叛也然其间伐郑之役必书晋侯书栾书此独称人者恶晋不能救之於始使郑无所援不得已而归楚又复连兵以伐之故贬称人也　十四年书晋侯伐郑者郑以邲之战晋败于楚遂即楚背晋不与清邱之盟此晋侯所以伐之　十八年书晋侯卫世子臧伐齐者齐不从晋久矣景公欲服诸侯以复兴霸业则莫若先服齐齐服而诸侯从之此晋於是年所以始伐齐也　成三年书公会晋侯宋公卫侯曹伯伐郑者郑自邲之战晋败于楚遂坚楚好宣十四年虽一伐之未能遽服自此成元年凡六年间无讨郑之文盖自知力不能得郑也及成二年晋败齐于鞌诸侯稍稍辑睦故三年合四国诸侯伐之左氏谓讨邲之役盖追本服楚之始且以谓郑覆师于鄤败晋偏军夫以晋之强会衆诸侯压兵於郑如破朽耳郑亦安能败之假如左氏之说则成五年虫牢之盟郑何为与盟而服晋也　八年叔孙侨如会晋士燮齐人邾人伐郯者七年书吴伐郯吴始见经晋主诸侯使蛮夷入伐而莫之恤则罪在晋矣故晋於是年帅诸侯以伐郯讨郯之罪以塞已过不知郯成于吴非郯之罪晋当用师於吴吴服而郯从之矣今晋侯畏吴之强不能致讨而区区陵蔑小国亦何为哉大抵春秋之时惧强凌弱虽晋亦然观晋与楚争久矣其举兵於楚者不过一二而伐郑之师曾不少息其不能服楚以得郑犹不能服吴以得郯也然晋楚相仇未尝有盟会之好今晋伐郯以仇吴而自成十五年屡与吴会用见晋之畏吴尤甚於畏楚矣　九年书晋人执郑伯晋栾书帅师伐郑义见同盟于蒲　十年书公会晋侯齐侯宋公卫侯曹伯伐郑者左氏谓郑纳赂以求盟晋归郑伯则郑服於晋矣故厉公即位三年郑从晋以伐秦用见请成於此故也八年晋栾书帅师侵蔡者蔡之服楚不与陈郑同陈郑虽畏楚时或叛之惟蔡胁於楚不敢携贰诸侯不能争故经书蔡之文殊畧於陈郑惟晋文兴霸楚弱晋强故蔡侯三与盟会自後不复从者文十年书楚子蔡侯次于厥貉言次不言盟则知蔡之从楚久矣不必盟会以相结也十五年郤缺虽伐蔡而入之亦不能使其服从至是复书侵蔡距伐蔡之师踰三十年则晋之愤蔡可谓畧矣其愤之畧者盖不可觊其从故也凡此八者皆景公之侵伐也　宣十二年书晋林父帅师及楚子战于邲晋师败绩者景公自宣十年即位至此二年齐鲁背好陈郑附楚景公於是远慕二霸之绩欲服楚以宗诸侯故因楚子围郑遂以林父帅师而兴邲之战然晋自灵成以来国势稍弱而楚值庄王之兴有蒍敖为之佐计其强弱晋固不能敌楚矣此林父所以取败也成二年季孙行父臧孙许叔孙侨如公孙婴齐帅师会晋郤克卫孙良夫曹公子首及齐侯战于鞌齐师败绩者晋为楚败楚势愈张鲁会楚子宋及楚平陈郑坚事楚之心齐卫忘盟会之好景公欲收合诸侯故宣十七年修断道之盟鲁卫虽服而齐犹偃然无从晋之意故十八年晋衔伐齐未得志也至成二年因鲁卫之仇合三国之师一战败齐晋之威令始震於此矣盖景公之失诸侯者以邲之败其得诸侯者以鞌之战观二战之胜负以?诸侯之服叛则景公之业所以坠而复振举在是矣凡此二者景公之大战也　成六年书晋栾书帅师救郑七年公会晋侯合九国救郑者成五年郑伯会晋同盟虫牢故六年楚师伐郑晋栾书帅师救之也七年楚复伐郑晋复合诸侯救之夫晋之强弱与诸侯事晋之勤怠皆系郑之服叛而已晋之所以区区於郑者意非止於争郑所以与楚争衡也其与楚争衡所以制诸侯也故郑或叛晋则晋必伐之楚或伐郑则晋必救之郑之二境交被侵伐中国诸侯从以多事其原起於两雄之相争故其害之流蔓积数世而不息焉凡此二者皆景公之救国也虽然律春秋以三伐之法则晋楚均获罪於圣人崇中国以抑夷狄之强则晋为有功於春秋矣方景公初立楚人暴横入陈围郑伐宋侵卫中国诸侯苦其兵威而蜀之盟其从楚十一国使景公不能再命诸侯则华夏变而为夷狄惟景公不失旧业故自成三年以来楚虽强不致甚炽终景公之世惟伐郑两见於经无他侵伐之事则其抑戎狄卫中国之功亦岂小哉
厉公【名州蒲成十一年立十八年卒】
厉公在位八年经之所书特多晋当是时也诸侯侵伐会盟一听於晋莫有携贰而私仇好者此经书晋事所以特多也考其终始而参酌之其阻兵安忍务为威权虽一时畏服莫敢与抗而身卒不免於祸盖阻兵无衆安忍无亲衆叛亲离何以自保宜其及於难也夫晋之勍敌惟秦与是而厉公大合诸侯败楚伐秦秦不敢加兵以报伐楚不敢争郑以屡侵【楚惟成十五年一伐郑自十六年败後不窥中国】则其兵威所震可谓强矣由是上致王臣以会伐下揽诸侯以听命奔走左右惟晋之从然不务以德绥之而徒恃威力为强故自败楚之後踰年之间三合诸侯之师并力於郑则其阻兵可知矣以外则辱两诸侯【成十五年执曹伯十六年不见公又执季孙行父】以内则杀四大夫【十七年杀三郤十八年杀胥童】则其安忍可知矣夫惟残暴如此故君臣之间弑戮之祸相?而并起所以不免於程滑之手也且请其事而条言　厉公之会诸侯者三盟者二伐国者三【秦不与】大战一成十二年书公会晋侯卫侯于琐泽者厉公初立鲁卫欲亲晋故为此会按成十年卫侯之弟黑背帅师侵郑左以为晋侯命十一年厉公使郤犨来聘鲁及郤犨盟夏又使行父如晋用见卫鲁二国交结晋好尤异於他诸侯宜乎有琐泽之会也　十五年书公会晋侯卫侯郑伯曹伯齐世子成齐国佐邾人同盟于戚者左氏谓讨曹成公也按十三年曹伯庐卒于秦成公负刍杀其太子而自立故晋侯会诸侯于戚讨而执之先儒谓晋侯书爵者执得其罪也然曹伯之立既三年矣诸侯欲讨其罪则不当与之盟既与之盟则不当讨其罪今既盟而执之稽天讨渎齐盟虽曹伯罪在不赦而晋亦不为无罪则特书晋侯之爵乃所以深贬之也　是年冬书叔孙侨如会晋士燮合七国大夫会吴于锺离故特起离会之文以见夷狄盛而中国衰也按左氏楚申公巫臣结怨於子重子反巫臣奔晋请使於吴吴子寿梦说之乃通吴於晋巫臣教之叛楚故自成七年始大通吴於上国是时晋方与楚为敌欲挟吴以为强吴晋同则楚不足挫矣故晋士燮帅诸侯大夫会之然以大夫会之犹可一至其後则中国之尊诸侯之衆往屈於吴莫以为耻则中国衰微殆有甚於前矣　十六年公会晋侯合六国于沙随者谋伐郑也书不见公者讥在晋侯也按左氏晋将战楚来鲁乞师齐卫鲁皆後战期鲁侨如谮於晋郤犨故晋独不见公盖鲁有侨如之难公待於坏隤申官儆备设守而後行是以後战厉公不恤鲁难而听郤犨之谮则晋不见公非鲁之罪故经直书而不讳所以罪晋侯也【十七年同盟于柯陵见下伐郑义】凡此皆厉公之盟会也　十六年书晋侯及楚子郑伯战于鄢陵楚子郑师败绩者十五年楚子伐郑郑成於楚故是年郑公子喜帅师侵宋以叛晋晋侯为是与楚郑结战厉公方强故能败二国之师以报邲战之耻而上言栾黶乞师及战不言公者公不出师也於战言楚子郑伯而於败绩言郑师者败必称师此独言楚子所以卑郑也其卑郑者见其属楚以致败也　是年书公会尹子晋侯齐国佐邾人伐郑者郑虽败於鄢陵犹未服晋故晋帅诸侯以讨之　十七年书公会尹子单子晋侯合八国伐郑同盟于柯陵者前年晋合诸侯伐郑郑未克服又合诸侯伐之左氏谓盟于柯陵?齐之盟也楚子救郑诸侯还则郑不受盟可知矣是年冬公会单子晋侯合八国伐郑者郑虽屡被侵伐而挟楚愈固故晋侯又以诸侯伐之夫自襄灵以来与楚争郑久矣未有三合师徒而不能服郑者况厉公鄢陵之战有震楚之威宜乎蕞尔之郑不讨而自服矣今晋大兴诸侯之师三伐而不能服郑岂其兵威之不强盖德不足以怀之也凡此者厉公之战伐也夫厉公三乞师于鲁十三年郤錡乞师公遂会晋侯合八国伐秦十七年荀罃乞师公遂会晋侯合八国伐郑惟十六年鄢陵之役栾黶乞师而公不往会无他诸侯与晋戮力如伐秦伐郑之师者盖诸侯畏楚之强不敢必於从晋使晋能胜楚固十国之福苟惟一败不振则祸不旋踵矣此鄢陵之战所以独称晋侯也然自戚之盟宋齐怠於从晋故其会盟会伐皆以大夫从之亦晋侯暴厉不道不足以结之故也噫小白召陵之盟重耳城濮之战皆足以威服强楚以伸中国之气固有功於春秋矣然其恃功而骄敢傲王室故小白盟楚之後则会王世子盟王人致宰周公重耳败楚之後则两致天王一盟王人此风一起至於厉公幸胜於鄢陵则自许以二霸之功故敢蹈二霸之罪伐郑之役三致王臣则其陵傲王室又非止於盟会而已矣夫以二霸之贤且犹不免况厉公之暴者乎呜呼周室其衰矣
春秋比事卷五

[book_title]卷六
钦定四库全书
春秋比事卷六　　　　　　宋　沈棐　撰晋
悼公【名周成十八年立襄十五年卒在位十六年】
晋自文公兴霸其子孙更五君皆无显迹足以昭前人悼公自外至国人贤而立之遂能率服诸侯外强内安用成霸业比功重耳可谓盛矣考其大要始勤宋次服陈郑次又服郑後制秦定卫垂休身後犹能杜强楚之侵陵而中国赖以不扰自襄灵以来未之有也请列其事而言之　宋共公卒荡泽作乱杀公子肥华元奔晋鱼石奔楚逮十八年楚郑闻晋之乱伐宋彭城以纳鱼石冬又侵宋宋人告难於晋悼公遂会诸侯同盟于朾左氏谓谋救宋也宋辞诸侯而请师以围彭城故十八年晋侯盟以谋之襄元年晋栾黶合九国大夫围宋彭城左氏谓彭城非宋地追书也於是为宋讨鱼石遂称宋且不登叛人也盖楚子伐宋取彭城使鱼石守之所以逼宋也伐取宋邑宠其叛臣则楚之恶可知矣故虽入楚孔子还系之宋所以抑强狄而黜叛逆也按左氏云彭城降晋晋人以鱼石置诸瓠丘若此者悼公动宋之绩也　晋愤郑之比楚故是年韩厥帅师伐之而楚使公子壬夫侵宋以救郑明年郑师伐宋又帅宋卫侵之是年秋晋荀罃会六国大夫于戚冬又会九国大夫于戚遂城虎牢以逼郑郑乃求成公羊谓虎牢郑邑言城之不敢取之为中国讳伐丧也【是年郑伯卒故】夫不言伐取且不系之於郑皆所以与晋也郑叛去中国与楚比周荀罃再会于戚城虎牢以逼之然後始服故不系之於郑使若自城中国之邑然後郑服以安诸侯晋之美也公羊以为讳伐丧岂不陋哉且戚之始会齐滕薛小邾不与而次会皆与者左氏谓元年鄫之会崔氏有背晋之言滕薛小邾不至皆齐故也晋请於齐齐惧晋伐故戚之再会齐帅小国从之然终悼公时盟会侵伐唯崔氏太子在列齐侯未尝亲至其间如彭城之围鄬之会齐又不来则知齐虽名为从晋而其实有贰晋之心也逮三年晋已得郑故大合诸侯盟于鸡泽以结郑之好而陈侯使袁侨如会遂以诸侯大夫共盟袁侨夫陈之比楚久矣唯重耳定霸于城濮始来会盟自後一於附楚虽间从晋好不旋踵而叛之则晋之得陈尤难於得郑也今悼加兵於郑仅得就盟於陈不举一戢乃能使慕德悦义背强楚而即中国则其霸业之强殆不减於重耳焉若此者悼公服陈郑之绩也虽然陈之势不与郑等盖其地远国弱胁制於楚虽中国盛强可使蹔来而不可使久故郑可争也陈不可得也五年晋?戚之会合十四国以戍陈未几而楚师伐之晋侯虽以诸侯之师戮力救陈而七年鄬之会陈侯迯归自是不复盟会矣非悼公德不足以怀之强不足以服之盖其势不可也楚既得陈复欲争郑故八年晋侯会诸侯于邢邱左氏谓郑伯献蔡捷于会遂亲听命故是年冬楚公子贞帅师伐之封其侵蔡也郑惧楚之伐遂与楚平故九年晋侯合十一国以伐郑郑又克复於是同盟于戱盟会方罢楚复伐郑郑人又与楚平是以十年楚郑连师伐宋而晋侯合十二国伐郑以报之遂城郑虎牢二年城虎牢而郑服此年戍虎牢而郑不服故城虎牢则不系之郑戍虎牢则以郑言之盖诸侯与楚争久矣自襄二年至于此年郑凡再服而再叛始也诸侯大夫城虎牢而郑服今以十二国之师重兵戍之而不能得郑是诸侯之无能也故虎牢虽诸侯所戍孔子还系之郑盖讥之也至十一年郑帅师侵宋晋以诸侯伐郑同盟于亳城北郑虽受盟旋以叛晋故与楚子伐宋而晋侯又以诸侯伐之会于萧鱼郑始服也至此萧鱼之会郑凡三服而三叛自是一服之後中国能有郑二十年盖自二霸以来服郑之功未有若此之懿也夫言伐而复言会者得郑伯之辞也故下文云公至自会不以伐郑致文云楚人执郑行人良霄则其得郑可知矣然既得而不以盟结之乃独书会者盖九年戱之会是年亳城比之盟非不盟也然其反侧之心虽盟无益今郑知楚不足恃而坚从晋好不假盟约故特会之而已若此者悼公服郑之绩也　夫楚已惧矣郑已服矣为晋之敌者惟秦而已盖秦晋结怨自襄至悼凡六君矣交兵不息偿报无时而悼公於襄十四年服郑之後使荀偃合十三大夫并力伐秦自此终於春秋秦不复窥晋若此者悼公制秦之绩也　是年卫侯不君为甯殖孙林父所逐出奔于齐晋士匄合七国大夫于戚左氏谓谋定卫也是时卫已立剽晋侯欲讨之中行献子曰伐之未可以得志而勤诸侯不如因而定之盖使卫侯无罪而见逐则剽不可不定卫不可不讨今卫侯得罪於卫自取奔逐之祸则立卫剽而安诸侯可也若此者悼公定卫之绩也至若强吴则自厉公之时与之会于锺离悼公继好凡三与吴会襄五年晋侯合十四诸侯於戚吴人听命於会夫吴负夷狄之性强狡猃狼不易制也今兹远慕中国来会诸侯非悼公威命足以制之也故圣人於此特书吴人所以进之也十年晋侯合十一诸侯会于柤左氏谓吴子寿梦也於是荀偃士匄请伐偪阳而封宋向戌焉遂灭之而戍偪阳乃与宋公【偪阳中夏之微国也】夫远会强夷以灭中夏之微国此则悼公之罪也至十四年晋士匄合十三大夫会吴于向左氏谓吴告败于晋【为楚败】会于向吴谋楚也范宣公子数吴之不德以退吴人考之经楚伐吴在襄三年距向之会踰十年矣何为至此始会晋以谋之以吴之强中国诸侯犹惮而从之何畏楚哉左氏之说似未安也虽然吴者楚之仇雠而中国之声援也故中国得吴可以饵楚之暴而吴楚交横则中国益微而夷狄益盛矣然则晋凡三会强吴进不与之结盟退不与之攻伐特为会以礼之诚得所以权时之宜而以霸主临帅诸侯而往会焉亦足以伤中国之衰微也夫悼公盟诸侯者三莫盛於三年鸡泽之盟会诸侯者八莫盛於五年戚之会伐国者六莫盛於十一年伐郑之役欲观晋霸之盛即此三者可以晓然矣
平公【名虎襄十六年立昭十年卒在位二十六年】
平公在位二十六年即位之初承悼公之烈郑已服从中国故侵伐罕见惟齐背好数与鲁仇卫邾皆一叛盟会伐曹伐鲁而卫且有弑君之乱故见於经者时有执伐之文自襄二十年以後大夫交乱无国无之自二十七年以後夷狄侵中国之柄浸逞残暴是时晋虽有盟会以亲诸侯而与夷狄狎主夏盟混然无别至昭二年以来则诸侯各救国乱不暇相攻而中国之盟会寂然不复讲矣呜呼悼公之业一跌不复晋主诸侯使衰乱至此岂非平公之罪哉请总其事而言之　襄十六年平公始即位合十一诸侯会于湨梁晋人执莒子邾子以归以鲁故也盖悼公时邾莒数侵鲁境【襄八年莒伐鲁十年十二年又伐鲁十四年侵鲁十五年又伐鲁】鲁与邾莒常与会盟服从中夏而邾莒背盟弃好敢陵大国故平公於此执之然而邾莒既预盟会退复执之非所以正其罪也执而以归不归京师非所以尊王室也至十七年经书邾子牼卒则知前年晋执邾子?已赦之故也邾人不悛是年冬复伐鲁南鄙故十九年祝柯之盟晋执邾子以讨其罪自是之後不复加兵於鲁矣齐以十六年伐鲁北鄙十七年两伐鲁十八年又伐
之卫以十七年伐曹背盟好而?干戈在诸侯不可不讨也十八年晋人执卫行人石买以曹故也是年大合诸侯围齐以鲁故也卫已服罪故围齐之役卫侯在列围胁既终故十九年诸侯盟于祝柯以固前好而齐犹未肯服也故经於是年书士匄侵齐闻齐侯已卒乃还彼三传皆取之是不然宣成而下政在大夫至此而尤专矣故士匄受命以出废命而还虽有不伐丧之善而堕君之命其罪又有大於此者齐以晋数见伐故十二年澶渊之盟来从晋好至此而齐始服矣然齐至二十三年又复叛晋伐卫伐晋连见於经故二十四年平公会诸侯于夷仪以谋伐齐而二十五年崔氏弑其君以悦於晋晋侯许之故盟于重邱左氏云齐成故也二十六年卫甯喜弑其君孙林父窃邑以叛晋人会于澶渊以林父故谋讨卫故强戚田又执卫甯喜书晋人执得其罪也平公能终始力服齐卫故二十七年卫石恶受宋之盟二十九年齐高止与城杞之役皆从晋好莫有携贰则齐卫於此又复矣　许虽小国常叛中国之盟会在襄三年悼公尝一伐之至十六年许欲叛楚迁于晋许大夫不可左氏云故荀偃帅五国之师伐许讨其不迁也凡此数者皆平公营中国而正诸侯之事也然晋为盟主崔氏弑君以求成平公不能讨治其罪而受赂於乱臣之手苟欲其服降而不顾名义之重何以合诸侯哉逮卫之乱虽能执卫甯喜而受林父之窃邑则仇甯喜者非讨其弑君之罪盖讨其伐孙氏也【事见前】於齐则苟悦其服於卫则苟利其邑区区纠率诸侯为不义之举则晋德至此尤衰矣夫崔氏负滔天之恶人所弗容林父有叛君之罪宜诛戮不贷者也晋不能讨反嬖宠之以臣忘君是长权臣之祸乱也　盖自襄二十年大夫专恣奔乱浸不可制故经书大夫之事或杀或奔或叛比国皆然二十年蔡杀公子燮公子履奔楚三十年蔡世子般且有弑君之乱二十年陈侯之弟奔楚二十三年杀两大夫二十四年陈宜咎奔楚昭八年陈侯之弟招杀世子偃师公子留奔郑陈杀公子过二十一年邾庶其以邑奔鲁二十三年邾畀我奔鲁二十一年晋栾盈奔楚二十三年入於曲沃二十二年楚杀公子追舒昭元年楚公子比奔晋五年楚杀大夫屈申襄二十三年鲁臧纥奔邾二十五年齐崔杼弑其君二十八年庆封奔鲁二十九年高止出奔北燕昭十年栾施奔鲁襄二十六年卫甯喜弑其君孙林父入於戚以叛二十七年卫杀甯喜卫侯之弟鱄奔晋二十八年石恶奔晋三十年天王杀其弟佞夫王子瑕奔晋郑良霄奔许自许入於郑郑人杀之昭二年郑杀公孙黑襄三十一年莒人弑其君昭元年莒去疾自齐入于莒莒展舆出奔吴昭五年莒牟夷以邑奔鲁秦伯之弟鍼奔晋六年宋华合比奔卫凡此者上自天王次及盟主下至小国权臣起乱莫此为甚原其祸端盖起於襄十六年湨梁之会政在大夫诸侯会而大夫盟也晋宗诸侯平公方立不能一正纲维而使权移臣下故数十年之间权臣之乱所以相?而作也【襄十七年宋华元奔陈十九年齐杀高厚郑杀公子嘉虽有大夫之乱未始如二十年後之甚耳】由是楚人乘间得逞故二十七年晋楚会诸侯于宋晋与楚敌国也前此有征伐而无会盟盖中国诸侯倚晋为重赖以屈服强楚不使与中国之礼文也今晋不能服楚既合诸侯大夫同会又复与之结盟则中国之衰夷狄之强可知矣故二十八年书鲁公如楚以见中国诸侯莫不朝於楚矣三十年书楚使薳罢聘鲁以见中国诸侯莫不受其聘好矣是以昭元年晋楚大夫会九国大夫于虢昔之从晋者今转而与夷狄交至昭四年楚遂得专制诸侯之会合十三国于申而堂堂之晋於此蔑闻矣楚得肆其暴横遂因会而执徐子因伐吴而杀齐庆封【庆封以襄二十八年奔吴】又以诸侯灭赖五年复以诸侯伐吴八年灭陈杀陈行人于徵师陈孔奂执公子昭天下之政中国之事皆制於夷狄之手而晋及诸侯不复盟会之好是见中国不振丧乱日甚幅裂横溃权在夷狄於斯时也天下知有强楚而不知有晋也故平公之盟五止於襄二十七年为会六止於昭元年侵伐围各一止於襄十九年自是而降天下纷纷权臣蛊其内夷狄擅其外如前之所云云中国之气不可望其复奋焉以春秋之法责其祸首皆晋平之罪也呜呼悼公之贤其兴也如彼平公之昏庸其衰也如此举天下之盛衰系於一晋而一晋之强弱系於二君彼绍霸业为盟王者且犹若是况後世有天下者可不鉴其覆辙乎平公之盟五自湨梁止於宋是也会六自商任止於虢是也城一杞是也考之经襄十六年平公会诸侯於湨梁戊寅大夫盟执莒子邾子以归按三年鸡泽之盟叔孙豹及诸侯之大夫及陈袁侨盟言诸侯之大夫此直曰大夫盟不言诸侯者鸡泽之会诸侯始夫政至湨梁则尤甚矣政在大夫故不言诸侯之大夫大夫无诸侯故也　十九年诸侯盟于祝柯即十八年围齐之诸侯也於是执邾子讨其伐鲁也二十八年合十三诸侯盟于澶渊左云齐成故也【齐始与晋平】二十五年盟于重邱左又云齐成故也盖齐二十三年背晋之好伐卫伐晋二十五年伐鲁晋合诸侯将伐齐齐人惧弑庄公以求成诸侯许之遂同盟于重邱庄公皆澶渊之盟加兵晋卫信不道也然齐人弑庄公以求成逆之大者晋侯不能信讨何以宗诸侯宜乎大夫日炽自是卒不可制也故先书崔氏之弑以着其恶焉　二十七年晋赵武楚屈建会诸侯大夫于宋左氏云宋向戍善於赵文子又善于楚子木欲弭诸侯之兵者楚许之故召诸侯而为此会复与之盟故经於会宋之下书曰豹及诸侯之大夫盟于宋然
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:37:45-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>