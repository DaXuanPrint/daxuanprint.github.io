<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="御制偶阅左传宋楚泓之战事因题,御制读左传,御制书春秋元年春王正月事,御制读左传晋楚城濮之战说,御制读左传季文子出莒仆,目录,春秋正义序,春秋左传序,春秋左传原目,卷一【起隐公元年尽二年】,卷二【起隐公三年尽五年】,卷三【起隐公六年尽十一年】,卷四【起桓公元年尽二年】,卷五【起桓公三年尽六年】,卷六【起桓公七年尽十八年】,卷七【起庄公元年尽十年】,卷八【起庄公十一年尽二十二年】,卷九【起庄公二十三年尽三十二年】,卷十【起闵公元年尽二年】,卷十一【起僖公元年尽五年】,卷十二【起僖公六年尽十四年】,卷十三【起僖">
<meta name="description" content="《春秋》学著作。又名《春秋左传正义》、《左传注疏》。晋杜预注,唐孔颖达疏,陆德明音义。六十卷。杜预注本名《春秋左氏经传集解》,以往经、传各自单行,至杜预始将二者合并,兼为之注,故名“集解”。杜预能综观全书,以《左传》中“凡例”为据,故其注颇有条贯;又注重史事与典制,能以经传相互发明,所注大多剀切;注文也极简要明通。故此书行世后,汉魏诸旧注渐以淹没。但也有望文生义、疏于地理等弊。孔颖达疏本名《春秋左传正义》。_春秋左传注疏_全文在线阅读_春秋左传注疏_全文在线下载_大玄古籍书库">
<title>春秋左传注疏_杜预_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">春秋左传注疏</span> <br/>
          作者： <span class="inputVal" id="bkauthor">杜预</span> <br/>
          朝代： <span class="inputVal" id="bkdate">晋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,哲学,儒学,注释,完结</span> <br/>
          字数： <span class="inputVal" id="bknum">[book_length]1132560</span> <br/>
          说明： <span class="inputVal" id="bkdec">《春秋》学著作。又名《春秋左传正义》、《左传注疏》。晋杜预注,唐孔颖达疏,陆德明音义。六十卷。杜预注本名《春秋左氏经传集解》,以往经、传各自单行,至杜预始将二者合并,兼为之注,故名“集解”。杜预能综观全书,以《左传》中“凡例”为据,故其注颇有条贯;又注重史事与典制,能以经传相互发明,所注大多剀切;注文也极简要明通。故此书行世后,汉魏诸旧注渐以淹没。但也有望文生义、疏于地理等弊。孔颖达疏本名《春秋左传正义》。</span> <br/>
          封面： <span class="inputVal" id="bkimg">Z_4975.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]春秋左传注疏
[book_author]杜预
[book_date]晋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,哲学,儒学,注释,完结
[book_length]1132560
[book_dec]《春秋》学著作。又名《春秋左传正义》、《左传注疏》。晋杜预注,唐孔颖达疏,陆德明音义。六十卷。杜预注本名《春秋左氏经传集解》,以往经、传各自单行,至杜预始将二者合并,兼为之注,故名“集解”。杜预能综观全书,以《左传》中“凡例”为据,故其注颇有条贯;又注重史事与典制,能以经传相互发明,所注大多剀切;注文也极简要明通。故此书行世后,汉魏诸旧注渐以淹没。但也有望文生义、疏于地理等弊。孔颖达疏本名《春秋左传正义》。
[book_img]Z_4975.jpg


[book_title]御制偶阅左传宋楚泓之战事因题
阻隘鼓儳虽失正狥名昧义讵非痴经书明鉴传千古识务通权用者谁

[book_title]御制读左传
荀吴伐鲜虞钜鹿围其鼓或请以城叛穆子拒弗许好恶苟弗愆民皆知适所弗赏为失信赏恶【去声】则何取欲城而迩奸所丧多无补鼓人杀叛人缮备更守御围之又三月请降仍致语民犹有食色姑修而城拒食竭告力尽取之方振旅不纳叛诚当【去声】不抚降何处信如待食竭菅命岂弗苦何云不戮一谬托怠弗贾子鱼诮宋襄致志鼓儳可【叶】设其爱二毛则如服於楚比义可知非何事邱明叙浮夸真定评吾闻之韩愈

[book_title]御制书春秋元年春王正月事
春秋圣人尊王之经也元年春王正月开宗明义之第一也解此者自三传以至後儒其说充栋或致操戈无容置议然识圣人之深意者有几乎王道熄而作春秋春秋鲁之旧史也自隐公始则不得不书隐公元年而即继之曰春王正月前史所无有也盖言公之元年乃禀王之春王之正而得是非尊王之义乎且是年也于齐为九年于晋为二年卫郑以下各为其年不可娄指数而总为平王之四十九年于斯时也世人将何以纪其年而知其岁乎是则圣人之书元年春王正月也者其亦有感于斯乎行夏之时圣人之私议不能行于时言春王而不言王春月可改而春不可改亦隐寓夏之时与王之元所谓大一统足以一天下之心而不可任其纷有不能行之叹矣兹为开宗始义乃贯春秋之本末而絶笔於获麟盖圣人之道在万世即圣人之忧在万世然则封建之说不惟不可行於後世知圣人亦未必以为宜然也

[book_title]御制读左传晋楚城濮之战说
域濮之战人皆知子玉之傲而愤以致败晋臣之巧而和以致胜予则以为其过不在子玉而在楚子也夫战国之大事也臣不听君言冒徼幸以间执谗慝之口而君即从之一失也知其不可而少与之师以观其败二失也马且必乘其产乃以陈蔡属之右师惊虎皮而先奔三失也有此三失即楚子以全军临师亦必致败而况君臣之心先自携贰谬任其败以实已言而弃西广东宫及若敖之六卒与敌而弗惜是非以怨一臣而波及自丧其衆军士之命乎且明知晋侯备尝险阻天之所置允当应归矣何不令子玉全师而旋虽将在外君命有所不受亦视其得失之大小何如耳未有明知其失顾以强臣一言而怒姑由其战置国势之兴衰人命之存亡於不计如越人视秦人之肥瘠岂理也哉予故曰其过不在子玉而在楚子也

[book_title]御制读左传季文子出莒仆
季文子出莒仆是也而左氏有过辞然鲁之襄仲独非仆之类乎其事即接宣公之立不闻文子有讨贼之诛何独严於仆而恕於仲乎且偻数元恺四凶谓尧不能举贤而舜举之尧不能去恶而舜去之审如是则尧何以为巍巍荡荡则天之大圣乎盖其贤其恶或者当尧之时尚未甚彰而其举其去亦因之而有所待千载之下岂可轻议哉况舜之协帝皆出尧之所授则舜之所举即尧之所举舜之所去即尧之所去耳邱明博於纪事但逞其文藻而昧於知理读其文者斥其浮夸资其强识而於是非去取之间断之以理可也

[book_title]目录
钦定四库全书　　　　经部五
春秋左传注疏　　　　春秋类
目録
春秋正义序　　　春秋左传序
春秋左传原目
【附】春秋三传注解传述人
卷一
隐公【起元年尽二年】
卷二
隐公【起三年尽五年】
卷三
隐公【起六年尽十一年】
卷四
桓公【起元年尽二年】
卷五
桓公【起三年尽六年】
卷六
桓公【起七年尽十八年】
卷七
庄公【起元年尽十年】
卷八
庄公【起十一年尽二十二年】
卷九
庄公【起二十三年尽三十二年】
卷十
闵公【起元年尽二年】
卷十一
僖公【起元年尽五年】
卷十二
僖公【起六年尽十四年】
卷十三
僖公【起十五年尽二十一年】
卷十四
僖公【起二十二年尽二十四年】
卷十五
僖公【起二十五年尽二十八年】
卷十六
僖公【起二十九年尽三十三年】
卷十七
文公【起元年尽四年】
卷十八
文公【起五年尽十年】
卷十九
文公【起十一年尽十五年】
卷二十
文公【起十六年尽十八年】
卷二十一
宣公【起元年尽四年】
卷二十二
宣公【起五年尽十一年】
卷二十三
宣公【十二年】
卷二十四
宣公【起十三年尽十八年】
卷二十五
成公【起元年尽二年】
卷二十六
成公【起三年尽十年】
卷二十七
成公【起十一年尽十五年】
卷二十八
成公【起十六年尽十八年】
卷二十九
襄公【起元年尽四年】
卷三十
襄公【起五年尽九年】
卷三十一
襄公【起十年尽十二年】
卷三十二
襄公【起十三年尽十五年】
卷三十三
襄公【起十六年尽十八年】
卷三十四
襄公【起十九年尽二十一年】
卷三十五
襄公【起二十二年尽二十四年】
卷三十六
襄公【二十五年】
卷三十七
襄公【二十六年】
卷三十八
襄公【起二十七年尽二十八年】
卷三十九
襄公【二十九年】
卷四十
襄公【起三十年尽三十一年】
卷四十一
昭公【元年】
卷四十二
昭公【起二年尽四年】
卷四十三
昭公【起五年尽六年】
卷四十四
昭公【起七年尽八年】
卷四十五
昭公【起九年尽十二年】
卷四十六
昭公【十三年】
卷四十七
昭公【起十四年尽十六年】
卷四十八
昭公【起十七年尽十九年】
卷四十九
昭公【二十年】
卷五十
昭公【起二十一年尽二十三年】
卷五十一
昭公【起二十四年尽二十五年】
卷五十二
昭公【起二十六年尽二十八年】
卷五十三
昭公【起二十九年尽三十二年】
卷五十四
定公【起元年尽四年】
卷五十五
定公【起五年尽九年】
卷五十六
定公【起十年尽十五年】
卷五十七
哀公【起元年尽五年】
卷五十八
哀公【起六年尽十一年】
卷五十九
哀公【起十二年尽十五年】
卷六十
哀公起【十六年尽二十七年】
卷末
後序
【臣】等谨案春秋左氏传注疏六十卷晋杜预注唐孔頴达疏左氏传出於汉初而立於学官最晚其於释经则义畧而事详预为经传集解世称左氏功臣其後沈文阿苏寛刘炫皆据杜说沈氏义例粗可苏氏惟攻贾服刘氏好规杜失頴达参取沈刘之说两义俱违则断以己意务引经稽传以曲畅集解之旨盖又杜氏之功臣也明刻本多讹如韩原之战误以陆氏释文混於杜注今刻本悉正之乾隆四十一年五月恭校上
总纂官【臣】纪昀【臣】陆锡熊【臣】孙士毅
总校　官【臣】　陆　费　墀

[book_title]春秋正义序
唐孔颖达着
夫春秋者纪人君动作之务是左史所职之书王者统三才而宅九有顺四时而治万物四时序则玉烛调於上三才协则宝命昌於下故可以享国永年令闻长世然则有爲之务可不愼与国之大事在祀与戎祀则必尽其敬戎则不加无罪盟会协於礼兴动顺其节失则贬其恶得则褒其善此春秋之大旨爲皇王之明鉴也若夫五始之目章於帝轩六经之道光於礼记然则此书之发其来尚矣但年祀緜邈无得而言暨乎周室东迁王纲不振楚子北伐神器将移郑伯败王於前晋侯请隧於後窃僭名号者何国不然专行征伐者诸侯皆是下陵上替内叛外侵九域骚然三纲遂絶夫子内韫大圣逢时若此欲垂之以法则无位正之以武则无兵赏之以利则无财说之以道则不用虚叹衔书之凤乃似丧家之狗既不救於已往冀垂训於後昆因鲁史之有得失据周经以正褒贬一字所嘉有同华衮之赠一言所黜无异萧斧之诛所谓不怒而人威不赏而人劝实永世而作则历百王而不朽者也至於秦灭典籍鸿猷遂濅汉德既兴儒风不泯其前汉传左氏者有张苍贾谊尹咸刘歆後汉有郑衆贾逵服?许惠卿之等各爲诂训然杂取公羊谷梁以释左氏此乃以冠双屦将丝综麻方凿圆枘其可入乎晋世杜元凯又爲左氏集解专取丘明之传以释孔氏之经所谓子应乎母以胶投漆虽欲勿合其可离乎今校先儒优劣杜爲甲矣故晋宋传授以至于今其爲义疏者则有沈文阿苏寛刘炫然沈氏於义例粗可於经传极疎苏氏则全不体本文唯旁攻贾服使後之学者钻仰无成刘炫於数君之内实爲翘楚然聪惠辩博固亦罕俦而探赜钩深未能致远其经注易者必具饰以文辞其理致难者乃不入其根节又意在矜伐性好非毁规杜氏之失凡一百五十余条习杜义而攻杜氏犹蠧生於木而还食其木非其理也虽规杜过义又浅近所谓捕鸣蝉於前不知黄雀在其後案僖公三十三年经云晋人败狄于箕杜注云郤缺称人者未爲卿刘炫规云晋侯称人与殽战同案殽战在葬晋文公之前可得云背丧用兵以贱者告箕战在葬晋文公之後非是背丧用兵何得云与殽战同此则一年之经数行而已曾不勘省上下妄规得失又襄公二十一年传云邾庶其以漆闾丘来奔以公姑姊妻之杜注云盖寡者二人刘炫规云是襄公之姑成公之姊只一人而已案成公二年成公之子公衡为质及宋逃归案家语本命云男子十六而化生公衡已能逃归则十六七矣公衡之年如此则於时成公三十三四矣计至襄二十一年成公七十余矣何得有姊而妻庶其此等皆其事历然犹尚妄说况其余错乱良可悲矣然比诸义疏犹有可观今奉勑删定据以为本其有疎漏以沈氏补焉若两义俱违则特申短见虽课率庸鄙仍不敢自专谨与朝请大夫国子博士臣谷那律故四门博士臣杨士勋四门博士臣朱长才等对共参定至十六年又奉勑与前修疏人及朝散大夫行大学博士上骑都尉臣马嘉运朝散大夫行大学博士上骑都尉臣王德韶给事郎守四门博士上骑都尉臣苏德融登仕郎守大学助敎云骑尉臣随德素等对勑使赵弘智覆更详审为之正义凡三十六卷冀贻诸学者以裨万一焉
春秋正义序
春秋正义序考证
其为义疏者则有沈文阿○【臣浩】按南史文阿吴兴武康人沈峻子也监本作文何非【臣召南】按各经注疏及释文俱讹作沈文何陈书及南史儒林传俱言文阿治三礼三传撰经典大义十八卷隋志载文阿撰左氏义略二十五卷今依史改
为之正义凡三十六卷○【臣召南】按唐志亦云春秋正义三十六卷今本分为六十卷不知始於何时【臣浩】按唐志云孔颖达杨士勋朱长才奉诏撰独脱谷那律一人当以此序正之
春秋正义序考证

[book_title]春秋左传序
晋杜氏着　唐陆德明音义　孔颖达疏
春秋左氏传序【音义】【陆曰此元凯所作既以释经故依例音之本或题为春秋左传序者沈文阿以为释例序今不用】【疏】【正义曰此序题目文多不同或云春秋序或云左氏传序或云春秋经传集解序或云春秋左氏传序案晋宋古本及今定本竝云春秋左氏传序今依用之南人多云此本释例序後人移之於此且有题曰春秋释例序置之释例之端今所不用晋太尉刘寔与杜同时人也宋太学博士贺道养去杜亦近俱为此序作注题竝不言释例序明非释例序也又晋宋古本序在集解之端徐邈以晋世言五经音训为此序作音且此序称分年相附随而解之名曰经传集解是言为集解作序也又别集诸例从而释之名曰释例异同之说释例详之是其据集解而指释例安得为释例序也序与叙音义同尔雅释诂云叙绪也然则举其纲要若茧之抽绪孔子为书作序为易作序卦子夏为诗作序故杜亦称序序春秋名义经传体例及已为解之意也此序大畧凡有十一段名义以春秋是此书大名先解立名之由自春秋至所记之名也明史官记事之书名曰春秋之义自周礼有史官至其实一也明天子诸侯皆有史官必须记事之义自韩宣子适鲁至旧典礼经也言周史记事褒贬得失本有大法之意自周德既衰至从而明之言典礼废缺善恶无章故仲尼所以修此经之意自左丘明受经於仲尼至所修之要故也言丘明作传务在解经而有无传之意自身为国史至然後为得也言经旨之表不应须传有通经之意自其发凡以言例至非例也言丘明传有三等之体自故发传之体有三至三叛人名之类是也言仲尼修经有五种之例自推此五体至人伦之纪备矣总言圣贤大趣足以周悉人道所说经传理毕故以此言结之自或曰春秋以错文见义至释例详之也言已异於先儒自明作集解释例之意自或日春秋之作下尽亦无取焉大明春秋之早晚始隐终麟先儒错缪之意○贾逵太史公十二诸侯年表序云鲁君子左丘明作传据刘向别録云左丘明授曾申申授吴起起授其子期期授楚人铎椒铎椒作抄撮八卷授虞卿虞卿作抄撮九卷授荀卿荀卿授张苍此经既遭焚书而亦废灭及鲁共王坏孔子旧宅於壁中得古文逸礼有三十九篇书十六篇天汉之後孔安国献之遭巫蛊仓卒之难未及施行及春秋左氏丘明所修皆古文旧书多者二十余通藏於秘府伏而未发汉武帝时河间献左氏及古文周官光武之世议立左氏学公羊之徒上书讼公羊抵左氏左氏之学不立成帝时刘歆校秘书见府中古文春秋左氏传歆大好之时丞相史尹咸以能治左氏与歆共校传歆畧从咸及丞相翟方进受质问大义初左氏传多古字古言学者传训诂而已及歆治左氏引传文以释经转相发明由是章句义理备焉歆以为左丘明好恶与圣人同亲见夫子而公羊谷梁在七十二弟子後传闻之与亲见其详畧不同歆数以问向向不能非也及歆亲近欲建立左氏春秋及毛诗逸礼古文尚书皆列於学官哀帝令歆与五经博士讲论其义诸儒博士或不肯置对歆因移书於太常博士责让之和帝元兴十一年郑兴父子及歆创通大义奏上左氏始得立学遂行於世至章帝时贾逵上春秋大义四十条以抵公羊谷梁帝赐布五百匹又与左氏作长义至郑康成箴左氏膏肓发公羊墨守起谷梁废疾自此以後二传遂微左氏学显矣】
春秋者鲁史记之名也【疏】【人臣奉主品目不同掌事曰司掌书曰史史官记事为书立名以春秋二字为记事之书名也○正义曰从此以下至所记之名也明史官记事之书名曰春秋之意春秋之名经无所见唯传记有之昭二年韩起聘鲁称见鲁春秋外传晋语司马侯对晋悼公云羊舌肸习於春秋楚语申叔时论傅太子之法云敎之以春秋礼坊记云鲁春秋记晋丧曰杀其君之子奚齐又经解曰属辞比事春秋敎也凡此诸文所说皆在孔子之前则知未修之时旧有春秋之目其名起远亦难得而详礼记内则称五帝有史官既有史官必应记事但未必名为春秋耳据周世法则每国有史记当同名春秋独言鲁史记者仲尼修鲁史所记以为春秋止解仲尼所修春秋故指言鲁史言修鲁史春秋以为褒贬之法也】记事者以事系日【音义】【系工帝反】以日系月以月系时以时系年所以纪远近别同异也【音义】【别彼列反】【疏】【既辨春秋之名又言记事之法系者以下缀上以末连本之辞言於此日而有此事故以事系日月统日故以日系月时统月故以月系时年统时故以时系年所以纪理年月远近分别事之同异也若隐三年春王二月己巳日有食之二年秋八月庚辰公及戎盟于唐之类是事之所系年时月日四者皆具文也史之所记皆应具文而春秋之经文多不具或时而不月月而不日亦有日不系月月而无时者史之所记日必系月月必系时春秋三百四十二年之间有日无月者十四有月无时者二或史文先阙而仲尼不改或仲尼备文而後人脱误四时必具乃得成年桓十七年五月无夏昭十年十二月无冬二者皆有月而无时既得其月时则可知仲尼不应故阙其时独书其月当是仲尼之後写者脱漏其日不系於月或是史先阙文若僖二十八年冬下无月而有壬申丁丑计一时之间再有此日虽欲改正何以可知仲尼无以复知当是本文自阙不得不因其阙文使有日而无月如此之类盖是史文先阙未必後人脱误其时而不月月而不日者史官立文亦互自有详畧何则案经朝聘侵伐执杀大夫土功之属或时或月未有书日者其要盟战败崩薨卒葬之属虽不尽书日而书日者多是其本有详畧也计记事之初日月应备但国史总集其事书之於策简其精麤合其同异量事而制法率意以约文史非一人辞无定式故日月参差不可齐等及仲尼修改因鲁史成文史有详畧日有具否不得不即因而用之案经传书日者凡六百八十一事自文公以上书日者二百四十九宣公以下亦俱六公书日者四百三十二计年数畧同而日数向倍此则久远遗落不与近同且他国之告有详有畧若告不以日鲁史无由得其日而书之如是则当时之史亦不能使日月皆具当时己自不具仲尼从後修之旧典参差日月不等仲尼安能尽得知其日月皆使齐同去其日月则或害事之先後备其日月则古史有所不载自然须旧有日者因而详之旧无日者因而畧之亦既自有详畧不可以为褒贬故春秋诸事皆不以日月为例其以日月为义例者唯卿卒日食二事而已故隐元年冬十有二月公子益师卒传曰公不与小敛故不书日桓十七年冬十月朔日有食之传曰不书日官失之也丘明发传唯此二条明二条以外皆无义例既不以日为例独於此二条见义者君之卿佐是谓股肱股肱或?何痛如之病则亲问歛则亲与卿佐之丧公不与小歛则知君之恩薄但是事之小失不足以贬人君君自不临臣丧亦非死者之罪意欲垂戒於後无辞可以寄文而人臣轻贱死日可畧故特假日以见义也日食者天之变甲乙者历之纪朔是日月之会其食必在朔日是故史书日食必记月朔朔有甲乙乃可推求故日有食之须书朔日日与不日唯此而已月与不月传本无义公羊谷梁之书道听涂说之学或日或月妄生褒贬先儒溺於二传横为左氏造日月褒贬之例故杜於大夫卒例备详说之仲尼刊定日无褒贬而此序言史官记事必系日月时年者自言记事之体须有所系不言系之具否皆有义例也春秋感精符曰日者阳之精耀魄光明所以察下也淮南子曰积阳之热气生火火气之精者为日刘熙释名曰日实也光明盛实是说日之义也日之在天随天转运出则为昼入则为夜故每一出谓之一日日之先後无所分别故圣人作甲乙以纪之世本云容成造历大挠作甲子宋忠注云皆黄帝史官也感精符曰月者隂之精地之理也淮南子曰积隂之寒气久者为水水气之精者为月刘熙释名曰月阙也满而阙是说月之义也月之行天其疾於日十三倍有余积二十九日过半而行及日与日相会张衡灵宪曰日譬火月譬水火外光水含景故月光生於日之所照魄生於日之所蔽当日则光盈就日则明尽然则以明一尽谓之一月所以总纪诸月也三月乃为一时四时乃为一年故递相统摄纪理庶事纪远近者前年远於後年後月近於前月异其年月则远近明也别同异者共在月下则同月之事各系其月则异月之事观其月则异同别矣若然言正月二月则知是春四月五月则知是夏不须以月系时足明远近同异必须以月系时者但以日月时年各有统属史官记事唯须顺叙时既管月不得不以月系时案经未有重书月者日则有之桓十二年冬十有一月丙戌公会郑伯盟于武父丙戌卫侯晋卒一日再书者史本异文仲尼从而不改故杜云重书丙戌非义例因史成文也】故史之所记必表年以首事年有四时故错举以为所记之名也【音义】【错七各反下皆同】【疏】【将解名曰春秋之意先说记事主记当时之事事有先後须显有事之年表显也首始也事系日下年是事端故史之所记必先显其年以为事之初始也年有四时不可徧举四字以为书号故交错互举取春秋二字以为所记之名也春先於夏秋先於冬举先可以及後言春足以兼夏言秋足以见冬故举二字以包四时也春秋二字是此书之总名虽举春秋二字其实包冬夏四时之义四时之内一切万物生植孕育尽在其中春秋之书无物不包无事不记与四时义同故谓此书为春秋孝经云春秋祭祀以时思之诗鲁颂云春秋匪解享祀不忒郑笺云春秋犹言四时也是举春秋足包四时之义年岁载祀异代殊名而其实一也尔雅释天云载岁也夏曰岁商曰祀周曰年唐虞曰载李廵曰夏岁商祀周年唐虞载各自纪事尧舜三代示不相袭也孙炎曰载始也取物终更始也岁取岁星行一次也祀取四时祭祀一讫也年取年谷一熟也是其名别而实同也此四者虽代有所尚而名兴自远非夏代始有岁名周时始有年称何则尧典云期三百有六旬有六日以闰月定四时成岁禹贡作十有三载乃同是於唐虞之世已有年岁之言记事者则各从所尚常语者则通以为言故虞亦称年周亦称岁周诗唐风称百岁之後是周之称岁也四时之名春夏秋冬皆以时物为之号也礼记乡饮酒义曰春之为言蠢也夏之为言假也秋之为言揫也冬之为言中也中者藏也汉书津历志云春蠢也物蠢生也夏假也物假大也秋即由反也物敛也冬终也物终藏之也是解四时异名之义也史之记事一月无事不空举月一时无事必空举时者盖以四时不具不成为岁故时虽无事必虚録首月其或不録皆是史之阙文隐六年空书秋七月注云虽无事而书首月具四时以成岁桓四年不书秋冬注云国史之记必书年以集此公之事书首时以成此年之岁故春秋有空时而无事者今不书秋冬首月史阙文是其说也然一时无事则书首月庄二十二年书夏五月者杜虽於彼无注释例以为阙谬春秋之名错举而已後代儒者妄为华叶贾逵云取法隂阳之中春为阳中万物以生秋为隂中万物以成欲使人君动作不失中也贺道养云春贵阳之始秋取隂之初计春秋之名理包三统据周以建子为正言之则春非阳中秋非隂中据夏以建寅为正言之则春非阳始秋非隂初乃是窍混沌而画蛇足必将夭性命而失巵酒】周礼有史官掌邦国四方之事达四方之志诸侯亦各有国史【疏】【既解名曰春秋之意又显记事之人春官宗伯之属有大史下大夫二人小史中士八人内史中大夫一人外史上士四人御史中士八人虽复各有所职俱是掌书之官○正义曰周礼春官小史职曰掌邦国之志内史职曰凡四方之事书内史读之外史职曰掌四方之志掌达书名于四方今杜氏序云掌邦国四方之事者掌邦国取小史职文四方之事取内史职文杜总括两史共成此语诸侯官属虽难备知要传记每说诸侯之史知诸侯亦各有国史也周礼言邦国者乃谓畿外诸侯之国也国有四表故言四方云凡四方之事书内史读之者谓四方有书来告内史读以白王也告王之後则小史主掌之故云掌邦国之志内史虽云读四方之事书其实国内史策皆内史所掌故其职掌八柄及策命之事也然则内史小史既主国内及主四方来告之事故僖二十三年杜注云国史承告而书是也杜此序又云达四方之志取外史职文案外史职云掌四方之志掌达书名四方今移达字於四方之志上如杜之意外史达此国内之志以告四方故僖二十三年杜注云同盟然後告名赴者之礼是也然则掌邦国四方之事若据此承受他国之赴也达四方之志者据己国有事赴告他国也春秋既有内外二种故杜翦撮天子之史取外史内史两文周礼诸史虽皆掌书仍不知所记春秋定是何史盖天子则内史主之外史佐之诸侯盖亦不异但春秋之时不能依礼诸侯史官多有废阙或不置内史其策命之事多是大史则大史主之小史佐之刘炫以为尚书周公封康叔戒之酒诰其经曰大史友内史友如彼言之似诸侯有大史内史矣但徧检记传诸侯无内史之文何则周礼内史职曰凡命诸侯及孤卿大夫则策命之僖二十八年传说襄王使内史叔兴父策命晋侯为侯伯是天子命臣内史掌之襄三十年传称郑使大史命伯石为卿是诸侯命臣大史掌之诸侯大史当天子内史之职以诸侯兼官无内史故也郑公孙黑强与薰隧之盟使大史书其名齐大史书崔抒弑其君晋大史书赵盾弑其君是知诸侯大史主记事也南史闻大史尽死执简以往明南史是佐大史者当是小史也若然襄二十三年传称季孙召外史掌恶臣言外史则似有内史矣必言诸侯无内史者闵二年传称史华龙滑与礼孔曰我大史也文十八年传称鲁有大史克哀十四年传称齐有大史子余诸国皆言大史安得有内史也季孙召外史者盖史官身居在外季孙从内召之故曰外史犹史居在南谓之南史耳南史外史非官名也艺文志云古之王者世有史官君举必书所以愼言行昭法戒左史记言右史记事事为春秋言为尚书帝王靡不同之礼记玉藻云动则左史书之言则右史书之虽左右所记二文相反要此二者皆言左史右史周礼无左右之名得称左右者直是时君之意处之左右别史掌之事因为立名故传有左史倚相掌记左事谓之左史左右非史官之名也左是阳道阳气施生故令之记动右是隂道隂气安静故使之记言艺文志称左史记言右史记动误耳上言鲁史记则诸侯各有史可知又言诸侯各有国史者方说诸侯各有春秋重详其文也】大事书之於策【音义】【策本又作册亦作筴同初革反】小事简牍而已【音义】【牍徒木反】【疏】【既言尊卑皆有史官又论所记简策之异释器云简谓之毕郭璞云今简札也许慎说文曰简牒也牍书版也蔡邕独断曰策者简也其制长二尺短者半之其次一长一短两编下附郑玄注中庸亦云策简也由此言之则简札牒毕同物而异名单执一札谓之为简连编诸简乃名为策故於文策或作册象其编简之形以其编简为策故言策者简也郑玄注论语序以钩命决云春秋二尺四寸书之孝经一尺二寸书之故知六经之策皆称长二尺四寸蔡邕言二尺者谓汉世天子策书所用故与六经异也简之所容一行字耳牍乃方版版广於简可以竝容数行凡为书字有多有少一行可尽者书之於简数行可尽者书之於方方所不容者乃书於策聘礼记曰若有故则加书将命百名以上书於策不及百名书於方郑玄云名书文也今谓之字策简也方版也是其字少则书简字多则书策此言大事小事乃谓事有大小非言字有多少也大事者谓君举告庙及邻国赴告经之所书皆是也小事者谓物不为灾及言语文辞传之所载皆是也大事後虽在策其初亦记於简何则弑君大事南史欲书崔杼执简而往董狐既书赵盾以示於朝是执简而示之非举策以示之明大事皆先书於简後乃定之於策也其有小事文辞或多如吕相絶秦声子说楚字遇数百非一牍一简所能容者则於衆简牍以次存録也杜所以知其然者以隐十一年传例云灭不告败胜不告克不书于策明是大事来告载之策书也策书不载丘明得之明是小事传闻记於简牍也以此知仲尼修经皆约策书成文丘明作传皆博采简牍衆记故隐十一年注云承其告辞史乃书之于策若所传闻行言非将君命则记在简牍而已不得记於典策此盖周礼之旧制也又庄二十六年经皆无传传不解经注云此年经传各自言其事者或策书虽存而简牍散落不究其本末故传不复申解是言经据策书传冯简牍经之所言其事大传之所言其事小故知小事在简大事在策也】孟子曰楚谓之檮杌晋谓之乘而鲁谓之春秋其实一也音义【孟子书名姓孟名轲字子舆鄹邑人与齐宣王同时人着此书檮徒刀反杌五忽反檮杌四凶之一杜云顽凶无俦匹之貌乘绳证反车乘也一云兵乘】【疏】【既言简策之异又说诸国别名孟子姓孟名轲字子舆鄹邑人也当六国之时师事孔子之孙子思修儒术之道着书七篇其第四离娄篇云王者之迹息而诗亡诗亡然後春秋作晋谓之乘楚谓之檮杌鲁谓之春秋一也其言与此小异是杜足其实二字使成文也彼赵岐注云乘者兴於田赋乘马之事因以为名檮杌者嚚凶之类兴於记恶垂戒因以为名春秋以二始举四时记万事之名是三者立名虽异记事则同故云其实一也序发首云春秋者鲁史记之名也故引此以为证且明诸侯之国各有史记故鲁有春秋仲尼得因而修之也案外传申叔时司马侯乃是晋楚之人其言皆云春秋不言乘与檮杌然则春秋是其大名晋楚私立别号鲁无别号故守其本名贾逵云周礼尽在鲁矣史法最备故史记与周礼同名然则晋楚岂当自知不备故别立恶名】韩宣子适鲁【音义】【宣子名起晋大夫适鲁在昭二年】见易象与鲁春秋曰周礼尽在鲁矣【音义】【尽津忍反後放此】吾乃今知周公之德与周之所以王【音义】【王于况反又如字】【疏】【既言诸国有书欲明鲁最兼备故云此○正义曰此昭二年传文也宣子晋卿名起食邑於韩因以为氏諡曰宣子者有德之称为昭公新立身新为政故来聘鲁因观书於大史氏见此书而发言杜注彼以为易象即今周易上下经之象辞也鲁春秋谓鲁史记之策书也春秋遵周公之典以序事故曰周礼尽在鲁矣易象春秋是文王周公之所制故见春秋知周公之德见易象知周之所以王也文王能制此典即是身有圣德圣不空生必王天下周室之王文王之功故观其书知周之所以得王天下之由也文王身处王位故以王言之周公不王故以德属之人异故文异传言观书大史则所观非一而独言易象鲁春秋者韩子主美文王周公故特言之易象鲁无增改故不言鲁易象春秋虽是周法所记乃是鲁事故言鲁春秋也春秋易象晋应有之韩子至鲁方乃发叹者味其义善其人以其旧所未悟故云今始知示其叹美之深非是素不见也易下系辞云易之兴也其当殷之末世周之盛德当文王与纣之事则谓易象爻彖之辞也郑玄案据此文以为易是文王所作郑衆贾逵虞飜陆绩之徒以易有箕子之明夷东邻杀牛皆以为易之爻辞周公所作杜虽无明解似同郑说】韩子所见盖周之旧典礼经也【疏】【序言史官所书旧有成法故引韩子之事以此言结之韩子所见鲁春秋者盖是周之旧日正典礼之大经也韩子之言幷叹易象此之所见唯谓春秋者指说春秋不须易象故也知是旧典礼经者传於隐七年书名例云谓之礼经十一年不告例云不书於策明书於策必有常礼未修之前旧有此法韩子所见而说之即是周之旧典以无正文故言盖为疑辞也制礼作乐周公所为明策书礼经亦周公所制故下句每云周公正谓五十发凡是周公旧制也必知史官所记有周公旧制者以圣人所为动皆有法以为立官记事岂得全无宪章定四年传称备物典策以赐伯禽典策则史官记事之法也若其所记无法何足以赐诸侯诸侯得之何足以为光荣而子鱼称为美谈也且仲尼修此春秋以为一经若周公无法史官妄说仲尼何所可冯斯文何足为典得与诸书礼乐诗易竝称经哉以此知周公旧有定制韩子所见是也】周德既衰官失其守上之人不能使春秋昭明赴告策书音义【告古毒反一音古报反崩薨曰赴祸福曰告】诸所记注【音义】【注张住反字或作注】多违旧章【疏】【正义曰此明仲尼修春秋之由先论史策失宜之意计周公之垂法典策具存岂假仲尼更加笔削但为官失其守褒贬失中赴告策书多违旧典是故仲尼修成此法垂示後昆襄三十一年传称卿大夫能守其官职昭二十年传曰守道不如守官是言人臣为官各有所守周德既衰邦国无法羣小在位故官人失其所守也虽广言衆官失职要其本意是言史官失其所掌也昭三十一年传曰春秋之称微而显婉而辨上之人能使春秋昭明注云上之人谓在位者也彼谓贤德之人在天子诸侯之位能使春秋褒贬劝戒昭明周德既衰主掌之官已失其守在上之人又非贤圣故不能使春秋褒贬劝戒昭明致令赴告记注多违旧章也文十四年傅曰崩薨不赴祸福不告然则邻国相命凶事谓之赴他事谓之告对文则别散文则通昭七年传卫齐恶告丧于周则是凶亦称告也赴告之中违旧章者若隐三年平王以壬戌崩赴以庚戌桓五年陈侯鲍卒再赴以甲戌己丑及不同盟者而赴以名同盟而赴不以名之类是也策书记注多违旧章者仲尼既已修改不可复知正以仲尼修之故知其多违也】仲尼因鲁史策书成文考其眞伪而志其典礼上以遵周公之遗制下以明将来之法【疏】【此明仲尼所因幷制作之意所修之经以鲁为主是因鲁史策书成定之旧文也考谓校勘志谓记识考其眞伪眞者因之伪者改之志其典礼合典法者褒之违礼度者贬之上以遵周公之遗制使旧典更兴下以明将来之法令後世有则以此故修春秋也前代後代事终一揆所赏所罚理必相符仲尼定春秋之文制治国之法文之所褒是可赏之徒文之所贬是可罚之类後代人主诚能观春秋之文揆当代之事辟所恶而行所善顺褒贬而施赏罚则法必明而国必治故云下以明将来之法也不敎当时而为将来制法者孔子之时道不见用既知被屈冀范将来将来之与今时其法亦何以异但为时不见用故指之将来其实亦以敎当代也】其敎之所存文之所害则刋而正之音义【刊苦干反削也】以示劝戒【疏】【此说仲尼改旧史之意敎之所存谓名敎善恶义存於此事若文无褒贬无以惩劝则是文之害敎若僖二十八年天王狩于河阳传云晋侯召王以诸侯见且使王狩仲尼曰以臣召君不可以训故书曰天王狩于河阳杜以晋文之意本欲尊周将率诸侯共朝天子自嫌强大不敢至周喻王出狩得尽臣礼寻其踪绪心是迹非又昭十九年许世子止弑其君买传云许悼公疟五月戊辰饮大子止之药卒书曰弑其君君子曰尽心力以事君舍药物可也许止进药不由於医其父饮之因兹而卒名敎善恶须存於此者也不罪许止不没晋文无以息篡逆之端劝事君之礼故隐其召王之名显称弑君之恶如此之例皆是文之害敎则刊削本策改而正之以示後人使闻善而知劝见恶而自戒诸仲尼所改新意皆是刊而正之也】其余则皆即用旧史史有文质辞有详略不必改也【疏】【此说不改旧史之意其余谓新意之外皆即用旧史也始隐终麟二百余载史官迁代其数甚多人心不同属辞必异自然史官有文有质致使其辞有详有畧既无所害故不必改也史有文质谓居官之人辞有详畧谓书策之文史文则辞华史质则辞直华则多详直则多畧故春秋之文详畧不等也螟螽蜚蜮皆害物之虫蜚蜮言有螟螽不言有诸侯反国或言自某归或言归自某晋伐鲜虞吴入郢直举国名不言将帅及郊与用郊皆无所发诸侯出奔或名或不名明是立文乖异是其史旧有详畧义例不存於此故不必皆改也】故传曰其善志又曰非圣人孰能修之【疏】【上传昭三十一年言春秋之书其是善志记也下传成十四年言若非圣人谁能修春秋使成五例也下传既非同年而云又者言又重上事之辞止又其传非又其年也】盖周公之志仲尼从而明之【疏】【既以盖为疑辞而知事必然者案传君子论春秋之美而云善志春秋既是旧名明称旧记为善故知上传之言盖言周公之志也修者治旧之名传善圣人而言修旧明修前圣之道故知下传之言盖仲尼之明周公也上已言盖周之旧典礼经此复重云盖周公之志者上明春秋记事之法旧史之遵周公也此明仲尼因旧史之文还修周公之法故重言盖叙此以上论经以下论传】左丘明受经於仲尼以为经者不刊之书也故传或先经以始事【音义】【先悉荐反】或後经以终义【音义】【後户豆反】或依经以辩理或错经以合异随义而发【疏】【正义曰丘明为经作传故言受经於仲尼未必面亲授受使之作传也此说作传解经而传文不同之意丘明以为经者圣人之所制是不可刊削之书也非传所能乱之假使传有先後不畏经因错乱故传或先经为文以始後经之事或後经为文以终前经之义或依经之言以辩此经之理或错经为文以合此经之异皆随义所在而为之发传期於释尽经意而已是故立文不同也太史公十二诸侯年表序云自孔子论史记次春秋七十子之徒口受其传鲁君子左丘明惧弟子各有妄其意失其眞故具论其语成左氏春秋沈氏云严氏春秋引观周篇云孔子将修春秋与左丘明乘如周观书於周史归而修春秋之经丘明为之传共为表里艺文志云左丘明鲁史也是言丘明为传以其姓左故号为左氏传也先经者若隐公不书即位先发仲子归於我卫州吁弑其君完先发庄公娶于齐如此之类是先经以始事也後经者昭二十二年王室乱定八年乃言刘子伐盂以定王室哀二年晋纳蒯瞆于戚哀十五年乃言蒯聩自戚入卫如此之类是後经以终义也依经者经有其事传辩其由隐公不书即位而求好於邾故为蔑之盟案其经文明其归趣如此之类是依经以辩理也错经者若地有两名经传互举及经侵传伐经伐传侵於文虽异於理则合如此之类是错经以合义也传文虽多不出四体故以此四句明之也】其例之所重【音义】【重直用反又直龙反】旧史遗文略不尽举非圣人所修之要故也【疏】【此说有经无传之意例之所重者若桓元年秋大水传云凡平原出水为大水庄七年秋大水此则例之所重皆是旧史遗余策书之文丘明畧之不复发传非圣人所修之要故也言遗者史旧已没策书遗留故曰遗文】身为国史躬览载籍必广记而备言之其文缓其旨远将令学者原始要终【音义】【令力呈反下令学者同要於遥反】寻其枝叶究其所穷【音义】【究久又反】【疏】【此说无经有传之意○正义曰说文云籍部书也张衡东京赋曰多识前世之载载亦书也躬览载籍所见者博以义有所取必广记而备言之非直解经故其文缓遥明圣意故其旨远将令学者本原其事之始要截其事之终寻其枝叶尽其本根则圣人之趣虽远其赜可得而见是故经无其事而传亦言之为此也原始要终及其旨远竝易下繋辞文也寻其枝叶以树木喻也究亦穷也言穷尽其所穷之处也】优而柔之使自求之餍而饫之【音义】【餍於艶反饫於预反】使自趋之【音义】【趋七住反又七俱反】若江海之浸【音义】【浸子鸩反】膏泽之润【音义】【膏古刀反】涣然冰释【音义】【涣呼乱反】怡然理顺【音义】【怡以之反】然後为得也【疏】【此又申说无经之传有利益之意优而柔之使自求之大戴礼子张问入官学之篇有此文也其餍而饫之则未知所出优柔俱训为安寛舒之意也餍饫俱训为饱饶裕之意也谓丘明富博其文优柔学者之心使自求索其高意精华其大义饱足学者之好使自奔趋其深致言其广记备言欲令使乐翫不倦也江海以水深之故所浸者远膏泽以雨多之故所润者博以喻传之广记备言亦欲浸润经文使义理通洽如是而求之然後涣然解散如春冰之释怡然心说而衆理皆顺然後为得其所也江海水之大者故举以为喻脂之泽者为膏言雨之为润若脂膏然故称膏泽也】其发凡以言例皆经国之常制周公之垂法史书之旧章仲尼从而修之以成一经之通体疏【正义曰自此至非例也辩说传之三体此一段说旧发例也言发凡五十皆是周公旧法先儒之说春秋者多矣皆云丘明以意作传说仲尼之经凡与不凡无新旧之例杜所以知发凡言例是周公垂法史书旧章者以诸所发凡皆是国之大典非独经文之例隐七年始发凡例特云谓之礼经十一年又云不书于策建此二句於诸例之端明书於策者皆是经国之常制非仲尼始造策书自制此礼也何则天灾无牲卒哭作主诸侯薨於朝会加一等夫人不薨于寝则不致岂是仲尼始造此言也公行告庙侯伯分灾二凡之末皆云礼也岂是丘明自制礼乎又公女嫁之送人尊卑哭诸侯之亲疎等级王丧之称小童分至之书云物皆经无其事传亦发凡若丘明以意作传主说仲尼之经此既无经何须发传以是故知发凡言例皆是周公垂法史书旧章仲尼从而修之以成一经之通体也国之有史在於前代非独周公立法史始有章而指言周公垂法者以三代异物节文不同周公必因其常文而作以正其变者非是尽变其常也但以一世大典周公所定故春秋之义史必主於常法而以周公正之然凡是周公之礼经今案周礼竟无凡例为当礼外别自有凡为当凡在礼内今者所据礼内有凡知者案周礼大宰职於八法之内有官成官法郑衆注云官成者谓官府之有成事品式官法者谓职所主之法度然则此凡者是史官之策书成事法式也释例终篇云称凡者五十其别四十有九盖以母弟二凡其义不异故也计周公垂典应每事设法而据经有例於传无凡多矣释例四十部无凡者十五然则周公之立凡例非徒五十而已盖作传之时已有遗落丘明采而不得故也且凡虽旧例亦非全语丘明采合而用之耳终篇云诸凡虽是周公之旧典丘明撮其体义约以为言非纯写故典之文也盖据古文覆逆而见之此丘明会意之微致是其说也然丘明撮凡为言体例不一於一凡之内事义不同亦有因经所有连释经之所无如王曰小童公侯曰子是也亦有略其经之所无直释经之所有如凡祀启蛰而郊龙见而雩不言礿祀以经无故也如此之类是也所以然者盖以旧凡语少经虽无事则亦连文引之所以兼引王曰小童若旧凡语多经无者则畧之经有者则载之所以畧其礿祀独举郊雩故庄十一年王师败绩于某杜注云事列於经则不得不因申其义是旧凡多者唯举经文也发凡之体凡有二条一是特为策书一是兼载国事特为策书者凡告以名则书之类是也兼载国事者凡嫁女于敌国之类是也虽为国事但他书有者亦不在凡例如天子七月而葬既於礼文备有故丘明作传不在凡例也此书凡者自是天下大例其言非独为鲁故哭诸侯之条既发凡例乃云故鲁为诸姬明知正凡所言非止鲁事且送女例云於天子则诸卿皆行鲁无嫁女於天子之理祭祀例云启蛰而郊自非鲁国不得有郊天之事明是采合故典裁约为文也】其微显阐幽裁成义类者【音义】【阐昌善反明也】皆据旧例而发义指行事以正褒贬【音义】【褒保刀反贬彼检反字林方犯反】疏【此下尽曲而畅之说新意也微显阐幽易下繋辞文也微谓纤隐阐谓着明旧说云下云经无义例此释经有义例谓孔子修经微其显事阐其幽理裁节经之上下以成义之般类其善事显者若秦穆悔过贬四国大夫以例称人观文与常文无异恶事显若若诸侯城缘陵叔孙豹达命城缘陵依例称诸侯与无罪文同叔孙豹去氏与未赐族若文同皆是微其显事阐幽者谓阐其幽理使之宣着若晋赵盾郑归生楚比陈乞及许大子止皆非亲弑其君是其罪幽隐孔子修经加弑使罪状宣露是阐幽也诸春秋褒贬之例竝是也盖以为皆据旧例而发义以下论丘明之传微显阐幽乃是经事故贺沈诸儒皆悉同此刘炫以微显阐幽皆说作传之意经文显者作传本其纤微经文幽若作传阐使明着显者若天王狩于河阳观经文足知王是天子狩是出猎但不知天子何故出畿外狩耳故传发晋侯召王是其微显也幽者若郑伯克殷于鄢观经不知段是何人何故称克故传发武姜爱段是阐其幽也丘明作传其有微经之显阐经之幽以裁制成其义理比类若皆据旧典凡例而起发经义指其人行事是非以正经之褒贬例称得隽曰克传言如二君故日克是其据旧例发义也晋侯召王使狩郑伯不敎其弟仲尼没其召王显称郑伯丘明正述其事先解经文是指其行事以正褒贬也比二事尤明者耳其余皆是新意也此序主论作传而贺沈诸儒皆以为经解之是不识文势而谬失杜旨】诸称书不书先书故书不言不称书曰之类皆所以起新旧发大义谓之变例【疏】【上既言据旧例而发义故更指发义之条诸传之所称书不书先书故书不言不称及书曰七者之类皆所以起新旧之例令人知发凡是旧七者是新发明经之大义谓之变例以凡是正例故谓此为变例犹诗之有变风变雅也自杜以前不知有新旧之异今言谓之变例是杜自明之以晓人也称书者若文二年书士縠堪其事襄二十七年书先晋晋有信如此之类是也不书者若隐元年春正月不书即位摄也邾子克未王命故不书爵如此之类是也先书者若桓二年君子以督为有无君之心故先书弑其君僖二年虞师晋师灭下阳先书虞贿故也如此之类是也故书者隐三年壬戌平王崩赴以庚戊故书之成八年杞叔姬卒来归自杞故书如此之类是也不言者若隐元年郑伯克段于鄢不言出奔难之也庄十八年公追戎于济西不言其来讳之也如此之类是也不称者若僖元年不称即位公出故也庄元年不称姜氏絶不为亲如此之类是也书曰者若隐元年书曰郑伯克段于鄢隐四年书曰卫人立晋衆也如此之类是也案襄元年围宋彭城非宋地追书也隐元年称郑伯讥失敎也昭三十一年公在乾侯言不能外内也先书故书既是新意则追书亦是新意书与不书俱是新意则称与不称言与不言亦俱是新意岂得不言不称独为新意言也称也便即非乎释例终篇云诸杂称二百八十有五止有其数不言其目就文而数又复参差窃谓追书也言也称也亦是新意序不言者盖诸类之中足以包之故也有田僧绍者亦注此序以为序言诸称称亦即是新意与下七者合为八名斯不然矣案书与不书其文相次若称字即是新意但当言称与不称相次何以分为别文明知杜言诸称自谓诸传所称不以称为新意但以理而论之称亦当是新意耳】然亦有史所不书即以为义者此盖春秋新意故传不言凡曲而畅之也【音义】【畅勑亮反】【疏】【此说因旧为新也仲尼修春秋者欲以上遵周制下明世教其旧史错失则得刊而正之以为变例其旧史不书则无可刊正故此又辩之亦有史所不书正合仲尼意者仲尼即以为义改其旧史及史所不书此二者盖是春秋新意故传亦不言凡每事别释曲而通畅之也此盖春秋新意其言总上通变例与不别书也举一凡而事同者诸理尽见是其直也不言凡而每事发传是其曲畅畅训通故言曲而畅之也若然隐公实不即位史无由得书即位邾克实未有爵史无由得书其爵然则传言不书自是旧史不书而以不书为仲尼新意者?例终篇杜自问而释之云丘明之为传所以释仲尼春秋仲尼春秋皆因旧史之策书义之所在则时加增损或仍旧史之无亦或改旧史之有虽因旧文固是仲尼之书也丘明所发固是仲尼之意也虽是旧文不书而事合仲尼之意仲尼因而用之即是仲尼新意若宣十年崔氏出奔卫传称书曰崔氏非其罪也且告以族不以名是告不以名故知旧史无名及仲尼修经无罪见逐例不书名此旧史之文适当孔子之意不得不因而用之因旧为新皆此类也然杜唯言史所不书即以为义不云史所书为义者但夫子约史记而修春秋史记之文皆是旧史所书因而褒贬理在可见不须更言但恐旧史不书而夫子不用故特言之】其经无义例因行事而言则传直言其归趣而已【音义】【趣七住反】非例也【疏】【此一段说经无义例者国有大事史必书之其事既无得失其文不着善恶故传直言其指归趣向而已非褒贬之例也春秋此类最多故隐元年及宋人盟于宿传曰始通也杜注云经无义例故传直言其归而已他皆放此是如彼之类皆非例也】故发传之体有三而为例之情有五【音义】【为音于伪反又如字】【疏】【正义曰传体有三即上文发凡正例新意变例归趣非例是也为例之情有五则下文五曰是也书经有此五情缘经以求义为例言传为经发例其体有此五事下文五句成十四年传也案彼传上文云春秋之称下云非圣人谁能修之圣人指谓孔子美孔子所修成此五事五事所摄诸例皆尽下句释其显者以属之耳此发传之体有三上文三言其以别之观文足可知耳刘寔分变例新意以为二事释例终篇曰丘明之传有称周礼以正常者诸称凡以发例者是也有明经所立新意者诸显义例而不称凡者是也称古典则立凡以显之释变例则随辞以讃之杜言甚明尚不能悟其为暗也不亦甚乎】一曰微而显文见於此而起义在彼【音义】【见贤遍反下同】称族尊君命舍族尊夫人梁亡城缘陵之类是也【音义】【舍音舍】【疏】【文见於此谓彼注云辞微而义显也称族尊君命舍族尊夫人成十四年传为叔孙侨如发也经曰秋叔孙侨如如齐逆女九月侨如以夫人归姜氏至自齐叔孙是其族也褒赏称其族贬责去其氏衔君命出使称其族所以为荣与夫人俱还去其氏所以为辱出称叔孙举其荣名所以尊君命也入舍叔孙替其尊称所以尊夫人也族自卿家之族称舍别有所尊是文见於此而起义在彼僖十九年经书梁亡是秦亡之也传曰不书其主自取之也僖十四年经书诸侯城缘陵是齐率诸侯城之以迁杞也传曰不书其人有阙也秦人灭梁而曰梁亡文见於此梁亡见取者之无罪齐桓城?而书诸侯城缘陵文见於此城缘陵见诸侯之有阙亦是文见於此而起义在彼皆是辞微而义显故以此三事属之】二曰志而晦约言示制推以知例参会不地与谋曰及之类是也【音义】【参七南反又音三与音预】【疏】【彼注云志记也晦亦微也谓约言以记事事叙而文微桓二年秋公及戎盟于唐冬公至自唐传例曰特相会往来称地让事也自参以上则往称地来称会成事也其意言会必有主二人共会则莫肯为主两相推让会事不成故以地致三国以上则一人为主二人听命会事有成故以会致宣七年公会齐侯伐莱传例曰凡师出与谋曰及不与谋曰会其意言同志之国共行征伐彼与我同谋计议议成而後出师则以相连及为文彼不与我谋不得已而往应命则以相会合为文此二事者义之所异在於一字约少其言以示法制推寻其事以知其例是所记事有叙而其文晦微也】三曰婉而成章【音义】【婉於阮反】曲从义训以示大顺诸所讳辟璧假许田之类是也【音义】【辟本亦作避音同後放此假古雅反後不音者同】【疏】【彼注云婉曲也谓屈曲其辞有所辟讳以示大顺而成篇章言诸所讳辟者其事非一故言诸以总之也若僖十六年公会诸侯於淮未归而取项齐人以为讨而止公十七年九月得释始归讳执止之耻辟而不言经乃书公至自会诸如此类是讳辟之事也诸侯有大功者於京师受邑为将朝而宿焉谓之朝宿之邑方岳之下亦受田邑为从廵守备汤水以共沐浴焉谓之汤沐之邑鲁以周公之故受朝宿之邑於京师许田是也郑以武公之勲受汤沐之邑於秦山祊田是也隐桓之世周德既衰鲁不朝周王不廵守二邑皆无所用因地势之便欲相与易祊薄不足以当许郑人加璧以易许田诸侯不得专易天子之田文讳其事桓元年经书郑伯以璧假许田言若进璧以假田非久易也掩恶扬善臣子之义可以垂训於後故此二事皆屈曲其辞从其义训以示大顺之道是其辞婉曲而成其篇章也】四曰尽而不污【音义】【污於俱反曲也】直书其事具文见意丹楹刻桷天王求车齐侯献捷之类是也【音义】【楹音盈刻音克桷音角捷在妾反】【疏】【彼注云谓直言其事尽其事实无所污曲礼制宫庙之饰楹不丹桷不刻庄二十三年秋丹桓宫楹二十四年春刻桓宫桷礼诸侯不贡车服天子不私求财桓十五年天王使家父来求车礼诸侯不相遗俘庄三十一年齐侯来献戎捷三者皆非礼而动直书其事不为之隐具为其文以见讥意是其事实尽而不有汚曲也】五曰惩恶而劝善【音义】【惩直升反】求名而亡欲盖而章书齐豹盗三叛人名之类是也【疏】【彼注云善名必书恶名不灭所以为惩劝昭二十年盗杀卫侯之兄絷襄二十一年邾庶其以漆闾丘来奔昭五年莒牟夷以牟娄及防兹来奔昭三十一年邾黑肱以滥来奔是谓盗与三叛人名也齐豹卫国之卿春秋之例卿皆书其名氏齐豹忿卫侯之兄起而杀之欲求不畏强御之名春秋抑之书曰盗盗者贱人有罪之称也邾庶其黑肱莒牟夷三人皆小国之臣竝非命卿其名於例不合见经窃地出奔求食而已不欲求其名闻春秋故书其名使恶名不灭若其为恶求名而有名章彻则作难之士谁或不为若窃邑求利而名不闻则贪冒之人谁不盗窃故书齐豹曰盗三叛人名使其求名而名亡欲盖而名章所以惩创恶人劝奬善人昭三十一年传具说此事其意然也盗与三叛俱是恶人书此二事唯得惩恶耳而言劝善者恶惩则善劝故连言之】推此五体以寻经传触类而长之【音义】【长丁丈反】附于二百四十二年行事王道之正人伦之纪备矣【疏】【正义曰上云情有五此言五体者言其意谓之情指其状谓之体体情一也故互见之一曰微而显者是夫子修改旧文以成新意所修春秋以新意为主故为五例之首二曰志而晦者是周公旧凡经国常制三曰婉而成章者夫子因旧史大顺义存君亲扬善掩恶夫子因而不改四曰尽而不污者夫子亦因旧史有正直之士直言极谏不掩君恶欲成其美夫子因而用之此婉而成章尽而不污虽因旧史夫子即以为义总而言之亦是新意之限故传或言书曰或云不书五曰惩恶而劝善者与上微而显不异但劝戒缓者在微而显之条贬责切者在惩恶劝善之例故微而显居五例之首惩恶劝善在五例之末五者春秋之要故推此以寻经传触类而增长之附於二百四十二年时人所行之事观其善恶用其褒贬则王道之正法人理之纪纲皆得所备矣从首至此说经传理毕故以此言结之触类而长之易上系辞文也二百四十二年谓?麟以前也以後经则鲁史旧文传终说前事辞无褒贬故不数之也触类而长之者若隐四年经书翬帅师传称羽父固请故书曰翬帅师疾之也十年经亦书翬帅师传虽不言书曰故书是知与上同为新意又隐元年传曰仪父贵之也则桓十七年云仪父亦是贵之是也】或曰春秋以错文见义若如所论则经当有事同文异而无其义也先儒所传皆不其然音义【传直专反】【疏】【正义曰自此至释例详之言已为作注解之意论经传之下即是自述已怀於文不次言无由发故假称或问而答以释之春秋之经侵伐会盟及战败克取之类文异而义殊错文以见义先儒知其如是因谓苟有异文莫不着义杜以为仲尼所述据史旧文文害者则刋而正之不害者因其详畧此其异於先儒故或人据上文杜之异旨执先儒以问曰春秋以错文见义其文异者必应有义在焉若如所论辞有详略不必改也则经当有事同文异而无其义意者也先儒所传皆不其然今何以独异欲令杜自辩之】答曰春秋虽以一字为褒贬然皆须数句以成言【音义】【数色主反下同】非如八卦之爻可错综为六十四也【音义】【综宗宋反】固当依传以为断【音义】【断丁乱反】【疏】【庄二十五年陈侯使女叔来聘传曰嘉之故不名僖二十五年卫侯毁灭邢传曰同姓也故名褒则书字贬则称名褒贬在於一字褒贬虽在一字不可单书一字以见褒贬故答或人曰春秋虽以一字为褒贬皆须数句以成言语非如八卦之爻可错综为六十四也卦之爻也一爻变则成为一卦经之字也一字异不得成为一义故经必须数句以成言义则待传而後晓不可错综经文以求义理故当依传以为断文异者丘明不为发传仲尼必无其义安得传旨之表妄说经文以此知经有事同文异而无其义者也数句者谓若隐元年秋七月天王使宰咺来归惠公仲子之賵及昭十三年夏四月楚公子比自晋归于楚弑其君?于乾谿此皆三句以上春秋一部未必皆然杜欲盛破贾服一字故举多言之或以为数其文句义亦得通错综其数易上繋辞文谓交错综理之】古今言左氏春秋者多矣今其遗文可见者十数家【疏】【汉书儒林传云汉兴北平侯张苍及梁大傅贾谊京兆尹张敞大中大夫刘公子皆修左氏传谊为左氏传训诂授赵人贯公公传子长卿长卿传清河张禹禹授尹更始更始传子咸及丞相翟方进方进授清河胡常常授黎阳贾护护授苍梧陈钦而刘歆从尹咸及翟方进受由是言左氏者本之贾护刘歆是前汉言左氏者也汉武帝置五经博士左氏不得立於学官至平帝时王莽辅政方始立之後汉复废虽然学者浸多矣中兴以後陈元郑衆贾逵马融延笃彭仲博许惠卿服?颍容之徒皆传左氏春秋魏世则王肃董遇为之注此等比至杜时或在或灭不知杜之所见十数家定是何人也】大体转相祖述进不成为错综经文以尽其变退不守丘明之传於丘明之传有所不通皆没而不说而更肤引公羊谷梁【音义】【肤芳于反】适足自乱【疏】【礼记中庸云仲尼祖述尧舜祖始也谓前人为始而述修之也经之详畧本不着义强为之说理不可通故进不成为错综经文以尽其变於传之外别立异端故退不守丘明之传传有不通则没而不说谓诸家之注多有此事但诸注既亡不可指摘若观服?贾逵之注皆没而不说者衆矣谓若文二年作僖公主传於僖三十三年云作主非礼也凡君薨卒哭而祔祔而作主及襄九年闰月戊寅济于隂阪之类是也肤谓皮肤言浅近引之也公羊谷梁口相传授因事起问意与左氏不同故引之以解左氏适足以自错乱也】预今所以为异专修丘明之传以释经经之条贯必出於传【音义】【贯古乱反】传之义例总归诸凡推变例以正褒贬简二传而去异端音义【去起吕反】盖丘明之志也【疏】【丘明与圣同时为经作传经有他义无容不尽故专修丘明之传以释经也作传解经则经义在传故经之条贯必出於传也发凡言例则例必在凡故传之义例总归诸凡也若有例无凡则传有变例如是则推?变例以正褒贬若左氏不解二传有说有是有非可去可取如是则简选二传取其合义而去其异端杜自言以此立说盖是丘明之本意也昭三年北燕伯欵出奔齐传云书曰北燕伯欵出奔齐罪之也则知昭二十一年蔡侯朱出奔楚亦是罪之也释例曰朱虽无罪据失位而出奔亦其咎也宣十年崔氏出奔卫传云书曰崔氏非其罪也不书名者非其罪则书名者是罪也襄二十一年晋栾盈出奔楚杜注云称名罪之如此之类是推变例以正褒贬也庄十九年公子结媵陈人之妇于鄄社注云公羊谷梁皆以为鲁女媵陈侯之妇僖九年伯姬卒杜注云公羊谷梁曰未适人故不称国如此之类是简二传也先儒取二传多矣杜不取者是去异端也】其有疑错则备论而阙之以俟後贤【疏】【集解与释例每有论错阙疑之事非一二也释例终篇云去圣久远古文篆隶历代相变自然当有错误亦不可拘文以害意故圣人贵闻一而知二贤史之阙文也今左氏有无传之经亦有无经之传无经之传或可广文无传之经则不知其事又有事由於鲁鲁君亲之而复不书者先儒或强为之说或没而不说疑在阙文诚难以意理推之是备论阙之之事也】然刘子骏创通大义【音义】【骏音俊子骏刘歆字创初亮反字林作剏】贾景伯父子许惠卿皆先儒之美者也末有颍子严者虽浅近亦复名家【音义】【复扶又反下同】故特举刘贾许颍之违以见同异【音义】【见贤遍反下同】【疏】【汉书楚元王传称刘歆字子骏刘德孙刘向少子也哀帝时歆校秘书见古文春秋左氏传大好之初左氏传多古字古言学者传训诂而已及歆治左氏引传文以解经经传相发明由是章句义理备焉是其创通大义也後汉贾逵字景伯扶风人也父徽字元伯授业於歆作春秋条例逵传父业作左氏传训诂许惠卿名淑魏郡人也颍子严名容陈郡人也比於刘贾之徒学识虽复浅近然亦注述春秋名为一家之学杜以为先儒之内四家差长故特举其违以见异同自余服?之徒殊劣於此辈故弃而不论也】分经之年与传之年相附比其义类【音义】【比毗志反】各随而解之名曰经传集解【疏】【丘明作传不敢与圣言相乱故与经别行何止丘明公羊谷梁及毛公韩婴之为诗作传莫不皆尔经传异处於省览为烦故杜分年相附别其经传聚集而解之杜言集解谓聚集经传为之作解何晏论语集解乃聚集诸家义理以解论语言同而意异也】又别集诸例及地名谱第历数【音义】【谱本又作諩同布古反数所具反後不音者皆同】相与为部凡四十部十五卷皆显其异同从而释之名曰释例将令学者观其所聚异同之说释例详之也【疏】【春秋记事之书前人後人行事相类书其行事不得不有比例而散在他年非相比校则善恶不章褒贬不明故杜别集诸例从而释之将令学者观其所聚察其同异则於其学易明故也言诸例及地名谱第历数三者虽春秋之事於经传无例者繁多以特为篇卷不与诸例相同故言及也事同则为部小异则附出孤经不及例者聚於终篇故言相与为部也其四十部次第从隐即位为首先有其事则先次之惟世族土地事既非例故退之於後终篇宜最处末故次终篇之前终篇处其终耳土地之名起於宋卫遇於垂世族谱起於无骇卒无骇卒在遇垂之後故地名在世族之前也】或曰春秋之作左传及谷梁无明文说者以仲尼自卫反鲁修春秋立素王【音义】【王于况反下王鲁素王同】丘明为素臣言公羊者亦云黜周而王鲁【音义】【黜勑律反】危行言孙音义【行下孟反孙音逊本亦作逊】以辟当时之害故微其文隐其义公羊经止获麟而左氏经终孔丘卒敢问所安【疏】【正义曰上一问一答说作注理毕而更问春秋作之早晚及仲尼述作大意先儒所说竝皆辟谬须於此明之亦以於文不次故更假问答以明之一问之间凡有四意其一问作之早晚其二问先儒言孔子自为素王其事虚实其三问公羊说孔子黜周王鲁其言是非其四问左氏获麟之後乃有余经问杜於意安否据杜云左传及谷梁无明文则指公羊有其显说今验何休所注公羊亦无作春秋之事案孔舒元公羊传本云十有四年春西狩获麟何以书记异也今麟非常之兽其为非常之兽奈何有王者则至无王者则不至然则孰为而至为孔子之作春秋是有成文也左传及谷梁则无明文故说左氏者言孔子自卫反鲁则便撰述春秋三年文成乃致得麟孔子既作此书麟则为书来应言麟为孔子至也麟是帝王之瑞故有素王之说言孔子自以身为素王故作春秋立素王之法丘明自以身为素臣故为素王作左氏之传汉魏诸儒皆为此说董仲舒对策云孔子作春秋先正王而系以万事是素王之文焉贾逵春秋序云孔子览史记就是非之说立素王之法郑玄六艺论云孔子既西狩获麟自号素王为後世受命之君制明王之法卢钦公羊序云孔子自因鲁史记而修春秋制素王之道是先儒皆言孔子立素王也孔子家语称齐大史子余叹美孔子言云天其素王之乎素空也言无位而空王之也彼子余美孔子之深原上天之意故为此言耳非是孔子自号为素王先儒盖因此而谬遂言春秋立素王之法左丘明述仲尼之道故复以为素臣其言丘明为素臣未知谁所说也言公羊者谓何休之辈黜周王鲁非公羊正文说者推其意而致理耳以?是二王之後本爵为上公而经称杞伯以为孔子黜之宣十六年成周宣榭火公羊传曰外灾不书此何以书新周也其意言周为王者之後比宋为新缘此故谓春秋托王於鲁以周宋为二王之後黜杞同於庶国何休隐元年注云唯王者然後改元立号春秋托新王受命於鲁宣十六年注云孔子以春秋当新王上黜杞下新周而故宋黜周为王者之後是黜周王鲁之说也定元年公羊传曰定哀多微辞主人习其读而问其传则未知己之有罪焉尔何休云此假说而言之主人谓定哀也习其经而读之问其传解诂则不知己之有罪於是此孔子畏时君上以讳尊隆恩下以辟害容身愼之至也是其孙言辟害微文隐义之说自卫反鲁危行言孙皆论语文也郑玄以为据时高言高行者皆见危谓高行为危行也何晏以危为厉厉言行不随俗也未知二者谁当杜旨公羊之经获麟即止而左氏之经终於孔子卒先儒或以为麟後之经亦是孔子所书故问其意之所安也】答曰异乎余所闻仲尼曰文王既没文不在兹乎此制作之本意也叹曰凤鸟不至河不出图【音义】【出如字又尺逐反】吾已矣夫【音义】【夫音扶下若夫同】盖伤时王之政也【疏】【此尽末以来答上问四意但所答或先或後而其文不次欲令先有案据乃得递相发明故不得以次而答问者先问作之早晚杜意定以获麟乃作故从仲尼曰至所以为终明作之时节兼明白本意自欲制作感麟方始为之非是先作春秋乃後致麟也既言止麟之意须说始隐之由且欲取平王周正验其非黜周王鲁之证但既言其终倒言其始则於文不次故答前义未了更起一问自曰然则以下尽此其义也明春秋始隐之意答黜周王鲁之言既言王鲁为非遂幷辩公羊之谬自若夫制作尽非隐之也答微文隐义之为非也自圣人包周身之防尽非所闻也答孙言辟害之为虚也先儒以为未获麟而已作春秋过获麟而经犹未止故既答公羊之谬然後却辨素王为虚幷说引经为妄自子路欲使门人尽又非通论也答素王素臣之问自先儒以为尽得其实答经止获麟之意至於反袂以下言其不可采用此章各段大意其文旨如此问者以所闻而问其异乎余所闻一句叹其所据非理故言异乎余所闻仲尼曰与叹曰二者皆论语文也孔子过匡匡人以兵遮而胁之从者惊怖故设此言以强之文王虽身既没其为文王之道岂不在兹身乎孔子自比其身言已有文王之道也其下文又云天之将丧斯文也後死者不得与於斯文也天之未丧斯文也匡人其如予何其意言天若未丧文王之道必将使我制作匡人不能违天以害已此言是有制作之本意也圣人受命而王则凤鸟至河出图仲尼叹曰凤鸟不至河不出图吾已矣夫此言盖伤时王之政不能致此瑞也先有制作之意而恨时无嘉瑞明是既得嘉瑞即便制作杜欲明得麟乃作故先表此二句郑玄以为河图洛书龟龙衔负而出如中候所说龙马御甲赤文绿色甲似龟背袤广九尺上有列宿斗正之度帝王録纪兴亡之数是也孔安国以为河图即八卦是也未知二者谁当杜旨】麟凤五灵王者之嘉瑞也【音义】【瑞垂伪反】今麟出非其时虚其应而失其归【音义】【应应对之应】此圣人所以为感也絶笔於获麟之一句者所感而起固所以为终也【疏】【麟凤与龟龙白虎五者神灵之鸟兽王者之嘉瑞也今麟出於衰乱之世是非其时也上无明王是虚其应也为人所?是失其归也夫此圣人而生非其时道无所行功无所济与麟相类故所以为感也先有制作之意复为外物所感既知道屈当时欲使功被来世由是所以作春秋絶笔於获麟之一句者麟是仲尼所感而书为感麟而作既以所感而起故所以为终也答上春秋之作左传无明文之问又言己所以为获麟乃作之意独举麟凤而云五灵知二兽以外为龟龙白虎者以鸟兽而为瑞不出五者经传纤纬莫不尽然礼记礼器曰升中于天而凤凰降龟龙假诗序曰麟趾关雎之应驺虞鹊巢之应驺虞即白虎也是龟龙白虎竝为瑞应只言麟凤便言五灵者举凤配麟足以成句略其三者故曰五灵其五灵之文出尚书纬也礼记礼运曰麟凤龟龙谓之四灵不言五者彼称四灵以为畜则饮食有由也其意言四灵与羞物为羣四灵既扰则羞物皆备龙是鱼鲔之长凤是飞鸟之长麟是走兽之长龟是甲虫之长饮食所需唯此四物四物之内各举一长虎麟皆是走兽故畧云四灵杜欲徧举诸瑞故备言五灵也直云絶笔获麟则文势已足而言之一句者以春秋编年之书必应尽年乃止入年唯此一句故显言之以明一句是其所感也】曰然则春秋何始於鲁隐公答曰周平王东周之始王也隐公让国之贤君也考乎其时则相接言乎其位则列国本乎其始则周公之祚胤也【音义】【祚才路反胤以刃反】若平王能祈天永命绍开中兴【音义】【中丁仲反】隐公能弘宣祖业光啓王室则西周之美可寻文武之迹不队【音义】【队直类反】是故因其历数附其行事采周之旧以会成王义【音义】【王如字又于况反】垂法将来【疏】【上既解终麟之意未辩始隐之由故又假问以释之不言或问而直言曰者以答前未了须更起此问若言问者犹是前人且既解絶笔即因问初起以此不复言或欲示二问共是一人故也然者然上语则者陈下事乘前起後之势问者言絶笔於获麟既如前解然则春秋初起何独始於鲁隐公不始於他国余公何也答曰周平王东周之始王也迁居洛邑平王为首是始王也隐公让国之贤君也於第当立委位让桓是贤君也考乎其时则相接隐公之初当平王之末是相接也言乎其位则列国其爵为侯其土则广是大国也本乎其始则周公之祚胤也鲁承周公之後是其福祚之胤也若使平王能抚养下民求天长命绍先王之烈开中兴之功隐公能大宣圣祖之业光啓周王之室君臣同心照临天下如是则西周之美犹或可寻文武之迹不坠於地而平王隐公居得致之地有得致之资而竟不能然只为无法故也仲尼愍其如是为之作法其意言若能用我道岂致此乎是故因其年月之历数附其时人之行事采周公之旧典以会合成一王之大义虽前事已往不可复追冀得垂法将来使後人放习以是之故作此春秋此序一段大明作春秋之深意问者不直云隐公而言鲁隐公者言鲁决其不始於他国言隐决其不始於余公挟此二意故幷鲁言之也其答直言隐公不云鲁者以鲁之春秋已为韩起所说可知故也周自武王伐纣定天下恒居镐地是为西都周公摄政营洛邑於土中谓之东都成王虽暂至洛邑还归镐京为西周平王始居东周故云东周之始王也平王四十九年而隐公即位隐公三年而平王崩是其相接也诗既醉云永锡祚胤言福祚及後胤也尚书召诰云用供王能祈天永命言用善德治民得长命也襄十年传曰而以偪阳光啓寡君论语曰文武之道未坠於地是杜所用之文也春秋据鲁而作即是诸侯之法而云会成王义者春秋所书尊卑尽备王使来聘锡命賵含有天子抚邦国之义公如京师拜赐会葬有诸侯事王者之法虽据鲁史为文足成王者之义也以其会成王义故得垂法将来将使天子法而用之非独遗将来诸侯也】所书之王即平王也所用之历即周正也【音义】【正音政读者多音征後皆放此】所称之公即鲁隐也安在其黜周而王鲁乎子曰如有用我者吾其为东周乎此其义也【疏】【既言作春秋之意然後答黜周王鲁之言经书春王正月王即周平王也月即周正也公及邾仪父公即鲁隐公也鲁用周正则鲁事周矣天子称王诸侯称公鲁尚称公则号不改矣春秋之文安在黜周王鲁乎若黜周王鲁则鲁宜称王周宜称公此言周王而鲁公知非黜周而王鲁也孔子之作春秋本欲兴周非黜周也故引论语以明之公山弗扰召孔子孔子欲往子路不说夫子设此言以解之其意言彼召我者而岂空然哉必谓我有贤能之德故也既谓我有贤德或将能用我言如其能用我言者吾其为东方之周乎言将欲兴周道於东方也原其此意知非黜周故云此其兴周之义也注论语者其意多然唯郑玄独异以东周为成周则非杜所用也】若夫制作之文所以章往考来情见乎辞言高则旨远辞约则义微此理之常非隐之也【疏】【此一段答说公羊者言微其文隐其义之意若夫者发端之辞既答王鲁更起言端故云若夫圣人制作之文所以章明已往考校方来欲使将来之人鉴见既往之事圣人之情见乎文辞若使发语卑杂则情趣琐近立言高简则旨意远大章句烦多则事情易显文辞约少则义趣微略此乃理之常事非故隐之也文王演易则亦文高旨远辞约义微岂复孙辞辟害以彼无所辟其文亦微知理之常非为所隐也其章往考来情见乎辞皆易下繋辞之文彼作彰往而察来意不异耳】圣人包周身之防【音义】【包必交反防扶放反又音房】既作之後方复隐讳以辟患非所闻也【疏】【此一段答孙言辟害之意若成汤繋於夏台文王囚於羑里周公留滞於东都孔子絶粮於陈蔡自古圣人幽囚困死则尝有之未闻有被杀害者也包周身之防者谓圣人防虑必周於身自知无患方始作之既作之後方复隐讳以辟患害此事实非所闻也云非所闻者言前训未之有也】子路欲使门人为臣孔子以为欺天而云仲尼素王丘明素臣又非通论也【音义】【论力顿反】【疏】【此一段答素王素臣为非也案论语称孔子疾病子路使门人为臣病闻曰久矣哉由之行诈也无臣而为有臣吾谁欺欺天乎其意言子路以孔子将死使门人为臣欲令以臣礼葬君冀其显荣夫子夫子瘳而责之我实无臣何故而为有臣吾之於人也於谁尝欺我尚不敢欺人何故使吾欺天乎子路使门人为臣才僭大夫礼耳孔子尚以为欺天况神器之重非人臣所议而云仲尼为素王丘明为素臣又非通理之论也圣人之生与运隆替运通则功济当时运闭则道存身後虽复富有天下无益於尧舜贱为匹庶何损於仲尼道为升降自由圣与不圣言之立否乃闻贤与不贤非复假大位以宣风藉虚名以范世称王称臣复何所取若使无位无人虚称王号不爵不禄妄窃臣名是则羡富贵而耻贫贱长僭踰而开乱逆圣人立敎岂当尔也臧文仲山节藻梲谓之不知管仲镂簋朱紘称其器小见季氏舞八佾云孰不可忍若仲尼之窃王号则罪不容诛而言素王素臣是诬大贤而负圣人也呜呼孔子被诬久矣赖杜预方始雪之】先儒以为制作三年文成致麟既已妖妄又引经以至仲尼卒亦又近诬【音义】【近诬如字近旧音附近之近诬音无】【疏】【此下至为得其实皆明麟後之经非仲尼所修之意直言先儒无可寻检未审是谁先生此意案今左氏之经仍终孔丘之卒虽杜氏之注此经亦存而尤责先儒引经至仲尼卒者盖先儒以为夫子自卫反鲁即作春秋作三年而後致麟虽得麟而犹不止此至孔丘之卒皆是仲尼所修以是辩之谓之近诬明先儒有此说也服?云夫子以哀十一年自卫反鲁而作春秋约之以礼故有麟应而至是其宗旧说也服?又云春秋终於获麟故小邾射不在三叛人中也弟子欲明夫子作春秋以显其师故书小邾射以下至孔子卒案杜於此下及哀十四年注皆取服义为说则服氏於此一事已改先儒矣麟是王者之瑞非为制作而来而云仲尼致之是其妖且妄也经是鲁史之文非仲尼之所述而云仲尼修之是其近诬罔也言近诬者心所不悟非故诬之故云近诬也】据公羊经止获麟而左氏小邾射不在三叛之数【音义】【邾张俱反射音亦】故余以为感麟而作作起获麟则文止於所起为得其实【疏】【谷梁之经亦止获麟而独据公羊者春秋之作谷梁无明文杜以获麟乃作义取公羊故独据之耳小邾射以句绎来奔与黑肱之徒义无以异传称书三叛人名不通数此人以为四叛知其不入传例麟下之经传不入例足知此经非复孔旨故余以为感麟而作春秋其意起於获麟则文止於所起自此而谈为得其实重明经止获麟幷自成已说起麟之意也】至於反袂拭面【音义】【袂绵世反拭音式】称吾道穷亦无取焉【疏】【公羊称孔子闻获麟反袂拭面涕沾袍曰吾道穷矣杜既取公羊经止获麟而公羊获麟之下即有此传嫌其幷亦取之故云亦无取焉不取之者以圣人尽性穷神乐天知命生而不喜死而不戚困於陈蔡则援琴而歌梦奠两楹则负杖而咏宁复畏惧死亡下沾衿之泣爱惜性命发道穷之叹若实如是何异凡夫俗人而得称为圣也公羊之书乡曲小辩致远则泥故无取焉此则上文所谓简二传而去异端岂有反袂拭面涕下沾袍以虚而不经故不取也】
春秋左传序
春秋左传序考证
春秋左氏传序○【臣浩】按旧本祗题曰春秋序读正义知孔氏依晋宋古本已定作春秋左氏传序从前刋本皆误今改正
疏贾逵太史公十二诸侯年表云云至末○【臣召南】按所言时代先後错杂疏文从未有如此舛误者但宋儒王应麟困学纪闻已言和帝元与十一年数句之谬则刋本舛误其来久矣今既无善本可正摘记其讹於後
【贾逵太史公十二诸侯年表序云句似引贾逵所作春秋序中引太史公十二年表及刘向别録也贾逵之下脱一曰字便不可解○鲁共王坏孔子旧宅於壁中得古文逸礼有三十九篇书十六篇天汉之後孔安国献之遭巫蛊仓卒之难未及施行及春秋左氏丘明所修皆古文旧书多者二十余通藏於秘府伏而未发一段推寻文义当云鲁共王坏孔子旧宅於壁中得古文逸礼有三十九篇书十六篇及古文春秋左氏丘明所修皆古文旧书多者二十余通天汉之後孔安国献之遭巫蛊仓卒之难未及施行藏于秘府伏而未发疏於书十六篇之下即接天汉云云遂不可解○汉武帝时河间献左氏及古文周官一段上文天汉即是武帝年号此又另起不可解○光武之世议立左氏学公羊之徒上书讼公羊诋左氏左氏之学不立一段上既言武帝时未施行当直接下文所云成帝时刘歆校秘书至歆移书责让太常博士矣文反以光武不立左氏序於成帝哀帝之前时代倒置其误无疑○成帝时句至歆因移书於太常博士责让之一段全用汉书歆传及儒林传之文但不应叙於光武之後○丞相史尹咸句脱史字尹咸为丞相史未尝为丞相也今加史字○和帝元兴十一年郑兴父子及歆创通大义奏上左氏始得立学遂行於世至章帝时贾逵上春秋大义四十条一段困学纪闻曰考和帝元兴止一年安得有十一年一误也郑兴子衆终於章帝建初八年不及和帝时二误也章帝之子为和帝先後失序三误也释文序録亦云元兴十一年皆非也臣考王应麟所言三误甚精但王应麟时刋本祗云郑兴父子奏上始得立学耳今各本俱作郑兴父子及歆创通大义奏上始得立学则误中又有误焉创通大义之歆蒙上文之刘歆乎抑指光武时之韩歆乎刘子骏创通大义杜预序中语也自应指刘歆歆於莽世巳没何得至东京与郑兴父子同奏兴本传云天凤中兴从刘歆讲正大义歆使撰条例章句训诂是兴於莽世从学於歆不得云俱至元兴中奏上也左氏初立於平帝时刘歆之力然不久即罢至光武时复立於学则韩歆实奏之後书范升传云建初三年尚书令韩歆上疏欲为左氏立博士诏下其议四年朝公卿大夫博士见於云台升排左氏遂与韩歆及许淑等辨难升奏左氏之失此即疏前文所谓光武之世议立左氏学公羊之徒上书讼公羊诋左氏左氏之学不立者也又陈元传云建武初元与桓谭杜林郑兴俱为学者所宗时议立左传博士范升谓不当立元乃上疏言当立帝为立左氏学此光武立左氏学之事也刘歆韩歆混而为一其误甚矣○至章帝时贾逵上春秋大义四十条句後汉书贾逵传建初元年诏逵出左氏传大义长於二传者逵具条奏之曰臣谨擿出左氏三十事尤着明者疏作四十条亦恐是三十条之讹也】
春秋者鲁史记之名也疏诸文所说皆在孔子之前○【臣召南】按疏引晋语羊舌肸习於春秋楚语申叔时曰教之以春秋以见乘与檮杌其本名亦曰春秋二证极确至引坊记经解中语亦云在孔子之前似属错误
以时系年疏桓十七年五月无夏○【臣浩】按左氏经书夏五月丙午及齐师战於奚惟公羊经无夏字何休曰去夏者明天人不系於公也疏所引者公羊非左氏本文也
左丘明受经於仲尼疏惧弟子各有妄其意失其真○【臣浩】按有字衍文妄字盖安字之讹史记原文云惧弟子人人异端各安其意失其真疏文引史记而稍节之似当作惧弟子各安其意失其真
大体转相祖述疏若观服?贾逵之注皆没而不说者衆矣○贾逵各本俱作贾谊【臣召南】按贾谊虽尝从北平侯张苍受左传但谊所作解诂晋时未必尚有其书杜预注於服?贾逵之说时多驳正此当作贾逵无疑今改正
刘子骏创通大义疏授业於歆○【臣召南】按後汉书贾逵传父徽从刘歆受左氏春秋作条例二十一篇据此当云受业於歆非歆受业於徽也受各本俱作授今仍其旧而辩其譌如左
春秋左传序考证

[book_title]春秋左传原目
春秋经传集解隐公第一【音义】【解佳买反旧夫子之经与丘明之传各卷杜氏合而释之故曰经传集解隐公名息姑惠公之子母声子諡法不尸其位曰隐第一此不题左氏传公羊谷梁二传既显姓别之此不言自见】【疏】【正义曰五经题篇皆出注者之意人各有心故题无常凖此本经传别行则经传各自有题注者以意裁定其本难可复知据今服?所注题云隐公左氏传解谊第一不题春秋二字然则春秋二字盖是经之题也服言左氏传三字盖本传之题也杜既集解经传春秋此书之大名故以春秋冠其上序说左氏言已备悉故畧去左氏而为此题焉经传集解四字是杜所加其余皆旧本也经者常也言事有典法可常遵用也传者传也博释经意传示後人分年相附兼而解之故谓之经传集解隐公鲁君侯爵杜君采太史公书世本旁引传记以为世族谱畧记国之兴灭谱云鲁姬姓文王子周公旦之後也周公股肱周室成王封其子伯禽於曲阜为鲁侯今鲁国是也自哀以下九世二百一十七年而楚灭鲁依鲁世家伯禽至隐公凡十三君兄弟相及者五人隐公名息姑伯禽七世孙惠公弗皇子声子所生平王四十九年即位是岁岁在豕韦礼记檀弓曰死諡周道也周法天子至於大夫既死则累其德行而为之諡周书諡法云隐拂不成曰隐鲁实侯爵而称公者五等之爵虽尊卑殊号臣子尊其君父皆称为公是礼之常也字书云第训次也一者数之始此卷於次第当其一也】杜氏【疏】【正义曰杜氏名预字元凯畿之孙恕之子也陈寿魏志云杜畿字伯侯京兆杜陵人也汉御史大夫杜延年之後文帝时为尚书仆射封丰乐亭侯试舩溺死追赠太仆諡戴侯也恕字务伯官至幽州刺史预司马宣王女壻也王隐晋书云预知谋深博明於治乱尝称德者非所企及立言立功预所庶几也大观羣典谓公羊谷梁诡辩之言又非先儒说左氏未究丘明之意横以二传乱之乃错综微言着春秋左氏经传集解又参考衆家为之释例又作盟会图春秋长历备成一家之学至老乃成预有大功名於晋室位至征南大将军开府封当阳侯荆州刺史食邑八千户时人号为武库不言名而言氏者注述之人义在谦退不欲自言其名故但言杜氏毛君孔安国马融王肃之徒其所注书皆称为传郑玄则谓之为注而此於杜氏之下更无称谓者以集解之名已题在上故止云杜氏而已刘炫云不言名而云氏者汉承焚书之後诸儒各载学名不敢布於天下但欲传之私族自题其氏为谦之辞】
桓公第二【十八年】
庄公第三【三十二年】
闵公第四【二年】
僖公上第五【元年至十五年】
僖公中第六【十六年至二十六年】
僖公下第七【二十七年至三十三年】
文公上第八【元年至十年】
文公下第九【十一年至十八年】
宣公上第十【元年至十一年】
宣公下第十一【十二年至十八年】
成公上第十二【元年至十年】
成公下第十三【十一年至十八年】
襄公元第十四【元年至九年】
襄公二第十五【十年至十五年】
襄公三第十六【十六年至二十二年】
襄公四第十七【二十三年至二十五年】
襄公五第十八【二十六年至二十八年】
襄公六第十九【二十九年至三十一年】
昭公元第二十【元年至三年】
昭公二第二十一【四年至七年】
昭公三第二十二【八年至十二年】
昭公四第二十三【十三年至十七年】
昭公五第二十四【十八年至二十二年】
昭公六第二十五【二十三年至二十六年】
昭公七第二十六【二十七年至三十二年】
定公上第二十七【元年至七年】
定公下第二十八【八年至十五年】
哀公上第二十九【元年至十三年】
哀公下第三十【十四年至二十七年】
春秋左传原目
春秋左传原目考证
杜氏疏杜畿字伯侯京兆杜陵人也汉御史大夫杜延年之後文帝时为尚书仆射封丰乐亭侯○监本脱丰字今从魏志增
春秋左传原目考证
春秋三传注解传述人
唐国子博士兼太子中允赠齐州刺史吴县开国男陆德明録
古之王者必有史官君举则书所以慎言行昭法式也诸侯亦有国史春秋即鲁之史记也孔子应聘不遇自卫而归西狩获麟伤其虚应乃与鲁君子左丘明观书於太史氏因鲁史记而作春秋上遵周公遗制下明将来之法褒善黜恶勒成十二公之经以授弟子弟子退而异言丘明恐弟子各安其意以失其真故论本事而为之传明夫子不以空言说经也春秋所贬损人当世君臣其事实皆形於传故隐其书而不宣所以免时难也及末世口说流行故有公羊【名高齐人子夏弟子受经于子夏】谷梁【名赤鲁人糜信云与秦孝公同时七録云名淑字元始风俗通云子夏门人】邹氏【王吉善邹氏春秋】夹氏之传邹氏无师夹氏有録无书故不显于世【桓谭新论云左氏传遭战国寝藏後百余年鲁人谷梁赤作春秋残畧多有遗文又有齐人公羊高缘经文作传弥失本事】汉兴齐人胡母氏【字子都景帝时为博士年老归教于齐齐之言春秋者宗事之公孙弘亦颇受焉】赵人董仲舒【官至江都胶西相】并治公羊春秋兰陵禇大【梁相】东平嬴公【谏太夫】广川段仲温吕步舒【步舒丞相长史】皆仲舒弟子嬴公守学不失师法授东海孟卿及鲁睦弘【字孟符节令】弘授彭祖【字公子东海下邳人为博士至左冯翊太子太傅】及顔安乐【字翁孙鲁国薛人也孟姊子也为齐郡太守丞】由是公羊有严顔之学弘弟子百余人常曰春秋之意在二子矣彭祖授琅邪王中【少府家世传业】中授同郡公孙文【东平太传徒衆甚盛】及东门云【荆州刺史】安乐授淮阳泠丰【字次君菑川太守】及淄川任翁【少府】丰授大司徒马宫【字游卿东海戚人封扶德侯】及琅邪左咸【郡守九卿徒衆甚盛】始贡禹【字少翁琅邪人御史大夫】事嬴公而成於睦孟以授颍川堂谿惠惠授泰山冥都【丞相史】又疎广【字仲翁东海兰陵人太子太傅】事孟卿以授琅邪筦路筦路及冥都又事顔安乐路授大司农孙宝【字子严颍川鄢陵人】瑕丘江公受谷梁春秋及诗於鲁申公武帝时为博士【传子至孙皆为博士】使与董仲舒论江公呐於口而丞相公孙弘本为公羊学比辑其义卒用董生於是上因尊公羊家诏太子受卫太子复私问谷梁而善之其後浸微唯鲁荣广【字王孙】皓星公二人受焉广尽能传其诗春秋蔡千秋【字少君谏大夫郎中户将】梁周庆【字幼君】丁姓【字子孙至中山太傅】皆从广受千秋又事皓星公为学最笃宣帝即位闻卫太子好谷梁乃召千秋与公羊家竝说上善谷梁说後又选郎十人从千秋受会千秋病死徵江公孙为博士诏刘向受谷梁欲令助之江博士复死乃徵周庆丁姓待诏使卒授十人十余岁皆明习乃召五经名儒太子太傅萧望之等大议殿中平公羊谷梁同异【时公羊博士严彭祖侍郎申挽伊推宋显谷梁议郎尹更始待诏刘向周庆丁姓竝论】望之等多从谷梁由是大盛庆姓皆为博士姓授楚申章昌曼君【为博士至长沙太傅】初尹更始【字翁君汝南邵陵人议郎谏大夫长乐户将】事蔡千秋又受左氏传取其变理合者以为章句传子咸【大司农】及翟方进【字子威汝南上蔡人丞相封侯】房凤【字子元琅邪不其人光禄大夫五官中郎将青州牧】始江博士授胡常常授梁萧秉【字君房】王莽时为讲学大夫
左丘明作传以授曾申申传卫人吴起【魏文侯相】起传其子期期传楚人铎椒【楚太傅】椒传赵人虞卿【赵相】卿传同郡荀卿名况况传武威张苍【汉丞相北平侯】苍传洛阳贾谊【长沙梁王太傅】谊传至其孙嘉嘉传赵人贯公【汉书云贾谊授贯公为河间献王博士】贯公传其少子长卿【荡隂令】长卿传京兆尹张敞【字子高河东平阳人徙杜陵】及侍御史张禹【字长子清河人】禹数为御史大夫萧望之言左氏望之善之荐禹徵待诏未及问会病死禹传尹更始更始传其子咸及翟方进胡常常授黎阳贾护【字季君哀帝时待诏为郎】护授苍梧陈钦【字子佚以左氏授王莽至将军】汉书儒林传云汉兴北平侯张苍及梁太傅贾谊京兆尹张敞大中大夫刘公子皆修春秋左氏传始刘歆【字子骏向之子王莽国师】从尹咸及翟方进受左氏【哀帝时歆与房凤王龚欲立左氏为师丹所奏不果平帝世始得立】由是言左氏者本之贾护刘歆歆授扶风贾徽【字元伯後汉颍隂令作春秋条例二十一卷】徽传子逵逵受诏列公羊谷梁不如左氏四十事奏之名曰左氏长义章帝善之逵又作左氏训诂司空南合祭酒陈元作左氏同异大司农郑衆作左氏条例章句南郡太守马融为三家同异之说京兆尹延笃【字叔坚南阳人】受左氏於贾逵之孙伯升因而注之汝南彭汪【字仲博】记先师奇说及旧注太中大夫许淑【字惠卿魏郡人】九江太守服?【字子慎河南人】侍中孔嘉【字山甫扶风人】魏司徒王朗【字景兴肃之父】荆州刺史王基大司农董遇徵士炖煌周生烈竝注解左氏传梓潼李仲钦着左氏指归陈郡頴容【字子严後汉公车徵不就】作春秋条例又何休【字邵公任城人後汉谏大夫】作左氏膏肓公羊墨守谷梁废疾郑康成鍼膏盲发墨守起废疾自是左氏大兴汉初立公羊博士宣帝又立谷梁平帝始立左氏後汉建武中以魏郡李封为左氏博士羣儒蔽固者数廷争之及封卒因不复补和帝元兴十一年郑兴父子奏上左氏乃立於学官仍行於世迄今遂盛行二传渐微【江左中兴立左氏传杜氏服氏博士太常荀崧奏请立二传博士诏许立公羊云谷梁肤浅不足立博士王敦乱竟不果立】左氏今用杜预注公羊用何休注谷梁用范甯注【二传近代无讲者恐其学遂絶故为音以示将来】
士爕注春秋经十一卷【字彦威苍梧人吴卫将军龙编侯】贾逵左氏解诂三十卷服?解谊三十卷王肃注三十卷董遇章句三十卷杜预经传集解三十卷【字元凯京兆杜陵人晋镇南大将军开府仪同三司当阳穆侯】孙毓注二十八卷杜预春秋释例十五卷四十篇服?音一卷魏高贵乡公音三卷【曹髦字士彦魏废帝】嵇康音三卷【字叔夜谯国人晋中散大夫】杜预音三卷李轨音三卷荀讷音四卷【字世言新蔡人东晋尚书左民郎】徐邈音三卷右左氏梁东宫学士沈文阿撰春秋义疏阙下袟陈东宫学士王元规续成之元规又撰春秋音
何休注公羊十二卷王愆期注十二卷【字门子河东人东晋散骑常侍辰阳伯】高龙注十二卷【字文范阳人东晋河南太守】孔衍集解十四卷【字舒元鲁人东晋广陵相】李轨音一卷江淳音一卷
右公羊
尹更始谷梁章句十五卷唐固注十二卷【字　下人吴尚书仆射】糜信注十二卷【字南山东海人魏乐平太守】孔衍集解十四卷徐邈注十二卷徐乾注十三卷【字文祚东莞人东晋给事中】范甯集注十二卷段肃注十二卷【不详何人】胡讷集解十卷右谷梁
春秋三传注解传述人

[book_title]卷一【起隐公元年尽二年】
春秋左传注疏卷一【起隐公元年尽二年】
晋杜氏注　唐陆德明音义　孔頴达疏
隐公【疏】【正义曰鲁世家隐公名息姑伯禽七世孙惠全弗皇子声子所生平王四十九年即位諡法隐拂不成曰隐是??在豕韦】
传惠公元妃孟子注言元妃明始适夫人也子宋姓【音义】【惠公名弗皇諡法爱人好与曰惠其子隐公让国之君元妃芳非反传曰嘉耦曰妃适本又作嫡同丁历反】【疏】【正义曰惠公名弗皇孝公之子也諡法爱民好与曰惠释诂云元始也妃匹也始匹者言以前未曾娶而此人始为匹故注云言元妃明始适夫人也妃者名通适妾故传云陈哀公元妃郑姬生悼大子偃师二妃生公子留下妃生公子胜元者始也长也一元之字兼始适两义故云始适夫人也然则有始而非适若孟任之类是也亦有适而非始若哀姜之类是也妃者配匹之言非有尊卑之异其尊卑殊称则曲礼所云天子之妃曰后诸侯曰夫人大夫曰孺人士曰妇人庶人曰妻是也郑玄以为后之言後盖执治内事在夫之後也夫之言扶言能扶成人君之德也孺之言属言其系属人也妇之言服言其服事人也妻之言齐言与夫齐等也庶人之贱见其齐等也以上因其爵之尊卑为立别号其实皆配夫通以妃为称少牢馈食礼云以某妃配某氏是大夫之妻亦称妃也孟仲叔季兄弟姊妹长幼之别字也孟伯俱长也礼纬云庶长称孟然则适妻之子长者称伯妾子长於妻子则称为孟所以别适庶也故杜注文十五年及释例皆云庆父为长庶故或称孟氏沈氏亦然案传赵庄子之妻晋景公之姊则赵武适妻子也而武称赵孟荀偃之卒也士匄请後曰郑甥可则荀吴妾子也而吴称知伯岂知氏常为适而称伯赵氏恒为庶而称孟者也盖以赵氏赵盾之後盾为庶长故子孙恒以孟言之与庆父同也推此言之知知氏荀首之後传云中行伯之季弟则俱是适妻之子但林父荀首竝得立家故荀首子孙亦从适长称伯也或可春秋之时不能如礼孟伯之字无适庶之异盖从心所欲而自称之耳契子姓宋是殷後故子为宋姓妇人以字配姓故称孟子】孟子卒注不称薨不成丧也无諡先夫死不得从夫諡【音义】【諡实至反】【疏】【注正义曰鲁之夫人皆称薨举諡此独无諡先公卒故特解之定十五年姒氏卒传曰不成丧则知此不称薨亦不成丧也案传例不赴则不称薨然则此云不成丧者正谓不赴於诸侯也周礼小史卿大夫之丧赐諡读诔止赐卿大夫不赐妇人则妇人法不当諡故号当系夫释例曰諡者兴於周之始王变质从文於是有讳焉传曰周人以讳事神名终将讳之故易之以諡末世滋蔓降及匹夫爰暨妇人妇人无外行於礼当系夫之諡以其所属诗称庄姜宣姜即其义也是言妇人於法无諡故取其夫諡冠於姓之上生以夫国冠之韩姞秦姬是也死以夫諡冠之庄姜定姒是也直见此人是某公之妻故从夫諡此諡非妇人之行也夫諡已定妻即从而称之先夫而死则夫未有諡或随宜称字故云无諡言妇人法无諡也先夫死不得从夫諡解其不称惠也此言其正法耳其末世滋蔓则为之作諡景王未崩妻称穆后如此之类皆非礼也重言孟子者服?云嫌与惠公俱卒故重言之下仲子亦然】继室以声子生隐公注声諡也盖孟子之侄娣也诸侯始娶则同姓之国以侄娣媵元妃死则次妃摄治内事犹不得称夫人故谓之继室【音义】【侄直结反字林文一反兄女也娣夫计反女弟也娶七住反媵以证反又绳证反】【疏】【注正义曰諡法不生其国曰声是声为諡也襄二十三年传称臧宣叔娶于铸生贾及为而死继室以其侄则侄之与娣皆得继室此既无文故设疑辞云盖孟子之侄娣也成八年传曰凡诸侯嫁女同姓媵之异姓则否庄十九年公羊传曰诸侯娶一国则二国往媵之以侄娣从侄者何兄之子也娣者何弟也诸侯壹聘九女然则诸侯娶於三国国别各有三女此言诸侯始娶则同姓之国以侄娣媵者欲言媵者亦有侄娣省畧为文耳其实夫人与媵皆有侄娣但声子或是孟子侄娣或是同姓之国媵者侄娣以其难明故杜两解之初云孟子之侄娣又云同姓之国以侄娣媵是也故释例曰古者诸侯之娶适夫人及左右媵各有侄娣皆同姓之国国三人凡九女参骨肉至亲所以息隂讼隂讼息所以广继嗣是其义也然宋之同姓国依世本子姓殷时来宋空同黎比髦目夷萧但春秋不载其国未知宋之同姓者是何释言云媵送也言妾送适行故夫人侄娣亦称媵也经传之说诸侯唯有继室之文皆无重娶之礼故知元妃死则次妃摄治内事次妃谓侄娣与媵诸妾之最贵者释例曰夫人薨不更聘必以侄娣媵继室是夫人之侄娣与二媵皆可以继室也适庶交争祸之大者礼所以别嫌明疑防微杜渐故虽摄治内事犹不得称夫人又异於余妾故谓之继室妻处夫之室故书传通谓妻为室言继续元妃在夫之室】宋武公生仲子仲子生而有文在其手曰为鲁夫人故仲子归于我注妇人谓嫁曰归以手理自然成字有若天命故嫁之於鲁【音义】【妇人谓嫁曰归本或无曰字此依公羊传】【疏】【正义曰宋国公爵谱云宋子姓其先契佐唐虞为司徒封於啇成汤受命王有天下及纣无道周武王灭之而封其子武庚以绍殷後武庚作乱周公伐而诛之更封纣兄帝乙之元子微子启为宋公都商丘今梁国睢阳县是也微子卒其弟微仲代立穆公七年鲁隐公之元年也景公三十六年鲁哀公之十四年获麟之岁也昭公得之元年春秋之传终矣其後五世百七十年而齐魏楚共灭宋依宋世家微子至武公凡十二君兄弟相及者二人武公是微仲九世孙諡法克定祸乱曰武注正义曰妇人谓嫁曰归隐二年公羊传文也以其手之文理自然成字有若天之所命使为鲁夫人然故嫁之於鲁也成季唐叔亦有文在其手曰友曰虞曰下不言为此传言为鲁夫人者以宋女而作他国之妻故传加为以示异耳非为手文有为字故鲁夫人之上有为字也仲子手有此文自然成字似其天命使然故云有若天命也隶书起於秦末手文必非隷书石经古文虞作□鲁作?手文容或似之其友及夫人固当有似之者也传重言仲子生者详言之与上重言孟子卒其义同也旧说云若河图洛书天神言语真是天命此虽手有文理更无灵验又非梦天故言有若】生桓公而惠公薨注言归鲁而生男惠公不以桓生之年薨琉【注正义曰杜知不以桓生之年薨者以元年传曰惠公之薨也有宋师大子少葬故有阙少者未成人之辞非新始生之称又改葬惠公而隐公不临使桓为主若薨年生则才二岁未堪为丧主又羽父弑隐与桓同谋若年始十二亦未堪定弑君之谋以此知桓公之生非惠公薨之年也年之长幼理无所异杜言此者欲明庆父为庄公庶兄故显言此以张本也释例曰今推案传之注下羽父之弑隐公皆谘谋於桓然则桓公已成人也传云生桓公而惠公薨指明仲子唯有此男非谓生在薨年也桓巳成人而弑隐即位乃娶於齐自应有长庶长庶故氏曰孟是杜张本之意也】是以隐公立而奉之注隐公继室之子当嗣世以祯祥之故追成父志为桓尚少是以立为大子帅国人奉之为经元年春不书即位传【音义】【祯音贞为于伪反少诗照反大音泰旧泰字皆作大後大字皆放此为经于伪反後凡为经为传张本起本之例皆放此更不音】【疏】【注正义曰继室虽非夫人而贵於诸妾惠公不立大子母贵则宜为君隐公当嗣父世正以祯祥之故仲子手有夫人之文其父爱之有以仲子为夫人之意故追成父志以位让桓但为桓年少未堪多难是以立桓为大子帅国人而奉之巳则且摄君位待其年长故於岁首不即君位传於元年之前预发此语者为经不书公即位传是谓先经以始事也凡称传者皆是为经唯文五年霍伯臼季等卒注云为六年蒐於夷传者以蒐於夷与此文次相接故不得言张本也或言张本或言起本或言起检其上下事同文异疑杜随便而言也郑衆以为隐公摄立为君奉桓为大子案传言立而奉之是先立後奉之也若隐公先立乃後奉桓则隐立之时未有大子隐之为君复何所摄若先奉大子乃後摄立不得云立而奉之是郑之谬也贾逵以为隐立桓为大子奉以为君隐虽不即位称公改元号令於臣子朝正於宗庙言立桓为大子可矣安在其奉以为君乎是贾之妄也襄二十五年齐景公立传云崔杼立而相之以此知立而奉之谓立为大子帅国人奉之正谓奉之以为大子也元年传曰大子少是立为大子之文也大子者父在之称今惠公已薨而言立为大子者以其未堪为君仍处大子之位故也礼记曾子问曰君薨而世子生是君薨之後仍可以称大子也】
经元年春王正月注隐公之始年周王之正月也凡人君即位欲其体元以居正故不言一年一月也隐虽不即位然摄行君事故亦朝庙告朔也告朔朝正例在襄二十九年即位例在隐庄闵僖元年【音义】【朝直遥反下同】【疏】【正义曰此经字并下传字亦杜氏所题以分年相附若不有经字何以异传不有传字何以别经又公羊谷梁二传年上皆无经传字故知杜所题也释诂云元始也正长也此公之始年故称元年此年之长月故称正月言王正月者王者革前代驭天下必改正朔易服色以变人视听夏以建寅之月为正殷以建丑之月为正周以建子之月为正三代异制正朔不同故礼记檀弓云夏后氏尚黑殷人尚白周人尚赤郑康成依据纬候以正朔三而改自古皆相变如孔安国以自古皆用建寅为正唯殷革夏命而用建丑周革殷命而用建子杜无明说未知所从正是时王所建故以王字冠之言是今王之正月也王不在春上者月改则春移春非王所改故王不先春王必连月故王处春下周以建子为正则周之二月三月皆是前世之正月也故於春每月书王王二月者言是我王之二月乃殷之正月也王三月者言是我王之三月乃夏之正月也既有正朔之异故每月称王以别之何休云二月三月皆有王者二月殷之正月也三月夏之正月也王者存二王之後使统其正朔服其服色行其礼乐所以尊先圣通三统师法之义恭让之礼服?亦云孔子作春秋於春每月书王以统三王之正其意以为王二月王三月王是夏殷之王谓大禹成汤也为周室之臣民尊夏殷之旧主每月书王敬奉前代揆之人情未见其可杞宋二王之後各行己祖正朔宋不行夏杞不行殷而使天下诸侯徧视二代考诸典籍未之或闻杞宋不奉周正周人悉尊夏殷则是重过去而忽当今尊二国而慢时主其为颠倒不亦甚乎且经之所言王二月王三月若是夏殷之王当自皆言正月何以言王二月王三月乎谓之二月三月其王必是周王安得以为夏殷王也若如公羊之说春秋黜周王鲁则杞非王後夏无可尊复通夏正何也但春之三月不必月皆有事若入年已有王正月者则二月不复书王若已有王二月者则三月不复书王以其上月已是此王之月则下月从而可知故每年之春唯一言王耳春秋之例竟时无事乃书首月以记时此下二月有会盟之事则不得空书首月也正月无事而?书首月者以人君於始年初月必朝庙告朔因即人君之位以继臣子之心故君之始年必书曰元年春王正月公即位史策之正法也隐公摄行君事虽不即位而亦改元朝庙与人更始异於常年之正月故史特书其事见此月公宜即位而自不即位庄闵僖元年皆书春王正月与此同也定公元年不书正月者正月之时定公未立即位在於六月岁首未得朝正公之即位别见下文正月无所可见故不书也然则定以六月即位即位乃可改元正月已称元年者未改之日必乘前君之年既改之後方以元年纪事及其史官定策须有一统不可半年从前半年从後虽非年初亦统此岁故入年即称元也释例曰癸亥公之丧至自乾侯戊辰公即位丧在外踰年乃入故因五日改殡之节国史用元年即位之礼因以此年为元年也古法既然故汉魏以来虽秋冬改元史於春夏即以元年冠之是有因於古也受命之王必改正朔继世之王奉而行之每岁颁於诸侯诸侯受王正朔故言春王正月王即当时之王序云所书之王即平王是其事也公羊传曰王者孰谓谓文王也始改正朔自是文王所为颁於诸侯非复文王之历受今王之历称文王之正非其义也注正义曰传云王周正月知是周王之正月也说公羊者云元者气之始春者四时之始王者受命之始正月者政教之始公即位者一国之始春秋纬称黄帝受图有五始谓此五事也杜於左氏之义虽无此文而五始之理亦於杜无害此非左氏褒贬之要自是史官记事之体故晋宋诸史皆言元年春王正月帝即位是也元年正月实是一年一月而别立名故鲜之云凡人君即位欲其体元以居正故不言一年一月也言欲其体元以居正者元正实是始长之义但因名以广之元者气之本也善之长也人君执大本长庶物欲其与元同体故年称元年正者直方之间语也直其行方其义人君当执直心仗大义欲其常居正道故月称正也以其君之始年岁之始月故特假此名以示义其余皆即从其数不复改也书称月正元日意同於此又解无事而书正月之意隐虽不即位然摄行君事而亦朝庙告朔改元布政故书首年始月以明其应即位而不为也天子之封诸侯也割其土壤分之臣民使之专为已有故诸侯於其封内各得改元传说郑国之事云僖之元年朝於晋简之元年士子孔卒是诸侯皆改元非独鲁也刘炫为规过云元正惟取始长之义不为体元居正规释杜云欲其体元以居正谓人君体是元长以居正位不欲在下陵夺处位不终是刘妄解杜意不为体其元善居於正道以规杜氏其理非也刘炫又难何休云唯王者然後改元立号春秋托新王受命於鲁故因以録即位若然新王受命正朔必改是鲁得称元亦应改其正朔仍用周正何也既托王於鲁则是不事文王仍奉王正何也诸侯改元自是常法而云托王改元是妄说也说公羊者云元者气之始春者四时之始王者受命之始正月者政教之始公即位者一国之始春秋纬云黄帝坐於扈阁凤凰衘书致帝前其中得五始之文谓此五事何休又云公即位者一国之始政莫大於正始故春秋以元之气正天之端以天之端正王之政以王之政正诸侯之即位以诸侯之即位正境内之治诸侯不上奉王之政则不得即位故先言正月而後言即位政不由王出则不得为政故先言王而後言正月王者不奉天以制号令则无法故先言春而後言王天不深正其元则不能成其化故先言元而後言春五者同日并见相须成体非比辞也何休自云诸侯不得改元则元者王之元年非公之元年公即位不在王之元年安得同日并见共成体也即以托王於鲁史之改元元既为鲁所改则政不由王出安得以王之政正诸侯元尊而王卑年大而月小年之有元改而无忌王之立政必云须奉舍其大而事其细敬所卑而慢所尊以此立教必不可行圣人有作岂当尔也黄帝之作五始者为天子法乎为诸侯法乎诸侯不得改元必非诸侯法若非诸侯法安得有公即位乎无公即位则阙一始何得为五始也若是天子法不得言王正月王即位何休云以王之政正诸侯之即位然王者岂复以己之政正已即位不通若此何以行之言左氏者或取为说是逐狂东走也隐庄闵僖四公元年传皆说不书即位之由故指以为例隐不行即位又谦不告至而岁首告朔朝正所以尊敬祖考也若不行即位又不朝正则与臣子无别不成为君故告朔朝庙也】
三月公及邾仪父盟于蔑注附庸之君未王命例称名能自通于大国继好息兵故书字冠之名例在庄五年邾今鲁国邹县也蔑姑蔑鲁地鲁国卞县南有姑城【音义】【父音甫邾子之字凡人名字皆放此蔑亡结反好呼报反邹侧留反卞皮彦反本或作弁】【疏】【正义曰公隐公也及与也与彼邾君字仪父者盟于蔑地谱云邾曹姓颛顼之後有六终产六子其第五子曰安邾即安之後也周武王封其苗裔邾侠为附庸居邾今鲁国邹县是也自安至仪父十二世始见春秋齐桓行覇仪父附从进爵称子文公徙於绎桓公以下春秋後八世而楚灭之诸侯俱受王命各有寰宇上事天子旁交邻国天子不信诸侯诸侯自不相信则盟以要之凡盟礼杀牲歃血告誓神明若有背违欲令神加殃咎使如此牲也曲礼曰约信曰誓涖牲曰盟周礼天官玉府职曰若合诸侯则共珠盘玉敦夏官戎右职曰盟则以玉敦辟盟遂役之赞牛耳桃茢秋官司盟职曰掌盟载之法曰邦国有疑会同则掌其盟约之载及其礼义北面诏明神郑玄以为盘敦皆器名也珠玉以为饰合诸侯者必割牛耳取其血歃之以盟敦以盛血盘以盛耳将歃则戎右执其器为衆陈其载辞使心皆开辟司盟之官乃北面读其载书以告曰月山川之神既告乃尊卑以次歃戎右传敦血以授当歃者令含其血既歃乃坎其牲加书於上而埋之此则天子会诸侯使诸侯聚盟之礼也凡天子之盟诸侯十二岁於方岳之下故传云再会而盟以显昭明若王不廵守及诸侯有事朝王即时见曰会殷见曰同亦为盟礼其盟之法案觐礼为坛十有二寻深四尺加方明於其上方明者木也方四尺设六玉上圭下璧南方璋西方琥北方璜东方圭朝诸侯於坛讫乃加方明于坛而祀之列诸侯於庭玉府共珠盘玉敦戎右以玉敦辟盟遂役之赞牛耳桃茢司盟北面诏告明神诸侯以次歃血郑注觐礼云王之盟其神主日王官之伯盟其神主月诸侯之盟其神主山川是盟礼之畧也若诸侯之盟亦有坛知者故柯之盟公羊传称曹子以手劒劫桓公于坛是也其盟神则无复定限故襄十一年传称司慎司盟名山名川羣神羣祀先王先公七姓十二国之祖是也其盟用牛牲故襄二十六年传云歃用牲又哀十七年传云诸侯盟谁执牛耳是也其杀牛必取血及耳以手执玉敦之血进之於口知者定八年涉佗捘卫侯之手及捥又襄九年传云与大国盟口血未乾是也既盟之後牲及余血并盟载之书加於牲上坎而埋之故僖二十五年传云宵坎血加书是也春秋之世不由天子之命诸侯自相与盟则大国制其言小国尸其事官虽小异礼则大同故释例曰盟者杀牲载书大国制其言小国尸其事珠盘玉敦以奉流血而同歃是其事也其盟载之辞则传多有之此时公求好於邾邾君来至蔑地公出与之盟史书鲁事以公为主言公及及者言自此及彼据鲁为文也桓十七年公会邾仪父盟于趡彼言会此言及者彼行会礼此不行会礼故也故刘炫云策书之例先会後盟者上言会下言盟唯盟不会者直言及此为不行会礼故言及也或可史异辞非先会而盟则称会知者文七年公会诸侯晋大夫盟于扈传云公後至则是不及其会而经称会故知盟称会者未必先行会礼也注正义曰传言未王命知是附庸也庄五年郳犂来来朝传曰未王命解其称名之意是知附庸之君例称名也礼记王制云不合於天子附於诸侯曰附庸郑玄云不合谓不朝会也小城曰附庸附庸者以国附於大国未能以其名通是说附庸之义也王制又云天子之元士视附庸然则附庸贵贱与天子之元士同也其礼则四命知者天子大夫视子男卿视伯三公视公侯所视皆多一命明知附庸多於元士一命又诸侯世子未誓执皮帛视小国之君公之孤四命亦执皮帛及附庸亦执皮帛故知四命也然则天子大夫四命称字附庸称名者以王朝之臣故特尊之而称字释例曰名重於字故君父之前自名朋友之接自字是以春秋之义贬责书其名斥所重也褒厚显其字辟所讳也然则应字而名则是贬应名而字则是贵故宰咺书名以贬之仪父书字以贵之传文唯言贵之不说可贵之状贾服以为仪父嘉隐公有至孝谦让之义而与结好故贵而字之善其慕贤说让知不然者案传云公摄位而欲求好於邾是公先求邾非邾先慕公复何足贵且书曰仪父乃是新意仲尼以事有可善乃得书字善之不是缘鲁之意以为褒贬安得以其慕贤便足贵之又桓十七年公及邾仪父盟于趡桓公不贤不让彼经亦书仪父故知贵之之言不为慕贤说让也附庸不能自通不与盟会今能自通大国继好息民故知为此贵而字之不贵来朝而贵其盟者朝事大国则附庸常道齐盟结好非附庸所能故盟则贵之朝从常法】
夏五月郑伯克段于鄢注不称国讨而言郑伯讥失教也段不弟故不言弟明郑伯虽失教而段亦凶逆以君讨臣而用二君之例者言段强大隽杰据大都以耦国所谓得隽曰克也国讨例在庄二十二年得隽例在庄十一年母弟例在宣十七年郑在荥阳苑陵县西南鄢今颍川鄢陵县【音义】【段徒乱反郑伯弟名鄢於晩反又於建反又於然反弟音悌又如字隽音俊杰音桀荥户扃反本或作荧非苑於阮反又於元反】【疏】【正义曰郑国伯爵谱云郑姬姓周厉王子宣王母弟桓公友之後也宣王封友於郑今京兆郑县是也及幽王无道友迁其民於虢郐虢郐之君分其地遂国焉今河南新郑县是也庄公二十二年鲁隐公之元年也声公二十年获麟之岁也三十三年而春秋之传终矣声公三十七年卒自声以下五世八十七年而韩灭郑此郑伯庄公也諡法胜敌克壮日庄注正义曰国讨者谓称国若人称国称人则明其为贼言一国之人所欲讨也今称郑伯指言君自杀弟若弟无罪然讥其失兄之教不肯早为之所乃是养成其恶及其作乱则必欲杀之故称郑伯所以罪郑伯也传例母弟称弟段实母弟以其不为弟行故去弟以罪段也两罪之者明兄虽失教而段亦凶逆也释例曰兄而害弟者称弟以章兄罪弟又害兄则去弟以罪弟身统论其义兄弟二人交相杀害各有曲直存弟则示兄曲也郑伯既失教若依例存弟则嫌善段故特去弟两见其义是其说也襄三十年天王杀其弟佞夫传曰罪在王则与郑伯同讥而佞夫不去弟者释例曰佞夫称弟不闻反谋也郑段去弟身为谋首也然则佞夫不与反谋罪王而不罪佞夫故称弟也传例战败克取两国之文段实郑臣而言克段故申明传意以解之得隽曰克庄十一年传例也国讨例在庄二十二年者彼经书陈人杀其公子御寇实君杀大子而称陈人者陈人恶其杀大子之名故不称君父以国讨公子告也传称陈人杀其大子御寇以实言之明经所书国讨之例也彼无凡例而言例者正以此传云称郑伯讥失教也言称是仲尼之变例也称君为罪君则知称人为国讨序云推变例以正褒贬即此类也推以为例故言例在彼年诸注言例在者未必皆有凡例也地理志河南郡有苑陵新郑各自为县晋世分河南而立荥阳废新郑而入苑陵故郑在苑陵西南也又地理志颍川郡有鄢陵县】
秋七月天王使宰咺来归惠公仲子之賵注宰官咺名也咺赠死不及尸吊生不及哀豫凶事故贬而名之此天子大夫称字之例仲子者桓公之母妇人无諡故以字配姓来者自外之文归者不反之辞【音义】【咺吁阮反賵芳凤反】【疏】【正义曰天王周平王也谱云周黄帝之苗裔姬姓后稷之後也后稷封於邰及夏之衰后稷之子不窋失其官窜於西戎至大王为狄所逼去邠居岐文王受命武王克殷而王有天下幽王为犬戎所杀平王迁都王城今河南县是也平王四十九年鲁隐公之元年也敬王又迁成周今洛阳是也敬王三十九年获麟之岁也四十三年而敬王崩敬王子元王九年春秋之传终矣元王以下十一世二百二十六年而周亡也周本纪武王至平王凡十三王兄弟相及者一人平王是武王十一世孙也惠公薨在往年明年仲子始薨盖於时有疾王闻其疾谓之巳薨故使大宰大夫名咺者来至於鲁并归惠公仲子之賵賵者助丧之物文五年注云车马曰賵士丧既夕礼云公賵玄纁束帛两马士之制只得驾两马故云賵两马大夫以上皆驾四马此宰咺来賵盖用四马也公羊传曰丧事有賵賵者盖以马以乘马束帛车马曰賵谷梁传曰乘马曰賵皆谓宰咺用乘马来也惠公仲子不言及者是并致二賵或是史异辞盖二者各以乘马不宜以一乘之马賵二人也服?云賵覆也天王所以覆被臣子案士丧既夕礼兄弟所知悉皆致賵非独君之賵臣以賵为覆则可矣其言覆被臣子则非也何休亦云賵犹覆也盖谓覆被亡者耳注正义曰传言缓且子氏未薨故名是不应名而名之也贬乃书名知法应书字故云此天子大夫称字之例传无明例故推此以为例也周礼天官大宰卿一人小宰中大夫二人宰夫下大夫四人宰夫小宰皆是大夫未知宰咺是何宰也宰夫职曰凡邦之吊事掌其戒令与其币器财用郑玄云吊事吊诸侯诸臣币所用赙也既掌吊事或即充使此盖宰夫也仲子乃惠公妾耳王使賵之者隐立桓为大子成桓母为夫人天王知其然故遣賵惠公因即賵之杜言仲子者桓公之母正见此意不然仲子为桓母传有明文不须解也男子之有諡者人君则配王配公大夫或配子或配字皆不以字配姓妇人於法无諡故以字配姓言其正法然也释例曰妇人无外行於礼当系夫之諡以明所属是言妇人不合諡也系夫諡者夫人而已衆妾不合系夫正当以字配姓也其声子戴妫有諡者皆越礼妄作也】
九月及宋人盟于宿注客主无名皆微者也宿小国东平无塩县也凡盟以国地者国主亦与盟例在僖十九年宋今梁国睢阳县【音义】【与音预下同睢音虽】【疏】【注正义曰春秋之例若是命卿则名书於经此盟客主无名故知皆是微者公羊传曰孰及之内之微者也谷梁传曰及者何内卑者也宋人外卑者也卑微言非卿也客谓宋主谓鲁直言及者他国可言某人鲁史不得自言鲁人直言及彼是鲁及可知其微人与他国聚会亦直言会与此同也会盟之地地必有主举地者地主之国或与或否故地主之国亦序於其列经举国名以为盟地者国主与在其中不复序之於列以其可知故也例在僖十九年者彼经书会陈人蔡人楚人郑人盟于齐传曰陈穆公请修好於诸侯以无忘齐桓之德冬盟于齐修桓公之好也言修桓公之好齐人必与可知也齐人不序於列而以齐为盟地是其盟以国地者国主与盟之例此亦推以为例非凡例也然则桓十四年公会郑伯于曹即亦是例而远指僖十九年者此既是盟故取盟为例其实会亦然也故彼注云以曹地曹与会是也僖二十七年楚人陈侯蔡侯郑伯许男围宋公会诸侯盟于宋宋不与盟亦地以宋者彼注云宋方见围无嫌於与盟故直以宋地然则宣十四年楚子围宋十五年公孙归父会楚子于宋亦是不嫌宋与故地以宋也地理志梁国睢阳县故宋国微子所封也】
冬十有二月祭伯来注祭伯诸侯为王卿士者祭国伯爵也传曰非王命也释其不称使【音义】【祭侧界反国名传祭仲同使如字又所吏反】【疏】【注正义曰僖二十四年传富辰说周公封建亲戚以蕃屏周而云邢茅胙祭则祭之初封畿外之国也穆王之时有祭公谋父今有祭伯世仕王朝盖本封絶灭食采於王畿也庄二十三年祭叔来聘注以为祭叔为祭公来聘鲁天子内臣不得外交是祭於此时为畿内之国仍有封爵故言诸侯为王卿士也释例曰王之公卿皆书爵祭伯凡伯是也大夫称字南季荣叔是也元士中士称名刘夏石尚是也下士称人公会王人于洮是也其或称祭公举官而言之此其定例也然春秋之世有王之卿士无采地者若王叔陈生伯舆之属是也但未知书经其称云何杜既云公卿称爵而王子虎及刘卷卒称名者彼是天王为赴以名告鲁如诸侯之例薨则称名此云公卿称爵者谓聘使往还与彼为异也又襄十五年注云天子卿书字者以传云刘夏逆王后于齐卿不行非礼也以刘夏非卿书名若卿则应书字以名字相对故举以言焉其实卿书爵也此祭伯若王使来当云天王使祭伯来聘亦如天王使凡伯来聘今以自来为文明非王命而私行也刘炫云卿而无爵或亦书字大夫有爵或亦书爵传称王叔陈生与伯舆争政俱是卿士并不言爵又滕侯之先为周卜正书称齐侯吕汲为虎贲氏则大夫或有爵也然则大夫有爵不可舍爵而书氏卿而无爵不可越字而书名盖有卿士亦书字大夫亦书爵也王臣之见经者衆祭伯凡伯毛伯单伯召伯尹子单子刘子其间未必无大夫荣叔南季家父叔服其间未必无卿但无明证故依例解之襄十五年注云天子卿书字是言天子卿有书字之理】
公子益师卒注传例曰公不与小敛故不书日所以示薄厚也春秋不以日月为例唯卿佐之丧独托日以见义者事之得失既未足以褒贬人君然亦非死者之罪无辞可以寄文而人臣轻贱死日可畧故特假日以见义【音义】【敛力验反见贤遍反下同】【疏】【注正义曰传文与上下作例者注皆谓之传例释例曰君之卿佐是谓股肱股肱或亏何痛如之疾则亲问焉丧则亲与小敛大敛慎终归厚之义也故仲尼修春秋卿佐之丧公不与小敛则不书日示薄厚戒将来也即以新死小敛为文则但临大敛及不临其丧亦同不书曰也襄五年冬十二月辛未季孙行父卒传曰大夫入敛公在位是公与小敛则书曰之事也其翬柔溺等生见经传死而不书卒者皆不以卿礼终也文十四年秋九月甲申公孙敖卒于齐已絶卿位公不与小敛而书曰卒者释例曰公孙敖纵情弃命既已絶位非大夫也而备书於终者惠叔毁请於朝感子以赦父敦公族之恩崇仁孝之教故传曰为孟氏且国故也是言虽不与敛恩实过厚故书曰也庄三十二年秋七月癸巳公子牙卒时公有疾昭二十五年冬十月戊辰叔孙婼卒二十九年夏四月庚子叔诣卒时公孙在外成十七年冬十一月壬申公孙婴齐卒于狸脤在外而卒皆公不与敛而书日者释例曰其或公疾在外大夫不卒於国而犹存其日者君子不责人以所不得备非不欲临也然则为其有故不得以责公故皆书日也公孙婴齐书所卒之地余皆不书地者释例曰鲁大夫卒其境内则不书地传称季平子行东野卒于房是也而先儒以为虽以卿礼终而不临其丧皆没而不书杜知不临其丧亦同不书日者案?父之死不以卿礼终而经不书足知唯据不以卿礼终者经始不书明以卿礼终虽全不临丧亦同书卒但不书日耳春秋诸事日与不日传皆不发唯此发传故特解之云春秋不以日月为例唯卿佐之丧独托日以见义也言事之得失未足以褒贬人君者春秋之文褒为厚赏贬为大罚君之於臣有恩则常事不足以加赏无恩则小失不足以致罚故云未足以褒贬也止欲贬责死者君自无恩然亦非死者之罪意欲以为劝戒无辞可以寄文而人臣对君为轻贱死日可畧去故於此一条特假日以见义其余则不以日月为例故无传也】
传元年春王周正月注言周以别夏殷【音义】【别彼列反夏户雅反三代之号可以意求】不书即位摄也注假摄君政不修即位之礼故史不书於策传所以见异於常【音义】【见贤遍反】【疏】【正义曰摄训持也隐以桓公幼少且摄持国政待其年长所以不行即位之礼史官不书即位仲尼因而不改故发传以解之公实不即位史本无可书庄闵僖不书即位义亦然也旧说贾服之徒以为四公皆实即位孔子修经乃有不书故杜详辨之释例曰遭丧继位者每新年正月必改元正位百官以序故国史皆书即位於策以表之隐既继室之子於第应立而寻父娶仲子之意委位以让桓天子既已定之诸侯既已正之国人既已君之而隐终有让国授桓之心所以不行即位之礼也隐庄闵僖虽居君位皆有故而不修即位之礼或让而不为或痛而不忍或乱而不得礼废事异国史固无所书非行其礼而不书於文也顔氏说以为鲁十二公国史尽书即位仲尼修之乃有所不书若实即位则为隐公无让若实有让则史无缘虚书是言实不即位故史不书也传於隐闵云不书即位於庄僖云不称即位者释例曰丘明於四公发传以不书不称起文其义一也刘贾顾为传文生例云恩深不忍则传言不称恩浅可忍则传言不书博据传辞殊多不通案杀栾盈则云不言大夫杀良霄则云不称大夫君氏卒则云不曰薨不言葬不书姓郑伯克段则云称郑伯此皆同意而别文之验也传本意在解经非曲文以生例是言不书不称义同之意也何休膏盲以为古制诸侯幼弱天子命贤大夫辅相为政无摄代之义昔周公居摄死不记崩今隐公生称侯死称薨何因得为摄者周公摄政仍以成王为主直摄其政事而已所有大事禀王命以行之致政之後乃死故卒称薨不称崩隐公所摄则位亦摄之以桓为太子所有大事皆专命以行摄位被杀在君位而死故生称公死称薨是与周公异也且公羊以为诸侯无摄郑康成引公羊难云宋穆公云吾立乎此摄也以此言之何得非左氏是郑意亦不从何说也下传曰公摄位而欲求好於邾是位亦摄也又曰惠公之薨也大子少是以桓为大子也所以异於正君者元年不即位行还不告庙不临惠公之葬不成声子之丧尊仲子为夫人薨则赴於诸侯又为之立庙此是谦之实也隐公让位贤君故为春秋之首所以不入颂者鲁僖公之时周王岁二月东廵守至于岱宗柴季孙行父为之请於周大史克为之作颂故得入颂隐公无人为请故不入颂也】○三月公及邾仪父盟于蔑邾子克也注克仪父名未王命故不书爵曰仪父贵之也注王未赐命以为诸侯其後仪父服事齐桓以奨王室王命以为邾子故庄十六年经书邾子克卒【音义】【故不书爵一本无故字奨将丈反】【疏】【注正义曰庄十三年齐桓会诸侯于北杏邾人在焉及十六年而书邾子克卒故知由事齐桓乃得王命也贾服以为北杏之会时已得王命盖以北杏之会邾人在列故谓其已得命也列与不列在於主会之意不由有爵与否襄二十七年宋之盟齐人请邾宋人请滕邾滕不列於会故不书邾滕襄五年戚之会穆叔以属鄫为不利使鄫大夫听命于会故经书鄫人然则为人私属则不列於会不为人私属则列於会不可据列会与否以明有爵也昭四年申之会淮夷列焉未必有爵也邾今无爵得与鲁盟北杏会齐何须有爵庄十五年会于鄄传曰齐始覇则齐桓为覇自鄄会始耳北杏之时诸侯未从覇功未立桓尚未有殊勲仪父何足可纪且齐桓未有功於王焉能使王命之其得王命必在北杏之後但未知定是何年耳服?云爵者醮也所以醮尽其材也】公摄位而欲求好於邾故为蔑之盟注解所以与盟也【音义】【好呼报反与如字又音预】○夏四月费伯帅师城郎不书非君命也注费伯鲁大夫郎鲁邑高平方与县东南有郁郎亭传曰君举必书然则史之策书皆君命也今不书於经亦因史之旧法故传释之诸鲁事传释不书他皆仿此【音义】【费音秘郁於六反仿甫往反後此例皆同】【疏】【注正义曰史之策书皆君命者谓君所命为之事乃得书之於策非谓君命遣书方始书也又解史策不书经亦不书之意仲尼书於经者亦因史之旧法旧史不书则亦不书故传发此事释经不书之意诸鲁事传释不书他皆仿此谓下盟于翼作南门之类是也】○初郑武公娶于申曰武姜注申国今南阳宛县音义【娶取住反宛於元反】【疏】【正义曰杜以为凡倒本其事者皆言初也贾逵云凡言初者隔其年後有祸福将终之乃言初也注正义曰外传说伯夷之後曰申吕虽衰齐许犹在则申吕与齐许俱出伯夷同为姜姓也国语曰齐许申吕由大姜言由大姜而得封也然则申之始封亦在周兴之初其後中絶至宣王之时申伯以王舅改封於谢诗大雅崧高之篇美宣王褒赏申伯云王命召伯定申伯之宅是其事也地理志南阳郡宛县故申伯国宛县者谓宣王改封之後也以前则不知其地】生庄公及共叔段注段出奔共故曰共叔犹晋侯在鄂谓之鄂侯【音义】【共音恭共地名凡国名地名人名字氏族皆不重音疑者复出後仿此鄂五各反】【疏】【注正义曰贾服以共为諡諡法敬长事上曰共作乱而出非有其德可称餬口四方无人与之为諡故知段出奔共故称共犹下晋侯之称鄂侯也】庄公寤生惊姜氏故名曰寤生遂恶之注寐寤而庄公巳生故惊而恶之【音义】【寤五故反恶乌路反注同】【疏】【正义曰谓武姜寐时生庄公至寤始觉其生故杜云寐寤而庄公已生】爱共叔段欲立之注欲立以为大子亟请於武公公弗许及庄公即位为之请制公曰制岩邑也虢叔死焉佗邑唯命注虢叔东虢君也恃制岩险而不修德郑灭之恐段复然故开以佗邑虢国今荥阳县【音义】【亟欺冀反数也为于伪反岩五衔反本又作严虢瓜伯反国名复扶又反】【疏】【注正义曰僖五年传曰虢仲虢叔王季之穆也晋语称文王敬友二虢则虢国本有二也晋所灭者其国在西故谓此为东虢也郑语史伯为桓公设谋云虢叔恃势鄫仲恃险皆有骄侈怠慢之心君以成周之衆奉辞伐罪无不克矣桓公从之是其恃险而不修德为郑灭之之事也云虢叔封西虢仲封东而此云虢叔东虢君者言所灭之君字叔也桓十年传云虢仲谮其大夫谓叔之子孙字曰仲也案传燕国有二则一称北燕邾国有二则一称小邾此虢国有二而经传不言东西者於时东虢已灭故西虢不称西其并存之日亦应以东西别之地理志云河南郡荥阳县应劭云故虢国今虢亭是也】请京使居之谓之京城大叔注公顺姜请使段居京谓之京城大叔言宠异於衆臣京郑邑今荥阳京县音义【大音泰注及下皆同】祭仲曰都城过百雉国之害也注祭仲郑大夫方丈曰堵三堵曰雉一雉之墙长三丈高一丈侯伯之城方五里径三百雉故其大都不得过百雉【音义】【过古卧反後不音者皆同堵丁古反长直亮反又如字高古报反又如字径古定反】【疏】【注正义曰注诸言大夫者以其名氏显见於传更无卑贱之验者皆以大夫言之其实是大夫与否亦不可委知也定十二年公羊传曰雉者何五板而堵五堵而雉何休以为堵四十尺雉二百尺许慎五经异议戴礼及韩诗说八尺为板五板为堵一堵为雉板广二尺积高五板为一丈五堵为雉雉长四丈古周礼及左氏说一丈为板板广二尺五板为堵一堵之墙长丈高丈三堵为雉一雉之墙长三丈高一丈以度其长者用其长以度其高者用其高也诸说不同必以雉长三丈为正者以郑是伯爵城方五里大都三国之一其城不过百雉则百雉是大都定制因而三之则侯伯之城当三百雉计五里积千五百步步长六尺是九百丈也以九百丈而为三百雉则雉长三丈贾逵马融郑玄王肃之徒为古学者皆云雉长三丈故杜依用之侯伯之城方五里亦无正文周礼冬官考工记匠人营国方九里旁三门谓天子之城天子之城方九里诸侯礼当降杀则知公七里侯伯五里子男三里以此为定说也但春官典命职乃称上公九命侯伯七命子男五命其国家宫室车旗衣服礼仪皆以命数为节郑玄以为国家国之所居谓城方也如典命之言则公当九里侯伯七里子男五里故郑玄两解之其注尚书大传以天子九里为正说文云或者天子之城方十二里诗文王有声笺言文王城方十里大於诸侯小於天子之制论语注以为公大都之城方三里皆以为天子十二里公九里也其驳异义又云侯伯城方五里以匠人典命俱是正文因其不同故两申其说今杜无二解以侯伯五里为正者盖以典命所云国家者自谓国家所为之法礼仪之度未必以为城居也】先王之制大都不过参国之一注三分国城之一【音义】【参七南反又音三】中五之一小九之一今京不度非制也注不合法度非先王制【疏】【正义曰定以王城方九里依此数计之则王城长五百四十雉其大都方三里长一百八十雉中都方二里又二百四十步长一百八雉也小都方一里长六十雉也公城方七里长四百二十雉其大都方二里又一百步长一百四十雉也中都方一里又一百二十步长八十四雉也小都方二百三十三步二尺长四十六雉又二丈也侯伯城方五里长三百雉其大都方一里又二百步长百雉也中都比王之小都其小都方一百六十六步四尺长三十三雉又一丈也子男城比王之大都其大都比侯伯之中都其中都方一百八十步长三十六雉也小都方百步长二十雉也考工记曰王宫门阿之制五雉宫隅之制七雉城隅之制九雉门阿之制以为都城之制宫隅之制以为诸侯之城制然则王之都城隅高五丈城盖高三丈诸侯城隅高七丈城盖高五丈也三丈以下不复成城其都城盖亦高三丈也周礼四县为都周公之设法耳但土地之形不可方平如图其邑竟广狭无复定准随人多少而制其都邑故有大都小都焉下邑谓之都都亦一名邑庄二十八年传曰宗邑无主闵元年传曰分之都城俱论曲沃而都邑互言是其名相通也】君将不堪公曰姜氏欲之焉辟害对曰姜氏何厌之有不如早为之所注使得其所宜【音义】【焉於?反厌於盐反】无使滋蔓蔓难图也蔓草犹不可除况君之宠弟乎公曰多行不义必自毙子姑待之注毙踣也姑且也【音义】【蔓音万毙婢世反本又作弊旧扶设反踣蒲北反】【疏】【正义曰此以草喻也草之滋长引蔓则难可芟除喻段之威势稍大难可图谋也注正义曰释言文也孙炎曰前覆曰踣】既而大叔命西鄙北鄙贰於巳注鄙郑边邑贰两属公子吕曰国不堪贰君将若之何注公子吕郑大夫【疏】【正义曰两属则赋役倍赋役倍则国人不堪也】欲与大叔臣请事之若弗与则请除之无生民心注叔久不除则举国之民当生他心公曰无庸将自及注言无用除之祸将自及大叔又收贰以为巳邑注前两属者今皆取以为巳邑至于廪延注言转侵多也廪延郑邑陈留酸枣县北有延津【音义】【廪力锦反】子封曰可矣厚将得衆注子封公子吕也厚谓土地广大公曰不义不昵厚将崩注不义於君不亲於兄非衆所附虽厚必崩【音义】【?女乙反亲也】【疏】【正义曰以墙屋喻也厚而无基必自崩喻衆所不附将自败也高大而坏谓之崩】大叔完聚注完城郭聚人民【音义】【完音桓】【疏】【注正义曰服?以聚为聚禾黍也段欲轻行袭郑不作固守之资故知聚为聚人非聚粮也完城者谓聚人而完之非欲守城也】缮甲兵具卒乘注步曰卒车曰乘【音义】【缮市战反卒尊忽反步兵也注及下同乘绳证反注及下同】将袭郑夫人将启之注启开也公闻其期曰可矣命子封帅车二百乘以伐京注古者兵车一乘甲士三人步卒七十二人京叛大叔段段入于鄢公伐诸鄢五月辛丑大叔出奔共注共国今汲郡共县【音义】【共音恭汲居及反】书曰郑伯克段于鄢段不弟故不言弟如二君故曰克称郑伯讥失教也谓之郑志不言出奔难之也注传言夫子作春秋改旧史以明义不早为之所而养成其恶故曰失教段实出奔而以克为文明郑伯志在於杀难言其奔【音义】【不弟之弟大计反又如字难乃旦反注同】【疏】【正义曰谓实非二君隽杰强盛如似二君伐而胜之然後称克非谓真是二君也若真是二君则以战袭败取为文然既非二君而杜注经云以君讨臣而用二君之例又似真二君者但杜於彼应云以君讨臣而用如二君之例畧其如字但云而用二君耳准获麟之後史文夫子未修之前应云郑伯之弟段出奔共与秦伯之弟鍼出奔晋同也以其不弟故不言弟志在於杀故不言奔然则郑伯亦是旧史之文而得为新意者段以去弟为贬宜以国讨为文仍存郑伯见其失教其文虽是旧史即是仲尼新意也注正义曰经皆孔子所书此事特言书曰必是旧史不然夫子始改故知传之此辞言夫子作春秋改旧史以明义也克者战胜获贼之名公伐诸鄢段即奔共既不交战亦不获段段实出奔而以克为文者此非夫子之心谓是郑伯本志不欲言其出奔难言其奔志在於杀故夫子承其本志而书克也郑伯之於段也以其母所锺爱顺母私情分之大邑恣其荣宠实无杀心但大叔无义恃宠骄盈若微加裁贬则恐伤母意故祭仲欲早为之所子封请往除之公皆不许是其无杀心也言必自毙厚将崩者止谓自损其身不言恶能害国及其谋欲袭郑祸将逼身自念友爱之深遂起?心之恨由是志在必杀难言出奔此时始有杀心往前则无杀意传称公曰姜氏欲之焉辟害诗序曰不胜其母以害其弟经曰父母之言亦可畏也是廹於母命不得裁之非欲待其恶成乃加诛戮也服?云公本欲养成其恶而加诛使不得生出此郑伯之志意也言郑伯本有杀意故为养成其恶斯不然矣传曰称郑伯讥失教也止责郑伯失於教诲之道不谓郑伯元有杀害之心若从本以来即谋杀害乃是故相屠灭何止失教之有且君之讨臣遏其萌渐恶虽未就君得诛之何须待其恶成方始杀害服言本意欲杀乃是诬郑伯也刘炫云以克为文非其实状故传解之谓之郑志言仲尼之意书克者谓是郑伯本志也注又申解传意言郑伯志在於杀心欲其克难言其奔故仲尼书克不书奔如郑伯之志为文所以恶郑伯也】遂寘姜氏于城颍注城颍郑地【音义】【寘之豉反置也】而誓之曰不及黄泉无相见也注地中之泉故曰黄泉旣而悔之颍考叔为颍谷封人注封人典封疆者【音义】【疆居良反】【疏】【注正义曰周礼封人掌为畿封而树之郑玄云畿上有封若今时界也天子封人职典封疆知诸侯封人亦然也传言祭仲足为祭封人宋高哀为萧封人论语有仪封人此言颍谷封人皆以地名封人盖封人职典封疆居在边邑颍谷仪祭皆是国之边邑也】闻之有献於公公赐之食食舍肉公问之对曰小人有母皆尝小人之食矣未尝君之羮请以遗之注食而不啜羮欲以发问也宋华元杀羊为羮飨士盖古赐贱官之常【音义】【舍音舍遗唯季反下同啜川悦反华户化反】【疏】【注正义曰礼公食大夫及曲礼所记大夫士与客燕食皆有牲体殽胾非徒设羮而已此与华元飨士唯言有羮故疑是古赐贱官之常】公曰尔有母遗繄我独无注繄语助【音义】【繄乌兮反又乌帝反】颍考叔曰敢问何谓也注据武姜在设疑也公语之故且告之悔对曰君何患焉若阙地及泉隧而相见其谁曰不然注隧若今延道【音义】【语鱼据反阙其月反隧音遂】公从之公入而赋大隧之中其乐也融融注赋赋诗也融融和乐也【音义】【乐音洛注及下同融羊弓反】姜出而赋大隧之外其乐也泄泄注泄泄舒散也【音义】【泄羊世反】【疏】【注正义曰赋诗谓自作诗也中融外泄各自为韵盖所赋之诗有此辞传畧而言之也融融和乐泄泄舒散皆是乐之状以意言之耳服?云入言公出言姜明俱出入互相见】遂为母子如初君子曰颍考叔纯孝也注纯犹笃也【疏】【注正义曰尔雅释诂训纯为大则纯孝纯臣者谓大孝大忠也此纯犹笃者言孝之笃厚也】爱其母施及庄公诗曰孝子不匮永锡尔类其是之谓乎注不匮纯孝也庄公虽失之於初孝心不忘考叔感而通之所谓永锡尔类诗人之作各以情言君子论之不以文害意故春秋传引诗不皆与今说诗者同後皆仿此【音义】【施以豉反又式智反匮其位反】【疏】【正义曰诗毛传及尔雅之训匮竭永长锡予尔女也此诗大雅既醉之五章言孝子为孝不有竭极之时故能以此孝道长赐予女之族类言行孝之至能延及旁人其是此事之谓乎族类者言俱有孝心则是其族类也注正义曰颍考叔有纯孝之行能锡庄公庄公虽失之於初孝心不忘则与颍考叔同是孝之般类也今考叔能感而通之是谓永锡尔类也诗人之作各以情言君子论之不以文害意出孟子文也此云春秋传引诗不皆与今说诗者同何以昭八年注云叔向时诗义如此所以不同者此是丘明作传称君子之言容可引诗断章评论得失彼是叔向之语事近前代当时讥刺故云叔向时诗义如此也诗注意类谓子孙族类此传意以为事之般类也】○秋七月天王使宰咺来归惠公仲子之賵缓且子氏未薨故名注惠公葬在春秋前故曰缓也子氏仲子也薨在二年賵助丧之物【疏】【正义曰缓賵惠公生賵仲子事由於王非咺之过所以贬咺者天王至尊不可贬责贬王之使足见王非且缓賵惠公专是王过生賵仲子咺亦有愆使者受命不受辞欲令遭时设宜临机制变王谓仲子已薨令咺并致其賵仲子尚存賵事须止宰咺知其未薨犹尚致賵是则不达时宜耻辱君命王则任非其人咺为辱命之使君臣一体好恶同之贬咺亦所以责王也文五年王使荣叔归含且賵不指所賵之人此指言惠公仲子者彼成风未葬不言可知此则惠公巳葬子氏未薨若不言其人则不知为谁来賵文九年秦人来归僖公成风之禭亦为年月已远故指其所禭与此同也季文子求遭丧之礼以行亦豫凶事不贬者宰咺无丧致賵文子乃量时制宜备豫不虞古之善教与此不同】天子七月而葬同轨毕至注言同轨以别四夷之国【音义】【别彼列反】诸侯五月同盟至注同在方岳之盟大夫三月同位至注古者行役不踰时士踰月外姻至注踰月度月也姻犹亲也此言赴吊各以远近为差因为葬节【疏】【正义曰天子诸侯大夫士位既不同礼亦异数赴吊远近各有等差因其吊答以为葬节且位高则礼大爵卑则事小大礼踰时乃备小事累月即成圣王制为常规示民轨法欲使各修其典无敢忒差资父事君生民之所极哀死送终臣子之所尽是以未及期而葬谓之不怀过期而葬谓之缓慢春秋从实而録以示是非天子七月诸侯五月者死月葬月皆通数之也文八年八月天王崩九年二月葬襄王是天子之七月也成十八年八月公薨于路寝十二月葬我君成公是诸侯之五月也宣八年传云礼卜葬先远日辟不怀也是卜远日不吉乃卜近日辟不思亲之嫌也则未及期而葬者不思其亲理在可见故传皆不言其事唯过期乃葬者传言缓以示讥耳桓王以桓十五年崩庄三年乃葬积七年也僖公以其三十三年十一月薨文元年四月乃葬薨葬中有闰积七月也二者并过於期故传皆言缓以讥之也卫桓公以隐四年三月为州吁所弑五年四月乃葬积十四月也庄公以其三十二年八月薨闵元年六月乃葬积十一月也二者虽亦过期而国有事难故传皆言乱故是以缓原其非慢不以责臣子也然则诸侯五月而葬自是正法得礼可知不假发传而葬成公之下传特云书顺者释例曰鲁君薨葬多不顺制唯成公薨于路寝五月而葬国家安静世适承嗣故传见庄之缓举成书顺以包之然则特发此传欲以包羣公之得失於庄见乱故而缓於僖见无故而缓於成见顺礼传发三者则其余皆可知也士踰月者通死月亦三月也襄十五年十一月晋侯周卒十六年正月葬晋悼公杜云踰月而葬速是踰月亦三月也此注云踰月度月者言从死月至葬月其间度一月也士与大夫不异而别设文者以大夫与士名位既异因其名异示为等差故变其文耳其实月数同也同轨同盟至者谓遣使来至非诸侯身至释例曰万国之数至衆封疆之守至重故天王之丧诸侯不得越竟而奔修服於其国卿共吊葬之礼鲁侯无故而穆伯如周吊此天子崩诸侯遣卿共吊葬之经传也是言礼天子之丧诸侯不亲奔也其诸侯相吊则昭三十年传云先王之制诸侯之丧士吊大夫送葬是正礼也同位至待其使还也外姻至亲戚毕集也於天子言毕至以下不言毕者天子贵在尊极海内为家天下闻丧无敢不至故言毕也诸侯同盟或来或否大夫出使本奉君命虽或闻丧未必尽来故不言毕也此亦例而不言凡者序已解讫何休膏盲以为礼士三月葬今云踰月左氏为短郑康成云人君殡数来日葬数往月大夫殡葬皆数来日来月士殡葬皆数往日往月士之三月大夫之踰月也郑之此言天子诸侯葬数往月於左氏无害云大夫葬数来月恐非杜旨苏寛之意以古礼大夫以上殡葬皆数来日来月士殡葬数往日往月空云古礼事无所出不可依用也刘炫云此亦例不言凡者诸所发凡皆为经张例此举葬之大期以讥宰咺之缓非是为
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:37:40-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>