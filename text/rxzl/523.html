<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="於陵子,於陵子全文在线阅读,於陵子全文在线下载,大玄古籍书库">
<meta name="description" content="一卷。旧本题齐陈仲子。(生卒年不详)撰。据王士祯。《居易录》记载:。“万历间学士,多撰伪书以欺世,如。《天禄阁外史》之类,人多知之。今类书中所刻唐韩鄂《岁华纪丽》,乃海盐胡震亨孝辕所造。《於陵子》,其友姚士粦叔祥作也。”《於陵子》总计十二篇,一曰。《畏人》,二曰《贫居》,三曰。《辞禄》,四曰。《遗盖》,五曰。《人问》,六曰。《先人》,七曰。《辩穷》,八曰。《大盗》,九曰。《梦葵》,十曰。《巷之人》,十一曰《未信》,十二曰《灌园》。该书前有元邓文原题词,称前代《艺文志》、《崇文总目》所无,惟石廷尉熙明家藏,">
<title>於陵子_陈仲子_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">於陵子</span> <br/>
          作者： <span class="inputVal" id="bkauthor">陈仲子</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,先秦,哲学,完结</span> <br/>
          字数： <span class="inputVal" id="bknum">[book_length]4514</span> <br/>
          说明： <span class="inputVal" id="bkdec">一卷。旧本题齐陈仲子 (生卒年不详)撰。据王士祯 《居易录》记载: “万历间学士,多撰伪书以欺世,如 《天禄阁外史》之类,人多知之。今类书中所刻唐韩鄂《岁华纪丽》,乃海盐胡震亨孝辕所造。《於陵子》,其友姚士粦叔祥作也。”《於陵子》总计十二篇,一曰 《畏人》,二曰《贫居》,三曰 《辞禄》,四曰 《遗盖》,五曰 《人问》,六曰 《先人》,七曰 《辩穷》,八曰 《大盗》,九曰 《梦葵》,十曰 《巷之人》,十一曰《未信》,十二曰《灌园》。该书前有元邓文原题词,称前代《艺文志》、《崇文总目》所无,惟石廷尉熙明家藏,又称得之道流,其说自相矛盾。书中有王鏊一引一跋,但在鏊文集中没有收录,其书系伪作无疑。现存该书的主要版本有:秘册汇函本,《廿二子全书》本,《百子全书》本,《子书百家》本,《子书四十八种》本。《丛书集成初编》本等。</span> <br/>
          封面： <span class="inputVal" id="bkimg">Z_4924.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]於陵子
[book_author]陈仲子
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,先秦,哲学,完结
[book_length]4514
[book_dec]一卷。旧本题齐陈仲子 (生卒年不详)撰。据王士祯 《居易录》记载: “万历间学士,多撰伪书以欺世,如 《天禄阁外史》之类,人多知之。今类书中所刻唐韩鄂《岁华纪丽》,乃海盐胡震亨孝辕所造。《於陵子》,其友姚士粦叔祥作也。”《於陵子》总计十二篇,一曰 《畏人》,二曰《贫居》,三曰 《辞禄》,四曰 《遗盖》,五曰 《人问》,六曰 《先人》,七曰 《辩穷》,八曰 《大盗》,九曰 《梦葵》,十曰 《巷之人》,十一曰《未信》,十二曰《灌园》。该书前有元邓文原题词,称前代《艺文志》、《崇文总目》所无,惟石廷尉熙明家藏,又称得之道流,其说自相矛盾。书中有王鏊一引一跋,但在鏊文集中没有收录,其书系伪作无疑。现存该书的主要版本有:秘册汇函本,《廿二子全书》本,《百子全书》本,《子书百家》本,《子书四十八种》本。《丛书集成初编》本等。
[book_img]Z_4924.jpg


[book_title]於陵子
於陵子畏人。东田大夫曰：“仲尼亦有言：羽毛弗可与同群。今子畏我冠带，将畴其伦？请殿其故。”於陵子永息撝沫，辟牖而言曰：“嘻乎！夫噬螫蛰于宾俎，血肉胎于晏笑。凌柣而吴越，趾趾者，晓且夜也。而沈世者，昧欲反之，顾复戚之，可无畏邪？今大夫请其故，畏莫畏乎大夫矣。”大夫曰：“奚畏？”於陵子曰：“予观大夫，心山川乎，战予跻涉也；貌桎梏乎，械予肢体也；视鹰鹯乎，不知其欲也；言风云乎，不知其变也。夫如是，奚不畏也？”大夫曰：“亡行，故丑于德，然未尝毁则公朝，县罪郊境。董以形焉，则轩虞而上皆灭景。非则，人将畏子矣。” 於陵子曰：“柅哉！言乎形也。夫圣人弗以形形，以形而形者，至今四海矣。卒是不形予于景光，不貌予渊监者，畏我也。然犹未尔，谓神君混朴而辱予智，谓自然靡饬而放予礼，谓情素澄塞，亡使美利刺吾目，毁誉刃吾舌。由今，且弗谓我存惧，未足不我畏也。乃大夫徒知我之畏人，而未知我之畏我久矣。”【於陵子.畏人】
於陵子贫居，而人莫能任焉。淳于子问曰：“民之生也，乐贫贱乎？乐富贵乎？乐贫贱也，则尹说不必贵，然赣不必富。乐富贵也，则匹夫非宁位，蓬疏非宁居。子独能久乎？”於陵子曰：“最昔之民，相与均天地之有，夷生人之等，休休与与，亡校满損。由夫，伐气者已崇，沈欲者已聚，而贫贱形矣。今也，衡予气，便便不知势位之荣也；廉予欲，恬恬不知金玉之利也。忘得失之忧，保性命之乐，亦恶能舍此适彼哉？”淳于子曰：“子不观一介之人，遇淖履则践，见社主则拜。钧一木也，而人之恭侮若此，何哉？今天下恭富贵而侮贫贱者，人人。子盍择所从去矣？”於陵子曰：“嘻夫！淖履则践，侮淖履也；社主则拜，恭社主也。木亦何荣辱与乎？”淳于子喑而出。【於陵子.贫居】
齐王将使於陵子为大夫。於陵子辞曰：“君不闻草之昌羊乎？夫昌羊丽神确砾，沐生水泉，翩翩自适于幽岩之下。向使置之以坟壤，粪之以秽湆，晞之以日光，则旦暮槁矣。何者，非其好也。今臣之首蓬胡，而宜臣弊帑，不壮大夫冕也。臣之足辟跳，而宜臣苏屩，不称大夫履也。臣之体倚隅，而宜臣絺褐。臣之口恬澹，而宜臣糟糠。不任大夫服与食也。凡今之贵为大夫也者，皆非臣之所宜。则亦奚贵乎大夫矣？且君之口口口口口口口口口臣之知识不出乎一室之内；猷为不越乎一身之外。上弦国口口口口口口口为之有不负天口亡功者哉。亡功而食禄，是羊豕也。臣宁匹夫而藜藿，不忍羊豕而粱肉矣。” 遂去齐之楚，居于於陵。【於陵子.辞禄】
於陵子休于青丘之门，去而遗其盖。天降雨，识者获而驰反之於陵子。於陵子曰：“我固亡盖，子胡诬我盖也？”识者曰：“何言乎诬先生盖也？适先生遗之青丘之门，天方雨，不忍先生亡盖用，驰而反焉。何言乎诬先生盖也？”於陵子笑曰：“子隘矣。夫帝唐一旦谢九五，而天下不有也。吾既遗之矣，恶得有之，以重于天下哉？”遂行不顾，天大雨。识者曰：“雨既降矣，吾将与先生胥而庇之。”於陵子曰：“齐君与吾同姓，不以贱而庇其贵。齐卿与吾伯仲，不以贫而庇其富。今一雨之患，不加于贫贱，而半盖之庇，卒重于富贵。非我不庇于人之意也。请子庇子之盖，我庇我之意而已。”【於陵子.遗盖】
齐、楚有重丘之役。人问于於陵子曰：“齐，子产也；楚，子居也，得失子具焉。今二国构兵，子将奚直？”於陵子曰：“古者公侯擅征伐，天子得按其罪而轻重之。然殷汤歼葛，桀未放也；西伯戡黎，纣未亡也。彼所谓圣人者，且首于而靡悔焉。矧蔑天子未有如今者乎？昔者，泰山与江汉争王，两京不下。泰山矢曰：‘弗让吾飘尘以实彼沟浍，且不为齐主！’江汉亦矢曰：‘弗汜吾馀沥以荡彼培塿，且不为楚雄！’于是，有中州之蜗，将起而责其是非。欲东之泰山，会程三千余岁；欲南之江汉，会程亦三千余岁。因自量其齿，则不过旦暮之间。于是悲愤莫胜，而枯于蓬蒿之上，为蝼蚁所笑也。今天子且拱手不能按其轻重，而一匹之夫，非有万乘之号，诛赏之权，辄欲起而议之，则何以异中州之蜗，为蝼蚁所笑也？”【於陵子.人问】
国中大旱，於陵子晨汲于东郭外十里而尽其泉。后者绎踵靡得，咸藐藐内谯其后人也。於陵子摽踊而悲曰：“呜乎！天为之，我为之邪？我为之，人为之邪？且吾未尝先天下事而贪而争也。则兹胡先乎人？而贪乎饮，而争乎汲乎？岂贪奸乎我？我沉乎争乎？非然者，孰使我争？孰使我先？孰使我贪？丧吾贞廉？人为之邪，我为之也？我为之邪，天为之也？”于是，聚诸汲，钧其有。震其甔，裂其绠，匍匐而还。闭门哭泣，三日绝饮，以惩其先人也。【於陵子.先人】
於陵子居于於陵。茅芒勿任雨雪，墉堵莫御猋暴。信宿兼飧，寒暑并服，然未曾辍琴歌之声。接予使楚，过而闻之曰：“秩秩乎，故人之声也。”遂休辕而晋于蓬门之下，莫信其冠履焉。乃劳之曰：“子穷矣乎！”於陵子仰天大笑曰：“子穷矣！”接予曰：“谬谈乎！子之我穷也？夫人贵为公卿，与君王襄理千乘，舌为政令，指为石画，小大凛畏。繍衣肉食，美妻妾，盛舆马，亲戚饱其馀糈，里閈灼其煨烬，勳名德誉，班于邻国。匹夫至此，庶几乎达矣。若子者，志降于时，言斥于众。身去父母之邦，神死稿莽之下。冻馁之色，徵于四体，委身沟壑，展足可待。此以笃人生之辱，极吾道之凶矣。然不自穷而穷我，亡亦谬乎？”
於陵子曰：“夫良金百炼而不失其采，美玉百涅而不渝其洁者，此固不能以穷穷也。曩吾与子宁兹否道，辟时末流，相与窒其耳目，忘其尸体，藏其心志，三十年而穷亡乎，我至今也。今子一旦自守之真失，而穷驱之势力之疆，声貌衣食之囿矣。既鬼乃真，徒尸乃躬，赫赫子外，歉歉子中，是无能乎穷，而受穷所穷。受穷所穷，而子穷矣！”【於陵子.辩穷】
有渊人亡珠于市，於陵子过之而疑焉。遂听直于市长，於陵子泽色，亡与辩焉。市长投座起曰：“此於陵先生也，天下所共与廉者，今独子秽及焉，吾怵女尸巷术矣。”於陵子于是漂涕交臆，惄不荷言。市长曰：“夫貌不举于知心，神不抑于昧己，固真人不为世秽也。今亡行，亡敢谓知先生而廉先生。彼渊人，不足谓昧先生而盗先生。然欣戚偭施，庸有以邪。”於陵子蹙然曰：“夫木不戎于斧斤，而戎乎桁械者，为身害小，而名害大也。今珠，吾没齿盗，孰与廉？吾百世盗邪！盖没齿易尽，百世亡忘。亡忘，诚所悲也。”
市长曰：“夫行由表立，名捷景赴，廉奚盗也？”於陵子曰：“子不闻赫胥之上，大道百行，匹夫共而不有；庖羲之下，元风大德，至人有而不矜。迨夫，五帝凿民，心心自私。于是盗德行于五品相委，盗知术于蒙朴未开。公输巧而众人愚，离朱明而天下瞀矣。且其不近盗之日月，而久盗之天地，久不已也。则声盗之雷霆，声不已也；则鬼盗之神明，兹其情伪，非古今所谓大盗邪？今天下不幸，而旅去其廉，独使大盗归我，哀微肩矣。”须臾，有拾遗者闻之，以其珠诣市长。市长曰：“於陵先生方悲盗廉也，请子亡盗义，我岂敢盗能听也哉！”【於陵子.亡珠】
於陵子过句氏之圃而美其蔬，则夜梦拔葵而亨诸。明日，於陵子遗之句氏屦。句氏曰：“小人货用者，不敢先侪偶涅，子涅子，由今度来之不亡往也。”於陵子罄之故。句氏曰：“夫梦，神驳也，是以善败颠焉。今予樊亡罪乎防，宁忍以屦毒我取也？子指無罪乎攘，独奈以屦毒而予也。”於陵子曰：“俾神而驳也，亡必商与相周与齿已尔。不者，神非意乘乎？意非我乘乎？予固無取，安免吾须臾跖也。”句氏曰：“子不朕朕为跖，欲我昭昭为跖邪？”遂不取，弃之。通庄人闻二子之风，三年不取而萎焉。【於陵子.梦葵】
於陵子薪于野，遇巷之人，耦负于途，罢思息焉。巷之人曰：“瞩而坟然者，小人之居也，请得假力乎否？”於陵子曰：“诺。”及门弛荷，将趾畿焉，赌县踊而止，问曰：“奚县此罪人之具也？”巷之人曰：“使楚国靡废法乎，小人业为之靡废步也。”於陵子曰：“胡以尔也？毋宁屦而业乎？”巷之人曰：“夫屦，指稠而报浅，亡若踊擅而报足，我餬口者。”於陵子曰：“殆夫，子之业也！将亡贼咎繇之意，而亡楚国邪。夫楚，历先神而抚有江汉者，非得于全民首踵而为之奔走哉！今考而业也，则是上尸虐主，下藏戮民。虐主戮民，汤武所为基也。鬻熊将不食乎！且尔夺鬻熊之食，以餬其口；尽楚国之足，以实子室。盖所夷预矣，几何而不怒予亡罪，使子业弗售一人利也。嗟乎！予又安能干楚国之宪，以副子之欲哉！”遂舍薪而趋，曰：“巷之人将刖我矣！”【於陵子.巷之人】
於陵子之妻，齐大夫之子也。去华靡而降处饥寒，白首无厌，而心犹未信于於陵子。他日，於陵子不食且三易旦，积雪拒门，突微生烟。楚王使使持黄金百镒，聘於陵子为相。於陵子辞而谢其使者。因入占其妻曰：“楚王且相我，今日匹夫，明日结驷连骑，食方丈于前，可乎？”妻曰：“前夫子不为齐大夫，后夫子不为楚相，此固妾厚信以平生也。事毋亦有非然者耶。妾谓夫子织屦以为食，非与物亡治也；左琴右书，非与事亡接也。饮水啸歌，乐亦在其中矣。何辱于楚相哉？且结驷连骑，所安不过容膝；食方丈于前，所甘不过一肉。今以容膝之安，一肉之味，怀楚国之忧，可乎？窃恐乱世多害，不保夫子朝夕也。”於陵子笑曰：“子诚我妻也！业已却之矣。”遂信其妻，相与逃去，辟楚之重命。【於陵子.未信】
於陵子既辞楚相，为人灌园。有楚大夫过而识於陵子，于众人曰：“先生不为千乘仆心，乃为十亩陈力，毋以辞信而就屈邪！”於陵子曰：“子徒知信我之为信，而不知信天之为信也。夫伊尹之于太甲，周公之于成王，咸身都师保之隆，家侔王室之富，名位亢盛矣。然不免复辟之祸，居东之放，则安在其为信也?以是知贵我者之贱而卑，宁不去也；知敬我者之辱而礼，宁不享也；知戚我者之疏而独，宁不群也；知誉我者之损而晦，宁不章也。明不烛其闇闇，而信于蒙冥；知不理其棼棼，而信于寂寞；道不因其升沉，而信于无往。食力灌园之余，寓神冲虚之表，一裘御冬，一箑驱夏，休息同乎禽鹿，内徵吾心息息，然为伊尹、周公降气也者，而子顾屈我，不亦怪乎！”【於陵子.灌园】

        </div>
      </div>
    </div>
  </div>
</div>
<!--update:2025-08-30 09:37:25-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>