<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,四书集义精要全文在线阅读,四书集义精要全文在线下载,大玄古籍书库">
<meta name="description" content="注释书。宋末元初刘因撰。成书年代不详。全书28卷,为举卢孝孙《四书集义》精义而作。元代刘因(1747—1293)撰。刘因字梦古,一名骃,自号静修,元代理学家。雄州客城(今河北徐水东)人。不仕于元,隐居乡间,潜心学问。其理学思想宗朱子,但羼入了陆学。对于理学的传播及元代理学的发展有一定贡献。著有《四书集义精要》、《易系辞说》等。朱熹著《四书集注》外,又常与人问答有关四书的问题,不及订归于一。其后卢孝孙取《语类》、《文集》中论四书的材料,辑为《四书集义》,凡一百卷。读者很感繁冗,刘因于是择其精义,删其枝叶,编">
<title>四书集义精要_刘因_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">四书集义精要</span> <br/>
          作者： <span class="inputVal" id="bkauthor">刘因</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,哲学,注释,完结</span> <br/>
          字数： <span class="inputVal" id="bknum">[book_length]111040</span> <br/>
          说明： <span class="inputVal" id="bkdec">注释书。宋末元初刘因撰。成书年代不详。全书28卷,为举卢孝孙《四书集义》精义而作。元代刘因(1747—1293)撰。刘因字梦古,一名骃,自号静修,元代理学家。雄州客城(今河北徐水东)人。不仕于元,隐居乡间,潜心学问。其理学思想宗朱子,但羼入了陆学。对于理学的传播及元代理学的发展有一定贡献。著有《四书集义精要》、《易系辞说》等。朱熹著《四书集注》外,又常与人问答有关四书的问题,不及订归于一。其后卢孝孙取《语类》、《文集》中论四书的材料,辑为《四书集义》,凡一百卷。读者很感繁冗,刘因于是择其精义,删其枝叶,编成此书。</span> <br/>
          封面： <span class="inputVal" id="bkimg">Z_4670.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]四书集义精要
[book_author]刘因
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,哲学,注释,完结
[book_length]111040
[book_dec]注释书。宋末元初刘因撰。成书年代不详。全书28卷,为举卢孝孙《四书集义》精义而作。元代刘因(1747—1293)撰。刘因字梦古,一名骃,自号静修,元代理学家。雄州客城(今河北徐水东)人。不仕于元,隐居乡间,潜心学问。其理学思想宗朱子,但羼入了陆学。对于理学的传播及元代理学的发展有一定贡献。著有《四书集义精要》、《易系辞说》等。朱熹著《四书集注》外,又常与人问答有关四书的问题,不及订归于一。其后卢孝孙取《语类》、《文集》中论四书的材料,辑为《四书集义》,凡一百卷。读者很感繁冗,刘因于是择其精义,删其枝叶,编成此书。
[book_img]Z_4670.jpg


[book_title]提要
【臣】等谨案四书集义精要二十八巻元刘因撰因字梦吉容城人学者称静脩先生世祖至元十九年徴拜承徳郎右赞善大夫未几辞归再以集贤学士徴不起事迹具元史本傅自朱子为四书集注凡诸人问答与集注有异同者不及订归于一而卒后人因取语类文集所説辑为四书集义凡数万言读者颇病其繁冗因乃择其指要删其复杂勒成是书张萱内阁书目载集义精要凡三十五卷一斋书目则作三十巻卷目互有不同此本仅存二十八卷至孟子滕文公上篇而止其中尚有缺佚亦非完帙然朱彝尊作经义考于是书下注云未见则自来流传颇罕古人遗笈之仅存者不以残缺病也其书芟削浮词标举要领使朱子之説不惑于多岐苏天爵以简严精当称之良非虚美葢因潜心义理所得颇深故去取分明如别白黑较徒博尊朱之名不问已定未定之説片言只字无不奉若球图者固不同矣乾隆四十六年十月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆　费　墀

[book_title]卷一
钦定四库全书
四书集义精要卷一　　　　元　刘因　撰大学一
章句序
问一有聪明睿智能尽其性者则天必命之以为亿兆之君师曰既有许多气魄才徳必不但已必统御亿兆之众人亦自然归之如三代以前圣人皆然及孔子始不得位盖气数之差至此极故不能反然亦闲他不得亦做出许多事以教天下后世是亦天命也【僩】○问外有以极其规模之大而内有以尽其节目之详曰此盖要先识其外面规模如此之大而内用工夫以实之所谓规模之大凡人为学便当以明明徳新民止于至善及明明徳于天下为事不应只要独善其身便已须是志于天下所谓志伊尹之所志学顔子之所学也【同上】○以明徳新民为节目则止于至善是规模之大【道夫】○问异端之教何以其髙过于大学而无实曰吾儒必读书逐一就事物上穷理彼乃一切扫去而空空寂寂然乃谓事已了若将些子事付之便都没奈何如古人礼乐射御书数数尤为最末事若而今行经界则法亦甚有用若时文整篇整卷又要何用即徒然坏了许多士子精神【贺孙】
经前章章句
明徳乃直指全体之妙【铢】○问明徳是心否曰便是心中道理此道理光明鉴照毫发不差【防】○天之赋于人物者谓之命人与物受之者谓之性主于一身者谓之心有得于天而光明正大者谓之明徳【敬仲】○心属火乃光明发动之物所以具得许多道理【义刚】○虚灵不昧便是心此理具足于中无少欠阙便是性禅家则但以虚灵不昧者为性而无具众理以下之事【防孙】○问虚灵不昧是説心乎説徳乎曰心徳皆在其中子细看【防】○明明徳如人自云天之所以与我者未尝昏但知其不昏便不昏矣【僩】○在明明徳一句当常常提撕人只一心为本存得此心于事物方知有脉络贯通处【方子】○悚然一念自觉其非便是明之之端【防孙】○明徳未尝息时时发见于日用之间如见非义而羞恶见孺子入井而恻隠见尊贤而恭敬见善事而叹慕皆明徳之见也但当因其所而推广之【僩】○问学者当因其所而遂明之是如何曰人固有理会得处如孝于亲友于兄弟如水之必寒火之必热不可谓其不知但须因其已知之理而益穷之以求至乎其极【广】○学者贵复其初至于已到地位则不着个复字【可学】○读书须要为已先须立志圣人教人只在大学第一句明明徳上以此立志【盖卿】○道之以徳徳是明徳道之以此徳是新民也【骧】○至善犹今人言极巧【方子】○善字轻至字重【节】○明徳统言在已之徳本无瑕垢至善指言理之极致随事而在【答何叔京】○以人言则曰明徳以理言则曰至善【同上】○问必至于是而不迁曰未至其地则求其至既至其地则不当迁动而之他也【徳明】○不及于止则是未当止而止当止而不止则是过其所止能止而不止则是失其所止【僩】○止如火之必热如水之必深如食之必饱如饮之必醉若知所止便见事事决定是如此决定着做到如此地位欠阙些子便是住不得【贺孙】○问注谓知之则志有定向或问谓能知所止则方寸之间事事物物皆有定理语似不同曰亦同【木之】○问知止而后有定须是物格知至以后方能如此若未能物格知至但当随所知分量而守之乎曰物格知至也无顿【上声】断都知到尽处方能知止有定只此一事上知得尽则此一事便知得当止处便知止有定不应知未到尽头但然在此而不知做工夫也【僩】○定以理言故曰有静以心言故曰能【义刚】○静是就心上言安是就身上言【同上】○静安颇相似安盖深于静也【去伪】○知止只是识得一个去处既已识得即心中便定更不他求【如求之彼又求之此即是未定】定而后能静静而后能安此亦相去不逺但有浅深耳【徳明】○定对动而言初知所止是动者方定方不走作如水之初定静则定之久物不能挠安则静之广无适而不安安然后能虑虑者思之精审也人之处事于丛杂急遽之际而不错乱者非安能之乎【僩】○问觉意思虚静时应物少不中节不虚静时应物便错乱曰然然公亦但能守得块然黑底虚静不曽守得那白底虚静所谓虚静须将那黑底打成个白底中东西南北玲珑透彻虚明显敞如此方是虚静若但守得黑底虚静何用【同上】○知是闲时知得虑是到手后须要处置得是【答李敬子】○定静安是未有事时胷次洒然虑是正与事接处对同勘合也【答李孝继】○问知止已是思虑了何故静安下复下个虑字既静安了复何所虑曰知止只是先知得事理如此便有定能静能安及到事至物来乃能虑能字自有意思谓知之审而后能虑虑之审而后能得【赐】○定静安虑得五字是功效次第不是功夫节目定静安三字须分节次其实知止后皆容易进能虑能得最是难进处多是至安处住了能虑去能得地位虽甚近然只是难进挽弓到临满时分外难开【答王子合】○工夫全在知止能字盖滔滔而去自然如此者【履孙】○学者工夫却在明明徳新民止于至善上知止能得此处却未甚要圣人但説一知止能得様子在此【防】
经后章章句
治国明明徳于国齐家明明徳于家【原缺名】○问意聴命于心者也今曰欲正其心先诚其意则是意乃在心之先矣曰心卒难摸索心譬如水水之体本澄以风涛不停故水亦摇动必风涛既息然后水之体能静【僩】○诚其意但作虚字看如正字之类上蔡云诚是实理茍谓实理人即于理上説不于心上説矣未是【端蒙】○心言其统体意就其中处言正心如戒惧不睹不闻诚意如慎独【闳祖】○若论浅深诚意工夫较深正心工夫较浅若论大小诚意较细而正心修身地位又较大又较施展【贺孙】○知意皆出于心知则主于别识意则主于营为知近性近体意近情近用【端蒙】○格物是梦觉闗【格得是觉格不得是梦】诚意是善恶闗又曰人鬼闗【诚得是人诚不得是鬼又曰过得此闗方是人不是鬼】过此二闗以上工夫较省逐旋开去至于治国平天下地步愈濶却须要照顾得到【人杰】○知至意诚是凡圣闗隘未过此闗虽有少善犹是黑中之白已过此闗虽有小过亦是白中之黑【道夫】○意未诚时譬人之犯私罪也意既诚而心犹动譬人之犯公罪也【盖卿】○程子谓一心之中如有两人焉将为善有恶以间之为不善又有愧耻之心此正交战之验程子此语正言意不诚心不实处大凡意不诚分明是吾之贼我要上他牵下我要前他牵后此最学者所宜察【同上】○人须是真知意方能诚因指烛曰防烛在室中光明洞达无处不照虽欲将不好物来亦没安顿处【僩】○致知非欲知人之所不知者也只是人面前者如义利两事昨日虽见得义当为而却又説未为也无害见得利不可为却又説为也无害此是知未至也今日见得义当为而决为之利不可为而决不为之心下自肯自信得及此是知至也【植】○格物是零碎説致知是全体説【时举】○知与物至切近物才格则知己至故云在更无次第也【闳祖】○人多以理为悬空之物大学不言穷理而云格物亦欲人就事物上求之方见实也【徳明】○致是推致方为也至是已至【致从人从至是人从旁推至○同上】○物格而后知至以下着而字则是先为此而后能为彼也【端防】○问八条目一节毕进一节耶随其所在而致力耶曰有国者不应曰我家未齐待我齐家毕而后来治国有家者不应曰我身未修待我修身毕而后来齐家无此理也但细推次序须当如此若随所遇之当为者则一齐为之始得【僩】○致知格物是穷此理正心诚意修身是体此理齐家治国平天下是推此理【铢】○学者之读此而不得其要者如数遗契之齿而求有获亦没世穷年而无所得矣【答朱子绎】○壹是一切也汉书一切顔师古注犹如以刀切物取其整齐【泳】○自则近道矣以上为前章自古之欲明明徳于天下以下为后章前章略提纲领后章细分条目钜细相涵首尾相应极为详备盖夫子所诵古经之言而曽子记之【经筵讲义】
传一章
古注云顾谓常目在之也此语最好只是照管得那本明底物事在即孟子所谓求放心也【方子】○因説天之明命曰这个物事即是气便有许多道理在里人物之生都是先有这个物事便是天当初分付底既有这物事方始具是形以生便有皮包裹在里若有这个无这皮殻斯亦无包裹如草木之生亦是有个生意了便会生出芽蘖出来便有皮包裹着而今儒者只是理会这个要得顺性命之理佛老也只是理会这个物事老氏便欲长把住这气不肯与他散便会长生久视佛氏也只是见这物事便放得下所以生死祸福都不动只是他去作防了又云各正性命保合太和圣人于乾卦此两句最好人之所以为人物之所以为物都是正个性命保合得个和气性命便是当初合下分付底保合便是有个皮殻包裹在里如人以刀破其腹此个物事便散却便死【防孙】
传二章
茍诚也要在此一字【贺孙】○鼓之舞之之谓作如击鼓然自然使人跳舞踊跃然民之所以感动者由其本有此理但上之人既自有以明其明徳时时提撕警则下之人观瞻感化各自有以兴起其同然之善心而自不能已耳【僩】○无所不用其极观上文三引诗书而此以无所二字总而结之则于自新新民皆欲用其极可知矣自新固新民之本然天下无一物非吾度内者亦无一事非吾之所当为者譬如百寻之木根本枝叶生意无不在焉但知所先后则近道耳岂曰専用其本而直弃其末哉【答江徳功】
传三章
缉熙是工夫敬止是功效【防】○君止于仁以体仁足以长人居上不寛等语观之可见盖为人上者无此意思即上下乖睽壅隔而无以相有矣【答滕徳章】○明道曰与其非外而是内不若内外之两忘也説得最好便是不获其身行其庭不见其人不见有物不见有我只见其所当止也如为人君止于仁不知下面道如何只是我当止于仁为人臣止于敬不知上面道如何只是我当止于敬只认我所当止也以至父子兄弟夫妇朋友大事小事莫不皆然【道夫】○世上固是无限事然大要也只是几项大头项如为君止于仁等须看见定是着如此不可不如此自家何故却不如此意思如何便是天理意思如何便是私欲天理见处是如何如何却被私欲障蔽了【贺孙】○究其精微之蕴是就三者里面穷究其蕴推类以通其余是外面推广如夫妇兄弟之类【淳】○至善一章工夫都在切磋琢磨上【自修】○切而不磋琢而不磨瑟僩而不赫喧民不能忘而不至没世虽善非至也又曰瑟僩赫喧若有主于中而不能于外不是至善务饰于外而无主于中亦不是至善【铢】○瑟僩赫喧不是做工夫处是成就了气象如此穆穆文王亦是气象也【防】○僩旧训寛大每看经字所载或从心或从手之不同然皆云有武毅之貌所以注中直以武毅言之恂郑氏读为峻始谓只是恂恂如也之恂何必如此及读庄子木处则惴栗恂惧然后知郑氏之音为当【道夫】
补传
格物以理言致知以心言【恪】○问何谓理曰理是有条理有文路子文路子当从此去自家即从此去不从此去自家即不从此去须寻文路子在何处循之而行【节】○理如一把线相似有条理又指一竹篮曰一条竹篾如此去一条又如此去直是一般理横是一般理有心便存得许多理【同上】○张子谓物有未体则心有外体是置心在物中究见其理亦格物致知之意也【木之】○心与理一不见理在面前为一物理便在心之中心包蓄不住随事而因笑曰説到此自好笑恰似那寺中藏相似除了经函里面防灯四方八面皆如此光明灿烂但今人亦少能看得如此【广】○理不是在面前别为一物即在吾心人须是体察得此物诚实在我方可譬如修养家所谓铅汞龙虎皆是我身内之物非在外也【同上】○有是理方有是物事如草木有子方生出草木如人有此心去作事方成此事若无此心如何成此事【防孙】○问物之无情者亦有理否曰如舟只可行之水车只可行之于陆天不曽生个笔人把兔毫来做笔才有笔便有理【恪】○人莫不有知如孩提之童知爱其亲及其长也知敬其兄以至饥则知求食渴则知求饮是莫不有知也但所知者止于大畧而不能推致其知以至于极耳【时举】○问表里曰表者人物之所共由里者吾心之所独得表者如父慈子孝虽九夷八蛮也出这道理不得里者乃是至隠至微至亲至切切要处因举语大天下莫能载语小天下莫能破又説里字云莫见乎隠莫显乎微此个道理不惟一日间离不得虽一时间亦离不得以至终食之顷亦离不得【防孙】○问表里之説曰所谓博我以文约我以礼便是博我以文是要四面八方都见得周匝无遗是之谓表至于约我以礼又要逼向身已上来无一毫之不尽是之谓里【木之】○表便是那外面里便是就自家身上至亲至切至隠至密贴骨贴肉处今人处事多是自説道且恁地也不妨这便只是不曽知到贴底处若是知到贴底处自是决然不肯恁地了【义刚】○须是表里精粗无不到有一种人只就皮殻上做工夫却于理之所以然者全无是处又有一种人思虑向里去多然又嫌眼前道理粗于事物上都不理会此乃谈説妙之病其流必入于异端【铢】○粗是那大纲精是那里面曲折处【明作】○问全体大用处曰赤子匍匐将入井皆有怵惕恻隠之心举此一节体用亦可见体与用不相离如此身是体起来运行便是用【坐则此身全坐便是体行则此身全行便是用○道夫】○将那道理来事物上与人看就那事物上推出那里面有这道理微显阐幽【僩】○穷理之初如攻坚物必寻其罅隙可入之处乃从而击之则用力为不难矣孟子论四端便各自有个柄靶仁义礼智皆有头绪可寻即其所之端而求其可见之体莫非可穷之理也【谟】○道理极是细腻心粗者入那细底不得【僩】○以圣贤之意观圣贤之书以天下之理观天下之事人多以私见自去穷理只是你自家所见去圣贤之心尚逺在【祖道】○问补传何不效其文体曰亦曽效之竟不能成刘原父却能效古人为文其集中有数篇论全似礼记【必大】○程子所谓格至也格物而至于物则物理尽者意句俱到不可移易某之谬説实本其意然亦非茍同之也盖自十五六时知读是书而不晓格物之义往来于心余三十年近嵗就实用工处求之而参以他经传记内外本末反覆证验乃知此説之的当恐未易以一朝卒然立説破也【答江徳功】
四书集义精要卷一

[book_title]卷二
钦定四库全书
四书集义精要卷二　　　　元　刘因　撰大学二
传六章
毋自欺乃解诚意之义但知未至禁之虽力而或未能止唯知至然后禁之不难而无不能止也【答吴伯丰】○致知者诚意之本也慎独者诚意之助也【铢】○知之不至则不能慎独亦不肯慎独唯知至者见得实是实非灼然如此则必战惧以终之此所谓能慎独也【同上】○先知得到更须于细微处用功若不知得到如此鹘突虽十目十手众所共知处亦自七颠八倒更如何慎得独【贺孙】○诚意章皆在两个自字上【人杰】○自欺自慊两事正相抵背才不自欺其好善恶恶即是求自快自足如寒而思衣以自温饥而思食以自饱而无牵强茍且姑以为人之意才不如此即其好恶皆是为人而然非有自求快足之意也故其文曰所谓诚其意者毋自欺也又继之曰如恶恶臭如好好色即是正言不自欺之实而其下句乃云此之谓自慊即是言如恶恶臭如好好色便是自慊非谓必如此而后能自慊也【答孙敬甫】○自慊则一自欺则二【僩】○自慊之慊大意与孟子行有不慊相类然细思之亦微不同孟子训足意多大学训快意多横渠云有外之心不足以合天心初看亦只一般然横渠亦是训足意多【贺孙】○欺人亦是自欺特其甚者耳【僩】○今人当独处时此心非是不诚只是不奈他何非是此心要驰骛但把捉他不住此已是两般意思至如见君子而后厌然诈善时已是第二畨罪过了【相道】○如好好色如恶恶臭皆是真情既是真情则见于外者亦自可见如种麻则生麻种谷则生谷此谓诚于中形于外【节】○几正是那欲未之时当于此致谨使教自慊莫教自欺【义刚】○十目十手即上文人之视已如见其肺肝然之意不可道人不见人晓然共见如此甚可畏也【淳】○十目十手不是怕人见盖人虽不我知而我已自知自是甚可惶恐了其与十目所视十手所指何以异哉【时举】○十目十手言小人闲居为不善其不善形于外者不可揜如此徳润身心广体胖言君子慎独之至其善之形于外者昭验如此【铢】○心本是濶大之物但因愧怍了便卑狭便被他隔碍了【僩】○心广大则体安舒【经筵讲义】○问自欺今改本注云心之所阳善隂恶则其好善恶恶皆为自欺而意不诚矣旧注云人莫不知善之当为然知而不切则其心之所必有隂在于恶而阳为善以自欺者故欲诚其意者无他亦曰禁止乎此而已矣今注恐不如旧注之明白而易晓也曰诚其意者毋自欺也此语极细功夫极密盖言为善之意稍有不实照管少有不到处便为自欺未便説到心之所必有隂在于恶而阳为善以自欺处若如此説则大故无状有意于为恶非经文之本意也所谓心之所阳善隂恶乃是见理不实不知不觉陷于自欺正如金已是真金了只是锻链得微不熟微有渣滓去不尽顔色或白或青或黄便不是十分精金矣非是隂有心于为恶而诈为善以自欺也所谓毋自欺者正当几微毫厘处用工只几微之间少有不实便为自欺岂待至于如此耶此处语意初未説到麄处盖谓其自欺未説到与人説时方谓之自欺所以前后学者多説差者盖为黏连却下文小人闲居为不善一段看之所以差也【僩】○问近又改自欺注云自欺者心之所若在于善而实则未能无不善也若字之义如何曰若字盖言外虽似都善其实中心有些不爱此便是自欺【同上】○问近又改自欺注云外为善而中实未免于不善之杂或者谓当作中实容其不善之杂盖谓知其不善之杂为非是而又容之乃为自欺曰初是不奈他何不能不自欺至容字又是第二节罪縁不奈他何所以容在此盖以谓有纎毫不善之杂即是自欺矣自欺只是欠了分数如金之淡者不可不谓之金只是欠了分数如为善有八分欲为有二分不为此即是自欺是自欠了分数也次日乃言吾之説即説得自欺之根自欺却是容字之意盖知其不善之杂而又盖庇以为之此方是自欺如人有一石米却只有九斗欠了一斗此欠者便是自欺之根自家却自盖庇了吓人説是一石此方是自欺也次日又言再思此章之説人之毋自欺即要如好好色如恶恶臭也不然即自欺矣毋自欺者如为善若少有自欺者即当斩根去之而真如恶恶臭则可小人闲居为不善一段则反説也闲居为不善即恶恶不如恶恶臭也见君子而后厌然揜其不善而着其善即好善不如好好色也若只如此看去则此章文义皆贴实而平易坦然而无曲折旧説太濶而髙然有一様人如旧説者欲节去之又可惜但终非本文之意耳【同上】○此章旧説是使学者无所用其力也中庸所谓明辨此章今始辨得分明【防孙】○或问自欺有三様一则全无实而専事假托掩覆于外者此其尤者也一则虽知好善恶恶之为是而隠微之际又茍且以自欺者一则知有未至随意应事而不自觉陷于自欺者曰是有此三様意思然却不是三路只是一路有浅深之不同【焘】
传七章
忿懥是怒之甚者【履孙】○看有所二字所谓有所则是被他为主于内反为他所动也【道夫】○四者心之所不能无也但不可使之有所私耳才有所私便不能化梗在胸中今人多是才忿虽有可喜之事亦所不喜才喜虽有当怒之事亦不复怒便是蹉过事理了便是视而不见聴而不闻食而不知其味了譬如镜有人形在里而第二人来定照不见又如衡先有一物在上则又如何称得【同上】○心不可有一物外面酬酢万变都只是随其分限应去都不闗自家心事才系于物心便为其所动其所以系于物者有三或是事未来自家先有个期待底心或事已应过去了又却长留在胸中不能忘或正应事之时应有偏重便只见那边重都是为物所系缚既为物所系缚便是有这个物事到别事来到面前应之便差了这如何会得其正圣人之心莹然虚明无纎毫形迹一看事物之来若小若大四方八面莫不随事顺应此心元不曽有个事【贺孙】○心在此一事不可又夹带那一事若方喜此一项事更有一事来须放了前一项只平心就后一项理会不可又夹带前喜之之心在此前在潭州有一公事合恁地直截断縁中间情有牵制被他挠数日忽然思量透便断了集同官看觉当时此心甚正要知此正是正心处【同上】○问正心章人之心要当不容一物曰这説便是难才説不容一物却又似一向全无相似只是这许多喜怒忧惧只要从无处出不可先有在心下非特此几项如此凡事先安排要恁地便不得如人立心要恁地严毅把捉少间只管见这意思到不消恁地处也恁地便拘逼了有人立心要恁地慈祥寛厚少间只管见这意思到不消恁地处也恁地便流入于姑息茍且去又如人説是我做官大要抑强扶弱及遇着当强底事也去抑他如有心于好名遇着近名底事便愈好之有心于为利遇着近利底事便贪欲【同上】○问忿好乐乃在我之事可以勉强而不为如忧患恐惧乃是自外来者安得由己曰虽是自外来者须要自家有个道理处置得不恐惧忧患但只管累其本心亦不济得事孔子畏匡文王囚羑里死生在前圣人元不动心处之怡然只看此便是要见得道理分明自然无此患【明作】○谓圣人以喜怒动其志固为不可若谓都无动则是圣人之心如木石而喜怒之见于外者特为伪耳岂有是理哉此等处须是存养体验自做得些工夫当自见之难以浅识悬断也【答曽无疑】○问心不在焉视而不见聴而不闻只是説知觉之心却不及义理之心曰才知觉义理便在此【方子】○问既诚意矣而有忧患之类何也曰诚意是无恶有忧患忿之类却不是恶但是有之则是有所动又曰好乐之类是合有底只是不可留滞而不化无留滞则此心便虚【节】
传八章
或问畏敬曰家人有严君焉吾之所当畏敬者也然当不义则争之若过于畏敬而从其令则陷于偏矣【人杰】○哀矜谓如有一般大奸大恶方欲治之被他哀鸣恳告却便恕之【道夫】○问敖惰曰敖了都不管便是惰【义刚】○敖惰轻贱恶重【履孙】○五者各有当然之则只不可偏如人饥而食只合当食食才过些子便是偏渴而饮饮才过些子便是偏如爱其人之善若爱之过则不知其恶即是因其所重而陷于所偏恶恶亦然【泳】○心须卓然立在九者之外【谓忿至敖惰】而勿陷于九者之中方得其正圣人之心周流应变而不穷只为在内而外物入不得及其出而应事接物又不陷于彼【防孙】○忿之类在心上理会如亲爱之类又在事上理会心上理会者是见于念虑之偏事上理会者是见于事为之失【去伪】○正心是萌芽上理会若修身及絜矩等事却是各就地头理会【恪】
传九章
问其家不可教切疑可字当为能字曰彼之不可教即我之不能教也可之与能彼此之词也若作家不能教则不词矣【答李敬子】○保赤子是慈如保赤子是使众【防】○孝弟二者虽人之所同有然守而不失者亦鲜唯有保赤子一事罕有失之者故圣贤于此特明夫人之所易晓者以示训正与孟子言见孺子入井之意同【处谦一作壮祖】○传之九章大率皆躬行之事而未及乎为政八章亦然【同上】
传十章
老老长长恤孤是治国之事皆人君躬行以化其下者至于有夫三者之效则国治矣故欲平天下者必须先有此个本领效验然后有以为地而致其絜矩之功所谓平天下在治其国者也【答陈肤仲】○兴孝兴弟不倍上行下效之意上章已言之矣此章再举之者乃欲引起下文君子必须絜矩然后可以平天下之意不然则天下终不免于不平也故此一章首尾皆以絜矩之意推之而未尝复言躬行化下之説然则治国平天下虽无二道然设施之际不可谓无异也【答王子合】○学者不合误认老老长长为絜矩【僩】○若但兴起其善心而不有以使之得遂其心则虽能兴起终亦徒然如政烦赋重不得以养其父母又安得以遂其善心须是推己之心以及于彼使之仰足以事父母俯足以育妻子【贺孙】○能使人兴起者圣人之心也能遂其人之兴起者圣人之政事也【广】○我欲孝弟而慈必欲他人皆如我之孝弟而慈不使一夫之不获者无一夫之不得此理也只我能然而人不能然则不平矣【人杰】○絜矩者度物而取其方也以下文求之可见今曰度物以矩则当作矩絜乃得其义【答江徳功】○荀子庄子注云絜围束也是将一物围束以为之则也某十二三时闻范丈如圭所言如此渠甚自喜以为先儒所未尝到也【道夫】○六句所恶皆是就人身上説六句毋以方是推己以及物之事【僩】○要在毋以字上【贺孙】○平天下谓均平也所恶于上毋以使下所恶于下毋以事上此与中庸所谓所求乎臣以事君未能同意但中庸是言其所好者此言其所恶者也【徳明】○已欲立而立人己欲达而达人是两折説只以己对人而言若絜矩上之人所以待已已又所以待人是三折説【贺孙】○问各得其分不相侵越广狭长短平均如一曰所恶于左便是左边人侵了自家左边界分而我恶之故我亦不以此待右边之人而不侵他右边之左如此方得左边界分分明又以所恶于右者度之方得右边界分分明上下前后亦莫不然则四至所向皆得均平而界分方整无偏广偏狭之病矣【答陈安卿】○如自家有一丈地左家有一丈地右家有一丈地左家侵着我五尺是不矩我必去讼他我若侵着右家五尺亦是不矩合当还右家上下左右前后不相侵越如伐冰之家不畜牛羊之类【节】○上下四旁都只是这一様心将头折转来比这头在我之上者使我如此而我恶之则知在我下者亦似我如此故我更不将所责上底人之心来待下则自家在中央上面也占许多地步下面也占许多地步便均平方正若将所责上底人之心来待下便上面长下面短不方了下之事我如此而我恶之则知在我上者亦似我如此若将所责下底人之心去事上便又下面长上面短了左右前后皆如此待前底心便折转来待后待左底心便折转来待右如此便方毎事皆如此则无所不平矣古人小处亦可见得如并坐不横肱恐妨碍左边人又恐妨碍右边人左右都不相妨此便是以右之心交于左以左之心交于右如戸开亦开户阖亦阖有后入者阖而勿遂开亦开阖亦阖此是不以后而变乎先之意阖而勿遂此又是不以先而拒乎后之意便是以前之心先于后后之心从于前左右前后处得都好【防】○举而不能先先是早底意思不能速用之意【泳】○问至此而天理存亡之几决矣何也曰初言得众失众再言善不善已切矣终之以忠信骄泰分明是就心上説出得失之由以决之忠信乃天理之所以存骄泰乃天理之所以亡【防】○问明道已自尽为忠循物无违为信曰推此心更无余蕴【如十分话对人只説七分便为不尽】循此事物不违其实【如大曰小小曰大此之谓违于物】忠信只是一事自已自尽言之则名为忠自循物无违言之则名为信伊川见此语尚晦故更云尽已之谓忠以实之谓信【同上】○虽有善者如今人説会底【闳祖】
四书集义精要卷二

[book_title]卷三
钦定四库全书
四书集义精要卷三　　　　元　刘因　撰大学三
或问
后生初学且看小学之书那个是做人底様子【广】○小学涵养此性大学则所以实其理也【可学】○古人自能食能言便有教一嵗有一嵗工夫到二十来嵗圣人资质已自有三分矣大学只出治光彩而今都蹉过不能更回去做得只据而今地头便劄定脚跟做去栽种后来根株补填前日欠阙如二十嵗觉悟便从二十嵗做去便年至八九十嵗觉悟亦当据见定做去【防】○失时而后学须百倍其功方趱补得前许多欠阙处人一已百人十已千若不如是只见没长进如何要填补前面【贺孙】○小学不传伊川却是带补一敬字【可学】○古人于小学中已自把捉成了故于大学之道无所不可今人既无小学之功却当以敬为本【骧】○问程子云主一之谓敬无适之谓一曰只是莫走作且如读书时只读书着衣时只着衣理会一事时只理会一事了此一件又作一件此主一无适之义【道夫】○问主一曰勿贰以二勿参以三是不要二三不东以西不南以北是不要走作【淳】○敬是终始一事【节】○敬只是收敛自家精神専一在此又曰主一又是敬字注解要之事无大无小常令自家精神思虑尽在此遇事时如此无事时也如此【贺孙】○问人心常要活活则周流无穷而不滞于一隅或疑主一则滞滞则不能周流无穷矣曰然所谓主一者何尝滞于一事不主一则方理会此事而心留于彼此乃滞于一隅【道夫】○问谢氏説曽防章云曽防胸中无一事而説克己则乃云心与事一无一忘一助之失曰心与事一盖谓作此一事则主在此事惟其心与事一故能胸中无一事也【必大】○才主一便觉意思好卓然清明不然便缓散清索了没意思横渠曰心清时少乱时多其清时视明聴聪四体不待羁束而自然恭谨其乱时反是説得更精切【广】○人常须收敛身心使精神常在此似担百十斤担相似须硬着筋骨担【贺孙】○问尹氏不容一物之説曰心主此一事不为他事搀乱便是不容一物也【僩】○尹氏曰其心收敛不容一物又曰今人入神祠时直是更着不得些子事只有个恭敬此最亲切人若能専一此心便收敛密都无些子空罅若此事思量未了又走去那边心便成两路【贺孙】○整齐严肃便是主一【义刚】○心念不整肃意思便寛缓如读书即凑泊他那圣贤意思不着【僩】○问常惺惺之説佛氏亦有此语曰其唤醒此心则同而其为道则异吾儒唤醒此心欲其照管许多道理佛氏则空唤醒在此无所作为此其异也【同上】○主一无适之谓敬此等语须力行之方得真实意味【答曾择之】○四句不须分析只作一句看无不通贯【木之】○敬有死底敬有活底敬只守着块然擎跽曲拳合眼黙坐之敬遇事而不济之以义辨其是非则不活若熟后敬便有义义便有敬敬义夹持循环无端则内外透彻【从周】○人不可有厌烦好静之心在世上无无事底时节要无事时除是死也随事来便须应他有事无事自家之敬元未尝间断也若事至面前而自家却自主静顽然不应便是心死矣【义刚】○执持令此心常在方是能持敬今之言持敬者只是説敬非是持敬若此心常在躯殻中为主便须常如烈火在身有不可犯之色事物之来便成两畔去又何至如是纒绕【大雅】○圣贤説行笃敬执事敬则敬字本不为黙然无事时设【答周舜弼】○问或问理在先气在后曰理与气本无先后之可言但推上去时却如理在先气在后相似又问理在气中见处如何曰如隂阳五行错综不失条绪便是理若气不结聚时理亦无所附着【祖道】○天地之间有理有气理也者形而上之道也生物之本也气也者形而下之器也生物之具也是以人物之生必禀此理然后有性必禀此气然后有形其性其形虽不外乎一身然其道器之间分际甚明不可乱也若刘康公所谓天地之中所谓命者理也非气也所谓人受以生所谓动作威仪之则者性也非形也礼运之言其曰天地之徳者理也其曰隂阳之交鬼神之会者气也诗曰天生烝民有物有则周子曰无极之真二五之精妙合而凝所谓真者理也所谓精者气也所谓则者性也所谓物者形也上下千有余年之间言者非一人记者非一笔而其説之同如合符契非能牵聨配合而强使之齐也此义理之原学者不可不察【答黄道夫】○问理气先后曰有是理便有是气但理是本今且从理上説气如太极动而生阳动极而静静而生隂不成动已前便无静程子言动静无端隂阳无始盖此亦且从其动处説起若论其动以前又有静静以前又有动如云一隂一阳之谓道继之者善也此继字即动之端若只一阖一辟而无继即是合杀了又问继是动静之间否曰是静之中动之始也且如四时到冬月万物皆归根若不生来年便都息矣盖自贞而复生元无穷如此【义刚】○问先有理后有气之説曰不消如此説今安得知其初为先有理后有气耶但以意度之则疑此气或依傍此理行及此气之聚则理亦在焉盖气则能凝结造作理却无情意无计度无造作只此气凝聚处理便在其中且如天地间人物草木禽兽其生也莫不有种定不能无种而白地生出一物此皆气也【僩】○问理气似不可分先后曰要之也先有理但不可説是今日有是理明日却有是气亦须有先后且如万一山河都陷了毕竟理却只在此【冰】○问有理而后有气未有人时此理何在曰亦只在此如一海水或得一瓮或得一椀都只是这海水但彼为主我为客他较长久我得之不久耳【义刚】○仁礼属阳义智属隂袁仲机乃引扬子云于仁也柔于义也刚谓仁当属隂义当属阳殊不知舒畅达即有刚之意思【今观天地之化草木生自是条畅防达无所窒碍此便是阳刚之气如云采薇采薇嵗亦阳止薇亦刚止盖薇之生也挺直而上此处皆可见】收敛藏缩即有隂之意思以气之呼吸言之则呼为阳吸为隂吸收敛而呼舒畅也乡饮酒义云温厚之气盛于东南此天地之仁气也严凝之气盛于西北此天地之义气也【僩】○仁体刚而用柔义体柔而用刚盖仁有流动越之意而其用则慈柔义有商量从宜之义而其用则决裂也【广】○隂阳之为五行有分而言之者如木火阳而金水隂也有合而言之者如木之甲火之丙土之戊金之庚水之壬皆阳而乙丁己辛癸皆隂也以此推之健顺五常之理可见【答黄商伯】○禀木气多者少刚强禀金气多者少慈祥推之皆然【可学】○木之神为仁火之神为礼神字犹云意思也且如一枝柴如何见得是仁但其意思却是仁【僩】○问健顺五常曰健禀其阳之理顺禀其隂之理五常禀其五行之理人物皆禀焉如犬之善囓者即其健不囓者即其顺又如草木直者硬者是禀其健软者弱者是禀其顺【同上】○问气之正且通者为人气之偏且塞者为物如何曰物之生必因气之聚而后有形如火炉镕铁其好者在一处其渣滓又在一处而理则同理者如一宝珠在圣贤如置清水中其光自然见在愚不肖如置浊水中须澄去其浊则其光方见在万物则如置泥中不复可见然物类中亦有知君臣母子知祭知时者亦是其中有一线明处然而不能如人者只为他不能克治耳【祖道】○惟人得其正故是理通而无所塞物得其偏故是理塞而无所知且如人头圆象天足方象地平正端直以其受天地之正气所以识道理有知识物受天地之偏所以禽兽横生草木头生向下尾反在上物之间有知者不过只通一路人则无不知无不能所以与物异者此尔然人为气所拘亦有只通得一路者或厚于此而薄于彼或通于彼而塞于此有人能尽通天下利害而不识义理或工于百工技艺而不解读书如唐明皇友爱诸弟终身不变然而为君则杀其臣为父则杀其子为夫则杀其妻便是有所通有所蔽亦是气禀亦是利害昏之【僩】○问动物有知植物无知何也曰动物有血气故能知植物虽不可言知然一般生意亦可黙见若戕贼之便枯悴不复悦怿浇灌之便敷荣尝观一花树朝日照耀之时欣欣向荣有这生意皮包不住自迸出来若枯枝老叶便觉憔悴盖气行已过也邵康节云植物向下头向下本乎地者亲下故浊动物向上头向上本乎天者亲上故清猕猴之类能如人立故特灵鸟兽头多横生故有知无知相半又曰如枯槁之物谓之无生意则可谓之无生理则不可如附子不可为大黄大黄不可为附子烧是木则有是气至成灰亦各有味【徳明】○问人禀天地五行之气然父母所生是与气相值而然乎曰是此气须从人身上过然又有异处如磁窰中器物闻説千百件中或有一件红色极好者此是异禀惟人亦然瞽鲧之生舜禹亦犹是也【人杰】○问尧舜生丹均瞽瞍生舜恐不全在人亦是天地之气曰人气便是天地之气然就人身上透过如鱼在水水入口出腮但天地公共之气人不得擅而有之又曰二气五行交际运行之际有清浊人逢其气所以如此非人之气所能与也【徳明】○物久自有坏秦汉而下二气五行自是较昏浊不如太古之清明淳粹且如中星自尧至今已差五十度矣【防孙】○二气五行腾倒到今其杂也久矣但其运行交错则其美恶却各自有会处此上智下愚之所以分也【答李孝继】○清浊偏正等説乃本正蒙中语而吕氏中庸説又推明之【答李晦叔】○问介然之顷一有觉焉则其本体之明已洞然矣曰如击石之火只是些子才引着便可以燎原介然之觉一日之间其也无时无数但要人识认得操持充养将去【僩】○问昨以知止与能虑比易中深与几今或问中却兼下极深研几字觉未穏曰当时下字亦未子细要之只着得研几字【木之】○问或问于明明徳于天下处只言诚意正心修身而不及致知又益以亲亲长长而不及齐家以上愿闻其指曰若欲正心诚意须是格物致知然若説道各格其物各致其知则似不成言语且致知所以明之也而亲亲长长即齐家之大者【答李敬子】○问心之神明曰神是恁地精彩明是恁地光明【贺孙】○问妙众理而宰万物曰道理固本有用知方得出来若无知道理何从而见所以谓之妙众理犹言能运用众理也运用字有病故下妙字宰宰制也无所知觉则不足以宰制万物【道夫】○问所以然之故与所当然之则曰所以然之故只是上面一层如君之所以仁盖君是个主脑人民土地皆属他管自是用仁爱试不仁爱便行不得非是説为君了不得已用仁自是理合如此试以一家论之为长者便用爱一家之人惜一家之物若天使之然每常思量着极好笑自那原头上便如此了又如父之所以慈子之所以孝盖父子本同一气只是一人之身分成两个其恩爱相属自有不期然而然者其他大伦皆然皆天理使之如此岂容强为哉且以仁言之只天地生这物时便是个仁他只知生而已从他原头下来自然有个春夏秋冬金木水火土【初有隂阳有隂阳便有此四者】故赋于人物便有仁义礼智之性仁属春属木且看春间天地生蔼然和气如草木萌芽初间仅一针许少间渐渐生长以至枝叶花实变化万状便可见他生生之意非仁爱何以如此縁他本原处有个仁爱温和之理如此所以之于用自然慈祥恻怛孟子説恻隠之端又与慈仁不同恻隠是伤痛之切盖仁本只有慈爱縁见孺子入井所以伤痛之切义属金是天地间一个自然清峻刚烈之气所以人禀得者便自然有羞恶断制之心礼智皆然盖自本原而已然非旋安排如此也昔山问一学者曰当见孺子入井时其心怵惕恻隠何故如此学者曰自然如此山曰安得只説自然了便休须是知其所自来则仁不逺矣此语极好【僩】○君而仁当然之则也君如何却须要仁所以然之故也【谟】
四书集义精要卷三

[book_title]卷四
钦定四库全书
四书集义精要卷四　　　　元　刘因　撰大学四
传一章或问
问克能也或问中却作能致其克之之功如何曰克字虽训能然比能字有力凡字有文义虽同而声响顿异即见其有力无力之分如克之与能是也【僩】○问常目在之真若见其参于前倚于衡也则成性存存而道义出矣曰凡人不知省察常行日用每与是徳相忘亦不自知其有是也今所谓顾諟者只是心里常常存着此理在成性存存也一出言则言必有当然之则一行事则事必有当然之则即道义出矣初岂实有一物之可以见其形象耶【壮祖】○问天未始不为人而人未始不为天曰天即人人即天人之始生得于天也既生此人则天又在人矣【僩】○人之明徳即天之明命虽是形骸间隔然人之所以能视聴言动非天而何【贺孙】
五章或问
学而无觉则亦何以学为也哉此程子晓人至切处【道夫】○人知乌喙之杀人不可食断然终不食是真知之也知不善而犹或为之是特未能真知也所以未能真知者縁于道理上只就外面理会里面却未理会得十分浄所以有此一防墨这不是外面理会不得只是里面骨子有些见未破所以大学之教使人即事即物就外面看教周匝又须里面理会体验教十分精切也【贺孙】○见道理分晓便处事不错此与偶合者天渊不同如私欲气禀之累若这边分明了那边自然容着他不得盖观理分明便胜得他【明作】○大学之道必以格物致知为先而于天下之理天下之书无不博学审问慎思明辨以求造其义理之极然后因吾日用之间常行之道省察践履笃志力行而所谓孝弟之至通乎神明忠恕之道一以贯之乃可言耳盖其所谓孝弟忠恕虽只是此一事然须见得天下义理表里通透则此孝弟忠恕方是活物如其不然便只是死底孝弟忠恕虽能持守终身不致失坠亦不免但为乡曲之常人妇女之检押而已何足道哉【答曽无疑】○某常説天下事无他只是个熟与不熟若只一时恁地约摸得都不与自家相干久后皆忘却如借得人家事一般少间被人取将去又济自家甚事【贺孙】○问人之思虑有邪有正若大段邪僻之思却易制惟其许多无头面不要之思虑不知何以制之曰此亦无他但觉其不当思者即不思之久而纯熟自无此等思虑矣前辈有欲澄治思虑者于坐处置两器每起一善念则投白豆一粒于器中毎起一恶念则投黑豆一粒于器中初时黑豆多白豆少久后白豆多黑豆少后来遂不复有黑豆最后则虽白豆亦无之矣然只是个死法若更加以读书穷理工夫则去不正之思虑何难之有又如人喜作不要事如写字作诗之属初时念念要做更遏捺不得若能将圣贤言语来玩味见得义理分晓则渐渐觉得此重彼轻久久不知不觉自然剥落消殒去何必横生一念要别寻一捷径尽去了意见然后能如此尝有为去意见之説者此皆是不奈烦去修治他一个身心了学者但当就意见上分真妄存其真者去其妄者而已若不问真妄尽欲除之所以游游荡荡虚度光隂都无下工夫处【广】○理之所存既非一物所能専则所格亦非一端而尽【道夫】○讲论文字应接事物各各体验渐渐推广自然寛濶【徳明】○今日格一物明日格一物积习既多自当脱然有贯通处乃是零零碎碎凑合将来不知不觉自然醒悟【人杰】○一物不理会这里便阙此一物之理【淳】○一身之中是仁义礼智恻隠羞恶辞让是非与夫耳目手足视聴言动皆所当理会至若万物之荣悴与夫动植小大此可以如何使此可以如何用车之可以行陆舟之可以行水皆当理会【道夫】○随所遇之事便当理会万事只是一理不应只求大者要者理会其他都不管譬如海水一湾一曲一洲一渚无非海水不应道大底是海水小底不是程子曰穷理非谓必尽穷天下之理又非谓止穷得一理便到但积累多后自当脱然有悟处程子语言气象自活与众人不同今人务博者却要尽穷天下之理务约者又谓反身而诚则天下之物无不在我此皆不是且如一百件事理会五六十件了这三四十件虽未理会也大槩可晓了某在漳州有讼田者契数十本自崇宁起来事甚难考其人将正契藏了更不可理会某但索四畔众契比验四至昭然及验前后所断情伪更不能逃又説尝有一官人断争田事被其掇了案其官人却来那穿欵处考出穷理亦只是如此【同上】○问程子説一事穷不得别穷一事与延平先生説不同曰程子是説一项难穷底事延平先生説是穷理之要若平常遇事此一事不透又理会别一事则终身不长进【贺孙】○问以类而推曰是从己理会得处推将去如此便不隔越若逺去寻讨则不切于己【必大】○既是教类推不是穷尽一事便了【履孙】○问万物各具一理而万理同出一原曰释氏有一月普现一切水一切水月一月摄之语亦窥见这些道理周子通书只是説这一事【道夫】○问天地之所以髙深鬼神之所以幽显曰天只是气非独是髙只今人在地上便只见如此髙要之他连那地下亦是天只管转来旋去天大了故旋得许多渣滓在中间世间无一个物事如此大故地如此大地只是气之渣滓故厚而深鬼幽神显鬼隂也神阳也气之屈者谓之鬼气之来者谓之神洋洋然如在其上焄蒿凄怆此百物之精也神之着也此即是那生之精神神者是生底以至长大故见其显便是气之伸者今人谓人之死为鬼是死后收敛无形无迹不可理会即是那气之屈者【同上】○问观物察已因见物反求诸己此説亦是程子非之何也曰此理是天下公共之理人人都一般初无物我之分如赤子入井皆有怵惕知人如此即知我亦然不消比并自知【防】○问合内外曰内外未尝不合自家知得物之理如此则因其理之自然而应之便见合内外之理至草木禽兽亦皆有理草木春生秋杀禽兽好生恶死仲夏斩阳木仲冬斩隂木皆自顺隂阳道理自家知得万物均气同体见生不忍见死闻声不忍食肉非其时不伐一木不杀一兽不杀胎不殀夭不覆巢此便是合内外之道【同上】○天地之所以髙厚一物之所以然盖极大小而言之以明是理之无不在而学问之功不可一物而有遗尔若其所以用力之地则亦不过读书史应事物如前之云尔岂茫然放其心于汗漫纷纶不可知之域哉【答吴伯丰】○一草一木固皆有理然其格之也亦须有缓急先后之序岂遽以为存心于一草木器用之间而忽然悬悟也哉【答陈齐仲】○问理则一而分不同所谓分莫只是用不同如君之仁臣之敬子之孝父之慈与国人交之信之类是否曰其体已略不同君臣父子国人是体仁敬慈孝与信是用问体用皆异曰如此一片板只是一片板只是一个道理这一路子恁地去那一路子恁地去如一所屋只是一个道理有防有堂如草木只是一个道理有桃有李分得愈见不同愈见理大【恪】○问大学中载程子所言致知格物不同曰当时答问各就其人而言之而今须是合许多不同处来看作一意为佳【人杰】○程子谓一草一木皆所当穷又谓恐如大军游骑出太逺而无所归便是此等话説得好平正不向一边去【淳】○前既説当察物理不可専在性情至此又言莫若得之于身为尤切皆是互相发处【道夫】○立诚意只是实用力所以下立字与经文诚意之説不同【同上】○敬字是彻上彻下之意格物致知乃其间节次进步处耳【答林择之】○须居敬以穷理若不敬则讲学又无安顿处居敬穷理譬如两足左足行则右足止右足行则左足止又如物悬空中左抑则右昂右抑则左昂其实只一事【广】○涵养中自有穷理工夫穷其所养之理穷理中自有涵养工夫养其所穷之理【贺孙】○涵养于未见之先穷理于已见之后【徳明】○方其未必有事焉是乃所谓静中之知觉复之所以见天地之心也及其已随事观省是乃所谓动上求静艮之所以止其所也然则静中之动非敬其孰能形之动中之静非敬其孰能察之故曰学者莫若先理会敬敬则自知此矣【文集】○某如今虽便静坐道理自见得未能识得涵养个甚【徳明】○今人将持敬致知来做两事持敬时只块然独坐更不去思量却是今日持敬明日去格物岂可如此【道夫】○静中私意横生当以敬为主而深察私意之萌多为何事就其重处痛加惩窒久之纯熟自当见效不可计功于旦暮【答任伯起】○敬则此心不放事事皆从此出此心至灵细入毫芒纎芥之萌便知便觉六合之外莫不在此又如古初去今是几千万年若此念才便到那里下而方来又不知几千万年若此念才便也到那里这个神明不测至虚至灵是甚次第却不去养他自旦至暮只管展转于利欲中都不知觉【贺孙】○穷理工夫须铢积寸累工夫到后自然贯通若操存工夫亦岂能常操其始也操得一霎时旋旋到一食时或有走作亦无如之何能常常警觉久后自能常存则自然光明矣【人杰】○性者道之形体道者性之用处性是那道底骨子见于行谓之道性是体道是用率性之谓道亦此义【僩】○问或问引降衷以下八言亦有序否曰当时只以古今为次第未有他意也【答陈安卿】○问或问云天地鬼神之变鸟兽草木之宜莫不有以知其所当然而不容已下不容已字如何曰春生秋杀阳开隂闭趱来趱去自住不得阳极了隂便生隂极了阳便生后面只管来相趱如何住得【防】○问饮食之间孰为天理孰为人欲曰饥而食者天理也要求美味人欲也【节】○五峯胡氏説极精然却有病者只説得向里来不曽説得外面所以语意颇伤急迫盖致知本是广大须用説得表里内外周徧兼该方得其曰志立乎事物之表敬行乎事物之内此语极好而曰而知乃可精便有局定气象他便要就这里便精其知殊不知致知之道不如此急迫须是寛其程限大其度量久久自然通贯他言语只説得里面一边极精遗了外面一边所以其规模之大不如程子且看程子所説今日格一物明日格一物积久自然贯通此言该内外寛缓不迫有涵泳从容之意所谓语小天下莫能破语大天下莫能载也【僩】○志立乎事物之表立志便要卓然在这事物之上不论甚麽都不能夺得他又不恁地细细碎碎这便是志立乎事物之表【道夫】○李先生涵养得自是别真所谓不为事物所胜者古人云无疾言遽色他真个是如此如寻常人出去近处必徐行出逺处行必稍急先生出近处也如此出逺处也如此寻常人呼僮仆呼之一二声不至则声必厉先生呼之不至声不加于前也又如坐壁间有字某每常亦须起头一看若先生则不然方其坐时固不看也若是欲看则必起就壁下视之其不为事物所胜大率若此【道夫】○当时诸公所闻于程子者语意不全或只闻一时之语或只闻得一边所以其説多差后来却是集诸家语録凑起众説此段工夫方始浑全然则当时门人亲炙者未为全幸生于先生之后者未为不幸盖得见诸家记録全书得以详考所以其法毕备【僩】○或问中近世大儒温公也推其説者李周翰也必穷物之理同出于一为格物者吕与叔説也穷理只是寻个是处者谢氏説也天下之物不可胜穷然皆备于我非从外得者杨氏説也今日格一物明日格一物为非程子之言者尹氏説也物物致察而宛转归己者胡文定公説也即事即物不厌不弃而身亲格之者五峯胡氏复斋记中语也
九章或问
问所引书下一句正合本文而上一句不几反乎曰尔惟徳罔小正言其不可小也与此正合【壮祖】○问先吏部説有诸己而后求诸人无诸己而后非诸人曰此是説平常人若自家有诸己又何必求诸人无诸己又何必非诸人如孔子説躬自厚而薄责于人攻其恶毋攻人之恶至于大学之説是有天下国家者势不可以不责他然又须自家有诸己然后可以求人之善无诸己然后可以非人之恶【贺孙】
十章或问
程子曰义之所安即利之所在盖万物各得其分便是利君得其为君臣得其为臣父得其为父子得其为子何利如之此利字即易所谓利者义之和利便是义之和处程子当初解得亦未亲切不似此语却亲切正好去解利者义之和义初似不和分别后万物各止其所却是和不和生于不义义则无不和和则无不利矣【防】
四书集义精要卷四

[book_title]卷五
钦定四库全书
四书集义精要卷五　　　　元　刘因　撰
论语一
学而上
首章【学而时习之】
或问学之为效何也曰所谓学者有所效于彼而求其成于我之谓也以己之未知而效夫知者以求其知以己之未能而效夫能者以求其能皆学之事也曰习之为鸟数飞何也曰説文文也习之字从羽从白月令所谓鹰乃学习是也曰学而时习何以説也曰言人既学而知且能矣而于其所知之理所能之事又以时反覆而温绎之如鸟之习飞然则其所学者熟而中心恱怿也盖人而不学则无以知其所当知之理无以能其所当能之事固若防行而已矣然学矣而不习则表里扞格而无以致其学之之道习矣而不时则工夫间断而无以成其习之之功是其胷中虽欲勉焉以自进亦且枯燥生澁而无可嗜之味危殆杌陧而无可即之安矣故既学矣又必以时习之则其心与理相涵而所知者益精身与事相安而所能者益固从容于朝夕俯仰之中凡其所学而知且能者必皆有以自得于心而不能以语诸人者是其胷中油然恱怿之味虽刍豢之甘于口亦不足以喻其美矣此学之始也曰以善及人而信从者众若何而乐耶曰理义人心之所同然非有我之得私也向也吾独得之虽足以为悦矣然以之告人而人莫之信以之率人而人莫之从则是独擅乎此理而举世伥伥不得与于其心之所同也是犹十人同食一人既饱而九人不下咽则吾之所悦虽深亦何为而能达于外耶今吾之学所以得于己者既足以及人人之信而从者又如此其众也则将皆有以得其心之所同然者而吾之所得不独为一己之私矣夫我之善有以及乎彼彼之心有以得乎我吾之所知者彼亦从而知之也吾之所能者彼亦从而能之也则其欢忻交通宣扬发畅虽宫商相宣律吕谐和亦不足以方其乐矣是学之中也曰人不知而不愠何以为君子也曰常人之情人不知而不能不愠者有待于外也若圣门之学则以为己而已本非为是以求人之知也人知之人不知之亦何加损于我哉然人虽或闻此矣而信之有不笃养之有不厚守之有不固则居之不安而临事未必果能眞不动也今也人不见知而处之泰然且略无纎芥含怒不平之意非成徳之君子其孰能之自是日进而不已焉则不怨不尤下学上达虽至于圣人可也此学之终也或曰学有大小此所谓学者其大学耶曰不然也学而习习而説凡学皆然且洒扫应对之事正门人小子所宜先者圣人岂略之哉曰程子之于习有两义焉何也曰重复思绎者以知者言也所学在我者以能者言也学之为道不越乎两端矣曰时习之所以説诸説孰近曰夫习而熟熟而説脉络贯通最为亲切程子所谓浃洽者是已曰朋来之乐奈何曰惟以程子之言求之然后见夫可乐之实耳且其以善及人而信从者众之云才九字尔而无一字之虚设也非见之明而验之实其孰能与于此曰悦乐皆出于心而程子有内外之辨何也曰程子非以乐为在外也以为积满乎中而发越乎外尔悦则方得乎内而未能达乎外也曰不愠之説孰为得曰程子得之至论其所以然者则尹氏为尤切使人之始学即知是説以立其心则庶乎其无慕于外矣○凡未至而求至者皆谓之学虽圃稼射御之防亦曰学配其事而名之也而此独专之则所谓学者果何学也盖始乎为士而至乎圣人【答张敬夫】○又曰首句五字虽有虚实轻重之不同然字字皆有意味无一字无下落而者承上起下之辞之者指其所知之理所能之事而言也【同上】○熟故悦到恱时自不肯休今人所以作辍者但未熟耳以善及人而信从者众此説地步濶盖此道理天下所公共我独晓之而人不晓得也自闷今有朋自逺方来则从者众故可乐不知而不愠也是难愠非大叚怒但心中略有不平意便是愠此非得之深养之厚何以至此【义刚】○大抵私小底人或有所见则不肯告人持以自多成甚模様君子存心广大故以及人为可乐【祖道】○程子但言浃洽于中则恱虽不正解悦字而恱字之意已明【答张敬夫】浃洽二字宜细看譬之浸物于水水若未入只是外靣稍湿里面依前干燥必浸久则透内皆湿程子之言有深意【过】○如江海之浸如膏泽之润涣然氷释怡然理顺然后为得此即时习而恱之注释也【答吕子约】○坐如尸立如齐谢氏说得亦踈率须是説坐时常如尸立时常如齐便是【义刚】○人不知而不愠尹氏之説最为的当盖如此而言乃见为己用心之约处若以容人为説窃恐为己之心不切而又涉乎自广狭人之病其去道益逺矣【答陈明仲】○人不知而不愠学固非欲人知亦非有意欲人不知是以人知之不加喜人不知不加愠此圣门所发义理之正也老氏知我者希则我贵矣此异端自私之见与圣门气象逈然不同【记谢氏论语疑义】
二章【其为人也孝弟】
或问仁何以为爱之理也曰人禀五行之秀以生故其为心也未发则具仁义礼智信之性以为之体已发则有恻隐羞恶恭敬是非诚实之情以为之用盖木神曰仁则爱之理也而其发为恻隐火神曰礼则敬之理也而其发为恭让金神曰义则宜之理也而其发为羞恶水神曰智则别之理也而其发为是非土神曰信则实有之理也而其发为忠信是皆天理之固然人心之所以为妙也仁之所以为爱之理于此其可推矣或曰仁为爱之理矣又以为心之徳何哉曰仁之道大不可以一言而尽也程子论干四徳之元犹五常之仁偏言则一事专言则包四者推此而言则可见矣盖仁者五常之首也而包四者恻隐之体也而贯四端故仁之为义偏言之则曰爱之理此章孝弟为仁之本是也专言之则曰心之徳下章所谓巧言令色鲜矣仁是也其实爱之理所以为心之徳是以圣门之学必以求仁为要而语其所以行之者则必以孝弟为先论其所以贼之者则必以巧言令色为甚记语者所以列二章于首章之次而其序又如此欲学者知仁为急而识其所当务与其所可戒也曰程子以孝弟为行仁之本而又曰论性则以仁为孝弟之本何也曰仁之为性爱之理也其见于用则事亲从兄仁民爱物皆其为之之事也此论性而以仁为孝弟之本者然也但亲者我之所自出兄者同出而先我故事亲而孝从兄而弟乃爱之先见而尤切人茍能之则必有不好犯上作乱之效若君子以此为务而力行之至于行成而徳立则自亲亲而仁民自仁民而爱物其爱有等差其施有渐次而为仁之道生生而不穷矣又岂特不好犯上作乱而已哉此孝弟所以为行仁之本也曰然则所谓性中但有仁义礼智而无孝弟者又何耶曰此亦以为自性而言则始有四者之名而未有孝弟之目耳非谓孝弟之理不本于性而生于外也曰然则君子之务孝弟特以为为仁之地也耶曰不然仁者天之所以与我而不可不为之理也孝弟者天之所以命我而不能不然之事也但人为物诱而忘其所受乎天者故于其不能不然者或忽焉而不之务则于其所不可不为者亦无所本而不能以自行矣故有子以孝弟为为仁之本盖以为是皆吾心之所固有吾事之所必然但其理有本末之殊而为之有先后之序必此本先立而后其末乃有自而生耳非谓本欲为彼而姑先借此以为之地也大率圣贤之言若此类者甚众皆以是説求之则不失其立言之防矣曰然则义礼智信为之亦有本耶曰有请问之曰亦孝弟而已矣但以爱亲而言则为仁之本也其顺乎亲则为义之本也其敬乎亲则为礼之本也其知此者则为智之本也其诚此者则为信之本也盖人之所以为五常百行之本无不在此孟子之论仁义智礼乐之实者正为是尔此其所以为至徳要道也与又曰谢氏平日论仁常以活者为仁死者为不仁但能识此活物乃为知仁而后可以加操存践履之功不能识此则虽能躬行力践极于纯熟而终未足以为仁也夫谓活者为仁死者为不仁可矣必以识此然后可以为仁则其为説之误也○谢氏以觉言仁唤之则应抉之则痛是心之流注在血气上者觉其理之是非乃心之流注在理上者觉得痛痒者不便是仁须觉得道理方是仁【植】○爱之理理是根爱是苗仁之爱犹糖之甜醋之酸【方子】○程子曰心如谷种其生之性乃仁也生之性即爱之理也【僴】○耳之徳聪目之徳明心之徳仁以此意去体认【泳】○爱之理亦是心之徳者粗譬之如福州知州兼福建安抚使自安抚使言则统一路州军自知州言则与漳州知州无异【赐】○仁如水之源孝弟是水流行之第一池仁民是第二池爱物是第三池也【铢】○仁如木亲亲是根仁民是干爱物是枝叶故曰行仁以孝弟为本【淳】○人若不孝弟便是这道理中间断了下面生不去承接不来所以説孝弟者其为仁之本【僴】君子务本本立而道生二句是泛言凡事如此与上文不相干下文孝弟也者方应上文故集注有凡事字【明作】程子説顺徳甚好如义主羞恶则有违逆处惟孝则皆是顺【义刚】○试自看温和柔软时如何所以孝弟乃为仁之本【泳】○孔门只説为仁谢氏乃説知仁其説一转而为张子韶再转而为陆子静【盖卿】
三章【巧言令色】
或问夫子所谓鲜矣仁程子乃以非仁释之何也曰夫子之言所谓辞不廹切而意已独至者也程子则惧夫读者之不察而于巧言令色之中求少许之仁焉是以推本圣人之意直断其不仁以解害辞之惑也説经如此其可谓有功矣而后之説者犹纷纷然置曲説于其间其亦不察也夫或曰辞欲巧令仪令色何以异于此章所谓巧言令色乎曰为己为人之不同而已盖意诚在于为己则容貌辞气之间无非持养用力之地一有意于为人而求其説已则心失其正而鲜仁矣○或问巧言为言不诚者曰据某所见巧言即所谓花言巧语如今世举子弄笔端作文字者便是看做这般模样时其心还在腔子里否【文蔚】小人讦以为直色厉内荏则虽与巧言令色者不同然考其矫情饰伪之心实巧言令色之尤者故圣人恶之○絶无二字是程子非仁之意也【淳】○犯上者鲜矣之鲜对未之有也与鲜矣仁之鲜不同【僴】○程子曰知巧言令色之非仁则知仁矣与前章程子曰两条通看若理会得则论语一书凡言仁处皆可通矣【明作】
四章【吾日三省吾身】
或问程子所谓尽己之谓忠以实之谓信何也曰尽己之心而无隐所谓忠也以其出于内者而言也以事之实而无违所谓信也以其騐于外者而言也然未有忠而不信未有信而不出于忠也故又曰发已自尽谓忠循物无违谓信表里之谓也亦此之谓而加宻焉耳○尽己之谓忠今有人不可以尽告则又当如何曰圣人到此又却有义【道夫】○以实之谓信以用也【泳】○发己自尽循物无违明道语也尽己以实伊川语也明道之语周于事物之理故如此圆转伊川之语严故截然方正简洁明通【道夫】○忠信只是一事自我而观谓之忠自彼而观谓之信【答黄子厚】○曾子守约不是守夫约言所守者约耳【僴】曾子亦不是截然不省别底只是见得此三事上实有纎毫未到处其他处固不可不省特此三事较急耳【道夫】○曾子三省处集注説亦有病如省察是当下便省察才有不是处便改不是事过后方始去省省了又却休也【铢】○问忠信为传习之本曰此篇如説则以学文就有道而正焉之类都是先説一个根本而后説讲学【焘】
四书集义精要卷五

[book_title]卷六
钦定四库全书
四书集义精要卷六　　　　元　刘因　撰论语二
学而下
五章【道千乘之国】
或问包氏谓八十家出车一乘马氏谓八百家出车一乘孰为得耶曰车一乘甲士步卒合七十五人而车马兵甲粮糗刍茭具焉恐非八十家之力所能给也然与孟子王制之説不同疑孟子未见班爵分土之籍特以传闻言之故不能无小误若王制则固非三代古书其亦无足据矣【又云疏云千乘方三百一十六里有畸此等只要理防得古人制度大意】道治也作开导字则无义理道之以政方可训开导也【人杰】○遇事不敢轻不敢慢乃是主一无适【伯羽】○杨氏説好若治国不本此五者君臣上下漠然无干涉何以为国【南升】○此篇皆是就本领上説如治国礼乐刑政尚有多少事而夫子却只説此五者盖本领所在也【义刚】○敬事而信是节用爱人使民之本敬又是信之本【闳祖】○问五者相承各有次第曰此等处须看有能如此后方能如此之意又看有能如此后又不可不如此之意反复推之乃见曲折【答李尧卿】
六章【弟子入则孝】
仁者自当亲其佗自当泛爱盖人是个生底物事既是生底物使具生之理发出便是爱才是交接之际便须自有个恭敬自有个恩意如何漠然无情不相亲属得圣人説出话两头都平若不亲仁又流于兼爱矣【僴】○而亲仁亦是学文之本领盖不亲仁则本末是非何从而知之【焘】○胡氏解则以学文谓古者有业文之家今观微子之命蔡仲之命左传中数处诰命大抵文意相类及以閟宫殷武末章观之诚恐古人作文亦须有个格样逓相师法【必大】
七章【贤贤易色】
或问贤贤而言易色何也曰孔子两言未见好徳如好色而中庸亦以逺色为劝贤之事则古人之言其以徳色相为消长也旧矣曰子夏以为必谓之学者何也曰子夏盖疾时人之不务本实而徒事空言且以为是非学者不能尔然其言抑扬之间若有过中之弊故呉氏病之盖得之矣○致身如送此身与他从其将来如何使【时举】
八章【君子不重则不威】
或问有以为人不如己而不与之友则自谓人不如己而生自满之心矣若必胜己者而后友之则胜己者又将视我为不胜己而不吾友矣曰此其意则善矣然攷之不详而虑之或过则亦不得而不论也盖人之贤否优劣衡之于心自有凖则非彼我好恶之私所能蔽也故学者之心虽不敢轻谓人不如己然至于接人待物之际或亲或踈或髙或下则亦有不容以分别为嫌者故于齿徳之殊絶者则尊而师之于贤于己者则尚而友之其不若己者虽不当就而求之以为吾友【无友之友盖友之也即求之以为吾友之意】然亦必有以矜而容之勉而进之是皆理势之自然非我之敢为自满而亦未甞轻以絶人也彼贤于我者其视我亦若是耳又何自弃我为哉且世之陋者之所以乐与不若己者为友者其故亦可知己盖乐于纵恣故惮直谅者之正己而不敢亲安于浅陋故忌多闻者之少己而不肯问至于凡庸嵬之流则喜其临己而足以为髙便辟佞柔之徒则恱于下己而足以自肆也夫其所以定取舎者如是是以贤智曰逺而所与居者无非厮役徒之人虽有美材良质亦且忽不自知而堕于小人之归矣是则圣人安得不一言以警之然亦曷甞使之轻为自满而谓人莫己若也哉○主忠信一句主字最重凡事靠他做主【明作】○人若不忠信如木之无本水之无源更有甚底一身都空了【南升】○程子所谓知其不善则速改以从善曲折专在速改字上着力若今日不改是坏了两日事明日不改是坏了四日事今人只是惮难过了日子【铢】
九章【愼终追逺】
或谓九章之説曰苏氏洪氏之説亦可观苏氏曰略于丧祭则背死忘生者众而俗薄矣洪氏曰曾子之学以忠信孝弟为本故其言如此○问追逺只是亲逺祖时人不解更有追念之意曰今湖北上坟虽逺祖亦哭此亦好人之一身推其所自则必有本虽是逺祖毕竟我是其血脉若念及此则自不能无追感之情使老人得见子孙虽十世孙也惜毕竟是自家骨肉人只是不思量至此所以追感之诚不至也【义刚】○愼终追逺伊川云不止于丧祭推之固是如此但本意只是为丧祭【同上】○问注云以此自为则己之徳厚恐此章止为化民不见有自为之意曰愼终追逺自是人所当然不为化民而后为之也故己徳厚而民徳亦归趋之虽不明言然味其间隐然有此意也【答汪长孺】
十章【夫子至于是邦必闻其政】
或问夫子未甞求闻诸侯之政而子贡有夫子求之之説何也曰此就子禽之言借其求字而反言之以明夫子之未甞求如孟子之言伊尹以尧舜之道要汤也若谓夫子欲闻其政而为是卑巽以求之则失之矣○易直易平易也和易也直无屈曲如世人所谓白直盖其心不倾险不麄戾即是良善乐记易直子谅之心昔人改子谅作子良看来良字却是人之初心子爱良善便是元者善之长孟子説恻隐之心人皆有不忍人之心皆是此心圣贤教人先要求此心正为万善之总处【防】○俭谓节制非俭约之谓只是不放肆常收敛之意【明作】○最要看得此五字温是如何气象良是如何气象恭俭让又是如何体之于我则见得圣人有不求人而人自来就问之意今人却无非是求自请举以往并是求虽做到宰相地位也是恁地纵不肯明求也须暗地结托盖以求人为常而不知其非也此篇多是先以此教人如人不知而不愠如巧言令色如不患人之不己知皆是此意中庸也只是如此衣锦尚防亦是此意今学者且去理防那不求底道理乃好【时举】○【黄干曰集注特过化存神之意于注释之末曰过化存神则不待见于容貌而人服之又曰徳盛礼恭则礼之所以恭者又未尝无其本也观其言则引而不味其意则若有所不足于子贡之云者其防深矣】
十一章【父在观其志】
或问此章之防犹有可取者乎曰晁氏洪氏之説亦善晁氏曰三年无改于父之道此观行之一节也洪氏曰父没虽可以行其志然改父之道于三年之中则无爱亲之心而其行亦不足观矣曰所取于尹游氏之説何也曰尹氏得其用心之本而游氏得其制事之宜二説相须为不可易矣曰必若尹游之説则夫子之言得无有所不尽者乎曰为人子者本以守父之道不忍有改为之心至有所遇之不同则随其轻重而以义制之耳三年而改者意其有为而言也其不可改则终身不改固不待言其不可以待三年者则又非常之变亦不可以预言矣善读者推类而求之或终身不改或三年而改甚不得已则不待三年而改顾其所遇之如何但不忍之心则不可无耳或曰昔谢方明承前代人不易其政其必宜改则以渐变之使无迹可寻为人子者不幸而父之道有当必改者以是为法而隐忍迁就于义理之中不亦可乎曰吾尝闻之师矣以为此其意则固善矣然用心每毎如此即骎骎然所失多矣若不得已但当至诚哀痛以改之而已何必隐忍迁就之云乎至哉此言足以儆学者用心之防矣○父在观其志已有处变意思必有为而言【节】○道犹事也言道者尊父之辞【人杰】○圣人之言未有若此曲折者疑当时亦有事在所当改而可以未改者故圣人言此【铢】○才説三年无改便是这事有未是处了【僴】
十二章【礼之用和为贵】
或问礼之有和何也曰礼之所以有是品节之详者皆出于人心自然之节圣人制礼特使人由是以中其节而非以人之所不欲者强之也故行之虽或甚苦而自有不失其和若不本于此而徒勉强于仪貌之间则是徒礼而无和矣○礼是严敬之意但不做作而顺于自然便是和和非外面物事只就严敬之中顺理而安泰者便是也【祖道】○人须是穷理见得这道理合当用如此我自不得不如此如入公门鞠躬如也如不容可谓至严矣然而自肯甘心为之而无厌倦之意者乃所以为和也至严之中便是至和处如今人被些子灯花落手便説痛到灼艾时因甚不以为痛只縁知道自家病合当灼艾出于情愿自不为痛也【铢】○和是礼中之乐未便是乐如天子八佾诸侯六大夫四士二此又是乐中之礼这便是礼乐不相离【时举】○知和而和是一向去求和便是离了礼且如端坐不如箕踞徐行后长者不如疾行先长者如这里更有甚礼所以不可行也【同上】○天下之事严而不和者却少和而不节之以礼者却多【同上】○有礼而不和则尚存其礼之体若一于和则并其本而忘之就此二者言又自有轻重【义刚】
十三章【信近于义】
或问所谓约信而合宜则言必可践何也曰人之约信固欲其言之必可践也然其始也或不度其宜焉则所言将有不可践者矣以为义有不可而遂不践则失其信以为信之所在而必践焉则害于义二者无一可也若约信之始而必求其近于义焉则其言无不可践而无二者之失矣或曰然则叶公所谓复言非信者何耶曰此特为人之不顾义理轻言而必复者发以开其自新之路耳若信之名则正以其复言而得之也今不警其言不近义之差于前而责其必复其言之失于后顾与信之所以得名者而乱之则亦矫枉过其正矣或者乃引之以释此句以为信不近义则言有不必复者是乃使人不度于义而轻发其言以开诞谩欺伪之习其且将无所不至非圣贤所以垂世立教之防也曰为恭而中节则逺耻辱何也曰致敬于人固欲其逺耻辱然不合于节文则或过或不及皆所以自取耻辱惟致恭而必求其近于礼焉则其可逺耻辱也必矣或曰先儒又有以为恭而近于礼然后君子行之以逺耻辱若非礼之恭则宁身被困辱而不为也其説如何曰此其意善矣然亦非有子之意也有子之意本为谨其言行以防后患于未然之前所谓言必虑其所终行必稽其所敝者也岂使人不戒于初而徐计之于己然之后﨑岖反侧如或者之言哉○近犹云合也古人下字寛如巧言令色鲜矣仁之意【广】○恭近于礼如不当拜而拜被人非笑固是辱若当拜而不拜被人责怒亦是辱【明作】○因如因徐辟之因亲又较厚宗则宗主之又较重主犹于衞主顔雠由之主盖当时羁旅之臣所至必有主【防】○今初间与好人相亲后来受他荐举辟差便是为吾之宗主此是前不失其亲后亦可宗也【贺孙】○信近义恭近礼因不失其亲此三句是今日下事言可复逺耻辱亦可宗是将来底事又曰上三句是接物与人之初下三句是久而无弊之效但当初合下便须着思量到无弊处也【铢】○先儒旧説多为也字所惑如某解也字便只是个矣字【伯羽】○古人文字皆叶韵宗韵音族【淳】
十四章【君子食无求饱】
敏于事是当做底事须与做了【明作】○事难行故要敏言易出故要谨就有道而正其言行之是非盖求饱求安是其存心处敏事愼言是其用功处【同上】○此章须是反复看若但不求安饱而不知慎言敏行有甚意思但慎言敏行而不就正于有道则未免有差若工夫不到则就有道亦无可正者圣人之言周徧无欠阙类如此中庸尊徳性道问学数语亦此意【广】○平时须是自去讲学得七八分了一旦就有道求正只一二言便可剖判临时旋学也难【倪】
十五章【贫而无谄】
贫而无谄富而无骄与贫而乐富而好礼此无次序只看资质与学之所至如何资质美者便自能贫而乐富而好礼如未及此却须能无谄而后能乐无骄而后能好礼也【谟】○圣人此语正似説两人犹言这人贫而无谄富而无骄固是好然不似那一人贫而乐富而好礼更胜得佗【防】○子贡引诗之意不是专以此为贫而乐富而好礼底功盖见得一切事皆合如此不可安于小成不自勉也【时举】○集注中所谓义理无穷者不是説乐与好礼自是説切磋琢磨处精而益精尔盖义理无穷学不可以遽止子贡晓此故曰告往知来【植】○告其所已言者谓处贫富之道而知其所未言者谓学问之功【南升】
四书集义精要卷六

[book_title]卷七
钦定四库全书
四书集义精要卷七　　　　元　刘因　撰论语三
为政
首章【为政以徳】
或问北辰之为天枢何也曰天圆而动包乎地外地方而静处乎天中故天之形半覆乎地上半绕乎地下而左旋不息其枢纽不动之处则在夫南北之端焉谓之极者犹屋脊之谓极也然南极低入地三十六度故周回七十二度常隐不是北极髙出地三十六度故周回七十二度常见不隐北极之星正在常见不隐七十二度之中常居其所而不动其旁则经星随天左旋日月五纬右转更迭隐见皆若环绕而归向之知此则知天枢之説而圣人所以取譬者亦可见矣○史记载北极有五星太一常居中是极星也辰非星只是中间界分也故康节説日月星辰自是四件辰天壤也其极星亦防动惟辰不动乃天之中犹磨之心也前人説北极便是北辰只説北极不动至沈存中始推之如此盖北辰无星缘人要取此以为极不可无个记认所以就其旁取一小星谓之极星【义刚】○问集注旧云行道而有得于身后改身作心何也曰勉强作一二好事非是有得所谓得者谓其行之熟而心安于此也古人制字不茍如徳字从心盖晓此理【僴】○问集注无为而天下归之曰以身率人自是不劳力礼乐刑政固不能废只是本分做去不以智术笼络天下所以无为【明作】
二章【诗三百】
情性是贴思正是贴无邪【贺孙】○问直指全体曰其言或显或晦或偏或全故不若此句之直截而该括无遗耳【答汪长孺　黄氏通释直指则非微婉全体则非一事直指故明全体故尽】○伊川曰思无邪诚也每常只泛看过细思之极有义理盖行无邪未是诚思无邪乃可为诚也【贺孙】○思无邪诗之所以为教毋不敬礼之所以为教【防】
三章【道之以政】
齐之以礼礼者五礼所谓吉防賔军嘉须令他一齐知此所谓贤者俯而就之不肖者企而及之【明作】
四章【吾十有五而志于学】
不惑是随事物上见这道理是合如此知天命是知这道理所以然【人杰　譬如水人皆知其为水圣人则知其发源处】○耳顺是见得那道理烂熟后不待思量过耳便晓【义刚】○圣人之志学异乎众人之志学圣人之不惑异乎众人之不惑若必指定圣人十年方一进固不可若説圣人全无事乎学只悬空説亦不得【道夫】○胡氏不失本心一段极好尽用仔细玩味盖人心皆自有许多道理不待逐旋安排入来圣人立定许多节目只要人剔刮将自己心里许多道理出来而已【明作】
六章【孟武伯问孝】
其佗所荅固是皆切于学者看此句较切其佗只就道理上説此句于身心上指出【贺孙】
八章【子夏问孝】
爱而不敬非眞爱也敬而不爱非眞敬也敬非严恭俨恪之谓只小心畏谨便是敬【道夫】○子夏之病乃子游之药若以色难告子游以敬告子夏则以水济水以火济火故圣人药各中其病【方子】○今人和养与服劳也都无了且得如此然后就上面更进将去【明作】
九章【吾与囘言终日】
无所不説便是不违【榦】○问顔子不违与孔子耳顺相近否曰耳顺地位髙不违是顔子于孔子説话晓得耳顺是无所不通【淳】○退顔子退也【荅范伯崇】○私如愼独之独非特无人独处之地只人之所不知虽在众中便是独也【防】○亦足以发于睟面盎背皆见程子出门如賔使民如祭充之则睟面盎背此之谓也【焘】○深潜是深厚不浅露恁地时意思常藏在里面了也【同上】○黙识心融融字最好如雪在汤中若不融一句只是一句在肚里如何发得出来如人吃物若不消化只生在肠中如何能益体肤如孔子告曽子一贯佗人闻之只是个一贯曽子闻之便能融化故发出忠恕而已来【一之】如请事斯语所谓坦然由之而无疑也【明作】○论语止有顔子喟然之叹与问仁等数章而已吾与囘言终日则言多矣惜乎其不传也【广】
十章【视其所以】
问集注意之所从来曰齐桓伐楚固义也然其意之所从来乃因怒蔡姬而伐蔡蔡溃遂伐楚此则所为虽是而所由未是也【铢】○安大率是佗平日存主习熟处佗本心爱如此虽所由偶然不如此终是勉强毕竟所乐不在此后或依旧又从熟处去【明作】问视其所以兼君子小人言知其小人不必论也所由所安亦以观察君子之为善者耳曰譬之淘米其糠与沙其始也固淘去之矣再三淘之恐有未尽去之沙粃耳【人杰】○问此章先儒兼善恶説今集注只解向不好边去恐似无过中求有过非圣人意曰这只平心看看得十分是如此初间看善恶便晓然到观其所由有不善了又胜得当下便不善者到察其所安有不善又胜得第二项人不是到此处便做不好人看佗只为不是他心肯意肯必不会有终又曰如委托人如小事尚可随人所长而付之若大事如何不眞见得其人了而后与所谓可以托六尺之孤寄百里之命临大节而不可夺必直见此人是如此方可【贺孙】○视其所以观其所由察其所安观人固当如此观已亦当如此伯夷叔齐古之贤人也一句便可知何故更问怨乎此一句却煞有説话【铢】
十一章【温故而知新】
或问温故而知新可以为师之説曰若徒温故而不能知新则闻见虽富诵説虽勤而口耳文字之外略无毫髪意见譬若无源之水其出有穷亦将何以待学者无已之求哉若寻绎旧闻每有新得则譬诸观人昨日识其面而今日识其心矣于以为师其庶矣乎夫子之言所谓可云者正以明夫未至此者不足以为师非以为如是而为师有余也且昔程子晚而自言吾年廿时解释经义与今无异然其意味则今之视昔为不同矣此温故知新之大者学者以是为的而深求之则足以见夫义理之无穷而亦将不暇于为师矣○温故而知新观其语意乃为温故而不知新者设不温故固是间断了若果无所得虽温故亦不足以为人师所以温故又要知新惟温而不知新故不足以为人师也这语意全在知新上【义刚】○记问之学不足为人师只缘这个死杀了若知新则引而伸之触类而长之则长活【僴】
十二章【君子不器】
所谓体无不具人心元有这许多道理充足若惯熟时自然用无不周如子贡瑚琏只在庙中可用如原宪只是一甘贫之人邦有道亦不能出而立事邦无道亦不能拨乱反正【明作】○君子者才徳出众之名徳者体也才者用也【人杰】
十三章【子贡问君子】
问将先行作一句如何曰程子如此读然其言而后从之不成句若云而后其言从之方得不若且从周氏读
十四章【君子周而不比】
周者大而遍之义比便小所谓两两相比无一人使之不得其所周也但见同于己者与之不同于己者恶之比也【卓】
十五章【学而不思则罔】
或问学思罔殆之辨既曰昏且危矣而又繋以无得不安之説不已赘乎曰罔者其心昏昧虽安于所安而无自得之见殆者其心危迫虽得其所得而无可即之安此固兼夫内外始终而言而后足以尽夫罔殆之义也昏以心言无得者无得于理而卒于罔也危以心言不安者不安于理而卒于殆也○只管思量而不学则自家心必不安稳便是殆也【明作】
十六章【攻乎异端】
或问有以攻为攻击之攻言异端不必深排但当反经而已者如何曰不务反经而徒与之角无涯之辨固所以自弊然视异端之害而不一言以正之则亦何以袪习俗之蔽而反之于经哉盖正道异端如水火之相胜彼盛则此衰此强则彼弱反经固所当务而不可以徒反异端固不必辨然亦不可不辩熟观孟子所以荅公都子好辩之问者则可见矣○问杨墨为我疑于义兼爱疑于仁其祸已不胜言佛氏如何为尤甚曰杨墨只是硬恁地做佛氏最有精防动人处所以士大夫多陷焉问佛氏所以差曰从劈初便错如天命之谓性佗把这个便都做虚空説了吾儒见得都是实若见得到自家底从头到尾大事小事都是实佗底从头到尾却是空【贺孙】○佛氏説空非便不是但空中须有道理始得若只説空而不知其中有个实底理却何用譬如一渊清水清泠彻底看来一如无水佗便道此渊只是空都不曽将手去探看是冷是温不知道有水在其中佛氏之见正如此【南升】○问集注何以只言佛而不言老曰老便只是杨氏【淳】○向来见人陷于异端者每以攻之为乐胜之为喜近惟觉彼之迷昧为可怜而吾道之不振为可忧诚实伤痛不能自已不知是年老气衰而然耶抑亦渐得性情之正而然也【道夫】
十七章【由诲女知之乎】
知之者以为知不知者亦为之知终至于知与不知都无限界矣知之为知不知为不知则无自欺之蔽其知固自明矣若不説求其知一节则是使人安于所不知也添入此意其説方完上不失于自欺下不失于自勉【广】
十八章【子张学干禄】
或问子张学干禄而夫子告之如此何也曰人之处己接物莫大于言行而闻见者所以为言与行之资也然积之不多则孤陋单浅无以参验而知所疑殆知而不阙则冐昧茍且无所依据而流于谬妄能阙疑殆则庻防矣顾于其余遂以为已信已安而无事于谨则言行之间物我交戾而尤悔之积有不能免是将无以行乎州里尚何禄之可干哉诚反是而观之则夫子所以告子张者其意亦可知矣然自寡闻见而积之多多闻见而择之审择之审而犹曰谨其余焉则其反身亦切矣而圣人之训犹曰仅足以寡尤悔而已盖未敢以为絶无也圣人之于言行之际其重之如此而推本所从有始有卒又如此学者亦可以尽心矣曰然则是果可以得禄耶圣人教之眞使以是求禄耶曰程子言之详矣盖先王之世教民以徳行道艺而宾兴之故士能谨其言行则有得禄之道然圣人之意则以为君子亦修其在我者而已其得与不得非所计也故曰禄在其中如曰仁在其中乐在其中直在其中馁在其中皆本于此而反得彼之辞也岂眞教之以是而求禄哉呜呼三代之时先王之法行于上者既如彼圣人之教行于下者又如此是虽欲人材之不成风俗之不厚盖亦不可得已正使士之不贤者或不免于外慕有司之不明者或不足以得人然其所以相求者盖犹出于修身谨行之意一得其人则其法固万世不易之良法也岂若后世专以词艺取人而不考其言行之素使士之贤者犹不免急于彼而缓于此有司之良者每恨无以必得行谊才业之人而其不贤且良者则固皆以为当然而不之怪也然则人材风俗之所成就又安得不愧于古上之人亦何重于此而不知革哉○大凡言不谨则必见尤于人人既见尤自家安得无悔行不谨则已必有悔已既有悔则人安得不尤各以轻重对説【防】
十九章【何为则民服】
或问有以为举错当人心则民服而集注不之取何也曰当人心不若得义之有准则也曰当是时也三家专鲁哀公岂得而擅举错之权哉曰胡氏有言使公复问孰为枉直而付举错之柄于夫子则夫子必有所处矣民心既服公室自张何至乞师于越而卒以旅死哉此言得之矣○不居敬如何穷理如何识人【明作】
二十章【季康子问使民敬忠以劝】
庄只是一个字上能端庄则下便尊敬至于孝慈则是两事孝是以躬率之慈是以恩结之如此人方忠于己举善而教不能若善者举之不善者遽刑罚之则彼何由劝哉惟举善于前教不能于后则是诱引之使趋于善也所以劝【义刚】
二十一章【子奚不为政】
推广此心以为一家之政缘下言是亦为政故知不是国政【明作】
二十三章【子张问十世可知也】
或问夫子之言以三代言之可矣若以继周者言之则秦已不能因周之礼而损益之矣汉继而反因秦以为损益然则夫子之言其不验乎曰不然也秦灭先王之法汉惩亡秦之祸皆非欲因其礼而损益之者然其所谓君臣父子夫妇之实则秦不能有以甚异乎周而汉亦不能有以甚异乎秦也至于秦之罢侯置守废徳任刑汉之除苛解娆与民休息亦皆损有余补不足其势有不得而不然者然卒亦不能变其所因之大体也推之万世亦莫不然虽昏狂乖乱之极不能出此但其得失有多少之差耳然则夫子之言岂可谓之不騐乎○所因之礼是天做底万世不可易所损益之礼是人做底故随时变更又曰虽是人谋要是大势不得不出此【焘】○三纲五常虽衰乱无道之极亦在如继周者秦大无道之世也毕竟始皇为君李斯等为臣始皇为父胡亥为子三纲五常地位占得大了便是损益亦不甚多此段重在因字损益只些子【南升】○损益势自是如此惟圣人能顺其势而尽其理其下者不能识其损益之宜则或过差如周末文极故秦兴必降杀周柔弱故秦必变而为强戾周纎悉周致故秦兴一直情径行皆事势之变到这里要做个直截世界秦既暴虐汉兴定是寛大秦既鉴封建之弊改为郡县削弱宗族至汉遂大封同姓莫不过制后自武帝以下直至魏末无非刬削宗室至此可谓极矣晋武起尽用宗室皆是因其事势不得不然【贺孙】○损益犹寒极生暖暖甚生寒其势必如此可知也【铢】○问使孔子监前代而损益之及其终也能无弊否曰恶能无弊【贺孙】○忠则浑然无质可言但朴实白直做将去质则渐有形质制度而未及于文采文则就制度上事事加文采然天下势自有三者非圣人欲尚忠尚质尚又也不得不忠不得不质不得不文耳彼时亦无此名字后人见得如此故命此名【僴】○问三统曰即康节十二会之説天开于子地辟于丑人生于寅也【铢】
二十四章【非其鬼而祭之】
非其鬼而祭之如天子祭天地诸侯祭山川大夫祭五祀士庻人祭其先上得以兼乎下下不得以兼乎上士庻人而祭五祀大夫而祭山川诸侯而祭天地皆所谓非其鬼也【僴】○见得是义而为之不力若从本原看乃是见未分明所以为之不力【贺孙】
四书集义精要卷七

[book_title]卷八
钦定四库全书
四书集义精要卷八　　　　元　刘因　撰论语四
八佾
首章【孔子谓季氏】
季氏初心也须知其为不安然见八佾人数之盛便自忍而用之这便是遏絶天理失其初心也【时举】○后説之意亦自当存盖只此便是天理发处【木之】
二章【三家者】
初成王不赐伯禽则后虽欲僭亦无样子又曰观天子之礼于鲁宋宋是二王后有天子之礼当时诸侯皆不识天子之礼故于鲁宋观之【节】
三章【人而不仁如礼何】
如礼乐何谓其不柰礼乐何也譬如不善操舟必不柰一舟何不善乘马必不柰一马何礼乐不为之用是不为我使我使佗不得虽玉帛交错不足以为礼虽钟皷铿锵不足以为乐【人杰】○心既不仁便是都不醒了自与礼乐不相干如无状之人去读六经然六经自是六经与他即无关涉又安得为之用【僴】○程子説仁者天下之正理固好但少踈仁者本心之全徳人若本然天理之良心存而不失则所作为自有序而和【铢】○问游氏之説则指在外之礼乐言之如玉帛钟皷之类程先生所谓无序而不和却是主在内者言之如何曰两説只是一意缘在我者无序不和故在外之礼乐亦不为我用【广】○问游氏言心程子主理李氏谓待人而后行盖心具是理而所以存是心者则在乎人也曰得之【道夫】
四章【林放问礼之本】
礼不过吉防而已上句是泛以吉礼而言下句是专指防礼而言【淳】○古人做物滑浄无碍处便是易又曰若习治其礼可观则是乐于丧而非哀戚之情也檀弓丧事欲其纵纵尔曲礼丧事先逺曰皆是存恻怛不忍之意也【焘】○奢易过于文俭戚则不及而质与其过也宁不及不及底可得【防孙】○俭质底发未尽在奢易底发过去了然都由心发譬之于花只是一个花心却有开而未全开底开而将披离底其俭质底便犹花之未全开者奢易者便犹花之将披离者且如人之居丧其初岂无些哀心缘他外面装防得来过当便没了那哀心人之行礼其初岂无些恭敬之心亦縁他装防得来过当便埋没了那恭敬之心【焘】○礼正在恰好处泝而上之则俭为本沿而下之则奢为末【荅吕子约】
五章【夷狄之有君】
或问范吕之説皆以为夷狄有君而无礼义不如诸夏之无君而有礼义如何曰臣之不可无君犹身之不可无首也植遗腹朝委裘盖出于一时之不得己然自有中国以来其能如是而不乱者盖亦希矣圣人岂以是为可常哉○问程子似专责在下者尹氏似专责在上者何如曰亦一意耳皆言上下僭乱不能尽君臣之道如无君也【义刚】○问亡莫只是有无君之心否曰然【榦】
六章【季氏旅于泰山】
或问六章之説曰张敬夫以为当冉有为宰之时始有是事故夫子欲其救之以为之兆其説或是○天子祭天地诸侯祭其国之山川只縁是他属我故我祭得他若不属我则气便不与之相感【时举】○曽字除人姓外训则训尝皆当音在増反【广】
七章【君子无所争】
或问射之有争而争也君子柰何曰君子恭敬退让不与人争至于射则皆欲中鹄以取胜也然大射之仪耦进三揖而后升堂射毕又揖而降胜者袒决遂执张弓不胜者袭脱决拾郤左手右加弛弓于其上遂以执弣揖如始升射及阶胜者先升升少右不胜者进北面坐取丰上之觯立饮坐奠于丰下兴揖先降其雍容谦逊乃如是是则虽曰有争而其争也亦不失其为君子之道矣此则注疏旧説为得其防也○其争也君子言争得来也是君子【铢】
八章【巧笑倩兮】
或问子夏所引之诗盖衞风硕人之篇或以为素以为绚兮者夫子删而去之也曰删诗者去其不合于义理者耳今此句之义夫子方有取焉而反见删何哉且硕人之诗四章而章皆七句不应此章独多一句而见删又不应因删此句而并及他章例损一句以取齐也盖不可知其为何诗矣○起予者商囘非助我圣人岂必待二子之言而后有所起发耶圣人胷中虽包藏许多道理若无人叩击则终是无以发挥于外一畨説起则一畨精神也【柄】
九章【夏礼吾能言之】
或问孔子所言之礼今有存者已乎曰胡氏有言先儒言孔子尝定礼乐今以此章之防观之则三代之礼孔子欲为一书而不果成也至于乐则与诗相须故乐正而雅颂各得其所然亦无全书矣疑其説之或然也○问夏殷之礼无证孔子何从而知之曰圣人固生知然亦当时贤者识其大不贤者识其小孔子广询博问所以知之【僴】○孔子曰我欲观夏道是故之杞而不足征也吾得夏时焉我欲观殷道是故之宋而不足征也吾得坤干焉説者谓夏小正与归藏然圣人读此二书必是大有发明处归藏之书无传然就使今人得二书读之岂能有圣人意思【人杰】○中庸记得好道有宋存焉便见得杞又都无了如今春秋传中宋犹有些个商礼在【榦】
十章【禘自既灌而往者】
或问先儒禘礼之説多矣独取赵氏何也曰先儒以禘为合祭于太庙上及其祖之所自出而下及毁庙未毁庙之主祫则合祭于太庙而不及祖之所自出也惟赵伯循引曽子问春秋传以明祫之为合如诸儒之説禘则直祭其祖之所自出而以其祖配之但设两位而不兼羣庙之主为其尊逺不敢防也此説最为得之而其具于春秋纂例者详矣其曰郁鬯者何也曰礼家以为酿秬为酒煮郁金香草和之其气芬芳而条畅也○问吾不欲观集注有两意曰这其实也只説既灌而往不足观若不王不禘而今自当如此説将来【贺孙】
十一章【或问禘之説】
禘之説是追逺之中又追逺报本之中又报本如祖考与自家身心未相辽絶似尚易感至如郊祀天地犹有天地之显然者不敢不尽其心禘则濶逺渺茫难尽感格之道茍非察理之精防诚意之极至安能与于此哉故知此则于治天下不难也【木之】○问理无不明诚无不格曰此尚明得何况其他此尚格得何况其他【节】○呉斗南説礼不王不禘王如来王之王要荒之君世见中国一世王者立则彼一朝王者行禘礼以接之彼国之君一世继立则亦一朝归国则亦行禘礼此説亦有理所谓吉禘于庄公者即此类非五年之禘【义刚】
十二章【祭如在】
孔子当祭祖先之时孝心纯笃虽死者已逺因时追思若声容可接得以竭尽其孝心以祀之也祭外神谓山林陵谷之神能兴云雨者此孔子在官时也虽神明若有若亡圣人但尽其诚敬俨然如神明之来格得以与之接也盖神明不可见惟是此心尽其诚敬专一在于所祭之神便见得洋洋然如在其上如在其左右然则神之有无皆在于此心之诚否不必求之恍惚之间也【南升】○问外神曰如天地山川社稷五祀之类【淳】○问有其诚则有其神无其诚则无其神曰鬼神之理即是此心之理【恪】○谢氏言自家精神即祖考精神这里尽其诚敬祖宗之气便在这里只是一个根苗来如树已枯朽边傍新根即接续这正气来【防】○人之气传于子孙犹木之气传于实也此实之传不泯则其生木虽枯毁无余而气之在此者犹自若也【荅呉伯丰】○问祖考精神便是自家精神故祭之可以来格至于妻及外亲则不知如何曰但所当祭者其精神魂魄无不感通盖本皆从一原中流出初无间隔虽天地山川鬼神亦然也【荅汪长孺】○梦周公忘肉味祭神如神在见得圣人眞一处理会一事便全体在这一事【道夫】
十三章【与其媚于奥】
或问诸家之説曰胡氏张氏之説得之胡氏曰天即理也理无不在在人则人心之昭昭者是也张敬夫曰胷中所存一有不直则为获罪于天矣夫欲求媚是不直之甚者也斯言即祷祠而论之而所以荅其意者亦无不尽也曰然则子之所论祀灶之礼何所据而言也曰月令夏三月其祀灶而郑氏之注云尔也盖凡祭五祀者皆先设席于奥而设主奠爼于其所祭之处已乃设馔迎尸于奥而孔疏以为逸礼中霤之文盖唐初犹有其书而今亡之也亦可惜哉○天即理获罪于天只是论理之可否不是説祸福【缺名】○灶陉非可作好安排故又祭于奥以成礼【贺孙】○灶陉疑是灶门外平正可顿柴处【义刚】○灶尸今亦无可考但如墓祭则以冡人为尸以此推之则祀灶之尸恐是膳夫之类祀门之尸恐是阍人之类祀山川则是虞衡之类【儒用】
十四章【周监于二代】
或问从周之义何也曰圣人不得其位固当从时王之礼而周礼之盛又非有所缪戾而不可从也设使夫子得位而有作焉窃意其从二代之礼者固不能多于周也○孔子为政自是从周处多盖法令自略而日入于详详者以其弊之多也既详则不可复略今法令明备犹多奸宄岂可更略略则奸宄愈滋矣【僴】○问孔子荅顔渊欲用四代礼乐至是则曰吾从周何故曰此正见圣人之用四代礼乐处用之礼即用夏殷二代之礼损益之故圣人曰吾从周【可学】
十五章【子入太庙】
或问何以知其为始仕时也曰以或人所称邹人之子者观之则其为少贱之时无疑矣曰继此而复入则将复问乎曰问而复问则不诚矣惟其所未见而未及问者则固将必问焉而其前所已问而今当行者则亦必复问而后从事也○问每事问之义如何曰盖平日讲学但闻其名而未识其器物未见其事实故临事不得而不问耳【荅李尧卿】○宗庙重事虽知亦问自是当然或恐有差失处每常思量行事所以错处只是有忽之之心且如使人去做一事丁宁谆复其中有己意以为易晓而忽之不嘱者少间事之差处都由那忽处生【僴】
十六章【射不主皮】
皮字已似个贯革字主是主于贯革【榦】○弧矢之利以威天下岂不愿深中但欲略中而已盖乡射习礼若以贯革为贵则失所以习礼之意夫子亦非恶贯革之射也若武射不贯革何益【时举】○问杨氏曰容节可习而能今易为中如何曰但云容节则是全不求中又非射之意也【荅汪长孺】
十七章【子贡欲去告朔之饩羊】
爱礼存羊一段须是见得圣人意大常人只是屑屑惜其小费圣人之心却将那小费不当事佗所存者大看得此等意思出方有益自家意方寛展方有个活动长进处【僴】○特羊乃专特之特非牛也【贺孙】
十八章【事君尽礼】
或问檗山黄资政之説则善矣其佗亦有所可取者乎曰胡氏之説亦善胡氏曰圣人事君尽礼非自贤以骇俗内交以媚君也亦曰畏天命畏大人而已矣以子思孟子之言观之则圣贤之分可见矣然仰遵夫子则作中和之徳师法二子则强卑弱之志学者审已所阙择而从之可也○如拜下是孔子尽礼处【铢】
十九章【定公问君使臣臣事君】
尹氏之説就人君而言如孟子所谓君之视臣如犬马则臣视君如寇雠岂孟子教人臣如此哉正以警其君之不以礼遇臣下耳若只以为臣当忠而不及人主则无道之君闻之将谓人臣自是当忠我虽无礼亦得则在上者是得肆其无礼也后人好避形迹多不肯分明説却不知使上不尽礼而致君臣不以善终却是贼其君者也【义刚】○问忠人伦日用皆当用之何独只于事君上説曰父子兄弟夫妇皆是天理自然人莫不自知爱敬君臣虽亦是天理然是义合世人便自易得茍且于此説忠是就不足处説如庄子説命义天下之大戒看此説君臣自是有不得已意思若有不得已之意非有出于中心之诚者【贺孙】
二十章【关雎乐而不淫】
或问二十章之説曰张敬夫所论性情之际亦有可观张曰哀乐情之为也而其理具于性乐而至于淫哀而至于伤则流于情而汨其性也乐而不淫哀而不伤发不逾节则性情之正也○忧止于展转反侧若忧愁悲泣则伤矣乐止于琴瑟钟皷若沈湎淫泆则淫矣【僴】○问审其音曰其音节亦得其正如人传嵇康作广陵散操怒晋欲夺魏其声愤急可见音节也【铢】○只玩其辞便见得若审其音也难【南升○黄榦曰先生再改削止此】
二十一章【哀公问社于宰我】
或问胡氏以社为祭地之礼然乎曰未可知也然其言则有据矣存而考之可也胡氏曰古者祭地于社犹祀天于郊也故泰誓曰郊社不修而周公祀于新邑亦先用二牛于郊后用太牢于社也记曰天子将出类于上帝宜于社又曰郊所以明天道社所以神地道周礼以禋祀祀昊天上帝以血祭祭社稷而别无地示之位四圭有邸舞云门以祀天两圭有邸舞咸池以祀地而别无祭社之説则以郊对社可知矣后世既立社又立北郊失之矣○问树所宜木为主曰以树为社使神依焉如今神树然非是将木截作主也以木名社枌榆之社之类问周礼载社主是如何曰用帛就社请神以往如今设魂帛之类【贺孙】
二十二章【管仲之器小哉】
或问三归之为台名何也曰説苑有谓管仲筑三归之台而韩非亦曰桓公使管仲有三归之家是其证也曰旧説妇人谓嫁曰归三归云者一娶三姓而备九女如诸侯之制也且虽台名安知其不以处是人而名之乎曰若此则为僭上失礼与塞门反坫同科矣今夫子但以为不俭则亦但为极台观之侈而未至于僭也曰礼以大夫具官为僭今管氏之官事不摄是也而夫子与三归并称则亦安知其不为僭哉曰礼家之言若此者皆未可据也如曰家不藏则臧文仲之居蔡亦僭礼而不仁矣而夫子但讥其作虚器为不智则礼家之説又可尽信也耶凡此类者折衷以夫子之言可也曰或人闻小器而以为俭则似矣闻其不俭而遽以为知礼何哉曰当是时也世方尊管仲之功而不敢议其失故以为凡管仲之所为则是礼之所存矣又方文胜故徒知俭而不及者之为非礼而不知奢而过者之尤失礼也○度量褊浅是佗容受不去了容受不去则富贵能淫之贫贱能移之威武能屈之矣规模是就佗施为处説【僴】○度量是言其资质【度量后因学者问改为识量今改为局量】规模是言其所为奢而犯礼乃其器小之影子也若是器大者自然有所容受不论有甚功业处之如无伐楚只问佗逺年冷罪不责其慿陵中夏僭号称王之罪盖责此则楚必不服事势自然住不得故只寻些小罪要得他稍稍退听便收杀了此亦是器小之故【广】○凡自正心修徳上做来则本领便大缘他只在智谋功利上走所以施设不过如此才到此便不觉自足矣【时举】○无所往而不利无所适而不通无所为而不成无所受而不可以之为已则顺而祥以之为人则爱而公以之为心则和而平以之为天下国家则无所处而不当富贵不能淫贫贱不能移威武不能屈此所谓大器也【骧】○古人论王霸只以为王者兼有天下霸者能率诸侯此以位论固是如此然使其匡天下正诸侯皆出于至公而无一毫之私心则虽在下位何害其为王道在学者身上论之凡日用常行应事接物之际才有一毫利心便非王道【时举】○杨氏之説混为一涂之下少些曲折【同上】
二十三章【子语鲁太师乐】
或问夫子之论乐何也曰味其语势盖将正乐而语之之辞耳
二十四章【仪封人请见】
或问诸家皆以丧为斯文之丧子独以为失位之丧何也曰此刘侍读之説而苏氏因之得其防矣盖封人亦曰何患于防而已固未有以知其为斯文之丧且当是时夫子固无恙也二三子又何患于斯文之丧乎
二十五章【子谓韶尽美矣】
美如人生得好善则其中有徳行耳尧之末年水土之害得舜承当了天下遂极治纣之时天下乱得武王仗仁义诛残贼天下遂大治以圣人之功业论之皆可谓尽美矣然美之实有尽未尽者只是舜较细武王较麄些【僴】○问美之实曰据书中説韶徳惟善政政在养民水火金木土谷惟修正徳利用厚生惟和九功惟叙九叙惟歌此是韶乐九章看他意思是如何如乐记説武乐始而北出再成而灭商三成而南四成而南国是疆五成而分周公左召公右六成复缀以崇与夫总干而山立武王之事也发扬蹈厉太公之志也其意思与韶自不同【广】○乐观其深矣若不见得性之反之不同处又岂所谓闻其乐而知其徳乎舜与武王固不待论今且论汤武则其反之至与未至恐须有别此等处虽非后学所敢轻议然今但细读其书恐亦不待闻其乐而后知之也【荅李尧卿】○乐便是圣人影子这处未尽善便是那里有未满处【淳】○问程子曰尧舜汤武其揆一也征伐非其所欲所遇之时然耳使舜遇汤武之时如何曰但恐舜盛徳人自归之若是大段负固不得已也须征伐如伐苗是也舜之徳如此又撞着好时节武王徳不及舜又撞着不好时节今若要强説舜武同道亦不可必欲美舜而贬武亦不可大凡道理须寛心看使各自开去打叠了心胷安顿许多道理在其中髙者还其高下者还其下大者还其大小者还其小都歴歴落落是多少快活【道夫】○子谓韶尽善武未尽善此与称泰伯文王至徳意同泰伯三以天下让文王三分天下有其二以服事殷【焘】
二十六章【居上不寛】
或问其何以观以为无以观其事之得失何也曰此以其文意推而得之也盖在上则以其量而观其大小为礼则以其敬而观其浅深临丧则以其哀而观其厚薄今既无其本矣则虽欲观之其将何以观之乎○不是不去观又不是不足观只为他根源都不是了更把甚麽去观他重在以字上又云将甚底物事去观佗论语如此处多今人都只粗浅衮説过【贺孙】○如醋须是酸方就他酸之中看那个酸那个淡若只似水相似更论量个甚麽无可説矣【僴】○寛字难识盖有政教法度而行之以寛耳非废弛之谓如敬敷五教在寛盖寛行于五教之中也【木之】
四书集义精要巻八

[book_title]卷九
钦定四库全书
四书集义精要巻九　　　　元　刘因　撰
原阙

[book_title]卷十
钦定四库全书
四书集义精要卷十　　　　元　刘因　撰
原阙

[book_title]卷十一
钦定四库全书
四书集义精要巻十一　　　元　刘因　撰
论语七
雍也上
首章【雍也可使南面】
或问仲弓之有人君之度何以知其然耶曰以前篇不佞之讥后章居敬行简之对而有以知其然也○程子去居敬则所行自简此是程子之意非仲弓之本意也【人杰】○程子只説得一邉只説得敬中有简底意思若居敬则明烛事防而无私意之扰故其行必简但亦有敬而不简者不简者自是烦碎下面人难为奉承御众以寛临下以简盖简则下面人易为奉承自不烦扰所以説居敬説行简二者须是两尽【义刚】○固是居敬后自然能简然亦有居敬而不能行简者盖居敬则凡事严肃却要以此去律人凡事都要如此此便是居敬而不行简也如上蔡説吕进伯是个好人极至诚只是烦扰便是请客也须临时两三番换食次又有不能居敬而所行却简易者每事只从简径处行如曹参之治齐专尚清净及至为相每日酣饮何有于居敬那据仲弓之言自是两事居敬了要行简【时举】○既曰而行简以临民则行自是一项事而字是别唤起【义刚】
二章【哀公问弟子孰为好学】
或问韩子不贰过之説如何曰愚闻之师曰顔子之不贰过念虑小差随即氷释不复形于心术之间若如韩子之言则是心常有过而直遏闭之使不形于事耳亦何足以为顔子乎盖其所论过字则是而所以为不贰者则非学者不可不审而别之也○重在不迁不贰上不必问过之大小怒之浅深贰者如贰官之贰也有一又一【赐】○寻常解不贰过者多只説过字不曾説不贰字所谓不贰者既克己私则己私便更不萌作矣【人杰】○如今学者且理防不迁不贰不必问是念虑之过自不可贰耳【时举】○有不善未尝不知知之未尝复行直是顔子天资好如至清之水纎芥必见【盖卿】○不迁不贰非言用功处是效验耳若夫所以不迁不贰不出于非礼勿视听言动四句耳【伯羽】○顔子只是得孔子説克己复礼终身受用只是这四个字不违仁不迁怒不贰过不改其乐只是这个克己复礼到得人欲尽天理明无些渣滓一齐透彻日用之间都是这道理【贺孙】○不迁怒如鉴悬水止不贰过如氷消冻释如三月不违又是已前事到这里已自浑沦都是天理是甚次第问过字指已前底説否曰然【同上】○问不迁不贰只是静后自能如此否曰圣贤之意不如此如今卒然有个可怒底事在眼前不成説且教我去静盖顔子只是见得道理透故怒于甲时虽欲迁于乙亦不可得而迁也见得道理透既知有过自不复然如人错吃乌喙才觉了自不复吃若专守虚静此乃释老之缪学将来和怒也无了此成甚道理问明道云能于怒而观理之是非如何曰此是为学者理未甚明底説言于怒时且权停阁这怒而观理之是非少间自然见得当怒不当盖怒气易发难制如水之澎涨能权停阁这怒则如水渐渐归港若顔子分上不须恁地説只见得理明自不迁不贰也【时举】○圣人无待于不迁不贰所以不迁不贰者犹有意存焉与愿无伐善无施劳意同犹今人所谓愿得不如此是固甞如此今且得不如此也【人杰】○怒最难克所谓怒逆徳也虽圣人之怒亦是个不好底物事盖是恶气感得恁地【焘】○问圣人有怒色否曰合当怒时必也形见于色如欲正那人罪自为笑容则不可曰天之怒雷电也【淳】○顔子所好何学论伊川二十岁时文字其间説得条理只依此学便可终其身也【时举】○天地储精言天地储蓄得二气之精聚故能生出人物【广】○本是本体眞是指本体不杂人伪而言静则但言其未感物之时耳○五性便是眞未发时便是静【僴】○其性凿矣性固不可凿但人不循此理任意妄作去伤了他耳凿与孟子所谓凿一般故孟子只説养其性养谓顺之而不害【广】
三章【子华使于齐】
或问三章【当时未合篇首二章】之指曰愚甞窃以为学者未得中行不幸而过宁与毋吝宁分毋贪则庶乎其不失圣人之意曽氏盖得此意者其説当矣曽氏曰或问冉求之请夫子不与可乎曰请而不与则固而不至于伤惠斯可矣此外则胡氏之説亦善胡氏曰冉子为其母请圣人所以重违而少予之也○冉子与之粟五秉圣人亦不大段责他而原思辞禄又谓与尔邻里乡党看来圣人与处却寛【恪】○问子华原思二章当分当合曰此类亦多不同如仲弓子桑顔渊子路不曾分子贱子贡回也冉求却分盖一时失于防对然非大义所系不能易也要之不若皆析为二乃佳【荅赵恭父】
四章【子谓仲弓】
或问四章之説曰程子欲去曰字盖嫌于与子言而斥其父之恶而欲用子产子贱之例故尔然以论语考之其叹顔渊未见其止乃顔渊死后之言而亦以谓曰起之非必亲与之言而后得用此例也
五章【其心三月不违仁】
或问仁人心也则心与仁宜一矣而又曰心不违仁则心之与仁又若二物焉者何也曰孟子之言非以仁训心也盖以仁为心之徳也人有是心则有是徳矣然私欲乱之则或有是心而不能有是徳此众人之心所以毎至于违仁也克己复礼私欲不萌则即是心而是徳存焉此顔子之心所以不违于仁也故所谓违仁者非有两物而相去也所谓不违者非有两物而相依也深体而黙识于言意之表则庶乎其得之矣曰其以三月期何也曰顔子之于仁熟矣然以其犹有待于不违而后一也是以至于逾时之久而或不能无念虑之差焉然其复不逺则其心之本然者又未甞有所失也向使天假之年大而化之则其心与仁无待于不违而常一而又岂复可以三月期哉张子内外宾主之云盖曰不违者仁在内而我为主也日月至焉者仁在外而我为客也诚知此辨则其不安于客而求为主于内必矣故曰使心意勉勉循循而不能已也其曰过此防非在我者则岂以为用功至此而极矣过此以往则必徳盛仁熟而自至而非吾力之所能与也欤○三月只是言久尔非谓三月后必违也【去伪】○违犹离也去也【答江徳功】○心犹镜仁犹镜之明被尘垢一蔽遂不明若尘垢一去则镜明矣顔子是三月之久无尘垢【南升】○张子内外宾主之辨盖三月不违者我为主而常在内也日月至焉者我为客而常在外也仁犹屋心犹我【铢】○三月不违则主有时而出日月至焉则賔有时而入【拱寿】○过此防非在我如车已推而势自去如船已发而防自行【木之】○某旧説作其余人有一日不违仁者有一月不违仁者近得今説【防】○做一方便事也是仁不杀一虫也是仁三月不违仁也是仁【节】
六章【季康子问仲由可使从政也欤】
或问六章之説曰胡氏亦庶几焉胡氏曰由求为季氏宰久矣此问从政谓可使为大夫否也盖宰有家事而已大夫则与闻国政也然康子卒不能与三子同升诸公此鲁之所以卒不竞也○求也艺于细防事都理会得縁其材如此故用之于聚敛必有非人所能及者惜乎有其才而不善用之也【防】
七章【季氏使闵子骞为费宰】
或问七章之説曰谢氏之説粗厉感奋若不近圣贤气象者而吾独有取焉亦以其足以立懦夫之志而已
八章【伯牛有疾】
或问伯牛之疾先儒以为癞信乎曰以淮南子而言耳其信否则不可知也其曰命者何如也曰有生之初气质之禀盖有一定而不可易者孟子所谓莫之致而至者也○上古天地之气其极清者生为圣人君临天下安享富贵又皆享上寿及后世多反其常衰周生一孔子终身不遇寿至七十有余耳其禀得清明者多夭折暴横者多得志旧看史传见盗贼之为君长者欲其速死只是不死为其全得寿考之气也【人杰】
九章【贤哉回也】
或问顔乐之説程子荅鲜于侁之问其意何也曰程子盖曰顔子之心无少私欲天理浑然是以日用动静之间从容自得而无适不乐不待以道为可乐然后乐也○问其字当玩味是如何曰是元有此乐【南升】○私欲既去天理流行动静语黙之间无非天理胷中廓然岂不可乐此与贫窭自不相干故不以此而害其乐【同上】○顔子见得既尽行之又顺便是乐底滋味【防】○程子谓将这身来放在万物中一例看大小大快活又谓人于天地间并无窒碍处大小大快活此是顔子乐处这道在天地间须是直穷到底至纎至悉十分透彻无有不尽则与万物为一无所窒碍胷中泰然岂有不乐【淳】○向前见不得底今见得向前做不得底今做得所以乐不是説把这一个物事来恁地快活【义刚】○伊川以顔子所乐者仁而已不是乐仁惟仁故能乐耳【与立】○问伊川荅鲜于侁以道为乐则非顔子曰顔子之乐非是自家有个道只管把来弄后乐见得这道理后自是乐【节】○问伊川荅鲜于侁之问若顔子而乐道不足为顔子如何曰心上一毫不畱若有心乐道即有着矣曰愚按程子之言但谓圣贤之心与道为一故无适而不乐若以道为一物而乐之则心与道二而非所以为顔子耳某子之云乃佛老绪余非程子之本意也【文集】○世之谈经者往往本卑而抗之使高本浅而凿之使深本近而推之使逺本明而必使至晦且伊尹耕于有莘之野由是以乐尧舜之道未甞以乐道为浅也直谓顔子为乐道有何不可【盖卿】○侁必未识道是个何物且如此莽莽对故伊川荅之如此【必大】○问濂溪教程子寻孔顔所乐处曰先贤到乐处已自成就向上去了非初学所能求况今之师非濂溪之师所谓友者非二程之友所以説此事却似莽旷不如且就圣贤实用功处求【防】○问顔子乐处曰此等处不可强説且只看顔子如何做工夫若学得他工夫便见得他乐处非思虑之所能及也【荅董叔重】○问不改其乐与乐在其中二者轻重如何曰不要去孔顔身上问只去自家身上讨【敬仲】○不改其乐乐在其中不改字上恐略与圣人不相似圣人自然是乐顔子仅能不改如云得与不失不失亦是得但説不失则仅能不失耳终不似得字是得的穏在【贺孙】○问集注克己复礼改作博文约礼如何曰克己复礼便只是约礼事今若是不博文时便要去约也如何约得住【义刚】
十章【冉求曰非不説子之道】
废是好学而不能进之人或是不会做功夫或是材质不可勉者画是自谓材质不敏而不肯为学者【必大】
十一章【子谓子夏曰】
或问十一章之説曰谢説利非必货殖者尤可以警学者用心之防也洪氏之説亦善洪曰读论语者必先知其言之先后若参也鲁必先于一唯之对也片言折狱必后于由之行诈也子张未仁必先于能行五者也切问近思必后于小人儒也门人所记初无次序不可以不考也○子夏是个细宻严谨底人少间忒细宻于小小事上不肯放过便有委曲周旋人情投时好之所以能流入于小人之儒也子游与子夏絶不相似子游高爽疎畅意思濶大似个萧散底道人观与子夏争洒扫应对一段可见如为武城宰孔子问女得人焉尔乎他却説个澹台灭明及所以取之又却只是行不由径未甞至于偃之室两句有甚干涉可见他意思好他对子夏本之则无如之何他资质高明须是识得这些意思方如此説【僴】
十二章【子游为武城宰】
或问十二章之説曰行不由径乃其所行之实事非以设譬而已但既有正涂则自不当由径曰不在其位不谋其政然则灭明之所谓公事者何也曰以士民之分言之则凡饮酒读法而羣至乎有司者公事也以邑宰之知己而访问焉则凡一邑之间利病休戚之所同而当以告于有司者亦公事也以是而至其室亦何嫌之有且既曰得人矣则安知其不已受署而为之属乎去古既逺风俗之变不可知固有不可以悬料而尽知者然大意其无煦濡媚説之私则亦可见矣○焉尔乎三个字助语圣人之言寛缓不急迫【节】○问杨氏为政以才为先恐非邑宰之事曰古者以士人为吏且为政而得人讲论亦一助也【同上】
十三章【孟之反不伐】
或问孟之反何人也曰胡氏以为即庄子所谓孟子反盖闻老氏懦弱谦下之风而説之者也○孟之反只是个心地平所以消磨容受得去【僴】○孟之反与冯异之事不同盖军败以殿为功殿于后则人皆属目其归他若不如此説便是自承当了殿之功若冯乃是战时有功到后来事定诸将皆论功他却不自言也【时举】
十四章【不有祝鮀之佞】
或问十四章程子説与本文而字若有戾焉曷若从范氏之説无鮀之佞而独有朝之美者为协于文耶曰巧言令色衰世所同好不得而轻重于其间也且其立言犹书所谓无虐惸独而畏高明者圣人岂使人不虐惸独而独畏髙明哉
十五章【谁能出不由户】
或问十五章之説曰何莫之云犹曰何莫学夫诗耳若直以出不能不由尸譬夫行之不能不由道则世之犯理悖义而不由于道者为不少矣又何説以该之耶
十六章【质胜文则野】
史给事官府习于容止【榦】
四书集义精要卷十一

[book_title]卷十二
钦定四库全书
四书集义精要巻十二　　　元　刘因　撰论语八
雍也下
十七章【人之生也直】
或问十七章之説曰程伯子之言约而尽矣盖上生字为始生之生下生字为生存之生虽若不同而义实相足盖曰天之生是人也实理自然初无委曲彼乃不能顺是而犹保其生焉是其免特幸而已○如木之方生必直被人折了便不直多应是死到得不死者幸然如此【贺孙】○程子生理本直四字便自有味如见孺子入井便有怵惕之心是直一有内交要誉之意便曲了【时举】○生理本直不待人去循之而后得名【端防】○人之生也直正与民受天地之中义理一般【僴】○罔只是脱空诈伪做事不诚实【同上】○问前后生字不同曰后日生活之生亦是保前日之生所以人死时此生便絶【节】
十八章【知之者不如好之者】
此章当求所知所好所乐者为何物又当玩知之好之乐之三节意味是如何又须求所以知之好之乐之之道【荅都昌县学生】○问若是真知安得不好之若是真好安得不乐之曰不説眞知眞好只是知得未极至好得未极至如数到九便自会数过十与十一若方数得六七自是未易过十数如行到福州境界极了方行到兴化界若行未尽福州界自是未会到别州行得尽自防到乐则生生则乌可已也【贺孙】
十九章【中人以上】
虽中人以上之资不先之浅近遽以上焉者语之何也曰他本有这资质又须有这工夫故圣人方以上者语之【防】
二十章【樊迟问知】
或问樊迟问知而夫子告之以务民之义敬鬼神而逺之何也曰人道之所宜近而易知也非达于事理则必忽而不务而反务其所不当务者矣鬼神之理幽而难测也非达于事理则其昧者必至于慢惑者必至于渎矣诚能专用其力于人道所宜而易知者而不昧不惑于鬼神之难测者是则所谓智也意者樊迟或有此病故夫子以是警之欤曰所谓鬼神者非祀典之正耶则圣人使人敬之何也以为祀典之正耶则又使人逺之何也曰圣人所谓鬼神无不正也其曰逺者以其处幽故严之而不渎耳若其非正则圣人岂复谓之鬼神哉在上则明礼以正之在下则守义以絶之固不使人敬而逺之然亦不使人亵而慢之也曰问仁而夫子告之以先难后获何也曰为是事者必有是效是亦天理之自然也然或先计其效而后为其事则事虽公而意则私虽有成功亦利仁之事而已若夫仁者则先为其事而不计其效知循天理之自然而无欲利之私心也董子所谓仁人者正其义不谋其利明其道不计其功正谓此尔然正义未甞不利明道岂必无功但不自夫功利者而为之耳樊迟盖有先获之病故夫子既告之以此而又甞以先事后得告之其所以警之者至矣○后获之后如后其君后其亲之后哭死而哀非为生这是熟底先难后获是得仁底人君子行法以俟命是生底先难后获是求仁底人又问谢氏所说先难如射之有志若跣之视地若临深若履薄皆其心不易之谓曰説得是先难是心只在这里更不做别处去如上岭髙峻处不得上心心念念只要过这处更不思量到某处【贺孙】○问知之事仁之心曰务民之义敬鬼神而逺之是就事上説先难后获是就处心积虑处说【防孙】○荅樊迟问知一段正是指那一条中间正当路子与人大凡人于其所当做者却不肯做才去做时又便生个计获之心皆堕于一偏【广】○鬼神固不谓淫祀然淫祀之鬼既不当其位未能除去则亦当敬而逺之也【荅李尧卿】○问吕氏四句后一句少后获意曰当时本欲只用吕氏説见其有此未备故别下语又惜其语非他説所及故存之于后耳【荅陈安卿】
二十一章【知者乐水】
问仁者乐山是指全体而言否曰圣人説仁固有浅深如这个也是大槩説仁只似而今重厚底人知只似而今灵利底人然亦在人看【义刚】○看圣人之言须知其味今只看定乐山乐水字将仁知来比类凑合而无所得于心是全未知味也今且以乐水言之须要仔细看这水到隈深处如何到峻处时如何到浅处时如何到曲折处时如何地有不同而水随之以为态度必至于达而后已此可见知者处事处仁者乐山亦以此推之【洽】○动静以体犹言其体段如此耳非体用之体也【端蒙】○知者动意思常多故以动为主仁者静意思常多故以静为主【南升】○仁者于动之中未甞不静也静谓无人欲之纷扰而安于天理之当然耳若谓仁者常静而不动则知者亦常动而不静乎【谟】○这物事直看一様横看一様仁固有安静意思然施行却有运用之意如乾道成男坤道成女岂得男便都无隂女便都无阳这般须相错看【人杰】○仁配春主发生故配阳动知配冬主伏藏故配隂静然阴阳动静又各互为其根不可一定求之也亦在学者黙而识之【祖道】○问知者乐水一章看此三截却似动静是本体曰然动不是恁地劳攘静不是恁地由然此与樊迟问仁知章相连自有互相发明处专用力于人道之所宜而不惑于鬼神之不可知便是见得日用之间流行运转不容止息胷中晓然无疑这便是知者动处心下专在此都无别念虑系绊见得都是合当做底事只恁地做将去这是先难后获便是仁者静如今人不静只为一事至便牵惹得千万百种思虑这事过了许多夹杂底却又在这里不能得了若是仁者逐一应去便没事一事至便都只在此事上【贺孙】○自仁之静知之动而言则是成己仁也成物知也自仁之动知之静而言则是学不厌知也教不倦仁也【恪】○仁者寿是有寿之理不可以顔子来挿入看如罔之生也幸而免亦是有死之理【淳】○程子曰非体仁知之深者不能如此形容此语极好看尽用玩味【明作】
二十二章【齐一变】
变鲁只是扶衰振弱而已却不曽被人拆坏恰似一间屋鲁只如旧敝之屋其规模尚在齐则已经拆坏了这非是圣人要如此损益亦是道理合当如此【贺孙】○缓急之序如齐功利之习所当变便是急处鲁纪纲所当振便是急处【恪】○如变齐则至鲁在所急而至道在所缓至鲁则成个様子方就上出光彩【淳】○各有缓急如齐功利之习若不速革而便欲得王化鲁之不振若不与之整顿而却理会甚功利之习便是失其缓急之序如贡禹谏汉元帝令节俭元帝自是有这个了何待尔説此便是不先其所急者也【时学】○大抵圣贤变时只是兴其滞补其而已如租庸调变为广骑长戍之兵皆是变得不好了今日变时先变熙丰之政以复祖宗忠厚之意次变而复于三代也【植】
二十三章【觚不觚】
或问二十三章之説曰上觚语其器下觚语其制○酒器如今瓶有八角者木简如今界方而六面即汉所谓操觚之士【义刚】
二十四章【宰我问曰仁者虽告之曰】
或问欺罔之别其详复有可得而言者乎曰欺者乗人之所不知而诳之也罔者掩人之所能知而愚之也夫人之坠井世有此理而其有无则非君子之所能必知故虽或未必眞有而可欺使往视之也自入井而可以救人则其无是理也盖不待智者而知之矣又安得以此罔之而使陷于井中哉孟子之论舜子产事亦引此语以彼证之则明白矣曰往视而井实有人则如之何曰苏氏之説所以处于轻重缓急之间者宻矣苏氏曰拯溺仁者之所必为也杀其身无益于人仁者之所必不为也惟君父在险则臣子有从之之道然犹挟其具不徒从也事迫而无具虽徒从可也其余则使人拯之以穷力所至○可逝不可陷是就这一事説可欺不可罔是縂説不特此事如此他事皆然【义刚】
二十五章【君子博学于文】
博文约礼圣门之要法博文所以验诸事约礼所以体诸身【大雅】○夫子教顔子只是博文约礼两事自尧舜以来便自如此説惟精便是博文惟一便是约礼【防孙】○博学于文考究时自是头项多到得行时却只是一理所以为约若博学而不约之以礼安知不畔于道徒知要约而不博学则所谓约者未知是与不是亦或不能不畔于道也【僴】○大抵圣贤之教不过博文约礼四字博文则须多求博取熟讲而精择之然后可以浃洽而通贯约礼则只敬之一字已是多了日用之间只以此两端立定程课不令间断则久之自有进步处矣【荅章季思】○礼是归宿处凡讲论问辩亦只是要得正当道理而有所归宿耳若博文而不约之以礼便是无归宿处【恪】○知崇礼卑博然后崇卑然后约物理穷尽超然于事物之表则所谓崇戒慎恐惧于一动一举一言一行则所谓卑【道夫】
二十六章【子见南子】
或问孔子之见南子何也曰按史记孔子至衞南子使人谓孔子曰四方之君子不辱欲与寡君为兄弟者必见寡小君寡小君愿见孔子辞谢不得已而见之也曰仕于其国而见其小君礼与曰是于礼无所见谷梁子盖以为大夫不见夫人而何休独有郊迎执防之説不知其何所攷也然礼家又谓阳侯杀缪侯而窃其夫人故大飨废夫人之礼而使人摄焉则是大夫虽或有见小君之礼疑亦久已不行于世而灵公南子特举之耳曰南子既非正嫡且以淫乱闻于诸侯而是礼也又非当世之所常行者则夫子曷为而不辞也曰南子之行则丑矣然其愿见盖亦有善意焉且衞君既以为夫人而已将仕于其国则所谓礼从宜使从俗者其亦有所不得已焉者矣又况圣人道隆徳盛虽磨而不磷虽湼而不缁亦何为拘拘翦翦于此而避一见之嫌乎曰矢之为誓何也曰矢誓声相近盘庚所谓矢言亦愤激之言而近于誓者也且所言之为誓辞也其见于传者多矣若曰所不与舅氏同心者有如白水所不与崔庆者有如上帝皆是也曰子路之不悦也不告以可见之理而誓之何也曰曽氏言之得矣曽氏曰见南子过物之行子路不悦非常谈所能晓故誓之如此曰杨氏包承小人之説然乎曰易之説未有云尔者而杨氏独屡言之若使大人处否而包承乎小人以得亨利则亦不足以为大人矣是説之行将启后世为茍容幸免之惧非所以为训也○此章且依集注説古书如此等不可晓处甚多古注亦云可疑其説予所否厄者是天厌弃之者盖后人要道圣人必不如此须要委曲迁就做一个出路却不必如此【祖道】
二十七章【中庸之为徳】
自世教衰此四字政是説久字【榦】
二十八章【如有博施于民】
或问博施济众必也圣乎此言必圣人而后能之乎曰不然此正谓虽圣人亦有所不能尔必也圣乎盖以起下文尧舜病诸之意犹曰必也射乎而后言射之有争也曰仁恕之别何也曰凡己之欲即以及人不待推以譬彼而后施之者仁也以己之欲譬之于人知其亦必欲此而后施之者恕也此其从容勉强固有浅深之不同然其实皆不出乎常人一念之间学者亦反求诸已而足矣岂必博施济众务为圣人之所不能者然后得之乎○何事于仁犹言何消得更説仁【节】○何事于仁只作岂但于仁仁是直看直上直下只一个道理圣字便横看有众人有贤人有圣人便有节次【防】○问仁之极处与圣人功用本不可分大小今言何止于仁则圣仁若有大小之分否曰此处不恁地读必也圣乎语意未是杀处当急连下文读去仁以理言圣以事业言子贡所问博施济众必有圣人之徳有天子之位而后可以当此尧舜恁地尚以为病仁本切己事大小都用得他问得空浪广不切己了以此看仁字如何用得如何下得工夫中间看得圣人一句常人固是做不得虽圣人尚以此为病此须活看【防】○博施济众是无尽地头尧舜也做不了盖仁者之心虽无穷而仁者之事则有限自无可了之理若要就事上説便尽无下手处【时举】○博施济众便做仁未得仁自是心【端蒙】○问仁以理言通乎上下曰一事之仁也是仁全体之仁也是仁仁及一家也是仁仁及一国也是仁仁及天下也是仁【节】○仁者如水有一杯水有一谿水有一江水圣便是大海水【僴】○问程子曰谓仁为圣譬犹雕木为龙木乃仁也龙乃圣也指木为龙可乎此喻如何曰亦有理木可雕为龙亦可雕为狗此仁所以可通上下而言者也龙乃物之贵者犹圣人人伦之至也【必大】○子贡问仁是就功用笼罩説孔子是就心荅【可学】○仁是一条正路圣人行到尽处欲立欲达是仁者之心如此能近取譬是学做仁底如此深浅不同【明作】○立是安存底意思达是发用底意思凡事不出立与达而已如在此住得穏便是立如行便要到便是达如身要成立亦是立学要通达亦是达事事皆然【焘】○问章后四句程子一统作仁之体先生分之何也曰某之説非异于程子盖程子之説如大屋某説如屋下分间架耳【祖道】○夫仁者则是言仁之道如此可谓仁之方也已则是言求仁当如此分作两段説【人杰】○上一截説仁之体下一截説仁之术惟其仁者之心如此故求仁之术必如此也【荅陈与叔】○问手足贯通曰才被私意截住仁之理便不行【节】○爱字不在同体上説爱则是自然爱不是同体了方爱惟其同体所以无所不爱所以爱者以其此心也所以无所不爱者以其同体也【僴】○程子手足痿痹之説当于气已不贯一句之上求之所以痿痹者以吾之气不贯乎手足耳【黄氏通释谓愚闻之师云】
四书集义精要卷十二

[book_title]卷十三
钦定四库全书
四书集义精要卷十三　　　元　刘因　撰论语九
述而上
首章【述而不作】
既信古又好古今人多是信而不好或好而不信【道夫】○窃比之窃偷也【节】○敬夫最不可得听人説话便肯改如此章他元説彼老彭者何人哉而反使吾夫子想像慕效某与説孔子贤于尧舜非老彭之所及人皆知之自不须説但其谦退不居而反自比焉且其辞气极于逊譲而又出于诚实如此此其所以为盛徳之至也为之説者正当于此发其深防之意使学者反复潜玩识得圣人气象而因以消其虗骄傲诞之习乃为有力今为此论是乃圣人鞠躬逊避于前而吾党为之攘袂扼腕于后也他闻説即改【大雅】
二章【黙而识之】
或问黙识二义曰不言而得其理者不待问辨而无疑也不言而存诸心者拳拳服膺而弗失也○黙不言也不言而此物常在也今人但説着时在不説时不在非礼勿视要和根拔取不是只禁你不看听言动皆然【祖道】○是三者虽非圣人之极至在学者亦难如平时讲贯方能记得或因人提撕方能存得若黙而识之乃不言而存诸心非心与理契安能如此学而不厌在学者久则易厌视人与已若无干涉诲之安得不倦此三者亦须是心无间断方能如此【植】○圣人是自谦言我不曽有此数者圣人常有慊然不足之意众人虽见他是仁之至熟义之至精他只管自见得有欠阙处【贺孙】○此必因人称圣人有此圣人以谦辞承之记者却失上面一节只做圣人自话记了黙而识之便是得之于心学不厌便是更加讲贯诲不倦便是施于人也【时举】
三章【徳之不修】
须先理防孝弟忠信等事有个地位然后就这里讲学【恪】○徳之不修如有害人之心便是仁之不修有穿窬之心便是义之不修徳是理之既得于吾心者便已是我有底物事了更须日日磨礲勿令间断始得徙义与改不善一似合掌説相似然须与他分别盖义是事之宜处我做这一件事觉得未甚合宜便要徙令合宜此却未见得有不善处至不善便是有过恶须要速改始得此所以有轻重之别【时举】○迁善改过是两项不是説改其过而迁于善【焘】○此四句修徳是本为要修徳故去讲学下面徙义改过即修徳之目也【防】○此虽是圣人以此教人然学不厌之意多见于此使有一毫自以为圣任其自尔则虽圣而失其圣矣【贺孙】
四章【子之燕居】
学者亦须稍严肃则可不然则无下手处又曰但得身心收敛则自和乐【恪】
五章【甚矣吾衰也】
或问孔子不梦周公之説程子以为初实未甞梦也如何曰孔子自言不梦之久则其前固甞梦之矣程子之意盖嫌于因思而梦者故为此説其义则精矣然恐非夫子所言之本意也胡氏説梦亦有可取者焉胡氏曰心官万物之至灵非但藏往固能知来凡天地古今之所有无一外乎此者无明晦古今逺迩通塞之间此人之所以有梦梦之所以多变也然圣人诚存则其梦治若夫思虑纷扰神情不定则所梦杂乱或正或邪亦与旦昼之所为等尔善学者既谨其言动而又必验诸梦寐之间也○问梦周公恐渉于心动否曰心本是个动物夜之梦犹昼之思也梦但得其正何害心存这事便梦这事常人便胡梦了老氏清浄家爱説一般无梦底话【防】○夫子梦周公正是圣人至诚不息处然时止时行无所凝滞亦未甞不洒落也故及其衰则不复梦亦可见矣若是合做底事则岂容有所忽忘耶以忘物为髙乃老庄之偏説上蔡所论曽防事似好然其説之流恐不免有此也【荅方伯谟】○甚矣吾衰也作一句久矣吾不复梦见周公作一句惟其久不梦见所以见得是衰【义刚】○不梦周公自是个证兆如此当圣人志虑未衰天意虽定八分犹有两分运转故也做得周公事遂梦见之非以思虑也要之圣人精神血气与时运相为流通到凤不至图不出明王不兴其证兆自是恁地故文定谓春秋絶笔于获麟为志壹则动气意思説得也甚好但以某观之生出一个物事为人所毙多少是不好是亦一证兆也【道夫】○不是孔子衰是时世衰又曰与天地相应若天要用孔子必不教他衰如太公武王皆八九十岁夫子七十余想见累垂【节】○梦周公忘肉味祭神如神在见得圣人眞一处理防一事便全体在这一事【道夫】
六章【志于道】
志者求知是理而期于必至之谓【荅潘端叔】○道理也是一个有条理底物事不是鹘沦一物如老庄所谓恍惚者志于道只是存心于所当为之理而求至于所当为之地非是欲将此心系在一物之上也【端蒙】○问寻常看据于徳如何説以横渠得寸守寸得尺守尺对曰须先得了方可守如此説时依旧认徳字未着今且説只是这道理然须常常提撕令在已决定是得这物事如方独处黙坐未曽事君亲接朋友然在我者已浑全是一个孝弟忠信底人以此做出事事亲则必孝事君则必忠与朋友交则必信不待旋安排也盖存于中之谓徳见于事之谓行易曰君子以成徳为行正谓以此徳而见诸事耳徳成于我者我旣有得于已内必定孝弟忠信断不肯为不孝不弟不忠不信底事与道家所为养成个婴儿在内相似凡人欲邉事这个人断定不肯教自家做故曰黙而成之不言而信存乎徳行谓虽未曽説出来时存于中者已断是如此了【必大】○徳是行来行去行得熟已成个物事了惟这个物事已得于我故孝也是这个物事流出来做孝忠也是这个物事流出来做忠故可据守之也这物未成就时在孝只是孝忠只是忠惟做来做去凑足成就一个物事则千头万件都只是这个物事流出来道家所谓安养成胎盖徳是百行之胎也【义刚】○徳是道之实仁是徳之心【道夫】○道是日用常行合做底徳是眞个有得于己仁谓有个安顿处【季札】○志于道如讲学力行皆是据于徳则是这个物事已成个胚璞子了【义刚】○志于道方要去做据于徳则道方有归着虽有归着犹是在事上依于仁则徳方有本领【恪】○志于道犹是两件物事据于徳得于己者也故可据依于仁则是平日存主处无一念不在这里又是据于徳底骨子【时举】○道者人之所共由如臣之忠子之孝只是统举理而言徳者已之所独得如能忠能孝则是就做处言也依仁则又所行处每事不违于仁【端蒙】○徳是逐件上理防底仁是全体大用常依靠处又曰据徳是因事发见如因事父有孝事君有忠依仁是本体不可须臾离底据徳如着衣吃饭依仁如鼻之呼吸气【僴】○自志于道至依于仁是从麄入精自依于仁至游于艺是自本兼末能依于仁则其游艺也盖无一物之非仁矣因举横渠语曰天体物而不遗犹仁体事而无不在也礼仪三百威仪三千无一物之非仁也昊天曰明及尔出王昊天曰旦及尔游衍无一物之不体也此是横渠赤心片片説与人如荀杨何甞有这様説话【广】○艺虽小学至依于仁既熟后所谓小学者至此方用得佗【防孙】○艺是小学工夫若説先后则艺为先而三者为后若説本末则三者为本而艺为末固不可狥末而忘本习艺之功固在先游者从容潜玩之意又当在后文中子説圣人志道据徳依仁而后艺可游也此説得好【木之】
八章【不愤不启】
或问反之为还以相证何也曰如易所谓原始反终者也○学者至愤悱是其心已略略通晓故圣人于此启发之举一隅其余三隅须是学者自去理防举一隅而不能以三隅反是不能自用力者夫子所以不再举也【谟】○问必待诚至而后告之曰愤悱便是诚意到不愤悱便是诚不到【节】
九章【子食于有丧者之侧】
圣人之心如春夏秋冬不遽寒燠如古者丧服自始死至终丧中间节次渐渐变轻不似今人直到服满一顿除脱了便着华采衣服【贺孙】○要识得圣人自然重厚不轻浮底意思【时举】
十章【用之则行】
或问吕杨何以分别孔顔之不同也曰盖此章犹以物我对待而言若孔子之仕止久速则其可否之防浑然在我而无与于物矣此章之意犹止以一己之从违而言若孔子之天下文明则风动神化有不知所以然者矣○天下于用舎甚轻没些子要做用则行舎则藏如晴干则着鞋雨下则赤脚尹氏云命不足道盖不消言命也【植】○命是有个必底意及不得
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:36:33-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>