<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,二程外书全文在线阅读,二程外书全文在线下载,大玄古籍书库">
<meta name="description" content="南宋理学家朱熹编纂的程顥、程颐讲学语录。12卷。。成书于乾道癸巳。(1173年)。元月。《二程遗书》。皆门人当时记录，而于二程之语则有所遗漏，朱熹于是取诸人集录参照删削，得此12篇。凡采朱光庭、罗从彦等7家所录，又胡安国、游酢家本及建阳大全集印本3家，又传闻杂记，共152条，以补《遗书》所未备，均以。“拾遗”标目。自谓取材较杂，真伪相间，不如《遗书》之精审，故称为《外书》。此书虽“记录未精，语意不圆”，但“其言足以警切学者”。(《四库全书总目提要》卷92)。。认为。“穷理、尽性、至命，一事也，才穷理便尽性">
<title>二程外书_朱熹_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">二程外书</span> <br/>
          作者： <span class="inputVal" id="bkauthor">朱熹</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,哲学,理学,完结</span> <br/>
          字数： <span class="inputVal" id="bknum">[book_length]41341</span> <br/>
          说明： <span class="inputVal" id="bkdec">南宋理学家朱熹编纂的程顥、程颐讲学语录。12卷。 成书于乾道癸巳 (1173年) 元月。《二程遗书》 皆门人当时记录，而于二程之语则有所遗漏，朱熹于是取诸人集录参照删削，得此12篇。凡采朱光庭、罗从彦等7家所录，又胡安国、游酢家本及建阳大全集印本3家，又传闻杂记，共152条，以补《遗书》所未备，均以 “拾遗”标目。自谓取材较杂，真伪相间，不如《遗书》之精审，故称为《外书》。此书虽“记录未精，语意不圆”，但“其言足以警切学者” (《四库全书总目提要》卷92) 。认为 “穷理、尽性、至命，一事也，才穷理便尽性，尽性便尽命”(《二程外书》卷11)。主张“君子敬以直内义，以方外为学本” (同书卷1) 。是研究二程思想体系的重要著作。《四库全书》收录。另有《河南程氏全书》，《西京清麓丛书正编》、《洪氏唐石经馆丛书》、《四部备要》收录《河南程氏外书》。</span> <br/>
          封面： <span class="inputVal" id="bkimg">Z_4479.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]二程外书
[book_author]朱熹
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,哲学,理学,完结
[book_length]41341
[book_dec]南宋理学家朱熹编纂的程顥、程颐讲学语录。12卷。 成书于乾道癸巳 (1173年) 元月。《二程遗书》 皆门人当时记录，而于二程之语则有所遗漏，朱熹于是取诸人集录参照删削，得此12篇。凡采朱光庭、罗从彦等7家所录，又胡安国、游酢家本及建阳大全集印本3家，又传闻杂记，共152条，以补《遗书》所未备，均以 “拾遗”标目。自谓取材较杂，真伪相间，不如《遗书》之精审，故称为《外书》。此书虽“记录未精，语意不圆”，但“其言足以警切学者” (《四库全书总目提要》卷92) 。认为 “穷理、尽性、至命，一事也，才穷理便尽性，尽性便尽命”(《二程外书》卷11)。主张“君子敬以直内义，以方外为学本” (同书卷1) 。是研究二程思想体系的重要著作。《四库全书》收录。另有《河南程氏全书》，《西京清麓丛书正编》、《洪氏唐石经馆丛书》、《四部备要》收录《河南程氏外书》。
[book_img]Z_4479.jpg


[book_title]卷一
朱公掞录拾遗性静者可以为学（淳）。学在知其所有，又养其所有（淳）。
实是实非能辨，则循实是，天下之事归于一是，是乃理也，循此理乃可进学至形而上者也（正）。「学如不及，犹恐失之」，不得放过也（正）。
忠信为基本，所以进德也，辞修诚意立，所以居业也；此乃干道，由此二句可至圣人也（淳）。得意则可以忘言，然无言又不见其意（正）。心得之，然后可以为己物（淳）。
「君子敬以直内，义以方外」，为学本。默而识之，吾不得而见之矣，得见善问者斯可矣。治其器必求其用，学道者当如何尔。学始于不欺暗室。
学者多蔽于解释注疏，不须用功深。大率把捉不定，皆是不仁。去不仁则仁存。
仁载此四事，由行而宜之谓义，履此之谓礼，知此之谓智，诚此之谓信。
神也者，妙万物而为言，若上竿弄瓶，至于斫轮，诚至则不可得而知。上竿初习数尺，而后至于百尺，习化其高，矧圣人诚至之事，岂可得而知（淳）。
人必以忠信为本，「无友不如己者」，无忠信者也。「子以四教：文、行、忠、信。」忠信礼之本，人无忠信，则不可以为学。
士大夫必建家庙，庙必东向，其位取地洁不喧处。设席坐位皆如事生，以太祖面东，左昭右穆而已。男女异位，盖舅妇生无共坐也。姑妇之位亦同。太祖之设，其主皆刻木牌，取生前行第或衔位而已。妇各从夫。每月告朔，茶酒。四时：春以寒食，夏以端午，秋以重阳，冬以长至，此时祭也。每祭讫，则藏主于北壁夹室。拜坟则十月一日拜之，感霜露也。寒食则又从常礼。祭之饮食，则称家有无。祭器坐席，皆不可杂用。庙门，非祭则严扃之，童孩奴妾皆不可使亵而近也。
仁者在己，何忧之有？凡不在己，逐物在外，皆忧也。「乐天知命故不忧」，此之谓也。若颜子箪瓢，在他人则忧，而颜子独乐者，仁而已。
作《诗》者未必皆圣贤，当时所取者，取其意思止于礼义而已。其言未必尽善，如比君以硕鼠、狡童之类。
《诗》有取其意思可取者，如《无衣》之诗。亦有时而迫切取兴，有一事含数件事者，如「瞻彼日月，悠悠我思」。
鸑辞偏蔽，淫辞陷溺深，邪辞信其说至于耽惑，遁辞生于不正，穷着便遁，如墨者夷之之辞，此四者杨、墨兼有。
「不以文害辞」。文，文字之文，举一字则是文，成句是辞。诗为解一字不行，却迁就他说，如「有周不显」，自是作文当如此。
「子见南子，子路不说」，以孔子本自见卫君行道，反以非礼见迫。孔子叹「予所否者天厌之」，天丧予之意。否，否泰之否，天厌吾道也。
性与天道，此子贡初时未达，此后能达之，故发此叹辞，非谓孔子不言。其意渊奥如此，人岂易到？
曰：「山梁雌雉，时哉时哉！色斯举矣，翔而后集。」子路闻之，竦然共立后，三嗅而作。文如此顺，恐后人编简脱错。嗅字又不知古作什字，又近呗字（薄卖反）。
「日知其所亡，月无忘其所能」，今人不为也。信之不笃，执德无由弘。「立则见其参于前也，在舆则见其倚于衡也」，然后可以祈益。《无衣》，若以王道出军行师，我则修我戈矛，与子同仇。
《七月》，《豳风》大意，忧思深远，有终久底意，不惟豳国当如此。又成王中变，自然发起周公言终久意思。「一之日，二之日」，语辞如此。今人尚道甚时如何，又如何，不可谓变月言日。「女心伤悲」，采蘩女功之时，悲则思虑意，当女功事，思虑一家之所须，君子之奉，殆及君子同享。此不须执辞，此是终久底意思。
鸱鸮，恶鸟。谓之「既取我子，无毁我室」，言惜巢之甚。在鸟如此，在人则是不坏王室。不必以子为管、蔡，鸱鸮是管、蔡。此一篇阙文难解。
《出车》「喓喓草虫」，意是南征西夷怨，薄伐西戎时如此。
《采薇》「彼尔」，戍役。戍役维何，维常之华，言与将帅相承副如常棣之华。路，路车也。君子，将帅也。「君子所依，小人所腓」，喻君子之凭依士众，小人则腓也。《易》「咸其腓」，腓，脚肚动貌。「作止」，「柔止」，喻时。
《皇华》，送之以礼乐，君不能自行，故遣使以谕诚意于四方。若无忠信，安得诚意？言此诗是如此，不必诗中求。
《九罭》遵渚不宜刺朝廷。言公之不归，于女信安乎？得无以我公归乎？
诗若还以乐天知命处之，则一时都无事。其中也有君子情意不到处。诗可以怨，讥刺总是。《小弁》与舜之怨别。舜是自怨，《小弁》直怨我罪伊何。
大要则止乎礼义，其情则是国人之情。
《考槃》，观其名早已可见君子之心，处之已安，知天下决然不可复为。虽然如此退处，至于其心，寤寐间永思念，不得复告于君，畎亩不忘君之意。
《候人》言不称其君臣相遇。「荟兮蔚兮」，草木藂茂貌。山有荟蔚之草木，便朝跻而采之；室有婉娈之少女，人便斯饥而思之。荟蔚言其材，婉娈言其德。
《白华》，自是沤之为菅；白茅，自是为束，各自为用。如后妾各自有职分，之子却远此义理，云结为雨露，所以均被菅茅。王之遇妃妾，贵贱亦当均被，我天运艰难，故「之子不犹」。「硕人」，幽王也。「樵彼桑薪」，薪之善者也。申后宜待之以礼，今反薄。鼓「声闻于外」，我之诚意反不能感动于君，此有鹙得所之不若也。鸳鸯戢翼，其常如此。扁石，登高以升车，今舍此履卑，如舍申适褒。
《丘中有麻》，大都言丘，言阿，言山，多喻朝廷。丘中是物所生聚处，麻是亦生其间。不谓丘中更丰美，但言丘中有麻。麻能衣人，有用底物，喻贤者有益于人。言朝廷当有贤者，今彼留乃小人，贤者却咨嗟不见用。「将其来施施」，思其来，当有贤者以施惠泽也。「麦」，人所赖以食，亦喻贤者，却反在乡国，故思其来食。「李」徒能悦人口，而不足以济人，如小人在位，徒能悦人，而无实效及于民。又「贻我佩玖」，止以其玩好而不切于用，贤者则如麻麦之衣食人。
丘中有麻，不是所宜有处（一本无不字）。
「硕人颀颀」，「硕人敖敖」，疑颀颀、敖敖两句先言庄公。衣褧衣，非妇人服。「说于农郊」，言其勤政，已下始言庄姜翟茀以朝，劝勉庄公，使「大夫夙退，无使君劳」。不说使骄上僭，却言其勤政，见庄姜贤处，含怒不妒争意。「施罛濊濊，鳣鲔发发」，言罛非取鱼之意，不能得大鱼，兴庄姜不见答，徒有「葭揭揭」，似「庶姜孽孽」。骄且上僭，故「庶士有」，言国人闵而忧之也。罛，小器也。鳣鲔，大鱼也。葭，冗杂貌。罛中又隐无子意。
「自牧归荑」，卑以自牧之意。荑，柔顺意。自牧归顺，信美且异，此非是女能如此美，乃贤美人贻之。如此深美之，所以切责之。《序》言卫君无道，夫人无德。
《式微》。「式」，辞。微卫君之「故」，故字，以其职而言，以其为方伯连帅，故暴露于中野。微卫君之「躬」，指其人也。又切指其人者，以仁人君子望之。「泥中」，泥涂之中也。大率诗意贵优柔不迫切，此乃治《诗》之法。以为君若不在此，我胡为在此，斥黎君也。乃是胁君以归，又迫切时几乎骂。
《旄丘》，地名，前高后下。「诞之节兮」，言葛节短也。延蔓相属，叔伯何故却不相救恤？何字之（一作文）意，黎在卫之西，狄在卫之北。我黎之臣子非无车，但汝不与我同故也。
《中谷有蓷》，蓷菼苇，当在水，不当在谷中，是失所意。「修」字非修长之修，疑同《周礼》修脯之修，过于干底意。暵，暴也。其干犹未甚，但遇尔艰难，我便不善。去湿则其性之湿都无，言其恩意已绝。「啜其泣矣，何嗟及矣」，嗟时也。
「三英粲兮」，粲然光明貌，英乃若五紽类，自是衣服礼数制度，非三德也。
《芃兰》蔓生草，柔弱不能自立，须依附方成枝叶，兴惠公柔弱童子，佩成人之服，虽佩人君成人之服，其才能却不我知。「垂带悸兮」，临朝悸悸然执心不定。「甲」，长也，才能却不能君长我庶民。
《兔爰》，兔奔走意。《诗序》闵周，由桓王失信，故诸侯背叛，构怨连祸，而使王师伤败，却周人受其祸难。罗本以罝兔，今却雉离于罗，如诸侯不轨，周人受害。
「雄雉于飞，泄泄其羽」，双飞之意。此男怨之辞，言雄雉尚得其配匹，己反不如，我之怀思，自罹此阻隔。次章女怨。「下上其音」，相应和之辞。「日月」取其迭往迭来之意，又日月阴阳相配而不相见，又旦暮所见，动人情思，总意包其间。「百尔君子」责为政者，汝岂不知德行？战国间惟是报怨，不然贪人土地，未尝有以义兴师动众。言汝但「不忮不求」，何所用而不臧？忮，报怨也。求，贪土地也。若以义发师，妇人何怨之有？妇人犹勉之，正也。若谓夫从役，妇便怨，成何义理？
《狡童》、《褰裳》，此两篇都只一意，别无异义，然谓君为狡童，于义有害。《离骚》之中，忧君之心则至，然谓之不合道者，后面比君为禽。又况目之曰狡童，言「不与我」，即是郑国人臣罪当诛。天王圣明，文王之心以纣为圣明，何可比君为禽？又况目之狡童？但作诗者未必皆圣人，孔子各有所取，此则取其不能与贤人图事。
《清人》一篇，却是咏歌其事，含情意在其间。「消」、「彭」、「轴」莫也是地名？「左旋右抽，中军作好」，不必言射，犹言高克之进不以礼。
《摽有梅》，汲汲惟恐不及时。
《有女同车》，前说忽不娶齐女，后言齐女，却失却本意。忽不娶齐，谓齐大非偶，却不因色。此则是设辞，下言「彼美」结。他诗中似如此者亦多。
《丰》，以诸事丰备。此诗主意，言男则须言女。是俟我于巷，非不下我，又俟我于堂，非不有礼。「将」，迎，不可训作送，但女家因事不得将迎也。「衣锦」、「裳锦」即是丈夫，若妇人则惟欲其显，安有恶其文之著？古之锦疑今之绫，是褧锦相副之物，如男女相配。「叔兮伯兮」，故「驾予与行」，都主男女怨思失期意。
《东门之杨》言婚姻昏时，今则「明星煌煌」而不至。杨，最得阳气之先者，言人反不及时。
凡说婚姻男女多言东，东取生育之意。人君多言南，凶丧多言北。又有各就其国所有而言者，如周诗多言南。
「羔裘豹袪」不是相称，犹君臣民须一体，今反不相恤，民则惟惠之怀，言「岂无他人，惟子之故」。
《汾沮洳》。「沮洳」，水浸下湿之地，虽有生物，众人亦弃之不采，而君去采之，言其俭啬太过。众人弃之如此，彼其之子反美爱之无度。「公路」「公行」，非公道如此，非众人所共取即非公道。公族，公类。公路，众人所共由之路。
《伐檀》。檀，材可适用者。言君子虽不得进，亦自致身于清洁之地。檀美材，须是作梁栋用，至于轮辐​​，非檀可为。
《东门之纮》。除地曰纮。「茹芦」可以染色。言以礼则坦平如纮，以色则艰阻如阪，所以致民如此者，正谓其室家则迩，其人甚远。大抵《丰》、《东门之杨》尽是已许昏后，以礼不足，不能成昏，至于过时后，上又不能使人杀礼，故使人至淫奔。妇人脯修枣栗若以礼时，则是践履此室家之道。岂不思欲得以礼如此，但「子不我即」，故待礼不得也。
《葛屦》，俭啬便机巧计较所得也。「纠纠」，牢固意，言牢做葛屦，亦以履霜。「掺掺」，贵者，言衣服亦分贵贱。礼：诸母不涑攵裳。「飐之襋之」，补绽意。「提提」，据字义劳意。「宛然左辟」，右插衣，古者短右袂，谓便于事。此皆贱者之事，却佩象揥贵者之服，此等总生于褊心。
《无衣》，武公始并晋国而能请命于天子之使，故美其可美也。当时使来到国，故请之。七与六，衣中一个数目，无以六为节。此惟美其能请命一事。以篡国杀君不以为羞，至于衣服僭侈何难，然其心不安，至于请命然后安，此意思却可取。又圣人不独取其如此，亦以见当时之善，虽大恶有如此诗亦可取。鲁《风》诗非无大恶，然圣人录其《颂》，不录其《风》，此则为君讳也。观其《颂》之善止于此，其他则可知。
「扬之水，白石凿凿。」同介甫说：「素衣朱襮，」见其美于外，如桓叔在下，反见其德泽于民，使晋人从之。
《采苓》。苓是甘草，喻谗最好，若首阳之上却无。

[book_title]卷二
朱公掞问学拾遗
「在邦无怨，在家无怨」，在理可使无怨，于事亦难，天地之大也，人犹有所憾（伯淳）。子贡问为仁，孔子告以为仁之资，非极力言仁也（正叔）。
「知及之，仁不能守之」，无得也。有始有卒，先后之序也。凡下学人事，便是上达天理（正叔）。
「毋意」，毋私意也。毋必为，毋固滞，毋彼我，乃曾子所言也（伯淳）。「人无远虑，必有近忧」，思虑当在事外（正叔）。
忠者天下大公之道，恕所以行之也。忠言其体，天道也；恕言其用，人道也（正叔）。其言之不怍，所为言之不愧（伯淳）。
「畏天命」，则可以不失付畀之重。「畏大人」，如此尊严而亦自可畏。「畏圣人之言」，则可以进德（伯淳）。周，至也。君子周至而不阿比（正叔）。
「动容貌」，举一身而言也。动容周旋中礼，斯远暴慢矣。正颜色则不妄，斯近信矣。出辞气，正由中出，斯远鄙倍矣。正身而不外求，故曰「笾豆之事，则有司存」（伯淳）。
「尊五美，屏四恶」，为政在己（伯淳）。
「闻道」，知所以为人也。「夕死可矣」，是不虚生也（伯淳）。性与天道，非自得之则不知，故曰「不可得而闻」（伯淳）。
如「形而上者谓之道」，不可移「谓」字在「之」字下，此孔子文章（伯淳）。
「弘」，宽广也。「毅」，奋然也。弘而不毅，则无规矩；毅而不弘，则隘陋（伯淳）。君子以矜庄自持，不与人争（正叔）。九思各专其一（伯淳）。
「何莫由斯道也？」可离非道（伯淳）。「吾斯之未能信」，不先自信，何以治人（伯淳）。「里仁为美」，里人之所止（伯淳）。
见贤便思齐，有为者亦若是。见不贤而内自省，盖莫不在己（伯淳）。生理本直。罔，不直也，亦生者，幸而免也（伯淳）。
知之者，在彼而我知之也。好之者，虽笃而未能有之。至于乐之，则为己之所有（正叔）。
民亦人也，「务人之义」乃知也。鬼神不敬则是不知，不远则至于渎，敬而远之所以为知（伯淳）。「先难」，克己也（伯淳）。
圣乃仁之成德。谓仁为圣，譬犹雕木为龙。木乃仁也，龙乃圣也，指木为龙可乎？故博施济众乃圣之事，举仁而言之，则能近取譬是也（伯淳）。「能近取譬」，反身之谓也（伯淳）。
「以能问于不能，以多问于寡，有若无，实若虚，犯而不校」，颜子当之（正叔）。
彼之事是，则吾当师之；彼之事非是，则吾又何校焉，是以君子未尝校也（伯淳）。
司马牛问仁。子曰：「仁者其言也皞。」司马牛多言，故及此。然圣人之言，亦止此为是（正叔）。贫不怨则谄，谄尤甚于怨，盖守不固而有所为也（伯淳）。
君子为善，只有上达；小人为不善，只有下达（伯淳）。「古之学者为己」，为己，在己也（伯淳）。「不怨天，不尤人」，在理当如此（伯淳）。
乐取于人为善，便是与人为善，与人为善乃公也（正叔）。知性善以忠信为本，此先立其大者（伯淳）。
公孙丑问孟子，加齐之卿相，恐有所不胜而动心。北宫黝之勇气，亦不知守也。孟施舍之勇，知守气而不知守约也。曾子之所谓勇，乃守约，守约乃义也，与孟子之勇同（伯淳）。
告子「不得于言，勿求于心」，盖不知义在内也。志帅气也。持定其志，无暴乱其气，两事也。志专一则动气，气专一则动志，然志动气为多。且若志专在淫辟，岂不动气？气专在喜怒，岂不动志？故「蹶者趋者反动其心」。志者，心之所之也（伯淳）。
自曾子守义，皆说笃实自内正本之学，则观人可以知言。蔽、陷、遁、穷，皆离本也。宰我、子贡善为说辞，冉牛、闵子、颜渊善言德行，孔子兼之。盖有德者必有言，而曰「我于辞命不能」者，不尚言也。《易》所谓「尚口乃穷」也（伯淳）。
宰我、子贡、有若其智足以知圣人，污曲亦不至阿其所好。以孔子之道弥纶天壤，固贤于尧、舜，而观生民以来，有如夫子者乎？然而未为尽论，但不至阿其所好也（伯淳）。
「所存者神」，在己也；「所过者化」，及物也（伯淳）。
「虞」，有所造为而然，岂能久也？耕田凿井，帝力何有于我哉？如天之自然，乃王者之政（伯淳）。「盎于背」，厚也（正叔）。色形，所有也。圣人人伦之至，故可以践形（伯淳）。
「此亦妄人也」，是以义断。在圣人如天地涵容，但哀矜而已（子厚）。
自反而忠，而横逆者犹若是，君子曰又何难焉。此一事已处了，若圣人哀矜，又别一事（正叔）。「不下带」，言近也（正叔）。
「不祥」，凶也。君子好成物，故吉。小人好败物，故凶（正叔）。日月之明，但容光者无不照（正叔）。
保民如赤子，此所以为大人，谓不失婴儿之心，不若保民如赤子为大。
「汤、武反之也」，「汤、武身之也」。身，践履也。反，复也。复则至圣人之地（伯淳）。羞恶则有所不为。知所止，乃义之端（伯淳）。「舜明于庶物，察于人伦」，然后由仁义行（正叔）。
仁推之及人，若「老吾老以及人之老」，于民则可，于物则不可。统而言之则皆仁，分而言之则有序（正叔）。
《坤》六二《文言》云云，坤道也。诚为统体，敬为用。敬则内自直。诚合内外之道，则万物流形，故义以方外。
圣人斋戒，敬也，以神明其德。恶人斋戒，亦敬也，故可以事上帝。先见则吉可知，不见故致凶（伯淳）。
「幽赞于神明而生蓍」，用蓍以求卦，非谓有蓍而后画卦（伯淳）。祗与底通，使底至也，无至于悔（伯淳）。「巽以行权」，义理所顺处所以行权（伯淳）。
「安安」，安于理之所安者（伯淳）。
圣人无过。汤、武反之也，其始未必无过。所谓如日月之食，乃君子之过。人心，人欲；道心，天理（正叔）。
大学之道，在明其明德。明德，乃止于至善也。知既至，自然意诚。颜子有不善未尝不知，知之至也；知之至，故未尝复行。他人复行，知之不至也（正叔）。
「致知在格物。」格，至也。物，事也。事皆有理，至其理，乃格物也。然致知在所养，养知莫过于「寡欲」二字（正叔）。
君子所不可及者，其惟人之所不见乎。诗曰：「相在尔室，尚不愧于屋漏。」君子慎独（伯淳）。敬则自然「俨若思，安定辞」，其德可以安民（伯淳）。
有余便是过，慥，笃实貌。正其理则万事一，一以贯之也（正叔）。「君子而时中」，无时不中（伯淳）。
荀子曰：「养心莫善于诚。」周茂叔谓：「荀子元不识诚。」伯淳曰：「既诚矣，心焉用养邪？荀子不知诚。」

[book_title]卷三
陈氏本拾遗「朝闻道，夕死可矣」，死得是也。
「三月不违仁」，言其久；过此，则「从心不逾矩」，圣人也。圣人则浑然无间断，故不言三月。此孔子所以惜其未止也。圣人，天地之用也。
「养心莫善于寡欲。」多欲皆自外来，公欲亦寡矣。
「兴于诗」者，吟咏性情，涵畅道德之中而歆动之，有「吾与点」之气象。「老者安之，朋友信之，少者怀之」，乃天道也。由孟子可以观《易》。
「复其见天地之心。」一言以蔽之，天地以生物为心。圣人无一事不顺天时，故「至日闭关」。
人之一肢病，不知痛痒，谓之不仁。人之不仁，亦犹是也。盖不知仁道之在己也。知仁道之在己而由之，乃仁也。
「克」者，胜也。难胜莫如「己」，胜己之私则能有诸己，是反身而诚者也。凡言仁者，能有诸己也（一作凡言克者未能有诸己也）。必诚之在己，然后为「克己」。「礼」亦理也，有诸己则无不中于理。君子慎独，「敬以直内，义以方外」，所以为「克己复礼」也。克己复礼则事事皆仁，故曰「天下归仁」。人之视最先，「非礼」而视，则所谓开目便错了。次「听」，次「言」，次「动」，有先后之序。人能克己（一作克仁），则心广体胖，仰不愧，俯不怍，其乐可知，有息则馁矣。
「一言可以兴邦」，公也。「一言可以丧邦」，私也。公生明。
「极高明而道中庸」，非二事。中庸，天理也。天理固高明，不极乎高明，不足以道中庸。中庸乃高明之极（伯淳）。
君子有义有命。「求则得之，舍则失之，是求有益于得也，求在我者也」，此言义也。「求之有道，得之有命，是求无益于得也，求在外者也」，此言命也。至于圣人，则惟有义而无命。「行一不义，杀一不辜，而得天下，不为也」，此言义不言命也。
「人心惟危」，人欲也。「道心惟微」，天理也。
为恶之人未尝知有思，有思则为善矣。思至于再则已审，三则惑矣。
「艮其背」，止欲于无见。若欲见于彼而止之，所施各异。若「艮其止，止其所也」，止各当其所也。圣人所以应万变而不穷（一作劳）者，事各止当其所也。若鉴在此，而物之妍媸自见于彼也。圣人不与焉，时止则止，时行则行。时行对时止而言，亦止其所也。
「艮，思不出其位」，乃止其所也。「动静不失其时」，皆止其所也。「艮其背」，乃止也。背无欲无私也，故可止。
「加我数年，五十以学《易》」，时年未五十也。孔子未发明《易》道之时，如《八索》之类，不能无谬乱；既赞《易》道，黜《八索》，则《易》之道可以无过谬。言「学」与「大」，皆谦也。
子贡善形容孔子德美，「温」以接物，「良」乃善心，「恭」则不侮，「俭」则无欲，「让」则不好胜，至于是邦，宜必闻政。
孔子，生而知之者也，自十五以下，事皆学而知之者，所以教人也。三十有所立，四十能不惑，五十知天命而未至命，六十闻一以知百，耳顺心通也。凡人闻一言则滞于一言，一事则滞于一事，不能贯通。耳顺者，闻言则喻，无所不通。七十从心，然后至于命。
「愿无伐善」，则不私矣；「无施劳」，则仁矣。颜子之志，则可谓大而无以加矣。然以孔子之言观之，则颜子之言出于有心也。至于「老者安之，朋友信之，少者怀之」，犹天地之化，付与万物，而己不劳焉，此圣人之所为也。今夫羁靮以御马，而不以制牛；人皆知羁靮之制在乎人，而不知羁靮之生由于马。圣人之化，亦由是也。
孔子之见南子，礼当见之也。南子之欲见孔子，亦其善心也，圣人岂得而拒之？子路不悦，故夫子陈之曰：「予所否塞者天厌之。」言使我至此者天命也。
孔子曰：「二三子以吾为隐乎？吾无隐乎尔。」无知之谓也。圣人之教人，俯就之若此，犹恐众人以为高远而不亲也。圣人之言，必降而自卑，不如此则人不亲。贤人之言，必引而自高，不如此则道不尊。观孔子、孟子则可见矣。
「叩其两端」者，如「樊迟问仁，子曰爱人；问知，子曰知人」。举其近者，众人之所知，极其远者，虽圣人亦如是矣。其与人莫不皆然，终始两端，皆竭尽矣。
圣人愈自卑而道已高，贤人不高则道不尊，圣贤之分也。「不为酒困」是也。
子路、冉有、公西华皆欲得国而治之，故孔子不取。曾点狂者也，未必能为圣人之事，而能知孔子之志，故曰「浴乎沂，风乎舞雩，咏而归」，言乐而得其所也。孔子之志在于「老者安之，朋友信之，少者怀之」，使万物莫不遂其性，曾点知之，故孔子喟然叹曰：「吾与点也。」
仲尼「三年有成」，因周之旧。喜怒在事，则理之当喜怒也；不在血气，则「不迁」。于义理无害，虽贫亦乐，有害则慊慊（一有则字）不乐。
桀溺言：天下衰乱，无道者滔滔皆是也，孔子虽欲行其教，而谁可以化而易之？孔子言：如使天下有道，我则无所治，不与易之也；今所以周流四方，为时无道故也。圣人不敢有忘天下之心，知其不可而犹为之，故其言如此。
二帝、三王之道，后世无以加焉，孔子之所常言，故弟子聚而记之。夫子得邦家，亦犹是也（《尧曰篇》）。语之而敬，故「不惰」，言其好学也。
「瞻之在前」，过者；「忽然在后」，不及也；「如有所立卓尔」，圣人之中也。
「子在，回何敢死？」死当为，先死非回之所当为。所当为者，上告天子，下告方伯，以讨其罪尔。
举前代之善者，准此以损益之，此成法也。郑声使人淫溺，佞人使人危殆，放远之，然后可守成法。
「不逾闲」者，不逾矩也。「小德」，出入于法度之中。大德如孔子。小德如颜子，有一不善，是亦出入也。
圣人之教，未尝私厚其子。学《诗》学《礼》，止可告之若此，学必待其自肯。
孔子与恶人言，故以逊辞免祸。「言不必信，行不必果，惟义所在」，此之谓也。然而孔子未尝不欲仕，但仕于阳虎之时则不可。「吾将仕矣」，未为非信也。
公山召我，「而岂徒哉？」是孔子意：他虽叛而召我，其心不徒然，往而教之迁善，使不叛则已，此则于义直有可往之理，而孔子亦有实知其不能改而不往者。佛召亦然。
「禘自既灌而往」，皆不足观，从首至末皆非也。知孔子不欲观之说，则于天下知万事各正其名，则其治如「示诸掌」。
「获罪于天」，时无所祈祷，何为媚奥？何为媚灶？奥，尊者所居，喻贵臣。灶，一家所切，喻当权。
孔门弟子，自孔子没后，各自离散，只有曾子便别。如子夏、子张欲以所事孔子事有若，独曾子便道不可。自子贡以上，必皆不肯。某自涪陵归，见门人皆已支离，不知他日身后又何如也。但得个信时，便自有长进处。孔子弟子甚多，亦不能皆合于孔子。如子路言「子之迂也」，又曰「末之也已」，及其退思，终合于孔子，只为他信，便自然思量到也（此一段莆田本）。
「皆不及门」，今不在焉。「德不孤，必有邻」，一德立而百善从之。
「棠棣之华，偏其反而。岂不尔思？室是远而。」只取不远之意。
「山梁雌雉，时哉！时哉！」此圣人叹雉在山梁得其时，而民不得其时也。子路不察，乃「共之」，「三嗅而作」，使子路知我意不在是也。
「毋意」，毋非禁止之辞。圣人绝此四者，何用禁止？「毋意」与「毋我」相近，「毋固」与「毋必」相近，须要分别不同。意与志别，志是所存处，意是发动处。如「先意承志」，自别也。意发而当，即是理也，非意也；发而不当，是私意也。又问：「圣人莫是任理而不任意否？」曰：「是。」

[book_title]卷四
程氏学拾遗
「格物」者，格，至也，物者，凡遇事皆物也，欲以穷至物理也。穷至物理无他，唯思而已矣。「思曰睿，睿作圣」，圣人亦自思而得，况于事物乎？
「惟圣人可以践形」者，人生禀五行之秀气，头圆足方以肖天地，则形色天性也，惟圣人为能尽人之道，故可以践形。人道者，君臣、父子、兄弟、夫妇之类皆是也。
「唯仁者能好人，能恶人。」仁者用心以公，故能好恶人。公最近仁。人循私欲则不忠，公理则忠矣。以公理施于人，所以恕也。
「天下之言性也，则故而已矣，故者以利为本。」故者，旧也，言凡性之初，未尝不以顺利为主。谓之利者，唯不害之谓也。一篇之义，皆欲顺利之而已。
「文王望道而未之见」，谓望天下有治道太平而未得见也。「武王不泄迩，不忘远」者，谓远迩之人之事也。
「人心之所同然者何也？谓理也，义也。」何谓理？何谓义？学者当深思。
汉之儒者，所以从学者数百人，非惟风俗，亦皆笃行君子也。晋人高尚，不足道矣。
质夫曰：「尽心知性，佛亦有至此者。存心养性，佛本不至此。」先生曰：「尽心知性，不假存养，其惟圣人乎！」
质夫云：「频复不已，遂至迷复。」

[book_title]卷五
冯氏本拾遗
《春秋》书灾异，盖非偶然。不云霜陨，而云陨霜；不云夷伯之庙震，而云震夷伯之庙；分明是有意于人也。天人之理，自有相合。人事胜，则天不为灾；人事不胜，则天为灾。人事常随天理，天变非应人事。如祈寒暑雨，天之常理，然人气壮，则不为疾；气羸弱，则必有疾。非天固欲为害，人事德不胜也。如汉儒之学，皆牵合附会，不可信。
自孔子赞《易》之后，更无人会读《易》。先儒不见于书者，有则不可知；见于书者，皆未尽。如王辅嗣、韩康伯，只以庄、老解之，是何道理？某于《易传》，杀曾下工夫。如学者见问，尽有可商量，书则未欲出之也。
今时人看《易》，皆不识得《易》是何物，只就上穿凿。若念得不熟与，就上添一德亦不觉多，就上减一德亦不觉少。譬如不识此兀子，若减一只脚亦不知是少，添一只脚亦不知是多。若识，则自添减不得也。
庶母亦当为主，但不可入庙，子当祀于私室。主之制度则一，盖有法象，不可增损，增损则不成矣。
「祭如在」，言祭自己祖先。「祭神如神在」，言其他所祭者，如天地山川皆是也。
「非其鬼」，言己不当祭者。既知其非，然且为之，是「无勇」也。无勇虽因上文，然不止于此一事。
《论语》、《孟子》，只剩读着便自意足，学者须是玩味。若以语言解着，意便不足。某始作此二书文字，既而思之，又似剩。只有些先儒错会处，却待与整理过。
某尝谓世间有三事，工夫一般。国家之祈天永命，道家之长生久视，儒者之入于圣人，理道皆一。
释氏之学，正似用管窥天，一直便见，道他不是不得，只是却不见全体。
不信神怪事，亦不得便放猛，须是知道理。若是直放猛，不知道理，撞出来后，如何处置？
《月令》尽是一部好书，未易破他。柳子厚破得他不是。若春行赏，秋行刑，只是举大纲如此。如云「汤执中，文王视民如伤，武王不泄迩、不忘远，」不成圣人各只有一事可称也？且据一处言之耳。又如「冬日则饮汤，夏日则饮水」，不成冬日不得饮水，夏日不得饮汤也？
四时改火，不得不然。盖水之为患常少，火之为患常多。龙见而雩可见。寒食禁火，只是将出新火，必尽熄天下之火然后出之也。世间风俗，盖讹谬之甚耳。四时取火，用木各异，必据时之所宜，不必尽考也。
儒者只合言人事，不合言有数，直到不得已处，然后归之于命可也。
颜子有不善未尝不知，知之未尝复行。如颜子地位，岂有不善？所谓不善者，只是微有差失，才差失便能知之，知之便更不萌作。颜子大率与圣人皆同，只这便有分别。若无则便是圣人。曾子三省，只是紧约束，颜子便能三月之久。到这些地位，工夫尤难，直是峻绝，又大段着力不得。
合葬须以元妃，配享须以宗子之嫡母，此不易之道。

[book_title]卷六
罗氏本拾遗
凡看书，各有门庭。《诗》、《易》、《春秋》不可逐句看，《尚书》、《论语》可以逐句看。
「赤舄几几」，只是形容周公一个气象，乃孟子所谓「面盎背、四体不言而喻」之意。「雍雍在宫，肃肃在庙」，亦只是形容文王气象。大抵古人形容圣人，多此类。如「倬彼云汉，为章于天」，亦是形容圣人也。
「不识不知」，言文王化其民，日用不知，皆由天理也。
「与子游闻之」，当作「于子游闻之」。若两人同闻，安得一个知，一个不知。
「利」字不联「牝马」为义。如云「利牝马之贞」，则《坤》便只有三德。阴必从阳，然后「乃终有庆」也。「黄」，中色；「裳」，宜在下；则「元吉」。
他卦皆有悔凶咎，惟《谦》未尝有；他卦有待而亨，惟《谦》则便亨。
《谦》，君子所以有终，故不言吉。裒取其多而增益其寡，天理也。六二鸣谦，处中得正而有德者，故鸣谦者，乃「中心得也」。上六鸣谦，乃有求者也，有求之小，止于征国邑而已，故曰「志未得也」。
《蹇》「以反身修德」，故往者在外也，在外必蹇；来者在内也，在内则有誉。「无尤」「来连」「朋来」「来硕」，皆反身修德之谓也。「蹇蹇」，不暴进，内顾之象也。暴进出外则无事矣。连音平，连则无穷也。朋来则众来，言朋来未免于有思也。至于来硕，则来处于大人之事也，故曰「从贵」。
阖辟便是易，一阖一辟谓之变。
尧之亲九族，以明俊德之人为先。盖有天下国家者，以知人为难，以亲贤为急。
善学者，要不为文字所梏。故文义虽解错，而道理可通行者不害也。
《论语》，曾子、有子弟子论沄。所以知者，唯曾子、有子不名（伊川）。
「学而时习之」，「鹰乃学习」之义。「子路有闻，未之能行，唯恐有闻。」说在心，乐主发散在外（伊川）。
孝弟本其所以生，乃为仁之本。孝弟有不中理，或至于犯上，然亦鲜矣。孟子曰：「孰不为事？事亲，事之本也。孰不为守？守身，守之本也。」不失其身而事亲，乃诚孝也。推此，亦可以知为仁之本（明道）。
「敬事而信」以下事，论其所存，未及治具，故不及礼乐刑政（伊川）。
「行有余力」者，当先立其本也。有本而后学文，然有本则文自至矣（明道）。「致身」犹言致力，乃委质也（明道）。人安重则学坚固（伊川）。
「礼之用和为贵」，有不可行者，偏也（伊川）。
贫而能乐，富而能好礼，随贫富所治当如此。子贡引切磋琢磨，盖治之之谓也。若贫而言好礼，则至于卑，富而言乐，则至于骄。然贫而乐，非好礼不能；富而好礼，非乐不能（明道）。
「为政以德」，然后无为（伊川）。
回于孔子之道无所不说，故「如愚」。退而省其所自得，亦足以开发矣，故曰「不愚」。
「视其所以」，所为也；「观其所由」，所从也；「察其所安」，所处也。察其所处，则见其心之所存。在己者能知言穷理，则能以此察人如圣人也（明道）。
「君子不器」，无所不施也。若一才一艺，则器也（伊川）。
子贡问君子，孔子告以「先行其言而后从之」，而「可以为君子」，因子贡多言而发也（伊川）。
「先行其言而后从之」，谓观人者彼能先行其言，吾然后信之（伊川）。「周」谓周旋，「不比」谓不相私比也（伊川）。
「学而不思」则无得，故「罔」。「思而不学」则不进，故「殆」。博学之，审问之，慎思之，明辩之，笃行之，五者废其一，非学也（伊川）。
「尤」，罪自外至也；「悔」，理自内出也。修天爵则人爵至，「禄在其中」矣。子张学干禄，故告之以此，使定其心而不为利禄动。若颜、闵则不然矣。君子谋道不谋食，学也禄在其中矣。然学不必得禄，犹耕之不必得食，亦有馁在其中矣。君子知其如此，故忧道不忧贫，此所以告干禄也（伊川）。
奢自文生，文过则为奢，不足则为俭。文者称实而为饰，文对实已为两物，奢又文之过，则去本远矣。俭乃文不足，此所以为礼之本（伊川）。
仁者如射，射而不中，不怨胜己者，反求诸己而已，岂有争也？故曰「其争也君子」（伊川）。
「下而饮」，非谓下堂而饮，离去射位而饮也。若下堂而饮，则辱之甚，无此（伊川）。
「素」喻质，「绘」喻礼。凡绘，先施素地而加采，如有美质而更文之以礼（伊川）。
灌以降神，禘之始也。「既灌而往者」，自始以至终，皆无足观，言鲁祭之非礼也。「不知」者，盖为鲁讳。如自此事而正之，其于天下，如指掌之易（伊川）。
「为力」犹言为功。射有五善，为功不一，故曰「不同科」。所谓五善者，观德行，别邪正，辩威仪云云（伊川）。
「事君尽礼」，在他人言之，必曰小人以为谄也；圣人道弘，故止曰「人以为谄也」（伊川）。
「乐得淑女以配君子，不淫其色」，是「乐而不淫」。「哀窈窕，思贤才，求之不得，展转反侧」，是「哀而不伤」（明道）。
「成事不说」至「既往不咎」者。大概相似。重言之，所以深责之也。如今人嗟惜一事，未尝不再三言之也（伊川）。
成汤放桀，惟有惭德，武王亦然，故未尽善。尧、舜、汤、武，其揆一也。征伐非其所欲，所遇之时然耳（伊川）。「里」，居也，择仁而处之为美（明道）。
「知者利仁」，知者以仁为利而行之。至若欲有名而为之之类，皆是以为利也。
知者知仁为美，择而行之，是「利仁」也。心有其仁，故曰利（伊川）。
「君子怀德」，惟善之所在；「小人怀土」，惟事之所在。「君子怀刑」，惟法之所在；「小人怀惠」，惟利之所在（伊川）。
子贡问「赐也何如」？赐自矜其长，而孔子以瑚琏之器答者，但瑚琏可施礼容于宗庙，如子贡之才可使于四方，可使与宾客言而已（伊川）。未能自信，不可以治人，孔子所以说漆雕开之对（明道）。
子贡常方人，故孔子答以「不暇」，而又问「与回也孰愈」，所以抑其方人也。
「闻一知十」，「闻一知二」，举多少而言也。「曰吾与女弗如也」，使子贡喻其言，知其在勉；不喻，则亦可使慕之，皆有教也。
「不欲人之加诸我」者，「施诸己而不愿」者也。「无加诸人」者，「己所不欲，勿施于人」者也。此「无伐善，勿施劳」者能之，故非子贡所及（伊川）。
「夫子言性与天道，不可得而闻」，唯子贡亲达其理，故能为是叹美之辞，言众人不得闻也（伊川）。
「蔡」与「采」同。大夫有采地，而为山节藻梲之事，不知也。山节藻梲，诸侯之事也（伊川）。「三月不违仁」，言其久也，然非成德之事。
「祝鮀之佞」，所谓巧言；「宋朝之美」，所谓令色。当衰世，非此难免（伊川）。
「上知」，高远之事，非中人以下所可告，盖逾涯分也（伊川）。
民之所宜者务之，所欲与之聚，所恶勿施尔也。人之所以近鬼神而亵之者，盖惑也，故有非鬼而祭之、淫祀以求福，知者则敬而远之（明道）。
知如水之流，仁如山之安。动静，仁知之体也，动则自乐，静则自寿。非体仁知之深者，不能如此形容之（伊川）。
觚之为器，不得其法制，则非觚矣。举一器而天下之物莫不皆然，天下之事亦犹是也（伊川）。
宰我言：如井中有人，仁者当下而从之否？子曰：君子可使之往，不可陷以非其所履；可欺以其方，难罔以非其道（明道）。
博学于文，而不约之以礼，必至于汗漫。所谓约之以礼者，能守礼而由于规矩者也。未及知之也，止可以不畔而已。「多闻择其善者而从之，多见而识之，知之次也」，与此相近。颜渊曰：「博我以文，约我以礼，欲罢不能。」是已知之而进不止者也（明道）。
中庸之德，不可须臾离，民鲜有久行其道者也（伊川）。
圣则无大小，至于仁，兼上下大小而言之。博施济众亦仁也，爱人亦仁也。「尧、舜其犹病诸」者，犹难之也。博则广而无极，众则多而无穷，圣人必欲使天下无一人之恶，无一物不得其所，然亦不能，故曰「病诸」。「修己以安百姓」，亦犹是也（伊川）。
人于文采，皆不曰吾犹人也，皆曰胜于人尔。至于躬行君子，则吾未见其人也（伊川）。
泰伯知王季之贤，必能开基成王业，故为天下而三让之，言其公也（明道）。
泰伯三以天下让者，立文王则道被天下，故泰伯以天下之故而让之也。不必革命，使纣贤，文王为三公矣（伊川）。
凡人有所计校者，皆私意也。孟子曰：「惟仁者为能以大事小。」仁者欲人之善而矜人之恶，不计校小大强弱而事之，故能保天下。犯而不校，亦乐天顺理者也（伊川）。
人而不仁，君子当教养之。不尽教养，而惟疾之甚，必至于乱（明道）。为学三年，而不至于善，是不善学也（明道）。
乱，治也。师挚始治《关雎》之乐，其声洋洋乎盈耳哉，美之也（明道）。
「洋洋盈耳」，美也。孔子反鲁，乐正，《雅》、《颂》各得其所。其后自太师而下，入河蹈海，由乐正，鲁不用，而放弃之也（伊川）。「禹，吾无间然矣」，言德纯完，无可非间（明道）。
「子罕言利」，非使人去利而就害也，盖人不当以利为心。《易》曰：「利者义之和。」以义而致利斯可矣。罕言仁者，以其道大故也。《论语》一部，言仁岂少哉？盖仁者大事，门人一一纪录，尽平生所言如此，亦不为多也（伊川）。
「吾有知乎哉？无知也」者，尽以告人，他无知也。与「吾无隐乎尔」同（伊川）。「叩」，就也。「两端」犹言两头，谓始终告鄙夫也（伊川）。
「凤鸟不至，河不出图，吾已矣夫」者，嗜欲将至，有开必先也（伊川）。
「可与共学」，所以求之也。「可与适道」，知其所往也。「可与立」者，笃志固执而不变也。「权」与权衡之权同，称物而知其轻重者也。人无权衡，则不能知轻重。圣人则不以权衡而知轻重矣，圣人则是权衡也（伊川）。
寝食不当言语，时必齐如也，临祭则敬也（明道）。「色斯举矣」，不至悔吝；「翔而后集」，审择其处（明道）。
山梁雌雉得其时，遂其性；而人逢乱世，反不得其所。子路不达，故共具之。孔子俾子路复审言详意，故三嗅而起，庶子路知之也（伊川）。
「先进」犹言前辈也，「后进」犹言后辈也。「先进之于礼乐」，有其诚意而质也，故曰「野人」。「后进之于礼乐」，习其容止而文者也，故曰「君子」。孔子患时之文弊，而欲救之以质，故曰「如用之，则吾从先进」，取其诚意之多也（明道）。
「先进于礼乐，野人也」，谓其质朴。「后进于礼乐，君子也」，谓其得宜。周末文弊，当时之人自谓得宜，而以古人为质朴，故孔子欲从古人，古人非质朴也（伊川）。
「从我于陈、蔡者，皆不及门」，言此时皆无及孔子之门者，思其人，故数颜子以下十人有德行者、政事者、言语者、文学者，皆从于陈、蔡者也（明道）。
四科，乃从夫子于陈、蔡者尔。门人之贤者，固不止此，曾子传道而不与焉，故知十哲，世俗之论也（明道）。闵子之于父母昆弟，尽其道而处之，故人无非间之言（伊川）。
「过犹不及」，如琴张、曾璟之狂，皆过也，然而行不掩焉，是无实也（明道）。才高者过，过则一出一入；卑者不及，则怠惰废弛（明道）。
师、商过不及，其弊为杨、墨。杨出于义，墨出于仁。仁义虽天下之美，然如此者，失之毫厘，谬以千里（伊川）。曾子少孔子，始也鲁，观其后明道，岂鲁也哉（明道）。
善人，非豪杰特立之士不能自达者也，苟不履圣贤之迹，则亦不入其奥，故为邦必至于百年，乃可以胜残去杀也。孟子以乐正子为善人信人。有诸己之谓信，能充实之，可以至于圣贤，然其始必循辙迹而后能入也。论笃，言之笃厚者也，取于人者，惟言之笃厚者是与。君子者乎？色庄者乎？未可知也。不可以论笃遂与之，必观其行事乃可也（明道）。
「一日克己复礼，天下归仁」者，言一旦能克己复礼，则天下称其仁，非一日之间也（伊川）。子路之言信，故「片言可以折狱」（伊川）。「宿」谓预也，非一宿之宿也（伊川）。
子张少仁，无诚心爱民，则必倦而不尽心者也，故孔子因问而告之（伊川）。
「先之劳之」者，昔周公师保万民，《易》曰：「以左右民。」师保左右，先之也。劳，勉也，又劳勉之（伊川）。
子路问政，孔子既告之矣，及请益，则曰「无倦」而已，未尝复有所告，姑使深思之也（明道）。
凡有物有形则有名，有名则有理。如以大为小，以高为下，则言不顺，至于民无所措手足也（伊川）。
「苟有用我者，期月而已可也，三年有成」，如何？曰：「昔在经筵时尝说，因言陛下若以期月之事问臣，臣便以期月之事对，若以三年之事问臣，臣便以三年之事对。期月而已者，整顿大纲也。若夫有成，则在三年也。然期月三年之说，今世又不同，须从头整理可也。汉公孙弘言三年而化，臣窃迟之。李石对唐文宗以谓陛下责治太急，皆率尔之言，本不知期月三年之事」（伊川）。
三十年为一世，三十壮有室也。「必世而后仁」，化浃也（伊川）。
冉子谓季氏之所行为政，孔子抑之曰：「其事也。」言季氏之家事而已，谓之政者僭也。如国有政，吾虽不用，犹当与闻之也（伊川）。
「言不必信，行不必果，唯义所在」，大人之事。「言必信，行必果，硁硁然」，小人之事。小人对大人为小，非为恶之小人也，故亦可以为士（明道）。
「刚」者坚之体，发而有勇曰「毅」，「木」者质朴，「讷」者迟钝。此四者比之巧言令色则近于仁，亦犹不得中行而与狂狷也（伊川）。
「切切」如体之相磨，「偲偲」则以意。此言告子路，故曰「切切，偲偲，怡怡如也」（明道）。
「善人教民七年，亦可以即戎」，圣人度其时可矣，如小国五年，大国七年云（伊川）。
原宪，孔子高弟，问有所未尽。盖克伐怨欲四者无，然后可以为仁，有而不行，未至于无，故止告之以为难（伊川）。
「邦有道谷，邦无道谷，耻也」，此泛举也。「直哉史鱼」，不若「君子哉蘧伯玉」。然则「危言危行」，「危行言逊」，乃孔子事也。危犹独也，与众异不安之谓。邦无道，行虽危而言不可不逊也（明道）。
「直哉史鱼」，不若「君子哉蘧伯玉」。「卷而怀之」，乃「危行言逊」也。「危行」者，严厉其行而不苟，言则当逊（伊川）。
「晋文公谲而不正，齐桓公正而不谲」，此为作《春秋》而言也。晋文公实有勤王之心，而不知召王之为不顺，故谲掩其正。齐桓公伐楚，责包茅，虽其心未必尊王，而其事则正，故正掩其谲。孔子言之以为戒。正者正行其事耳，非大正也，亦犹管仲之仁，止以事功而言也（伊川）。
桓公杀公子纠，管仲不死而从之。杀兄之人，固可从乎？曰：「桓公、子纠，襄公之二弟也，桓公兄而子纠弟也。襄公死，则桓公当立，此以《春秋》知之也。《春秋》书桓公，则曰齐小白，言当有齐国也；于子纠，则止曰纠，不言齐，以不当有齐也，不言子，非君嗣子也。《公》、《谷》并注四处皆书纳纠， 《左传》独言子纠，误也。然书齐人取子纠杀之者，齐大夫尝与鲁盟于蔇，既欲纳纠以为君，又杀之，故书子，是二罪也。管氏始事纠，不正也，终从于正，义也。召忽不负所事，亦义也。如魏​​征、王珪不死建成之难，而从太宗，可谓害于义矣（伊川） 。
「君子固穷」者，固守其穷也（伊川）。
「知及之，仁不能守之」，此言中人以下也。若夫真知，未有不能行者（伊川）。
民于为仁，甚于畏水火，水火犹有蹈而死者，言民之不为仁也（伊川）。为仁在己，无所与让也（明道）。谅与信异，自大体是信，亮必为也（明道）。
谅固执也，与亮同，古字通用。孟子曰：「君子不亮，乌乎执？」（伊川）。
「性相近」，对「习相远」而言，相近犹相似也。上智下愚才也，性则皆善。自暴自弃然后不可移，不然则可移（伊川）。
「吾其为东周乎？」若用孔子，必行王道。东周衰乱，所不肯为也，亦非革命之谓也（明道）。
「恭则不侮」，盖一恭则仁道尽矣；又宽以得众，信为人所任，敏而有功，惠以使人，行五者于天下，其仁可知矣（明道）。

[book_title]卷七
胡氏本拾遗
明道曰：「维天之命，于穆不已，不其忠乎。天地变化草木蕃，不其恕乎。」
伊川曰：「维天之命，于穆不已，忠也；干道变化，各正性命，恕也。」心敬则内自直。
匹夫悍卒见难而能死者，有之矣；惟情欲之牵，妻孥之爱，断而不惑者鲜矣。思虑，不得至于苦。合天人，通义命，此大贤以上事。
人之多闻识，却似药物，须要博识，是所切用也。为天下，安可求近效？才计较着利害，便不是。
程子与侯仲良语及牛、李事，因言温公在朝，欲尽去元丰间人。程子曰：「作新人才难，变化人才易。今诸人之才皆可用，且人岂肯甘为小人，在君相变化如何耳。若宰相用之为君子，孰不为君子？此等事教他们自做，未必不胜如吾曹。」仲良曰：「若然，则无绍圣间事也（尹子亲注云：此一段可疑）。」
世事与我了不相关（明道）。
勇一也，而用不同，有勇于气者，有勇于义者。君子勇于义，小人勇于气。
伊川在经筵，已闻上盥漱喷水避蚁。他日，先生进曰：「愿陛下推此心以及天下。」
程子葬父，使周恭叔主客。客欲酒，恭叔以告，先生曰：「勿陷人于恶。」风竹便是感应无心。如人怒我，勿留胸中，须如风动竹。
或谓伊川曰：「先生于上前委曲已甚，不亦过乎？」曰：「不于此致力尽心，而于何所？」圣人之责人也常缓，便见只欲事正，无显人过恶之意。圣人，凡一言便全体用。
圣人，责己感也处多，责人应也处少。
有人疑祖杀其父，则告之，其罪如何？律：孙告祖当死，此不可告，明矣。然则父杀其子如何？律：徒一年，以理考之，当徒二年。虽是子，亦天子之民也，不当杀而专杀之，是违制也，违制徒二年。
吾尝见一贵人，吾进退以礼，而彼巍巍，其自视也惟恐不中节，岂不劳哉。
「君子而时中」，谓即时而中。如禹、稷当颜子之时，不为颜子所为，非中也。颜子亦然。
自信，则无所疑而不动心。公孙丑不知孟子，故问不动心有道。如数子者，皆中有主，便心不动。
性无不善，其所以不善者才也。受于天之谓性，禀于气之谓才，才之善不善由气之有偏正也。乃若其情，则无不善矣。今夫木之曲直，其性也；或以为车，或可以为轮，其才也。然而才之不善，亦可以变之，在养其气以复其善尔。故能持其志，养其气，亦可以为善。故孟子曰：「人皆可以为尧、舜。」惟自弃自暴，则不可以为善。
凡声皆阳声，大鸣则大震，小鸣则小震。
或问：「维摩诘云：『火中生莲花，』是可谓希有。在欲而行禅，希有亦如是，此岂非儒者事？」子曰：「此所以与儒者异也。人伦者，天理也。彼将其妻子当作何等物看，望望然以为累者，文王不如是也。有生者，必有死；有始者，必有终；此所以为常也。为释氏者，以成坏为无常，是独不知无常乃所以为常也。今夫人生百年者常也，一有百年而不死者，非所谓常也。释氏推其私智所及而言之，至以天地为妄，何其陋也！张子厚尤所切齿者此耳。」
问：「张子曰：『阴阳之精，互藏其宅，』然乎？」曰：「此言甚有味，由人如何看。水离物不得，故水有离之象。火能入物，故火有坎之象。」作《易》自天地幽明至于昆虫草木微物无不合。
《春秋》有三《传》及三本正《经》，共是六本。书子纠事，五处皆言纠，独左氏言子纠。且纠与小白皆公子，非当立，而小白长则当立也。今纠争立，故皆不言子，及杀之，然后言子纠，盖谓既已立之矣，故须以未逾年君称之。以此校之，则管仲之去纠事小白，皆非正，去就轻也。非如建成既为太子，而秦王夺之，魏征去建成而事秦王，不义之大也。
「学而时习之。」所以学者，将以行之也；时习之，则所学者在我，故说习如禽之习飞。
「孝弟也者，其为仁之本与！」非谓孝弟即是仁之本，盖谓为仁之本当以孝弟，犹忠恕之为道也。饰过则失实，故宁俭，丧主于哀戚。
「我不欲人之加诸我也，吾亦欲无加诸人」，恕也，近于仁，故曰：「赐也，非尔所及也。」然未至于仁也，以其有「欲」字尔。
邦无道，则能沉晦以免祸，故曰「不可及也」。亦有不当「愚」者，比干是也。「仁之方」，方术也。
「三月不违仁」，三月言其久，天道小变之节，盖言颜子经天道之变，而为仁如此，其能久于仁也。
鲜于侁问伊川曰：「颜子何以能不改其乐？」正叔曰：「颜子所乐者何事？」侁对曰：「乐道而已。」伊川曰：「使颜子而乐道，不为颜子矣。」侁未达，以告邹浩。浩曰：「夫人所造如是之深，吾今日始识伊川面（《胡文定公集》记此事云：安国尝见邹至完，论近世人物，因问程明道如何？至完曰： 「此人得志，使万物各得其所。」又问伊川如何？曰：「却不得比明道。」又问何以不得比？曰：「为有不通处。」又问侍郎，先生言伊川不通处，必有言行可证，愿闻之。至完色动，徐曰：「有一二事，恐门人或失其传。」后来在长沙，再论河南二先生学术。至完却曰：「伊川见处极高。」因问何以言之？曰：「昔鲜于侁曾问：『颜子在陋巷，不改其乐，不知所乐者何事？』伊川却问曰：『寻常说颜子所乐者何？』侁曰：『不过是说颜子所乐者道。』伊川曰：『若说有道可乐，便不是颜子。』以此见伊川见处极高。」又曰：「浩昔在颖昌，有赵均国者，自洛中来。浩问：『曾见先生，有何语？』均国曰：『先生语学者曰：「除却神祠庙宇，人始知为善。古人观象作服便是为善之具。」』」又《震泽语录》云：伊川问学者，颜子所乐者何事？或曰：「乐道。」伊川曰：「若说颜子乐道，孤负颜子。」邹至完曰：「吾虽未识伊川面，已识伊川心。何其所造之深也」）。」
乐山乐水，气类相合。「文莫吾犹人也」，文皆欲胜人，至躬行则未尝得也。
古之学者，必先学《诗》。学《诗》则诵读，其善恶是非劝戒，有以起发其意，故曰兴。人无礼以为规矩，则身无所处，故曰立。此礼之文也。中心斯须不和不乐，则鄙诈之心入之。不和乐则无所自得，故曰成。此乐之本也。古者玉不去身，无故不彻琴瑟。自成童入学，四十而出仕，所以教养之者备矣。理义以养其心，礼乐（一作舞蹈）以养其血气，故其才高者为圣贤，下者亦为吉士，由养之至也。
所谓利者一而已。财利之利与利害之利，实无二义，以其可利，故谓之利。圣人于利，不能全不较论，但不至妨义耳。乃若惟利是辨，则忘义矣，故罕言。
「色斯举矣」，知几莫如圣人。「翔而后集」，不止择君，凡事必详审也。
兼四人之所长，而又「文之以礼乐，亦可以为成人矣」，成人之难也。武仲之智非正也。若文之以礼乐，则无不正者。今之成人者，「见利思义，见危授命」，谓忠也；「久要不忘平生之言」，信也。有忠信而不及礼乐，亦可以为成人，又其次也。
伊川先生将属纩时，顾谓端中曰：「立子。」盖指其适子端彦也，语绝而没。既除丧，明道之长孙昂，自以当立，侯师圣不可。昂曰：「明道不得入庙耶？」师圣曰：「我不敢容私。明道先太中而卒，继太中主祭者伊川也。今继伊川，非端彦而何？」议始定。或谓师圣曰：「明道既死，其长子不当立乎？」曰：「立庙自伊川始。又明道长子死已久。况古者有诸侯夺宗、庶姓夺嫡之说，可以义起矣。况立庙自伊川始乎（尹子亲注云：此一段差误）？」
学者必知所以入德。不知所以入德，未见其能进也。故孟子曰：「不明乎善，不诚其身。」《易》曰：「知至至之。」
别本拾遗
明道见神宗论人材。上曰：「朕未之见也。」明道曰：「陛下奈何轻天下士？」上耸然曰：「朕不敢！朕不敢（此段见《行状》，无「上曰朕未之见也」一句）！」
子曰：「游酢得《西铭》诵之，即涣然不逆于心，曰：『此《中庸》之理也，能求于语言之外者也（此一条已见于《大全集》，然颇有缺误，故复出此）。』」
崇庆党禁方严，子徙居龙门之南，止南方学者曰：「苟能尊所闻，力行所知，则可矣，不必及门也。」
或问范祖禹曰：「或谓夫子有言曰：『人有笃志力行而不知道者，信乎？』」祖禹曰：「吾尝闻之夫子，有所指而言之也（时范公在温公《通鉴》局中）。」

[book_title]卷八
游氏本拾遗
问《文中子》：「圆者动，方者静。」先生曰：「此正倒说了。静体圆，动体方。」
问：「管仲设使当初有必死之理，管仲还肯死否？」曰：「董仲舒道得好，惟仁人正其义不谋其利，明其道不计其功。」问知崇礼卑。曰：「崇的便是知，卑的便是礼。」
问：「充塞乎天地之间，莫是用于天地间无窒碍处否？」曰：「此语固好，然孟子却是说气之体。」问寝不尸。曰：「毋不敬。」因论持其志。先生曰：「只这个也是私。然学者不恁地不得。」
古者大享，夫人有见宾之礼。南子虽妾，灵公既以夫人处之，使孔子见，于是时岂得不见。「天且不违，况于鬼神乎？」鬼神言其功用，天言其主宰。
「天下雷行物与无妄」，先天后天，皆合乎天理也，人欲则伪矣。「古人善推其所为而已矣」，此特告齐宣云尔，圣人则不待推。
仲尼圣人，其道大，当定、哀之时，人莫不尊之。后弟子各以其所学行，异端遂起，至孟子时，不得不辨也。「岁寒然后知松柏之后雕」，只取坚不变之义。
「鼓万物而不与圣人同忧」，圣人有为之功，天地不宰之功。
孔子之时，周室虽微，天下诸侯尚知尊周为美，故《春秋》之法，以尊周为本。至孟子时，七国争雄，而天下不知有周，然而生民涂炭，诸侯是时能行王道则可以王矣，盖王者天下之义主也，故孟子所以劝齐之可以王者此也。
初见先生，次日先生复礼，因问安下饭食稳便。因谓君子食无求饱，居无求安，颜子箪瓢陋巷不改其乐，箪瓢陋巷何足乐？盖别有所乐以胜之耳（伊川）。
问：「佛戒杀生之说如何？」曰：「儒者有两说。一说天生禽兽，本为人食，此说不是。岂有人为虮虱而生耶？一说禽兽待人而生，杀之则不仁，此说亦不然。大抵力能胜之者皆可食，但君子有不忍之心尔。故曰：『见其生不忍见其死，闻其声不忍食其肉，是以君子远庖厨也。』旧先兄尝见一蝎不忍杀，放去。颂中有二句云：『杀之则伤仁，放之则害义（伊川）。』」
「敬以直内，义以方外」，与「德不孤」，一也。为善者以类应，有朋自远方来，充之至于塞乎天地，皆不孤也。
伯夷，孟子言其迹得圣人之清，孔子言清而有量，故曰：「不念旧恶，怨是用希。」又曰：「求仁而得仁，又何怨？」若曰饿于首阳之下，但不食周粟，贫且饿尔，非谓不食周粟，至于采薇而食之，如史迁之说也。
乐随风气，至《韶》则极备。若尧之洪水方割，四凶未去，和有未至也。至舜以圣继圣，治之极，和之至，故《韶》为备。舜巡狩，每五载一方。
仁在己，让不可也。若善名在外，则不可不让。
管仲不死，观其九合诸侯，不以兵车，乃知其仁也。若无此，则贪生惜死，虽匹夫匹妇之谅亦无也。

[book_title]卷九
春秋录拾遗
《诗》、《书》、《易》言圣人之道备矣，何以复作《春秋》？盖《春秋》圣人之用也。《诗》《书》、《易》如律，《春秋》如断案；《诗》、《书》、《易》如药方，《春秋》如治法。
始隐，周之衰也；终麟，感之始也。世衰道不行，有述作之意旧矣，但因麟而发耳。麟不出，《春秋》亦须作也。元年，标始年耳，犹家人长子呼大郎。先儒穿凿，不可用。
或言绝笔后，王者可革命，大非也。孔子时，唯可尊周；孟子时，方可革命。时变然也。前一日不可，后一日不可。
范文甫问赵盾弑其君夷皋，又问许世子弑其君买，皆从《传》说。
《春秋》书战，以战之者为客，受战者为主，以此见圣人深意。盖彼无义来战，则必上告于天子，次告于方伯，近赴于邻国，不如是而与之战者，是以圣人深责之也。若不得已而与之战者则异文以示意，来战于干时是也。
《公羊》说《春秋》，书弟谓母弟，此大害义。禽兽则知母而不知父，人必知本，岂论同母与不同母乎？
桓、宣与闻乎弑，然圣人如其意而书即位，与僖、文等，同辞则其恶自见，乃所以深责之也。定公至六月方即位，又以见季氏制之也。
始隐，孙明复之说是也。孙大概唯解《春秋》之法，不见圣人所寓微意。若如是看，有何意味乎？
蒯聩得罪于父，不得复立。辄亦不得背其父而不与其国，委于所可立，使不失先君之社稷，而身从父，则义矣。
《春秋》大抵重嫡妾之分，及用兵土功。尝因说伐颛臾事，对上言《春秋》重兵，如来战于郎，潞公甚喜。

[book_title]卷十
大全集拾遗
圣人未尝无喜也，「象喜亦喜」；圣人未尝无怒也，「一怒而安天下之民」；圣人未尝无哀也，「哀此茕独」；圣人未尝无惧也，「临事而惧」；圣人未尝无爱也，「仁民而爱物」；圣人未尝无欲也，「我欲仁，斯仁至矣」。但中其节，则谓之和。
荀卿才高学陋，以礼为伪，以性为恶，不见圣贤，虽曰尊子弓，然而时相去甚远。圣人之道，至卿不传。杨子云仕莽贼，谓之「旁烛无疆」，可乎？隐可也，仕不可也。
刘子文之学甚支离，只立名做法语，便不是了。
游酢于《西铭》，读之已能不逆于心，言语之外，别立得这个义理，便道中庸矣（道，一作到）。
向日与向火意思别，火只是一个酷烈底性，日则自然一般生底气，便与人气接。问星辰。曰：「星是二十八宿，辰是日月五星。」
井泉之异，全由地脉一溜之别。伯淳在扶沟，扶沟水皆咸，惟僧舍井小甘，不欲令妇女往汲之，乃禁之。既禁之，又一县无水。乃相一端凿一井，其味适别，地脉是一溜也。又如在襄城，寺中水咸，寺外即甘。一日观其墙下有地皮一旋裂，于是试令近墙凿井，遂亦甘，只是要相地脉如何。
冬桃，今视之似先春，其实晚桃也，直到如今方发。南京三十六冈改葬，只是台中人为之，要得自振其术以营利也。
有人葬埋，至有毁伐其亲之尸以祈福利，然偶获祸。其事虽未必然，然据理，安得不招此祸。冬至与诸友贺，先生不出，云有司法服，慰乃出。《子夏易》虽非卜商作，必非杜子夏所能为，必得于师传也。
《易》因爻象论变化，因变化论神，因神论人，因人论德行，大体通论《易》道，而终于「默而成之，不言而信，存乎德行」。
复者反本也，本有而去之，今来复，乃见天地之心也，乃天理也，此贤人之事也。「惟圣罔念作狂」，如《周官》六德之圣，通明之谓也。
徽柔懿恭，四事也。徽懿皆美也。懿，美中似有宽裕意，研其意味乃得之。若渊亦深也，渊则深中有奥意。
《周礼》不全是周公之礼法，亦有后世随时添入者，亦有汉儒撰入者。如《吕刑》、《文侯之命》，通谓之《周书》。学者有所得，不必在谈经论道间，当于行事动容周旋中礼得之。
学者不学圣人则已，欲学之，须是熟玩圣人气象，不可止于名上理会。如是，只是讲论文字。《易》学，后来曾子、子夏学得积到上面也。君实近年病渐较积放得下也。
致知在格物，格，至也，穷理而至于物，则物理尽。
先生曰：「司马迁为近古，书中多有前人格言。如作《纪》本《尚书》，但其间有晓不得《书》意，有错用却处。」嘉仲问：「项籍作《纪》，如何？」曰：「《纪》只是有天下方可作。」又问：「班固尝议迁之失，如何？」曰：「后人议前人固甚易。」
天下宁无魏公之忠亮，而不可无忠臣之义。昔事建成而今事太宗，可乎。薛公言黥布出上策，则关东非汉有，非也。使出上策，亦败。
赵襄子姊为代国夫人，襄子既杀代王，将夺其国，夫人距战，是也。身为代国夫人，社稷无主，独当其任，义不可弃社稷以与弟，则战而杀之，非姊杀弟也，代国夫人杀贼也。
陈寔见张让，是故旧，见之可也，不然则非矣。此所谓太丘道广。
唐之有天下数百年，自是无纲纪。太宗、肃宗皆篡也，更有什君臣父子？其妻则取之不正。又妻杀其夫，篡其位，无不至也。若太宗，言以功取​​天下，此尤不可，最启僭夺之端。其恶大，是杀兄篡位，又取元吉之妻。后世以为圣明之主，不可会也。太宗与建成，史所书却是也。肃宗则分明是乘危而篡。若是，则今后父有事，安得使其子？
《新书》且未说义中否，且如与小人说能，亦有至言，然只是一个气象。今日《新书》读之，便有一个支离气象（疑有误字）。
观太学诸生数千人，今日之学，要之亦无有自信者。如游酢、杨时等二三人游其间，诸人遂为之警动，敬而远之。
先生自少时未尝乘轿。顷在蜀，与二使者游二峡，使者相强乘轿，不可。诘其故，语之曰：「某不忍乘，分明以人代畜。若疾病及泥泞，则不得已也。」二使者亦将不乘，某语之曰：「使者安可不乘？」既至，留题壁间，先生曰：「毋书某名。」诘其故，曰：「以使者与一闲人游，若铮客。」当时竟不乘轿，亦不留名。
村酒肆，要之蠹米麦，聚闲人，妨农工，致词讼，藏贼盗，州县极有害。
正叔谓子厚在礼院所定龙女衣冠，使依封号夫人品秩为准。正叔语其非，此事合理会。夫大河之塞，莫非上天降鉴之灵，官吏勤职，士卒效命。彼龙，水兽也，何力焉？今最宜与他正人畜分，不宜使畜产而用人之衣服。
汝之多瘿，以地气壅滞。尝有人以器杂贮州中诸处，水例皆重浊，至有水脚如胶者，食之安得无瘿？治之之术，于中开凿数道沟渠，泄地之气，然后少可也。
介甫言律是八分书，是他见得。又有学律者，言今之人析言破律。正叔谓律便是此律否？但恐非也。学者以传世来，未之或能改也。惟近年改了一字。旧言指斥乘舆言理恶者死，今改曰情理，亦非也。今有人极一场凶恶，无礼于上​​，犹不当死，须是反逆得死也邪。
酒是麹糵为之，以乱其气。人苟持其志，则不到于乱。乃知饮酒须德持之，未有害也。志之为力极可怪。
石炭穴中遗火，则连蔓火不绝，故有数百千年。今火山盖为山中时有火光，必是此个火时发于山间也。
昔聂觉唱不信鬼神之说，故身杀湫鱼。其同行者有不食鱼而病死者，有食鱼亦不病不死者，只是其心打得过。或食而病，或不食而病。要之，山中阴森之气，心怀忧思，以致动其气血也。如太一湫鱼，自唐以来，自不敢取，今当不可容，然亦只如此者，盖自相食及亦有死伤也。若晋祠之鱼则极多，必是吞鱼之鱼不众也。伯淳尝到其水滨，鱼可俯拾，然众人不取，以神为畏，而特不残及于此鱼也。
今人家买乳婢，亦多有不得已者。或不能自乳，须着使人。然食己子而杀人之子，不是道理。必不得已，用二乳而食二子。我之子，又足备他虞，或乳母病且死，则不能为害。或以势要二人，又不更为己子而杀人子，要之只是有所费。若不幸致误其子，害孰大焉。
今人居覆载中，却不知天地在照临之内，却不理会得日月，此冥然而行者也。
凡人有斗筲之量，有钟鼎之量，有釜斛之量。江海亦大矣，然尚有限。惟圣人之量与天地并，故至多不盈，至少不虚。凡人为器量所拘，到满后自然形见。本朝向敏中号有度量，至作相，却与张齐贤争取一妻，为其有十万囊橐故也。王随亦有德行，仁宗尝称王随德行，李淑文章。至作相，萧端公欲得作三路运使，及退，随语室中人曰：「何不以溺自照面，看做得三路运使无？」皆量所动也。今人何尝不动？只得绫写一卷与便动，又干他身分甚事。
程、苏之姓传于天下者不蕃，至于张、王、李、赵，虽其出不一，要之其姓蕃衍，此亦受姓之祖，其流之盛，固有定分也。
日再中，只是新垣平诈言也，史册实之，后世遂以为诚然。如丁谓天书之类，当时人却未必全信，却是后世观史者已信矣。太行山千里一块，石更无间，故于石上起峰。
天下独高处，无如河东上党者，言上与天为党也。泽州北望有桑林村，盖汤自为牺牲处。汤十一迁，所居皆言亳，却似今言京师之比。佛毕竟不知性命。世之人相诋曰尔安知性命，是果报知之。
问：「古人所谓衣冠不正，无容止为身之耻。今学佛者反以为幻妄，此诚为理否？」曰：「只如一株树，春华秋枯，乃是常理，若是常华，则无此理，却是妄也。今佛氏以死为无常，有死则有常，无死却是无常。」
周茂叔谓一部《法华经》只消一个《艮》卦可了。
要之，释氏之学，他只是一个自私奸黠，闭眉合眼，林间石上自适而已。明言吾理，使学者晓然审其是非，始得。
释氏之说，其归欺诈。今在法欺诈，虽赦不原，为其罪重也。及至释氏，自古至今，欺诈天下，人莫不溺其说，而不自觉也，岂不谓之大惑耶？原释祖只是一个黠胡，亦能窥测，因缘转化。其始亦只似譬喻，其徒识卑，看得入于形器，故后来只去就上结果，其说始以世界为幻妄，而谓有天宫，后亦以天为幻，卒归之无。佛有发，而僧复毁形；佛有妻子舍之，而僧绝其类。若使人尽为此，则老者何养？幼者何长？以至剪帛为衲，夜食欲省，举事皆反常，不近人情。至如夜食后睡，要败阳气，其意尤不美，直如此奈何不下。
大宗小宗图子，六七年前被人将出，后来京师印却便是这本。

[book_title]卷十一
时氏本拾遗
或问：「老子言『天地不仁，圣人不仁』，如何？」曰：「谓『天地不仁，以万物为刍狗』，是也。谓『圣人不仁，以百姓为刍狗』，非也。圣人岂有不仁，所患者不仁也。天地何意于仁。鼓舞万物而不与圣人同忧，圣人则仁，此其为能弘道也。」
或问：「《记》曰：《康诰》曰：『若保赤子。』心诚求之，虽不中不远矣，未有学养子而后嫁者也。」先生曰：「今母保养赤子，其始何尝学来？当保养之时，自然中所欲。若推此心保民，设不中其所欲，亦不远。因昔杨轼为宣州签判，一日差王某为杖直。当日晚，有同姓名者来陈状，乞分产。轼疑其杖直，便决替了。赤子不能言，尚能中其欲。民能言，却不知其情。大抵只是少察。」
学者今日无可添，唯有可减，减尽便无事。《大学》「举而不能先，命也」，命当作怠，字之误也。
穷理，尽性，至命，一事也。才穷理便尽性，尽性便至命。因指柱曰：「此木可以为柱，理也；其曲直者，性也；其所以曲直者，命也。理，性，命，一而已。」
或问忠恕之别。曰：「犹形影也，无忠则不能为恕矣。」尹子曰：「伊川先生尝言，《中庸》乃孔门传授心法。」
郭忠孝议《易传序》曰：「《易》即道也，又何从道？」或以问伊川，伊川曰：「人随时变易为何？为从道也。」
范文甫问四象，子曰：「左右前后。」杨中立问四象，子言四方。
隽不疑说《春秋》则非，处事应机则不异于古人。董仲舒论事先引《春秋》，论事则是，引《春秋》则非。王道与儒道同，皆通贯天地，学纯则纯王纯儒也。
或问刘蕡，曰：「浚恒之凶，始求深也。」曰：「然则宜如何？」曰：「尺蠖之屈，以求伸也。疏远小臣，一旦欲以新间旧，难矣。」
或问：「贞观之治，不几三代之盛乎？」曰：「《关雎》、《麟趾》之意安在？」德至于无我者，虽善言美行，无非所过之化也。教人者，养其善心而恶自消；治民者，导之敬让而争自息。
天地之化，一息不留，疑其速也，然寒暑之变甚渐。
世之人务穷天地万物之理，不知反之一身，五脏六腑毛发筋骨之所存，鲜或知之。善学者，取诸身而已。自一身以观天地。
李朴（字先之）请教。先生曰：「当养浩然之气。」又问。曰：「观张子厚所作《西铭》，能养浩然之气者也。」子谓尹焞鲁，张绎俊。俊，恐他日过之；鲁者终有守也。
尹子、张子见。先生曰：「二子于某言如何？」尹子对曰：「闻先生之言，言下领意，焞不如绎。能终守先生之学，绎亦不如焞。」先生欣然曰：「各中其病。」
王信伯问学于伊川曰：「愿闻一言。」先生曰：「勿信吾言，但信取理。」
先生过成都，坐于所馆之堂读《易》。有造桶者前视之，指《未济》卦问。先生曰：「何也？」曰：「三阳皆失位。」先生异之，问其姓与居，则失之矣。《易传》曰：「闻之成都隐者（《酉室所闻》云：田夫释耒者，误）。」
朝廷议授游定夫以正言，苏右丞沮止，毁及伊川。宰相苏子容曰：「公未可如此。颂观过其门者无不肃也。」
朱公掞以谏官召过洛，见伊川，显道在坐，公掞不语。伊川指显道谓之曰：「此人为切问近思之学。」
张思叔请问，其论或太高。伊川不答，良久曰：「累高必自下。」尹子问范淳夫之为人，子曰：「其人如玉。」
有死而复苏者，故礼三日而敛。然赵简子七日犹苏，虽蛆食其舌鼻犹不害。唯伏地甚者，遂致并腹肿背冷。故未三日而敛，皆有杀之之理。知德斯知言，故言使不动。孟子知武王，故不信漂杵之说。
学者要先会疑。
邵尧夫诗曰：「梧桐月向怀中照，杨柳风来面上吹。」明道曰：「真风流人豪。」伊川曰：「邵尧夫在急流中，被渠安然取十年快乐。」
石曼卿诗云：「乐意相关禽对语，生香不断树交花。」明道曰：「此语形容得浩然之气（《龟山语录》：潘干之云：「张师雍曾问伊川云：『昔明道尝与学者论浩然之气，因举古诗云云如何？』伊川沉吟，看师雍曰：『好。』」）。」
或问：「孝，天之经，何也？」曰：「本乎天者亲上，轻清者是也。本乎地者亲下，重浊者是也。天地之常，莫不反本。人之孝，亦反本之谓也。」
《元经》，天子之史也，书帝正月，非也。
章氏之子与明道之子，王氏婿也。明道子死，章纳其妇。先生曰：「岂有生为亲友，死娶其妇者？」他日，王氏来馈送，一皆谢遣。章来欲见其子，先生曰：「母子无绝道，然君乃其父之罪人也。」
范尧夫经筵坐睡。先生语人曰：「尧夫胸中无事如此。」有朝士入朝，倒执手板。先生曰：「此人胸中不是无事。」
陈经正问曰：「据贵一所见，盈天地间皆我之性，更不复知我身之为我。」伊川笑曰：「他人食饱，公无馁乎？」
不能克己，则为杨氏为我；不能复礼，则为墨氏兼爱。故曰：「亲亲而仁民，仁民而爱物。」此之谓也。或问涵养。曰：「若造得到，更说什涵养。」
《易·无妄》曰：「天下雷行物与无妄。」动以天理故也。其大略如此，又须研究之，则自有得处。
三代忠质文，其因时之尚然也。夏近古，人多忠诚，故为忠。忠弊，故救之以质；质弊，故救之以文，非道有弊也。后世不守，故浸而成弊，虽不可以一二事观之，大概可知。如尧、舜、禹之相继，其文章气象亦自小异也。
心定者其言重以舒，不定者其言轻以疾。
立宗必有夺宗法，如卑幼为大臣。以今之法，自合立庙，不可使从宗子以祭。
杨子曰：「观乎天地，则见圣人。」伊川曰：「不然。观乎圣人，则见天地。」
朱公掞为御史，端笏正立，严毅不可犯，班列肃然。苏子瞻语人曰：「何时打破这敬字。」
尹子曰：「冯理自号东皋居士，曰：『二十年闻先生教诲，今有一奇特事。』先生曰：『何如？』理曰：『夜间宴坐，室中有光。』先生曰：『颐亦有奇特事。』理请闻之，先生曰：『每食必饱。』」
崇宁初，范致虚言：「程颐以邪说鸑行，惑乱众听，尹焞、张绎为之羽翼。」遂下河南府体究。学者往别，因言世故，先生曰：「三代之治，不可复也。有贤君作，能致小康，则有之。」
尹子曰：「邵尧夫家以墓志属明道，许之，太中、伊川不欲，因步月于庭。明道曰：「颢已得尧夫墓志矣。尧夫之学，可谓安且成。」太中乃许。
吕与叔作《横渠行状》，有「见二程尽弃其学」之语。尹子言之，先生曰：「表叔平生议论，谓颐兄弟有同处则可，若谓学于颐兄弟则无是事。顷年属与叔删去，不谓尚存斯言，几于无忌惮（按《行状》今有两本。一本云：「尽弃其学而学焉。」一本云：「于是尽弃异学，淳如也。」恐是后来所改）。」
《酉室所闻》云：「圣人气数顺，无横逆死。学入圣域，其数亦随气斡转。」先生曰：「学而至圣，为夺造化者，以此。」又问聪明如何磨去？曰：「使之则有，不使则亡（一作无）。」
崇宁间，言者范致虚攻先生为元佑邪说，朝廷下河南府尽逐学徒。后数月，马伸（时举）及门求见，先生辞之。伸欲先弃官而来，先生曰：「近日尽逐学徒，恐非公仕进所利，公能弃官，则官不必弃也。」建炎间，伸为御史论事，公论与之。
范淳夫之女读《孟子》「出入无时，莫知其乡，惟心之谓与」，语人曰：「孟子不识心，心岂有出入。」先生闻之曰：「此女虽不识孟子，却能识心（后嫁耿氏而卒）。」
或谓孔子尊周，孟子欲齐王行王政，何也？先生曰：「譬如一树，有可栽培之理则栽培之，不然须别种。贤圣何心，视天命之改与未改尔。」
有患心疾，见物皆狮子。伊川教之以见即直前捕执之，无物也，久之疑疾遂愈。
或问：「世传有人化虎，理有之乎？」曰：「有之。昔在涪，见村民爪甲渐变如虎，毛班班然通身。夜开关延虎，食其牢中之豕，化虽未成，而气类相感，其情已通矣。」
温公薨，朝廷命伊川先生主其丧事。是日也，祀明堂礼成，而二苏往哭温公，道遇朱公掞，问之。公掞曰：「往哭温公，而程先生以为庆吊不同日。」二苏怅然而反，曰：「鏖糟陂里叔孙通也（言其山野）。」自是时时谑伊川。他日国忌，祷于相国寺，伊川令供素馔。子瞻诘之曰：「正叔不好佛，胡为食素？」正叔曰：「礼，居丧不饮酒食肉。忌日，丧之余也。」子瞻令具肉食，曰：「为刘氏者左袒。」于是范淳夫辈食素，秦、黄辈食肉。吕申公为相，凡事有疑，必质于伊川。进退人才，二苏疑伊川有力，故极口诋之云。
伊川主温公丧事，子瞻周视无阙礼，乃曰：「正叔丧礼何其熟也？」又曰：「轼闻居丧未葬读丧礼。太中康宁，何为读丧礼乎？」伊川不答。邹至完闻之曰：「伊川之母先亡，独不可以治丧礼乎？」
范淳夫尝与伊川论唐事，及为《唐鉴》，尽用先生之论。先生谓门人曰：「淳夫乃能相信如此。」
或谓科举事业夺人之功，是不然。且一月之中，以十日为举业，余日足可为学。然人不志此，必志于彼。故科举之事，不患妨功，惟患夺志。
或谓汉史天子建中和之极，学者甚病中与极之语。曰：「此亦有理。中和犹木材也，极犹屋之极。有中和斯有极，如有木材斯可建屋之极。学者须识此气象（此一段，温州传录）。」
程氏自先生兄弟，所葬以昭穆定穴，不用墓师，以五色帛埋旬日，视色明暗，卜地气善否。官婢行酒，畅大隐力拒之，先生闻而不善之也（畅字潜道）。
明道先生每与门人讲论，有不合者，则曰「更有商量」，伊川则直曰不然。
谢显道崇宁间上殿不称旨，先生闻之喜；已而就监门之职。陈贵一问：「谢显道如何人？」先生曰：「由、求之徒（或云建中间）。」尹子曰：「先生谓侯师圣议论，只好隔壁听。」
尹子曰：「先生年七十四，得风痹疾，服大承气汤则小愈。是年九月，服之辄利。医者语家人曰：「侍讲病不比常时。」时大观元年九月也。十六日入视，先生以白夹被被体，坐竹床，举手相揖。焞喜，以为疾去。先生曰：「疾去而气复者安候也，颐愈觉羸劣。」焞既还，十七日有叩门者，报先生倾殂。
司马温公辞副枢，名冠一时，天下无贤不肖，浩然归重。吕申公亦以论新法不合，罢归。熙宁末，申公起知河阳，明道以诗送行，复为诗与温公，盖恐其以不出为高也。及申公自河阳乞在京宫祠，神宗大喜，召登枢府。人以二公出处为优劣。二先生曰：「吕公世臣，不得不归见上。司马公诤臣，不得不退处。」
《酉室所闻》云：「颜子得淳和之气，何故夭？」曰：「衰周天地和气有限，养得仲尼已是多也（圣贤以和气生，须和气养。常人之生，亦借外养也）。」
问：「踧踖如也，与与如也。」曰：「恭而安。与与，容与之貌，有雍容气象（又王信伯语云：「问踧踖如也。曰：「恭而安。」王信伯问伊川，又曰：「与与容与之貌。」又问：「孔子言舜之《韶》尽善，武王之《武》未尽善，何也？」曰：「此圣人之心有所未足」）。」
伊川以《易传》示门人曰：「只说得七分，后人更须自体究。」释氏谈道，非不上下一贯，观其用处，便作两截。
问：「吕与叔云：『不倚之谓中』，先生谓近之，而词未莹，如何？」曰：「无倚着处。」
陈经邦问：「《诗说》言唐、魏已变先代之风，又言先圣流风遗俗尽，故次以陈，两意似不异，何以分先后？」先生曰：「圣人之都，风化所厚；圣人之国，典法所存。唐、魏，圣人之都，其风虽变，而典法尚在。陈，舜之后，圣人之国，亦被夷狄之风，则典法随而亡矣。三代之后，有志之士，欲复先生之治而不能者，皆由典法不备。故典法尚存，有人举而行之，无难矣。」
张思叔作《商税院题名记》，先生以为得体。李邦直卒，委思叔作祭文，多溢美。先生顾思叔曰：「《商税院题名记》，是公所为乎？」思叔唯唯。他日别制祭文用之，曰：「世推文章，位登丞辅；编简见其才华，廊庙存其步武。」
范温讥张思叔曰：「买取锦屏三亩地，蒲轮未至且躬耕。」先生闻之曰：「于张绎有何加损也？」
范淳夫之葬，先生为之经理，掘地深数丈，不置一物，葬之日，招左近父老犒以酒食示之。其后发冢者相继，而淳夫墓独完。
横渠学堂双牖，右书《订顽》，左书《砭愚》。伊川曰：「是起争端。」改之曰《东铭》、《西铭》。内直则其气浩然，养之则为大人。
孟子知言，即知道也。鸑淫邪遁是观人之言而知之，亦可以考其书，然本意唯为观人之言也。
或问：「旱干水溢，则变置社稷。社稷土地之神，如何变置？」曰：「勾龙配食于社，弃配食于稷。诸侯之国，亦各以其有功水土者为配。旱干水溢，则变置所配之人。」曰：「所配者果能致力于水旱乎？」曰：「古之人作事，唯实而已。始以其有功水土，故祀之；今以其水旱，故易之。」
精一便是执中底道理。
或问：「孔子何讥大阅？」曰：「讲武必于农隙。鲁之八月，夏之六月也。盛夏阅兵，妨农害人，其失甚矣。有警而为之，则无及也；无事而为之，则妄动也。」
子言《左传》非丘明作。「虞不腊矣」，并「庶长」，皆秦官秦语。
子谓「事亲舍药物可也」，是非君子之言。

[book_title]卷十二
传闻杂记
「可以死，可以无死，死伤勇。」夫人之于死也，何以知可不可哉？盖视义为去就耳。予尝曰：「死生之际，惟义所在，则义所以对死者也。」程伯淳闻而谓予曰：「义无对。」
御史俸薄，故台中有「聚厅向火，分厅吃饭」之语。熙宁初，程伯淳入台为里行，则反之，遂聚厅吃食，分厅向火。伯淳为予言。──右二事见《王氏麈史》（王得臣字彦辅）。
程正叔先生曰：「枢密院乃虚设，大事三省同议，其他乃有司之事，兵部尚书之职。然艺祖用此以分宰相之权。神宗改官制，亦循此意。」
治平中，见正叔先生云：「今之守令，唯制民之产一事不得为，其他在法度中，甚有可为者，患人不为耳。」──右二事见《吕氏家塾记》（吕希哲字原明）。
二程之学，以圣人为必可学而至，而己必欲学而至于圣人。
温公薨，门人或欲遗表中入规谏语。程正叔云：「是公平生未尝欺人，可死后欺君乎。」──右二事见吕氏《发明义理》（同上）。
程正叔言：同姓相见，当致亲亲之意，而不可叙齿以拜，盖昭穆高下，未可知也。──右一事见吕氏《酬酢事变》（同上）。
元佑二年正月二十五日戊寅，内侍至资善传旨，权罢讲一日。二十七日庚辰，资善吏报马宗道云：「上前日微伤食物，曾取动药，恐未能久坐，令讲读少进说。」是日，正叔略讲毕，奏云：「臣等前日临赴讲筵，忽传圣旨权罢讲。臣等甚惊，圣躬别无事否？」上曰：「别无事。」自初御迩英至是，始发德音。
二月十五日戊戍，正叔讲「一言可终身行之，其恕乎！」因言人君当推己欲恶，知小民饥寒稼穑艰难。明宗年六十余即位，犹书田家诗二首于殿壁，其诗（云云），进说什多。
三月二十六日戊寅，正叔独奏，乞自四月就宽凉处讲读。二十八日，移讲读就延和。
四月六日丁亥，讲读依旧迩英阁。顾子敦封驳，以为延和执政，得一赐坐啜茶，已为至荣，岂可使讲读小臣坐殿上，违咸造勿亵之义？持国微仲进呈，令修迩英阁，多置轩窗。已得旨，而吕公方入，令修延义阁，帘内云：此待别有擘画，未知何所也。
十五日丙申，迩英进讲，文公以下预焉。迩英新修展，御坐比旧近后数尺，门南北皆朱漆，钓窗前帘设青幕障日，殊宽凉矣。──右《范太史日记》（范祖禹字淳夫）。
先生离京，曾面言，令光庭说与淳夫，为资善堂见畜小鱼，恐近冬难畜，托淳夫取来，投之河中。数次朝中不遇，故因循至此，专奉手启，幸便为之。
──右《朱给事与范太史帖》（朱光庭字公掞）。
元符末，徽宗即位，皇太后垂帘听政，有旨，复哲宗元佑皇后孟氏位号。时有论其不可者曰：「上于元佑后，叔嫂也，叔无复嫂之礼。」伊川先生谓邵伯温曰：「元佑后之贤固也，论者之言，亦未为无理。」伯温曰：「子甚宜其妻，父母不悦，出子不宜其妻，父母曰是善事我，子行夫妇之礼焉。太后，于哲庙，母也；于元佑后，姑也。母之命，姑之命，何为不可，非上以叔复嫂也。」先生喜曰：「子之言得之矣。」
元丰八年，神宗升遐，遗诏至洛。程宗丞伯淳为汝州酒官，以檄来举哀府治，既罢，谓留守韩康公之子宗师兵部曰：「颢以言新法不便，忤大臣，同列皆谪官，颢独除监司，颢不敢当。念先帝见知之恩，终无以报。」已而泣。兵部问：「今日朝廷之事如何？」宗丞曰：「司马君实、吕晦叔作相矣。」兵部曰：「二公果作相，当何如？」宗丞曰：「当与元丰大臣同。若先分党与，他日可忧。」兵部曰：「何忧？」宗丞曰：「元丰大臣皆嗜利者，若使自变其已甚害民之法则善矣。不然，衣冠之祸未艾也。君实忠直，难与议。晦叔解事，恐力不足耳。」既而皆验。宗丞论此时，范醇夫、朱公掞、杜孝锡、伯温同闻之。
荆公置条例司，用程伯淳为属。一日盛暑，荆公与伯淳对语，公子雱囚首跣足，携妇人冠以出，问荆公曰：「所言何事？」荆公曰：「新法数为人沮，与程君议。」雱箕踞以坐，大言曰：「枭韩琦、富弼之首于市，则新法行矣。」荆公遽曰：「儿误矣。」伯淳正色曰：「方与参政论国事，子弟不可预，姑退。」雱不乐去。伯淳自此与荆公不合。
元佑初，文潞公以太师平章军国重事，召程正叔为崇政殿说书。正叔以师道自居，侍上讲，色甚庄，以讽谏，上畏之。潞公对上什恭，进士唱名，侍立终日。上屡曰：「大师少休。」顿首谢立不去，时年八十矣。或谓正叔曰：「君之倨视潞公之恭，议者以为未尽。」正叔曰：「潞公三朝大臣，事幼主，不得不恭。吾以布衣为上师傅，其敢不自重？吾与潞公所以不同也。」识者服其言。
伯淳先生尝曰：「熙宁初，王介甫行新法，并用君子小人。君子正直不合，介甫以为俗学，不通世务，斥去。小人苟容谄佞，介甫以为有才，知变通，适用之。君子如司马君实不拜副枢以去，范尧夫辞修注得罪，张天纻以御史面折介甫被责。介甫性狠愎，众人以为不可，则执之愈坚。君子既去，所用小人争为刻薄，故害天下益深。使众君子未与之敌，俟其势久自缓，委曲平章，尚有听从之理，则小人无隙可乘，其害不至如此之什也。」
伊川先生贬涪州，渡汉江，中流船几覆。舟中人皆号哭，伊川独正襟安坐如常。已而及岸，同舟有老父问曰：「当船危时，君正坐色甚庄，何也？」伊川曰：「心存诚敬耳。」老父曰：「心存诚敬固善，然不若无心。」伊川欲与之言，而老父径去。
宗丞先生谓伯温曰：「人之为学，忌先立标准，若循循不已，自有所至矣。」先人敝庐，厅后无门，由旁舍委曲以出。先人既没，伯温凿壁为门。侍讲先生见之曰：「先生规画必有理，不可改作。」伯温亟塞之。伯温初入仕，侍讲曰：「凡所部公吏，虽有罪，亦当立案而后决，或出于私怒，比具案，怒亦散，不至仓卒伤人。每决人未经杖责者，宜慎之，恐其或有立也。」
──右七事见《邵氏闻见录》（邵伯温字子文，康节先生之子）。
孔子曰：「天之将丧斯文也，后死者不得与于斯文也。天之未丧斯文也，匡人其如予何！」于「天之将丧斯文」下，便言「后死者不得与于斯文」，则是文之兴丧在孔子，与天为一矣。盖圣人德盛，与天为一，出此等语，自不觉耳。孟子地位未能到此，故曰：「天未欲平治天下也，如欲平治天下，当今之世，舍我其谁？」听天所命，未能合一（明道云）。
或问明道先生，如何斯可谓之恕？先生曰：「充扩得去则为恕。」「心如何是充扩得去底气象？」曰：「天地变化草木蕃。」「充扩不去时如何？」曰：「天地闭，贤人隐。」
敢问何谓浩然之气。孟子曰：「难言也。」明道先生云：「只他道个难言也，便知这汉肚里有尔许大事。若是不理会得底，便撑拄胡说将去。」
横渠尝言：「吾十五年学个恭而安不成。」明道曰：「可知是学不成，有多少病在。」明道尝曰：「吾学虽有所受，天理二字却是自家体贴出来。」
陕西曾有议欲罢铸铜钱者，以谓官中费一贯铸得一贯为无利。伊川曰：「此便是公家之利。利多费省，私铸者众；费多利薄，盗铸者息。盗铸者息，权归公上，非利而何。」又曾有议解盐钞欲高其价者，增六千为八千。伊川曰：「若增钞价，卖数须减。盐出既众，低价易之，人人食盐，盐不停积，岁入必敷。」已而增钞价，岁额果亏，减之而岁入溢。温公初起时，欲用伊川。伊川曰：「带累人去里。使韩、富在时，吾犹可以成事。」后来温公欲变法，伊川使人语之曰：「切未可动着役法，动着即三五年不能得定叠去。」未几变之，果纷纷不能定。
温公作《中庸解》，不晓处阙之，或语明道。明道曰：「阙什处？」曰：「如强哉矫之类。」明道笑曰：「由自得里，将谓从天命之谓性处便阙却？」
明道尝论吕微仲曰：「宰相，吕微仲须做，只是这汉俗。」
明道先生善言《诗》，他又浑不曾章解句释，但优游玩味，吟哦上下，便使人有得处。「瞻彼日月，悠悠我思；道之云远，曷云能来？」思之切矣。终曰：「百尔君子，不知德行；不忮不求，何用不臧！」归于正也。
「孟子曰：『养心莫善于寡欲。』此一句如何？」谢子曰：「吾昔亦曾问伊川先生，曰：『此一句浅近，不如「理义之悦我心，犹刍豢之悦我口」，最亲切有滋味。然须是体察得理义之悦我心，真个犹刍豢始得。』」明道先生曰：「『操则存，舍则亡，出入无时』，非圣人之言也，心安得有出入乎。」
问庄周与佛如何？伊川曰：「周安得比他佛？佛说直有高妙处，庄周气象大，故浅近。如人睡初觉时，乍见上下东西，指天说地，怎消得恁地？只是家常茶饭，夸逞个甚底？」
吾曾历举佛说与吾儒同处问伊川先生，曰：「恁地同处虽多，只是本领不是，一齐差却。」
谢子与伊川别一年，往见之。伊川曰：「相别又一年，做得什工夫？」谢曰：「也只去个矜字。」曰：「何故？」曰：「子细检点得来，病痛尽在这里。若按伏得这个罪过，方有向进处。」伊川点头，因语在坐同志者曰：「此人为学，切问近思者也。」
问有鬼神否？明道先生曰：「待向你道无来，你怎生信得及？待向你道有来，你且去寻讨看。」
谢子曰：「吾尝习忘以养生。」明道曰：「施之养生则可，于道则有害。习忘可以养生者，以其不留情也。学道则异于是。必有事焉而勿正，何谓乎？且出入起居，宁无事者？正心待之，则先事而迎。忘则涉乎去念，助则近于留情。故圣人心如鉴，孟子所以异于释氏，此也。」
苗履见伊川，语及一武帅。苗曰：「此人旧日宣力至多，今官高而自爱，不肯向前。」伊川曰：「何自待之轻乎？位愈高则当愈思所以报国者。饥则为用，饱则扬去，是以鹰犬自期也。」
二十年前往见伊川（一本作伯淳），伊川曰：「近日事如何？」某对曰：「天下何思何虑？」伊川曰：「是则是有此理，贤却发得太早在。」伊川直是会锻炼得人，说了又恰道，恰好着工夫也。
明道初见谢，语人曰：「此秀才展托得开，将来可望。」每进语相契，伯淳必曰：「更须勉力。」
昔伯淳教诲，只管着他言语。伯淳曰：「与贤说话，却如扶醉汉，救得一边，倒了一边，只怕人执着一边。」明道先生坐如泥塑人，接人则浑是一团和气。
正叔视伯淳坟，尝侍行，问佛儒之辨。正叔指墙围曰：「吾儒从里面做，岂有不见。佛氏只从墙外见了，却不肯入来做，不可谓佛氏无见处。」
学者先学文，鲜有能至道。至如博观泛览，亦自为害。故明道先生教余尝曰：「贤读书，慎不要寻行数墨。」
谢子见河南夫子，辞而归，尹子送焉，问曰：「何以教我？」谢子曰：「吾徒朝夕从先生，见行则学，闻言则识。譬如有人服乌头者，方其服也，颜色悦泽，筋力强盛，一旦乌头力去，将如之何？」尹子反以告夫子，夫子曰：「可谓益友矣。」
昔录《五经》语作一册，伯醇见，谓曰：「玩物丧志。」
明道见谢子记问甚博，曰：「贤却记得许多。」谢子不觉身汗面赤。先生曰：「只此便是恻隐之心（恻然有隐于心）。」
伯醇谓正叔曰：「异日能尊师道，是二哥。若接引后学，随人才成就之，则不敢让。」
伯醇常谈《诗》，并不下一字训诂，有时只转却一两字，点（平声）掇地念过，便教人省悟。石曰：「古人所以贵亲炙之也。」
邢七云：「一日三点检。」伯醇曰：「可哀也哉！其余时多会甚事？盖仿三省之说错了，可见不曾用功。」又多逐人面上说一般话，伯醇责之。邢曰：「无可说。」伯醇曰：「无可说，便不得不说。」
张横渠着《正蒙》时，处处置笔砚，得意即书。伯醇云：「子厚却如此不熟。」
或举伯醇语云：「人有四百四病，皆不由自家，则是心须教由自家。」伊川与君实语，终日无一句相合；明道与语，直是道得下。
尧夫《易》数甚精。自来推长历者，至久必差，惟尧夫不然，指一二近事，当面可验。明道云：「待要传与某兄弟，某兄弟那得工夫？要学，须是二十年功夫。」明道闻说什熟，一日因监试无事，以其说推算之，皆合，出谓尧夫曰：「尧夫之数，只是加一倍法，以此知《太玄》都不济事。」尧夫惊抚其背，曰：「大哥你恁聪明！」伊川谓尧夫：「知《易》数为知天？知《易》理为知天？」尧夫云：「须还知《易》理为知天。」因说今年雷起什处。伊川云：「尧夫怎知某便知？」又问什处起，伊川云：「起处起。」尧夫愕然。他日，伊川问明道曰：「加倍之数如何？」曰：「都忘之矣。」因叹其心无偏系如此。
举明道云：「忠恕两字，要除一个除不得。」
明道语云：「病卧于床，委之庸医，比于不慈不孝。事亲者，亦不可不知医。」伯醇先生云：「别人吃饭从脊皮上过，我吃饭从肚里去。 」
范夷叟欲同二程去看干地黄。明道率先生，先生以前辈为辞。明道云：「又何妨？一般是人。」
──右三十七条见《上蔡语录》（谢良佐，字显道，二先生门人）。
明道云：「必有《关雎》、《麟趾》之意，然后可行周公法度。」
先生曰：「明道尝言：学者不可以不看《诗》，看《诗》便使人长一格价。」
明道在颖昌，先生寻医，调官京师，因往颖昌从学。明道甚喜，每言曰：「杨君最会得容易。」及归，送之出门，谓坐客曰：「吾道南矣。」先是，建安林志宁，出入潞公门下求教。潞公云：「某此中无相益。有二程先生者，可往从之。」因使人送明道处。志宁乃语定夫及先生，先生谓不可不一见也，于是同行。时谢显道亦在。谢为人诚实，但聪悟不及先生，故明道每言杨君聪明，谢君如水投石，然亦未尝不称其善。伊川自涪归，见学者雕落，多从佛学，独先生与谢丈不变，因叹曰：「学者皆流于夷狄矣，唯有杨、谢二君长进。」
明道先生作县，凡坐处皆书「视民如伤」四字。常曰：「颢常愧此四字。」伊川二十四五时，吕原明首师事之。──右四条见《龟山语录》（杨时字中立，二先生门人也）。
扶沟地卑，岁有水旱，明道先生经画沟洫之法以治之，未及兴工而先生去官。先生曰：「以扶沟之地尽为沟洫，必数年乃成。吾为经画十里之间，以开其端。后之人知其利，必有继之者矣。夫为令之职，必使境内之民，凶年饥岁免于死亡，饱食逸居有礼义之训，然后为尽。故吾于扶沟，兴设学校，聚邑人子弟教之，亦几成而废。夫百里之施至狭也，而道之兴废系焉。是数事者，皆未及成，岂不有命与？然知而不为，而责命之兴废，则非矣。此吾所以不敢不尽心也。」
──右一事见《庭闻稿录》（杨公之子迥所记）。
朱公掞来见明道于汝，归谓人曰：「光庭在春风中坐了一个月。」游、杨初见伊川，伊川瞑目而坐，二子侍立。既觉，顾谓曰：「贤辈尚在此乎？日既晚，且休矣。」及出门，门外之雪深一尺。
伊川先生在经筵，每进讲，必博引广喻以晓悟人主。讲退，范尧夫曰：「先生怎生记得许多？」先生曰：「只为不记，故有许多。若还记，却无许多也。」
明道先生谓谢子虽少鲁，直是诚笃理会事，有不透，其颡有泚，其愤悱如此。──右三事见《侯子雅言》（侯仲良字师圣，二先生之内弟）。
和靖尝以《易传序》请问曰：「『至微者理也，至著者象也，体用一源，显微无间』，莫太泄露天机否？」伊川曰：「如此分明说破，犹自人不解悟（祁宽录云：伊川曰：「汝看得如此甚善。」吕坚中录云：伊川曰：「亦不得已言之耳）。」
和靖尝请曰：「某今日解得心广体胖之义。」伊川正色曰：「如何？」和靖曰：「莫只是乐否？」伊川曰：「乐亦没处着。」和靖偶学虞书。伊川曰：「贤那得许多工夫？」
思叔诟詈仆夫，伊川曰：「何不动心忍性？」思叔惭谢。
暇日静坐，和靖、孟敦夫（名厚，颍川人）、张思叔侍。伊川指面前水盆语曰：「清静中一物不可着，才着物便摇动。」
一日置酒，伊川曰：「饮酒不妨，但不可过。惟酒无量，不及乱。圣人岂有作乱者事，但恐乱其气血致疾，或语言错颠，容貌倾侧，皆乱也。 」
伊川归自涪州，气貌容色髭发皆胜平昔。门人问何以得此？先生曰：「学之力也。大凡学者，学处患难贫贱，若富贵荣达，即不须学也。」
鲍若雨、刘安世、刘安节数人自太学谒告来洛，见伊川，问：「尧、舜之道，孝弟而已矣。尧、舜之道，何故止于孝弟？」伊川曰：「曾见尹焞否？」曰：「未也。」请往问之。诸公遂来见和靖，以此为问。和靖曰：「尧、舜之道，止于孝弟。孝弟非尧、舜不能尽。自冬温夏清，昏定晨省，以至听于无声，视于无形，又如事父孝故事天明，事母孝故事地察，天地明察，神明彰矣，直至通于神明，光于四海，非尧、舜大圣人，不能尽此。」复以此语白伊川，伊川曰：「极是。纵使某说，亦不过此。」
──右八事《涪陵记善录》（冯忠恕所记尹公语。尹名焞，字彦明，伊川先生门人）。
游定夫酢问伊川曰：「戒慎乎其所不睹，恐惧乎其所不闻，便可驯致于无声无臭否？」伊川曰：「固是。」后谢显道（良佐）问伊川，如定夫之问。伊川曰：「虽即有此理，然其间有多少般数。」谢曰：「既云可驯致，更有何般数？」伊川曰：「如荀子谓始乎为士，终乎为圣人，此语有何不可，亦是驯致之道，然他却以性为恶，桀、纣性也，尧、舜伪也，似此驯致，便不错了。」
杨子安侍郎学禅，不信伊川，每力攻其徒，又使其亲戚王元致问难于和靖先生曰：「六经盖药也，无病安所用乎？」先生曰：「固是。只为开眼即是病。」王屈服以归。伊川自涪陵归，过襄阳，子安在焉。子安问《易》从什处起？时方挥扇，伊川以扇柄画地一下，曰：「从这里起。」子安无语。后至洛中，子安举以告和靖先生且曰：「某当时悔不更问，此画从什处起？」和靖以告伊川。伊川曰：「待他问时，只与嘿然得似个子安更喜欢也。」先生举示子安，子安由此遂服。
伊川与和靖论义命。和靖曰：「命为中人以下说，若圣人只有个义。」伊川曰：「何谓也？」和靖曰：「行一不义、杀一不辜而得天下，皆不为也，奚以命为？」伊川大赏之。又论动静之际，闻寺僧撞钟。和靖曰：「说着静，便多一个动字。说动亦然。」伊川颔之。和靖每曰：「动静只是一理，阴阳死生亦然。」
谢显道习举业，已知名，往扶沟见明道先生受学，志甚笃。明道一日谓之曰：「尔辈在此相从，只是学某言语，故其学心口不相应。盍若行之？」请问焉。曰：「且静坐。」伊川每见人静坐，便叹其善学。
先生曰：「伊川常爱衣皂，或砖褐袄，其袖亦如常人。所戴纱巾，背后望之如钟形，其制乃似今道士谓之仙桃巾者，然不曾传得样。不知今人谓之习伊川学者，大袖方顶何谓（先生在洛中，常裹昌黎巾）。」
先生尝问伊川：「鸢飞戾天，鱼跃于渊，莫是上下一理否？」伊川曰：「到这里只得点头。」
郭忠孝每见伊川问《论语》，伊川皆不答。一日，伊川语之曰：「子从事于此多少时，所问皆大。且须切问而近思！」
先生曰：「张思叔一日于伊川坐上理会尽心、知性、知天事天。伊川曰：『释氏只令人到知天处休了，更无存心养性事天也。』思叔曰： 『知天便了，莫更省事否？』伊川曰：『子何似颜子？颜子犹视听言动，不敢非礼，乃所以事天也。子何似颜子？』」
先生尝问于伊川：「如何是道？」伊川曰：「行处是。」
先生曰：「有人问明道先生：『如何是道？」明道先生曰：『于君臣父子兄弟朋友夫妇上求。』」
昔刘质夫作《春秋传》，未成。每有人问伊川，必对曰：「已令刘绚作之，自不须某费工夫也？」《刘传》既成，来呈伊川，门人请观。伊川曰：「却须着某亲作。」竟不以《刘传》示人。伊川没后，方得见今世《传》解至闵公者。昔又有蜀人谢湜提学字持正，解《春秋》成，来呈伊川。伊川曰：「更二十年后，子方可作。」谢久从伊川学，其《传》竟不曾敢出。
张思叔三十岁方见伊川，后伊川一年卒。初以文闻于乡曲，自见伊川后，作文字甚少。伊川每云：「张绎朴茂。」
先生曰：「初见伊川时，教某看敬字，某请益。伊川曰：『主一则是敬。』当时虽领此语，然不若近时看得更亲切。」宽问：「如何是主一，愿先生善喻。」先生曰：「敬有什形影？只收敛身心便是主一。且如人到神祠中致敬时，其心收敛，更着不得毫发事，非主一而何？」又曰：「昔有赵承议从伊川学，其人性不甚利，伊川亦令看敬字。赵请益，伊川整衣冠、齐容貌而已。赵举示先生，先生于赵言下有个省觉处。」
谢收问学于伊川，答曰：「学之大无如仁。汝谓仁是如何？」谢久之无入处，一日再问曰：「爱人是仁否？」伊川曰：「爱人乃仁之端，非仁也。」谢收去，先生曰：「某谓仁者公而已。」伊川曰：「何谓也？」先生曰：「能好人，能恶人。」伊川曰：「善涵养。」
先生曰：「司马温公平生用心什苦，每患无着心处，明道、伊川常叹其未止。一日，温公谓明道：『某近日有个着心处，甚安，』明道曰：『何谓也？』温公曰：『只有一个中字，着心于中，甚觉安乐。』明道举似伊川。伊川曰：『司马端明，却只是拣得一个好字，却不如只教他常把一串念珠，却似省力。试说与时，他必不受也。』又曰：『着心！只那着的是何？』」
谢显道久住太学，告行于伊川云：「将还蔡州取解，且欲改经《礼记》。」伊川问其故。对曰：「太学多士所萃，未易得之，不若乡中可必取也。」伊川曰：「不意子不受命如此！子贡不受命而货殖，盖如是也。」显道复还，次年获国学解。
韩持国与伊川善。韩在颖昌，欲屈致伊川、明道，预戒诸子侄，使置一室，至于修治窗户，皆使亲为之，其诚敬如此。二先生到，暇日与持国同游西湖，命诸子侍行。行次，有言貌不庄敬者，伊川回视，厉声叱之曰：「汝辈从长者行，敢笑语如此，韩氏孝谨之风衰矣。」持国遂皆逐去之（先生闻于持国之子彬叔，名宗质）。
王介甫为舍人时，有《杂说》行于时，其粹处有曰：「莫大之恶，成于斯须不忍。」又曰：「道义重，不轻王公；志意足，不骄富贵。」有何不可？伊川尝曰：「若使介甫只做到给事中，谁看得破？」
伊川归自涪陵，谢显道自蔡州来洛中，再亲炙焉。久之，伊川谓先生及张思叔绎曰：「可去同见谢良佐问之，此回见吾，有何所得。」尹、张如所戒，谢曰：「此来方会得先生说话也。」张以告伊川，伊川然之。
周恭叔（行己）自太学早年登科，未三十，见伊川，持身严苦，块坐一室，未尝窥牖。幼议母党之女，登科后其女双瞽，遂娶焉，爱过常人。伊川曰：「某未三十时，亦做不得此事。然其进锐者其退速。」每叹惜之。周以官事求来洛中，监水南籴场，以就伊川。会伊川有涪陵行。后数年，周以酒席有所属意，既而密告人曰：「勿令尹彦明知。」又曰：「知又何妨，此不害义理。」伊川归洛，先生以是告之。伊川曰：「此禽兽不若也，岂得不害义理（又曰：「以父母遗体偶倡贱，其可乎）。」
温州鲍若雨（商霖）与乡人十辈，久从伊川。一日，伊川遣之见先生。鲍来见，且问：「尧、舜之道孝弟而已矣，如何？」先生曰：「贤懑，只为将尧、舜做天道，孝弟做人道，便见得尧、舜道大，孝弟不能尽也。孟子下个而已字，岂欺我哉？《孝经》：『事父孝，故事天明；事母孝，故事地察。』只为天地父母只一个道理。」诸公尚疑焉，先生曰：「《曲礼》视于无形，听于无声，亦是此意也。」诸公释然，归以告伊川。伊川曰：「教某说，不过如是。」次日，先生见伊川，伊川曰：「诸人谓子靳学，不以教渠，果否？」先生曰：「某以诸公远来依先生之门受学，某岂敢辄为他说。万一有少差，便不误他一生？」伊川颔之。
王介甫与曾子固巩善，役法之变，皆曾参酌之，晚年亦相暌。伊川常言：「今日之祸，亦是元佑做成。以子瞻定役法，凡曰元丰者，皆用意更改。当时若使子固定，必无损益者，又是他党中。自可杜绝后人议也。因其暌，必能变之，况又元经他手，当知所裁度也。此坐元佑术故也。」伊川每曰：「青苗决不可行，旧役法大弊，须量宜损益（此段可疑）。」
伊川论国朝名相，必曰李文靖。
伊川与韩持国善，尝约候，韩年八十一往见之。□□间，正月一日，因弟子贺正，乃曰：「某今年有一债未还，春中须当暂往颖昌见韩持国。」盖韩八十也。春中往造焉，久留颖昌，韩早晚伴食，体貌加敬。一日，韩密谓子彬叔曰：「先生远来，无以为意。我有黄金药楪一，重二十两，似可为先生寿，然未敢遽言。我当以他事使子侍食，因从容道吾意。」彬叔侍食，如所戒，试启之。先生曰：「某与乃翁道义交，故不远而来，奚以是为？」诘朝遂归。韩谓彬叔曰：「我不敢面言，政谓此尔。」再三谢过而别。
王子真（佺期）来洛中，居于刘寿臣园亭中。一日，出谓园丁曰：「或人来寻，慎勿言我所向。」是日，富韩公来见焉，不遇而还。子真晚归。又一日，忽戒洒扫，又于刘丐茶二杯，炷香以待。是日，伊川来，款语终日，盖初未尝夙告也。刘诘之。子真曰：「正叔欲来，信息甚大。」又嵩山前有董五经，隐者也，伊川闻其名，谓其为穷经之士，特往造焉。董平日未尝出庵，是日不值。还至中途，遇一老人负茶果以归，且曰：「君非程先生乎？」伊川异之。曰：「先生欲来，信息甚大，某特入城置少茶果，将以奉待也。」伊川以其诚意，复与之同至其舍，语甚款，亦无大过人者，但久不与物接，心静而明也。先生问于伊川，伊川曰：「静则自明也。」
先生尝问伊川《春秋解》，伊川每曰：「已令刘绚去编集，俟其来。」一日，刘集成，呈于伊川，先生复请之。伊川曰：「当须自做也。」自涪陵归，方下笔，竟不能成书，刘集终亦不出。

        </div>
      </div>
    </div>
  </div>
</div>
<!--update:2025-08-30 09:35:46-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>