<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,凡例,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,诗演义全文在线阅读,诗演义全文在线下载,大玄古籍书库">
<meta name="description" content="梁寅撰。梁寅。(1309—1390),元末明初江西新喻(今新余)人,字孟敬。世业农,家贫力学,博通《五经》。累举不弟,遂弃去。辟集庆路儒学训导。元末战乱,隐居教授。明太祖朱元璋征天下名儒修述《礼》、《乐》,他就征。在礼局中以讨论精审为众所推服。书成,将授官,以老病辞归,结庐石门山,学者称为梁五经,又称石门先生。曾谓“清、慎、勤”为居官三符。著有《礼书演义》、《周礼考注》、《春秋考义》、《周易参义》、《石门集》等。其《诗演义十五卷》推演朱子诗传之义,故以演义为名。前有自序,称此书为幼学而作,博稽训诂以启其塞">
<title>诗演义_梁寅_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">诗演义</span> <br/>
          作者： <span class="inputVal" id="bkauthor">梁寅</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]100346</span> <br/>
          说明： <span class="inputVal" id="bkdec">梁寅撰 梁寅 (1309—1390),元末明初江西新喻(今新余)人,字孟敬。世业农,家贫力学,博通《五经》。累举不弟,遂弃去。辟集庆路儒学训导。元末战乱,隐居教授。明太祖朱元璋征天下名儒修述《礼》、《乐》,他就征。在礼局中以讨论精审为众所推服。书成,将授官,以老病辞归,结庐石门山,学者称为梁五经,又称石门先生。曾谓“清、慎、勤”为居官三符。著有《礼书演义》、《周礼考注》、《春秋考义》、《周易参义》、《石门集》等。其《诗演义十五卷》推演朱子诗传之义,故以演义为名。前有自序,称此书为幼学而作,博稽训诂以启其塞,根之义理以达其机,隐也使之显,略也使之详。其书浅显易见,切近不支。元儒之学,主于笃实,犹胜虚谈高论,横生臆解者。今见《四库全书·经部诗类》和《四库全书珍本初集·经部诗类》。</span> <br/>
          封面： <span class="inputVal" id="bkimg">Z_5359.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]诗演义
[book_author]梁寅
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]100346
[book_dec]梁寅撰 梁寅 (1309—1390),元末明初江西新喻(今新余)人,字孟敬。世业农,家贫力学,博通《五经》。累举不弟,遂弃去。辟集庆路儒学训导。元末战乱,隐居教授。明太祖朱元璋征天下名儒修述《礼》、《乐》,他就征。在礼局中以讨论精审为众所推服。书成,将授官,以老病辞归,结庐石门山,学者称为梁五经,又称石门先生。曾谓“清、慎、勤”为居官三符。著有《礼书演义》、《周礼考注》、《春秋考义》、《周易参义》、《石门集》等。其《诗演义十五卷》推演朱子诗传之义,故以演义为名。前有自序,称此书为幼学而作,博稽训诂以启其塞,根之义理以达其机,隐也使之显,略也使之详。其书浅显易见,切近不支。元儒之学,主于笃实,犹胜虚谈高论,横生臆解者。今见《四库全书·经部诗类》和《四库全书珍本初集·经部诗类》。
[book_img]Z_5359.jpg


[book_title]提要
钦定四库全书　　　　经部三
诗演义　　　　　　　诗类
提要
【臣】等谨案诗演义十五卷明梁寅撰寅字孟敬新喻人元末屡举不第辟集庆路儒学训导居二年以亲老辞归洪武初徵天下名儒考定礼乐寅与焉书成赐金币将授官以老病辞退居石门事迹具明史儒林传是书推演朱子诗传之义故以演义为名前有自序云此书为幼学而作博稽训诂以启其塞根之义理以达其义隐也使之显略也使之详今考其书大抵浅显易见切近不支元儒之学主于笃实犹胜虚谈高论横生臆解者也朱彝尊经义考载此书作八卷注曰未见此本至小雅苕之华篇止以下皆阙而已有一十五卷则八卷之说殊为未确盖彝尊未覩此本但据传闻録之卷数讹异其亦有由矣乾隆四十六年十一月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
诗演义原序
诗以温柔敦厚而垂教者也其为言也既平易而易知及讽咏之也又足以感人心而易入然初学诵之亦有难者焉其所以难者训诂则必欲其明也义理则必欲其正也诗之所由作者所当究而其不可知者为多也吾夫子删诗之时未有注释也至汉儒以经相传授注释益衆矣而无所前闻多为臆度故谬误相袭朱子诗传独觉夫千载之失而有以正之至於字义尤必有据凡其穿凿附会者悉弃而不取故曰训诂之必明也汉儒之释经於正理或昧迨程朱之言既行驳杂之论乃黜今之读经者宜壹遵程朱难复互异故曰义理之必正也古人之歌诗如今之歌曲或颂或规唯取大意诗之事实多所未究以今观之其作者为何人所指为何事勿问之可也故曰其不可知者为多也传之或简略者盖章解句释非君子之所尚也然幼学之士读经而懵於传读传而违於经非加之意何以究通故余之所论者为幼学虑也故博稽训诂以啓其塞根之义理以达其意於其隐也阐而使之显於其略也推而使之详其间与传抵牾盖或时有焉而以求其是也君子观之恕其僭踰正其疵谬则耄言之或传也非至幸者乎洪武十六年岁在癸亥孟夏之月临江後学梁寅序

[book_title]凡例
诗演义之作本以申朱子集传之义非敢违异间有他说可取必先用传义而他说附之其後
诗传於每篇之後各揭篇名云篇凡几章章凡几句盖因其旧今於各篇之首先揭篇名旧序是者用之其非者皆以诗传大意为篇之小序
诗中鸟兽草木之名吾夫子以为可资多识今以韵会徧考而详注之其中虽未必一一可信姑并存之以广异闻
凡诗经之正音叶音一依诗传今不重出间有难字直音其下以便初学
传中或引先儒格言或朱子自立论精粹者於演义中仍全段引之庶读者可入心熟记
传以一章之训诂聚为一处凡者也等字多省之初学者或难於成诵今於一章之後引经一句或二句先释字义後明一句之旨凡者也等字不厌其多庶成章而便於诵
凡诗之语句有重出者传既释之於前则後之重出者但云义见某篇初学者或检寻费力今於重出之句皆仍注释之但详略或异
明道先生言诗未尝章解句释其谈诗不下一字训诂只转却一两字点【平】掇念过便教人省悟传中有略处盖程子之意然经有语句难解处亦须详解虽非善言诗亦初学之便
凡诗精微处言及性命之旨德行之要必详说之一依程朱之言或有师其意不师其辞下语恐差卓识之士必有以正其失者

[book_title]卷一
钦定四库全书
诗演义卷一
明　梁寅　撰
国风周南
国风者何也曰以其为侯国民间之歌谣诵之者足以使人感动如风之能动於物也始於周南召南何也曰周南召南风之正者也文王为西伯三分天下有其二教化远及风俗丕变身修家齐国治而天下渐平此风之所以为正也其以周召言之何也曰文王分命周公召公为二伯自陕以东周公主之自陕以西召公主之故其诗得之东南者属之周公得之西南者属之召公也召南有召公之诗而周南之诗不及於周公何也曰周公者文王之子佐治於内者也故以其功为文王之功统於尊也召公者同姓之臣佐治於外者也故功在於民民称而美之此甘棠之诗所以作也其皆以南言之何也曰文王都丰天下归之者荆扬雍豫徐梁凡六州地皆在国都之南故王化自北而南也诗美文王之化而关雎言后妃鹊巢言夫人何也曰古者天子治外王后治内天下之治正家为先故美文王而以后妃言之所以明齐家之效也
关雎
旧序曰美后妃之德也传曰乃深以见文王之德也盖文王之兴虽由内助大姒者固圣女然妻道无成岂得专美故此篇者乃宫中之人於大姒始至美其贤德以见相成之道而亦以见王化之基也
关关雎鸠在河之洲窈窕淑女君子好逑
诗之六义风雅颂曰三经赋比兴曰三纬几兴者先托於物而後言所咏之事也雎鸠者水鸟如凫鷖之状谓之王雎有定偶而常并游毛传以为挚而有别挚者情之深至故不见其四处别者能有分别故不见其乘居水之大者北方曰河南方曰江洲则江河皆有之盖水中可居之地也雎鸠之鸣在於河洲雌雄相应关关其和故宫人因大姒之至以之起兴言淑善之女得配君子其德性之美亦若雎鸠也窈窕者德之深密异於轻薄一云窈窕者幽闲也好逑谓夫妇相称为匹偶之善者也常人之夫妇恩胜则亏义义胜则少恩以窈窕之淑女为君子之善匹则同德相好恩义兼存其为生民之父母如天地为万物之父母此肃雍之化所以为不可及者欤
参差荇菜左右流之窈窕淑女寤寐求之求之不得寤寐思服悠哉悠哉辗转反侧
荇菜一名接余根生水底茎如钗股上青下白叶色紫赤圆径寸余浮於水面其茎细而乱生故以参差言之也左右流之言或左或右流转而求之也寤寐求之言或寤或寐无时而忘也思服常在怀抱也悠哉悠哉思之长也辗转反侧卧不安席也
参差荇菜左右采之窈窕淑女琴瑟友之参差荇菜左右芼之窈窕淑女钟鼓乐之
采者择而取之也芼者熟而荐之也内则注云芼谓菜酿疏云用菜杂肉为羮也琴瑟友之小者友之言相亲爱也钟鼓乐之大者乐之言欢爱之至也
葛覃
后妃既成絺綌而自赋其事也
葛之覃兮施于中谷维叶萋萋黄鸟于飞集于灌木其鸣喈喈
三章皆赋也赋者分布之义诗之为赋谓敷布其事而直言之也初夏之时葛蔓覃延徧于谷中萋萋然茂盛而黄鸟飞翔集丛木之上喈喈其和声采葛斯时亦云乐矣
葛之覃兮施于中谷维叶莫莫是刈是濩为絺为綌服之无斁
刈之乃煮之煮之乃理之精者谓之絺粗者谓之綌服之无斁斁者厌也传曰亲执其劳而知其成之不易所以诚心爱之虽极垢敝而不忍厌弃也
言告师氏言告言归薄污我私薄澣我衣害澣害否归宁父母
师氏女师也古者贵家之女必以妇之贤淑者为之师称之曰姆教以妇德妇言妇容妇功女既嫁则姆随之为姆者妇人五十无子出而不复嫁者也此章言絺綌成矣后妃乃告师氏使之告于君子将归问父母之安宁也私者?服也则将烦撋之以去其旧染之污焉衣者礼服也礼服无姤污则濯澣之焉问于师何者所当澣何者不必澣见其敬也传曰已贵而能勤已富而能俭已长而敬不弛於师傅已嫁而孝不衰於父母是皆德之厚而人所难也
卷耳
后妃以君子不在因采卷耳而思念之故自赋其事以见其志也
采采卷耳不盈顷筐嗟我怀人寘彼周行
四章皆赋也卷耳一谓之枲耳即今之苍耳草叶似鼠耳丛生如盘今人麯糵中多用之卷耳之采必有所用乃妇人之职也采之未盈顷欹之筐而思念君子寘之大道之傍乃情思之发也
陟彼崔嵬我马虺隤我姑酌彼金罍维以不永怀崔嵬者山高不可越也虺隤者马病不能进也於此则且酌金罍之酒以消其忧庶不至永念盖欲往从之而知其不可是其发乎情者竟能止於礼义也
陟彼高冈我马玄黄我姑酌彼兕觥维以不永伤我马玄黄玄马而黄也马病极故色变兕觥以野牛角为酒杯也永伤者怀之深则悲矣
陟彼砠矣我马瘏矣我仆痡矣云何吁矣
石山戴土曰砠马瘏仆痡马与人俱病也义不可往从君子故托言仆马之病既不能往从将如之何哉惟嗟叹以纾其愤懑而已
樛木
后妃能逮下无嫉妬之心故衆妾作是诗以称愿之
南有樛木葛藟累之乐只君子福履绥之
三章皆兴也葛藟二物本草云藟一名千秋虆一名虆无蔓延木上叶似蒲萄而小托兴於木之下曲而葛藟上萦以美后妃有逮下之德宜享福禄而安其身也
南有樛木葛藟荒之乐只君子福履将之
葛藟萦系於木而曰荒之者盖芘覆之意将者扶助也以贵而居贱之上安荣长久是福禄扶助之也
南有樛木葛藟萦之乐只君子福履成之
成就也
螽斯
后妃不妬忌子孙衆多故衆妾以是为比焉
螽斯羽诜诜兮宜尔子孙振振兮
三章皆比也凡比者以彼之物而比此之人也螽斯蝗属长而青且小以其至冬而终故曰螽斯者语辞如云鸒斯鹿斯也螽能以股相切作声一生九十九子或云生八十一子言螽斯之羽诜诜和集宜其子孙振振然盛多尔者指螽斯而言非谓后妃也后妃不妬忌德之厚也其子孙衆多福之盛也有是德则有是福矣
螽斯羽薨薨兮宜尔子孙绳绳兮
薨薨羣飞声绳绳不絶之意
螽斯羽揖揖兮宜尔子孙蛰蛰兮
揖揖言其多而若会聚也蛰蛰言其聚而若蛰藏也
桃夭
文王之化自家而国男女以正昏姻以时故诗人美之
桃之夭夭灼灼其华之子于归宜其室家
三章皆兴也周礼仲春令会男女桃之有华正昏姻时也故以之起兴言是子之嫁必宜其室家矣男以女为室女以男为家
桃之夭夭有蕡其实之子于归宜其家室　桃之夭夭其叶蓁蓁之子于归宜其家人
桃实则蕡然而多也桃叶则蓁蓁而盛也於是之时亦可昏姻又不独有华之时为宜也贵及时而已家人者一家之人言无不和顺也
兔罝
文王之世贤才衆多虽罝兔之野人亦皆可用是诗所以美之也
肃肃兔罝椓之丁丁赳赳武夫公侯干城
兔罝乃实事因之以起兴也罝者兔网也椓椓通击也击小木钉地以设罝也兔之罝则肃肃然其整木之击则丁丁然其声故因曰此赳赳然武勇之夫岂非公侯之干城乎盾谓之干垒谓之城皆扞外而卫内者夫五兵之用虽盛时有所不免而武勇之士唯明君能以义而用之是则赳赳之武夫宜不弃於文王之世也
肃肃兔罝施于中逵赳赳武夫公侯好仇
逵者路也施者设罝也好逑善匹也谓之公侯善匹则能为之任事凡国之庶务皆可付托又优於武勇者矣
肃肃兔罝施于中林赳赳武夫公侯腹心
中林林中也腹心者同心同德之臣凡大谋大议皆可谘访又优於徒能任事者矣
芣苢
妇人无事相与采芣苢而赋之也
采采芣苢薄言采之采采芣苢薄言有之
芣苢车前草大叶长穗好生道旁服之令人有子或曰其子治难产薄者语辞犹聊也
采采芣苢薄言掇之采采芣苢薄言捋之
掇者拾也捋者取其子也
采采芣苢薄言袺之采采芣苢薄言襭之
袺者执其衽也襭者扱其衽於带间
汉广
文王之化行於江汉之间有以变其淫俗其出游之女容貌端庄人望而敬故美之以是诗也
南有乔木不可休息【思】汉有游女不可求思汉之广矣不可泳思江之永矣不可方思
三章皆兴而比也江汉之俗甚好游如乐府大堤曲可见四思字皆语辞也言木之高也不可休其下女之游也不可干近之此则兴也泳者潜行水中也方者桴也连木为牌而乘之渡水也言汉水之广不可潜行以过之江水之长不可乘桴以渡之此则比也
翘翘错薪言刈其楚之子于归言秣其马汉之广矣不可泳思江之永矣不可方思
翘翘高起也错者杂也楚即荆也小木丛生刈之以为薪也以错薪起兴而欲秣其马则悦之至所谓发乎情也以江汉为比而叹其终不可求则敬之深所谓止乎礼义也
翘翘错薪言刈其蒌之子于归言秣其驹汉之广矣不可泳思江之永矣不可方思
蒌蒿生水泽中茎叶似艾其始生数寸可为菜高而乾枯可刈以为薪驹谓马之一二岁者
汝坟
汝旁之国先被文王之化其民犹以文王之命供纣役妇人喜其君子行役而归故赋以见志也
遵彼汝坟伐其条枚未见君子惄如调饥
前二章赋也大防曰坟条枝也枚干也惄者饥意调重也言君子未归之时循汝水之坟伐其树枝及干以为薪其思望之切惄然如重饥有所不能堪忍也
遵彼汝坟伐其条肄既见君子不我遐弃
木斩而复生曰肄既见君子而曰不我遐弃知其前时之未归非夫妇之恩薄也迫於王事有所不得已焉尔
鲂鱼赬尾王室如毁虽则如毁父母孔迩
比也鲂鱼身广而薄少力细鳞赬者赤也鱼劳则尾赤鲂鱼白赬尾比其夫之劳於役也王室如毁言纣之酷暴也父母迩言文王如父母望之甚近故虽劳不怨也或谓父母在家甚近不可懈於王事而贻亲之忧亦通
麟之趾
文王后妃德修於身子孙宗族无不仁厚故诗人托兴於麟以美之
麟之趾振振公子于嗟麟兮
三章皆兴也麟者毛虫之长麕身牛尾蹄圆如马蹄一角在鼻上角端有肉其色黄王者至仁则出趾者足也振振仁厚貌麟之足不践生草不履生虫盖物中之秀异者也人之与物其形之成皆天地之气也然为人者气正而通为物者气偏而塞故人则有知觉有德性物则知觉虽有德性乃昧为麟者德性独能与人同其为王者之瑞宜也诗人以麟之趾兴公之子言麟性仁厚故其趾亦仁厚文王后妃仁厚故其子亦仁厚于嗟者叹美之辞叹息之深也赞美之至言公子之仁厚是即麟矣何必麟之出于郊然後为王者之瑞哉
麟之定振振公姓于嗟麟兮
定者额也有额而不以抵触则额亦仁厚也公姓者公之孙也孙者子之所生故礼称子孙曰子姓
麟之角振振公族于嗟麟兮
麟之角端有肉正义曰有角示威有肉示不用角之不用亦不以抵触则角亦仁厚也公族者有服之亲也五服之亲谓同高祖以下按麟趾之诗乃家齐之效子至亲也孙疏於子矣族又疏於孙矣而皆化於善焉推之以治国而国治又推之以平天下而天下平所谓一视而同仁笃近而举远其惟文王乎召南
召公奭初封于召在雍州之境其封于燕者又灭殷之後所封也周公治陕以东其南为江汉之地汉广之诗可见也召公治陕以西其南为岷沱之地江有沱之诗可见也
鹊巢
诸侯承文王之化能修身齐家夫人亦承后妃之化能率其妾媵是诗美之犹周南之关雎也
维鹊有巢维鸠居之之子于归百两御之
三章皆兴也鹊为巢知太岁所在故背太岁向太乙巢取木杪之枝不取其堕地者故谓之乾鹊鸠性拙不能为巢有居鹊巢中者如鹁鸠是也之子者此女也指诸侯之夫人方来嫁者也御者迎也诸侯之女嫁诸侯於其送其迎车皆百两既出尊贵妾媵衆多故以鹊巢鸠居起兴而美之
维鹊有巢维鸠方之之子于归百两将之
方之言并也故并两舟为方舟此言鸠与鹊并居巢中也将送也
维鹊有巢维鸠盈之之子于归百两成之
盈满也谓妾媵之多也成者成其礼也
采蘩
南国被文王之化诸侯夫人能尽诚敬以奉祭祀故家人叙其事以美之也
于以采蘩于沼于沚于以用之公侯之事
三章皆赋也蘩白蒿言于沼沚采之盖采之於其傍地非水莱也夫人亲采蘩以见其敬公侯之事谓祭祀也
于以采蘩于涧之中于以用之公侯之宫
涧中亦谓水旁宫者宗庙也
被之僮僮夙夜在公被之祁祁薄言旋归
被与髲同又谓之髢盖今之假髻也僮僮竦敬也祁祁舒迟也祭仪曰及祭之後陶陶遂遂如将复入然不欲遽去爱敬之无已也一曰蘩者白蒿可以生蚕曰宫曰在公乃公桑蚕室亦或然尔
草虫
诸侯大夫行役在外妇人感物思其君子故赋也
喓喓草虫趯趯阜螽未见君子忧心忡忡亦既见止亦既觏止我心则降
三章皆赋也草虫阜螽二物相似皆蝗属喓喓声也趯趯跃之状也虫鸣於秋寒气将至故因之伤感诗盖未见时作言思之而忧必待既见而後喜降者下也喜而其心释然也
陟彼南山言采其蕨未见君子忧心惙惙亦既见止亦既觏止我心则说
蕨初生无叶可食又曰鼈者初生时似鼈脚故以名之也采蕨为蔬又因以望君子之归也惙惙忧貌
陟彼南山言采其薇未见君子我心伤悲亦既见止亦既觏止我心则夷
薇类於蕨者一云野菜类豌豆叶者亦谓之薇我心则夷言忧之消释而心气和平也
采苹
大夫妻能奉祭祀故其家人叙其事以美之也
于以采苹南涧之滨于以采藻于彼行潦
三章皆赋也苹者水上浮萍又谓之藻至秋而叶紫色五月有花白色故谓之白苹藻者聚藻茎如钗股叶如蓬蒿生不出水苹藻皆非美菜而采以供祭者不敢用?味而贵多品交神明之义也苹生水上而取之涧滨藻生清水而取之行潦叶韵尔
于以盛之维筐及筥于以湘之维錡及釡
盛贮也以竹织器方者曰筐圆者曰筥湘烹也以铁铸器无足曰釜有足曰錡
于以奠之宗室牖下谁其尸之有齐季女
奠之以苹藻荐之也宗室大宗庙中之室也礼有大宗小宗大宗百世不迁小宗五世则迁凡小宗之祭必於大宗家庙也牖下者室西南隅所谓奥也凡庙制门堂皆南向而室中设祭则太祖东向故西南隅曰奥为最尊之所神位在北牖下而南向者谓之昭在南牖下而北向者谓之穆齐者敬也礼主妇主荐豆少而能敬见其质美而亦化之然与
甘棠
召伯循行南国以布政或舍甘棠之下後人思其德故爱其树而不忍伤也
蔽芾甘棠勿剪勿伐召伯所茇
三章皆赋也蔽芾茂盛也甘棠杜棃也白者为棠赤者为杜草木疏云棠今棠棃也棃可食故名甘棠翦者翦其枝叶伐者伐其条干茇舍止也大臣宣君上之德布岂弟之政因树木之存有无穷之思非文王之臣孰能至於此
蔽芾甘棠勿翦勿败召伯所憇　蔽芾甘棠勿翦勿拜召伯所说
勿败折之则非特勿伐勿拜屈之则非特勿败爱惜之愈久而愈至也茇之为止憇之为息说之为舍其义皆同言暂止於此犹爱其树而不能忘则其德泽之在人心岂不与树俱存而俱久乎覩其树思其人怀其惠其爱慕之至乃斯民良心之自然有不容於已者也
行露
南国遵召伯之教服文王之化淫俗既革贞女赋诗以见志焉
厌浥行露岂不夙夜谓行多露
赋也女子而早夜独行或为强暴所侵陵故曰露之厌浥也岂不欲早夜而行乎但恐多露之沾濡耳
谁谓雀无角何以穿我屋谁谓女无家何以速我狱虽速我狱室家不足
兴也雀鼠皆害人之物故以为强暴之喻若曰雀本无角也而乃穿我屋乎尔求为室家之礼无有也而何为召致我於狱乎尔致我於狱而礼未尝有安能从女乎
谁谓鼠无牙何以穿我墉谁谓女无家何以速我讼虽速我讼亦不女从
召致於讼亦不从之志操之坚也
羔羊
南国之人美其大夫衣服有常而从容自得也
羔羊之皮素丝五紽退食自公委蛇委蛇
三章皆赋也羔羊小羊也以羊皮为裘大夫燕居之服也五紽者裘五处之缝也严氏曰以丝素为组紃於五处紽缝而饰之组者以五彩丝为之薄濶为组似绳为紃退食自公退朝而食於家自公门出也委蛇委蛇言其从容顺礼也
羔羊之革素丝五緎委蛇委蛇自公退食
緎者缝之界域也
羔羊之缝素丝五总委蛇委蛇退食自公
五总义与五紽五緎同
殷其靁
妇人以夫从役而思念之且美其德而冀其必归也
殷其靁在南山之阳何斯违斯莫敢或遑振振君子归哉归哉
三章皆兴也殷者靁声初动殷殷然也雷冬而声收春而声发故感气候之变而念其君子言雷之休息动作各以时矣何此行役之人久去于此而不敢少暇乎振振信厚也言其信厚则不失期也归哉归哉必归之辞也
殷其靁在南山之侧何斯违斯莫敢遑息振振君子归哉归哉
莫敢遑息不得暇而休息也
殷其靁在南山之下何斯违斯莫或遑处振振君子归哉归哉
莫或遑处不得暇而归处也
摽有梅
贤女以贞信自守欲及时而嫁故作是诗
摽有梅其实七兮求我庶士迨其吉兮
三章皆赋也摽有梅言梅实之落也其实七言在树者止存其七见时之过也求我求者男之求我者女自言也阳先乎隂男先乎女故女欲嫁及时而必待男之求庶士谓庶人之为士者迨吉及吉日成昏也
摽有梅其实三兮求我庶士迨其今兮
梅止於三时又过矣迨今不待吉而成婚也
摽有梅顷筐塈之求我庶士迨其谓之
塈者取也顷筐取之则落之尽时又愈过矣迨其谓之但相告谓而约可定也或曰女欲婚之亟果可以为美俗乎曰周礼仲春令会男女其过时也则奔者不禁今贤女惟恐过时故其言如此然犹必待男求必待媒妁视彼奔者岂不谓贤乎
小星
南国夫人承后妃之化能不妒忌以惠其下是诗乃妾媵所作也
嘒彼小星三五在东肃肃宵征夙夜在公寔命不同小星因所见以起兴也嘒本作暳星之微光也三五言其稀盖初昏与将旦时也肃肃齐遫也衆妾进御於君不敢当夕见星而往见星而还其夜行而在於公所寔以命之贱而不同於贵者故以进御为夫人之惠而不敢以为怨也
嘒彼小星维参与昴肃肃宵征抱衾与裯寔命不犹参昴西方白虎宿参三星谓之参者以三相参也昴六星昴之言留也言阳气之稽留也襌被曰裯
江有汜
是时贵女之嫁有不与媵妾偕行者既而自悔乃迎媵以归故媵作是诗而后妃夫人能不妒忌固有以化其下者矣
江有汜之子归不我以不我以其後也悔
三章皆兴也汜者江水分流而复入于江江大而汜小也之子谓正嫡我者媵妾自谓也能左右之曰以古者诸侯一娶九女正嫡一人余皆媵妾嫡妾同时而行者礼也不与妾行非礼也复悔而迎之则嫡亦可谓贤矣
江有渚之子归不我与不我与其後也处
渚者小洲水分流而成也不我与亦谓不与皆行也其後也处悔而迎之乃与同处也
江有沱之子归不我过不我过其啸也歌
沱亦江之别流禹贡言岷山导江东别为沱是也不我过谓不过我之居而挟与俱行也啸者蹙口出声以舒愤懑之气也歌者既偕行则欢乐而歌也
野有死麕
贞女不为强暴所污故诗美之
野有死麕白茅包之有女怀春吉士诱之
兴也或曰赋也麕獐也似鹿而小无角而有牙古今注獐有牙不能噬鹿有角不能触女子当春而有所怀思为美士所诱固其常也而贤女独有以自守故诗人将称其贤而先以常情言之其曰兴则因所见以起兴曰赋则实以白茅包死麕而遗此女也
林有朴野有死鹿白茅纯束有女如玉
朴木之小者纯束谓以茅展开而约束之也史云锦绣千纯凡锦与帛一段为一纯也有女如玉言此女美如玉也
舒而脱脱兮无感我帨兮无使尨也吠
此章述女子拒其人之辞乃赋也舒而脱脱言姑徐徐而来也无感我帨言勿动其拭手之巾也无使尨也吠言勿令犬之惊吠也传曰甚言其不相及其凛然不可犯之意盖可见矣由是论之拒絶其人而为和婉之辞几所谓怨而不怒者方之激烈之人尤为难也
何彼穠矣
王姬下嫁於诸侯有肃雍之德此诗所以美之也
何彼穠矣唐棣之华曷不肃雝王姬之车
三章皆兴也穠者华多之貌唐棣谓之栘似白杨凡草木之华先合後开此华独先开後合王姬有肃雍之德则不挟贵以骄其夫家故望其车而知其德也传曰此乃东迁以後之诗而文王太姒之教久而不衰亦可见矣
何彼穠矣华如桃李平王之孙齐侯之子
平王即平王宜臼齐侯即襄公诸儿
其钓维何维丝伊缗齐侯之子平王之孙
丝之合而为纶犹男女之合而为昏故以钓之缗起兴也此诗属之召南疑不可知
驺虞
诸侯春田诗人美其仁心也
彼茁者葭壹发五豝于嗟乎驺虞
二章皆赋也葭芦苇也豝牡豕也驺虞者仁兽白质黑文尾长於身不食生物惟食自死之肉言彼生而蕃盛者葭也发矢而中五者豝也然射止五豝而已不欲暴殄而多杀故嗟叹言之曰其仁心自然是即所谓驺虞矣
彼茁者蓬壹发五豵于嗟乎驺虞
蓬者蒿也豵者一岁小豕也序以麟趾为关雎之应驺虞为鹊巢之应是王道之成也
诗演义卷一

[book_title]卷二
钦定四库全书
诗演义卷二
明　梁寅　撰
邶国风
武王克商分纣城为三自朝歌而北谓之邶南谓之鄘东谓之卫邶鄘不详其始封意皆小国为卫之附庸卫则武王弟康叔之国也其後邶鄘皆入卫而其诗皆为卫事而冠以旧国之名岂以卫地之广其诗之多而分属二国欤邶以下凡十三国其诗善恶杂见盖皆衰世之作故谓之变风云
柏舟
妇人不得於其夫而自作是诗或曰庄姜作之也
泛彼柏舟亦泛其流耿耿不寐如有隐忧微我无酒以敖以游
比也妇人见河中之舟泛泛无定故以自比言我之心耿耿其明夜不能寐遂成隐忧人饮酒则忘忧矣我非无酒可以敖游宴乐但以幽忧之深虽饮酒而忧不能忘尔
我心匪鉴不可以茹亦有兄弟不可以据薄言往愬逢彼之怒
赋也茹度也我心非镜何能茹度人之妍媸言不知何以见怒也岂无兄弟而不可依据言虽同气之亲亦不我知也故以中心之事往告愬之反遭其怒矣
我心匪石不可转也我心匪席不可卷也威仪棣棣不可选也
赋也石可转而心不可转席可卷而心不可卷言所守之定也威仪棣棣然闲习不可选择言无所差失也
忧心悄悄愠於羣小觏闵既多受侮不少静言思之寐辟有摽
赋也羣小谓衆妾觏闵见病也受侮见陵也辟擗同拊心也摽拊心貌其拊心者自伤悼也
日居月诸胡迭而微心之忧矣如匪澣衣静言思之不能奋飞
比也居诸语辞日当常明月则有亏犹正嫡当尊衆妾则卑今妾反胜嫡是日月更迭而亏矣我心忧伤如衣不澣之衣思之之深恨不能奋飞而去是亦无可奈何之辞也
绿衣
旧序云庄公惑於嬖妾夫人庄姜贤而失位自作是诗也
绿兮衣兮绿衣黄里心之忧矣曷维其已
四章皆比也绿者苍胜黄乃间色也问色贱而反以为衣则贵矣黄者中央土之色乃正色也正色贵而以为衣之里则贱矣妾贵而嫡贱何异於此哉
绿兮衣兮绿衣黄裳心之忧矣曷维其亡
上衣下裳衣贵裳贱绿贱而为衣黄贵而为裳益失所矣曷维其忘言其忧何时而忘也
绿兮丝兮女所治兮我思古人俾无訧兮
女指庄公也绿方为丝女又理而织之则成衣矣妾方处贱女乃嬖而进之则上僭矣其若之何哉亦思古人善处此者而以自励使无过而已訧者过也
絺兮綌兮凄其以风我思古人实获我心
絺綌暑服寒则弃之譬己之过时而不见答也思古人之先得我心亦安於所遇之辞也
燕燕
庄姜无子以陈女戴妫之子完为己子庄公卒而完立嬖人之子州吁弑之戴妫乃大归于陈庄姜送之而作此诗也
燕燕于飞差池其羽之子于归远送于野瞻望弗及泣涕如雨
兴也燕之类有三汉燕声多而稍小越燕紫胸胡燕胸斑黑而声大其来去有时丧偶则独飞独处故因以起兴重言之者方言若是亦爱重之意也差池者羽之不齐也远送至野望而涕泣同心同处不忍别也
燕燕于飞颉之颃之之子于归远于将之瞻望弗及伫立以泣
飞而上曰颉飞而下曰颃禽经云燕相背而飞相向而宿故飞有上下之异伫立者望而立之久也
燕燕于飞下上其音之子于归远送于野瞻望弗及实劳我心
下上其音者飞而上下故音亦上下
仲氏任只其心塞渊终温且惠淑慎其身先君之思以勖寡人
戴妫而曰仲氏称其字重之也以恩相信曰任只者语己之辞言戴妫以恩相信其心则诚实而渊深其性则温和而婉顺其守身则又能善且谨焉而又勉我以思念先君勿至怨怒两俱贤而交相爱者如此
日月
庄姜不见答於庄公呼日月以自诉也
日居月诸照临下土乃如之人兮逝不古处胡能有定宁不我顾
赋也毛氏曰日居月诸犹言日乎月乎居诸皆语助也呼日月而言既无不照矣而我之抑鬰何独不能照之耶之人者此人谓庄公也逝者发语辞不古处不以古道相处而夫妇之恩薄也胡能有定言其心何回惑而不定也宁不我顾不顾念於我也
日居月诸下土是冒乃如之人兮逝不相好胡能有定宁不我报
冒包覆也日月无不照而独不照我之情是人也何其不相好而心之无定乃不见答乎
日居月诸出自东方乃如之人兮德音无良胡能有定俾也可忘
日每旦出东月至望出东皆有常也而君之於我何不常乎德音无良者由其德非善故发於音闻亦不善也俾也可忘言独使我为可忘者耶不可忘而忘之此其所以无良也
日居月诸东方自出父兮母兮畜我不卒胡能有定报我不述
报我不述述循也其报答我者不循义理也
终风
庄公狂荡暴疾故庄姜以终日暴风比之不忍斥言其恶也
终风且暴顾我则笑谑浪笑傲中心是悼
四章皆比也风之终日所不堪也而又加暴愈不堪也人之狂荡所可恶也而又益甚愈可恶也顾我而笑非相好也慢侮而已矣故又曰谑浪笑傲如是者奈之何哉惟自伤悼尔传曰庄公暴慢无常而庄姜正静自守所以忤其意而不见答也
终风且霾惠然肯来莫往莫来悠悠我思
霾说文云风雨土也盖风扬尘而昼冥晦也惠然肯来来之速也莫往莫来有不来之时也然其思之非以其不来而思之也以其狂惑无常而忧思尔
终风且曀不日有曀寤言不寐愿言则嚏
终风且曀风而隂也不日有曀言既隂矣不旋日而又隂也人之狂惑不开悟者盖如是寤言不寐者忧思之深故既寤而不复寐也愿言则嚏徐氏曰嚏者脑鼻中气壅塞遇喷嚏则气乃舒
曀曀其隂虺虺其雷寤言不寐愿言则怀
曀曀隂之貌虺虺雷初发之声怀者思也
击鼓
卫人从军者自述之诗也
击鼓其镗踊跃用兵土国城漕我独南行
四章皆赋也兵以鼓进故闻鼓声则莫不踊跃传曰一鼓作气又曰援桴鼓之则忘其身士之奋发而前鼓使之然也土国执土功於国中也城漕筑城於漕邑也或役土功或筑城或从军三事并兴而从军尤难也
从孙子仲平陈与宋不我以归忧心有忡
孙子仲军帅之姓字也将帅非人师久於外不与同归是以忧心忡忡然也
爰居爰处爰丧其马于以求之于林之下
於是而居处者师之次止有所畏也於是而丧失其马无以御敌也丧马而求之林下见其失伍离次也士卒之失志如此将之罪也
死生契阔与子成说执子之手与子偕老
此思念其室家之辞也言在家之时与妻临别相与期约我之死生不可知也契阔而不得即归也既与子有成言矣且当别之时执子之手而期以偕老夫妇之恩岂薄哉
于嗟阔兮不我活兮于嗟洵兮不我信兮
于嗟叹辞洵者信也信者伸其志也夫既有偕老之约於是叹息而言今之竟尔契阔知我之不可以生矣在家而有信誓知我之志不得以伸矣王者之师用之以制故出必有功体之以情故劳而无怨今观此诗士失伍离次不以其制矣思室家而志不遂不悉其情矣兹所以为变风乎
凯风
卫有七子之母不能安其室其子作诗自责以感悟之也
凯风自南吹彼棘心棘心夭夭母氏劬劳
比也凯恺同乐也风者天地之怒气南风而谓之凯风则和煦而不怒能长养万物者也棘者多刺之小木故子以自比而棘心又其稚弱未成者言子之幼且非材也夭夭盛长貌劬劳言育子之难也
凯风自南吹彼棘薪母氏圣善我无令人
棘可为薪比子之成人也称母之圣善而自言子之不善唯自责而已
爰有寒泉在浚之下有子七人母氏劳苦
兴也寒泉在浚邑之下洁清而泓渟不滥流于外也母有七子乃不能安处而反自劳苦乎母以淫风流行不能慎守必托以何有何无而出入不常故子以母之劳苦为辞而深责已之不能孝养也
睍睆黄鸟载好其音有子七人莫慰母心
言黄鹂之鸣能以好音悦人意为子者乃不能慰悦其母心何哉七子者观其自责之辞皆贤子也言母之劳苦非不能供养言母之不悦非不能顺亲母也知鬻子之勤而不能以母道自重其子之贤乃能微辞以谏不显亲之恶盖将喻母於道斯可谓孝矣
雄雉
妇人以夫之从役于外而作也
雄雉于飞泄泄其羽我之怀矣自诒伊阻
兴也雉野鸡也妇人见雄雉之飞其羽泄泄然舒缓自得因谓我所思者乃从役於外自遗阻隔夫之从役必不得已而行谓之自遗阻隔者言其得已而不已乃忧思之辞也亦以见衰世之使人不以其道也
雄雉于飞下上其音展矣君子实劳我心
雄雉或下其音或上其音与雌相随飞鸣自得曰展曰实皆诚也诚矣君子敬之至也诚劳我心爱之深也
瞻彼日月悠悠我思道之云远曷云能来
赋也日往则月来月往则日来时之久也悠悠然思之不已思之长也思之长者发乎情也知其不即至止乎礼义也
百尔君子不知德行不忮不求何用不臧
百犹言凡百也凡百者总计也总计君子者皆当知德行不知德行言岂不知德行乎君子者苟能不忮害则与人无怨尤又能不贪求则不为欲所累将何为而不善乎此又见其夫之贤知其终不犯患也
匏有苦叶
刺淫乱之诗也
匏有苦叶济有深涉深则厉浅则揭
比也陆佃云瓠长而瘦上匏短颈大腹瓠甘而匏苦佩匏可以渡水但今有叶未可以佩渡处方深亦非佩匏之时也以衣涉水由带以上曰厉褰裳渡水由膝以下曰揭水深则厉不必褰水浅则揭不必厉言渡水者当量深浅之宜也淫乱之人唯知纵欲不知循理譬之水不可渡而必欲渡衣不必厉而厉裳不必褰而褰也
有弥济盈有鷕雉鸣济盈不濡轨雉鸣求其牡
弥者水之盛满也鷕者雌雉之声也水盈而不可渡则不渡可也雌鸣而无其雄则独处可也今不可渡而渡乃曰水不濡车轨非所求而求乃曰雉可与兽合人之非匹偶而妄求亦若是乎
雝雝鸣鴈旭日始旦士如归妻迨冰未泮
赋也昏礼纳采用鴈而亲迎以昏归妻以冰泮今言鴈鸣於野而雝雝然则纳采之礼未行也日初出于旦则非亲迎之时也冰之未泮妻亦未可以归也彼淫乱者岂能顾礼哉
招招舟子人涉卬否人涉卬否卬须我友
比也招招者招呼之非一人卬者我也言我而讹转为卬也舟子招人以渡而我独不从者我必待我之友而同济也男女非配偶而妄求者何不若是哉
谷风
妇人为夫所弃而作也
习习谷风以隂以雨黾勉同心不宜有怒采葑采菲无以下体德音莫违及尔同死
比也习习谷风言东风之和煦也葑菲严氏曰葑萝卜也菲土瓜也尔雅注以葑为芜菁亦萝卜下体根也首以谷风隂雨为比言隂阳和而雨泽降犹夫妇和而家道成我之黾勉勤力与尔同心不宜怒我而见弃又以葑菲下体为比言采葑菲者不可以根之替遂见弃捐但我之德音能蒙怜恤不相背负则可偕老而同死也
行道迟迟中心有违不远伊迩薄送我畿谁谓荼苦其甘如荠宴尔新昏如兄如弟
赋而比也妇既见弃矣其行迟迟若有违背不忍遽去而夫之送我不过门限故又以菜为比荼苦菜荠甘菜荼虽苦而甘如荠喻弃妇之苦有甚於荼也夫之宴乐新昏情如兄弟厚於新而薄於旧何其甚乎
泾以渭浊湜湜其沚宴尔新昏不我屑以毋逝我梁毋发我笱我躬不閲遑恤我後
比也泾水浊而渭水清二水既合流因渭之清见泾之益浊以新人之美而见故妇之益丑亦犹是也然又曰湜湜其沚者沚水中之洲也泾水虽浊而近於洲渚者尚湜湜然而清犹故妇虽见弃尚有可取但以夫方乐新昏不以我为洁尔毋逝我梁言毋往我之鱼梁毋发我笱言毋发我之笱而取其鱼以喻毋居我之处毋行我之事也我躬不閲遑恤我後又言我身且无人閲视又何暇恤我去後哉
就其深矣方之舟之就其浅矣泳之游之何有何亡黾勉求之凡民有丧匍匐救之
赋也此述其平日之勤苦水之深者或桴或舟以渡之水之浅者或泳或游以涉之泳者潜行水中游者浮水而渡也又言何者家之所有何者家之所无其无者强勉以求之至於隣里族姻或有死亡又往吊恤匍匐者手足并行言救之急也
不我能慉反以我为雠既阻我德贾用不售昔育恐育鞠及尔颠覆既生既育比予于毒
不我能慉不能养我也反以我为雠视我如仇雠此既阻我德我虽有善不见取也贾用不售如贾人有货无处鬻之也昔育恐育鞠昔为生理惟恐其穷尽也及尔颠覆颠仆倾覆也既生既育比予于毒生理既遂比我於毒物而弃之也
我有旨蓄亦以御冬宴尔新昏以我御穷有洸有溃既诒我肄不念昔者伊余来塈
旨蓄者蓄聚美菜也北方地寒秋蓄乾菜冬无菜时食之今乐新昏是亲我於穷困之时弃我於安乐之日如冬食乾菜至春夏则不食之矣有洸有溃肆其武怒也既诒我肄遗我以劳事也不念昔者伊余来塈言不念昔之来时但令安息不令劳苦士之好恶不常而恩义衰薄有如是哉
式微
旧序以为黎侯失国寓于卫其臣劝之归也传曰此无所考姑从序说
式微式微胡不归微君之故胡为乎中露
二章皆赋也式者发语辞微者衰也重言式微见衰之甚也既衰之甚何不归乎非为君之故何为而露处於此也
式微式微胡不归微君之躬胡为乎泥中
下二句盖曰非为君之一身何为而在泥涂之中然非真在泥中也亦见其污辱之甚耳
旄丘
黎之臣子久寓于卫而作也传意同上
旄丘之葛兮何诞之节兮叔兮伯兮何多日也
兴也丘之前高後下曰旄丘如旄头之形也葛蔓长而节疎濶时旣久矣卫之诸臣何多日而不见救乎
何其处也必有与也何其久也必有以也
赋也必有与必候其所与者偕来也必有以必有他故而不得即来也
狐裘蒙茸匪车不东叔兮伯兮靡所与同
狐裘蒙茸客久而裘敝也匪车不东非我之车不东来告之也靡所与同先则疑其必有与至此则知其竟无与同至者矣
琐兮尾兮流离之子叔兮伯兮褎如充耳
琐者细碎尾者微末琐兮尾兮言久客而为人所轻贱也流离之子言其为漂荡之人也褎如充耳传曰褎多笑貌充耳塞耳也耳聋之人恒多笑以急难告卫人而若不闻唯笑而已矣夫救灾恤患者义也矧卫在西周世为方伯以大恤小尤所当急黎侯失国久寓於卫其以叔伯称之亲之至也望之切也而卫人邈然无意尚为有人心乎卫之中灭而其诗居变风之首良有以夫
简兮
贤者不得志而仕於伶官是诗其自嘲之辞也
简兮简兮方将万舞日之方中在前上处
赋也简兮简慢不恭之意或曰简者简择用之也万舞者文武二舞之总名大戴礼曰汤武以万人得天下故干舞称万舞亦是舞人盛多之称也言方将又言日方中盖舞人未集之时在前上处言在君之前而处於上自夸之意也
硕人俣俣公庭万舞有力如虎执辔如组
以硕人之俣俣为公庭之舞人不以为辱又自言其如虎之强勇其执马缰能如组之柔盖不唯可充舞人亦且可为仆御也言执辔者舞与御皆贱役也前曰在前上处此曰硕人又曰力如虎皆自誉而实自嘲也
左手执龠右手秉翟赫如渥赭公言锡爵
龠如笛而六孔或三孔翟者雉羽皆文舞所执也赫如渥赭其貌赫然而盛既厚渍而又红润也公言锡爵乃献工之礼也锡爵予之以酒也传曰以硕人而得此则亦辱矣乃反以其赉予为荣亦玩世不恭之意
山有榛隰有苓云谁之思西方美人彼美人兮西方之人兮
兴也榛栗之小者苓甘草也山则有榛隰则有苓物之生也各得其所故起兴曰将谁之思乎思西方之美人也再言彼美人兮西方之人兮深以见盛王之贤而东周以来不复有矣若人者使遇明君而用之岂无以自着也哉而乃当衰世事庸主而竟止於是惜也
泉水
卫女嫁于诸侯父母既终欲归不得作诗以述其意
毖彼泉水亦流于洪有怀于卫靡日不思娈彼诸姬聊与之谋
兴也泉水者水名也毖然而出之泉水流而合于淇因起兴曰我思卫之勤而不得归於是与娈美之诸姬谋其可归与否也
出宿于泲饮饯于祢女子有行远父母兄弟问我诸姑遂及伯姊
此下赋也泲祢皆嫁时所历之地名也言其初嫁也於泲而宿止於祢而饮饯是时有行已远父母兄弟礼国君夫人父母在则归宁殁则使大夫宁於兄弟是则父母既殁义不可归也姑姊即诸姬也先问诸姑次及长姊以其处尊能守礼法故就之决行止
出宿于干饮饯于言载脂载牵旋车言迈遄臻于卫不瑕有害
干言今归时所历之地名也於干而宿止於言而饮饯载脂者以脂润其车轴载牵者理其车轴令可行也是则可即至于卫矣而又曰不瑕有害则又恐有害於义焉瑕何通不何有害犹云不无害也斯则止乎礼义者也
我思肥泉兹之永叹思须与漕我心悠悠驾言出游以写我忧
肥泉卫之水名须与漕卫之二邑也驾言出游谓驾车而行也既知害义不敢归矣然其思卫之心无时而已安得驾车而行往游於彼以舒写我心之忧乎
北门
贤者处乱世事暗君不得志而赋此也
出自北门忧心殷殷终窭且贫莫知我艰已焉哉天实为之谓之何哉
比也自北门而出将归其家也心殷殷然而忧之甚既忧其公又忧其私也贫而无以为礼曰窭窭而且贫禄之薄也莫知其艰难无所控诉也终之曰已焉哉天实为之谓之何哉无可奈何而归之天也
王事适我政事一埤益我我入自外室人交徧谪我已焉哉天实为之谓之何哉
赋也王事适我言王命所为之事以付之我也政事一埤益我言其侯国之事又一切以加之我也事烦如此所以忧之自外入其室室中之人又交徧谪我盖日用窘乏故怨而责之也
王事敦我政事一埤遗我我入自外室人交徧摧我已焉哉天实为之谓之何哉
敦广韵曰迫也盖促迫之意摧沮抑之也王事促迫之则甚於适矣室人摧抑之盖使之亲劳苦之事则甚於谪之矣
北风
贤者居下位而遭危乱相与去之也
北风其凉雨雪其雱惠而好我携手同行其虚其邪既亟只且
赋也北风其凉风之寒也雨雪其雱雪之盛也风雪交作气象愁惨以比国家危乱而祸难将至也惠而好我携手同行邀其同心之友与之俱去以避难也邪与徐同虚徐者寛缓之意只且语辞言岂可以虚徐寛缓而行乎当亟去可也或曰贤者食君之禄见危乱而去可乎曰致乱者君之亲昵也亲昵而与君同生死者宜也若疎贱之小臣则有可去之义矣
北风其喈雨雪其霏惠而好我携手同归其虚其邪既亟只且
喈者疾风之声
莫赤匪狐莫黑匪乌惠而好我携手同车其虚其邪既亟只且
所见者无非赤色之狐无非黑色之乌二者皆不祥之物人所恶见也同行也同归也同车也皆疎贱之臣犹後人之诗曰须行即骑或徒步或乘车当急去之时无不可也
静女
淫奔期会之诗也
静女其姝俟我於城隅爱而不见搔首踟蹰
三章皆赋也静女其姝言女子闲静而色美也俟我於城隅期会於城外也爱而不见失期未至也搔首以手爬其头也踟蹰行不进也盖不见而盘桓以俟其至尔
静女其娈贻我彤管彤管有炜说怿女美
传曰彤管未详何物盖相赠以结殷勤之意尔
自牧归荑洵美且异匪女之为美美人之贻
美人所赠人既美则物亦美也彤管有炜则犹可美之物荑非可美乃因人而美又以见爱之愈深也
新台
卫宣公为其子汲娶於齐闻其美而欲自娶之乃作新台於河上而要之国人恶之於是作诗刺之也
新台有泚河水弥弥燕婉之求籧篨不鲜
赋也新台在於河上则泚然而清鲜河水之近台则弥弥然而盛齐女之嫁本求燕安婉顺而乃得此籧篨丑疾之人乎籧篨本竹席卷以为囷人之拥肿不能俯者其状如之故因以目丑疾之人也
新台有洒河水浼浼燕婉之求籧篨不殄
台洒然而高峻水浼浼然而平不殄不能拒絶之也
鱼网之设鸿则离之燕婉之求得此戚施
比也设网本以求鱼而鸿反堕其中所得非所求也女本求燕婉之好而又得此戚施之人何哉戚施不能仰亦丑疾者疏云戚施面柔下人以色故不能仰
二子乘舟
旧说宣公纳汲之妻是为宣姜生夀及朔朔与宣姜愬汲於公公令汲之齐使贼先待於隘而杀之夀知之以告汲汲曰君命也不可以逃夀窃其节而先往贼杀之汲至曰君命杀我夀有何罪贼又杀之国人伤而赋之也
二子乘舟泛泛其景愿言思子中心养养
二子谓汲夀乘舟者将往齐也景当与影同国人望二子之舟其帆影泛泛然知其往而不返故思之不已而中心养养然养养犹漾漾言其心之靡定也
二子乘舟泛泛其逝愿言思子不瑕有害
瑕何通不何有害疑其有害之者泉水言有害害於义也此言有害遭杀害也　太史公曰余读世家言至於宣公之子以妇见诛弟夀争死以相让此与晋太子申生不敢明骊姬之过同俱恶伤父之志然卒死亡何其悲也或父子相杀兄弟相戮亦独何哉或曰舜之见恶於瞽叟也小杖则受大杖则走公子汲知父之将杀已逃之其可也曰仁人之为心蹈恶之实固其所惧被恶之名亦其所恶朔与宣姜愬汲於宣公必诬之以不孝之名矣被不孝之名虽逃而幸生何面目以立於世哉夫达节者圣也守节者贤也失节者庸人也汲未至於圣守节斯可也故汲之死於孝夀之死於共乃义之尽而仁之至也申生之无所逃也亦然
诗演义卷二

[book_title]卷三
<经部,诗类,诗演义>
钦定四库全书
诗演义卷三
明　梁寅　撰
鄘国风
柏舟
旧说卫世子共伯蚤死妻共姜守义父母欲夺而嫁之共姜作此以自誓焉
泛彼柏舟在彼中河髧彼两髦实维我仪之死矢靡他母也天只不谅人只
兴也因柏舟在中河而托兴以言已志彼髧然两髦之下垂者实我之仪匹也两髦者剪髪夹囟【信】子事父母之饰亲死然後去之盖指共伯也囟说文云甾盖也内则云男角女羁严氏云夹囟曰角两髦也午达曰羁三髻也之死矢靡它言虽至於死誓无他适也母也天只不谅人只传曰母之於我覆育之恩如天广大而何其不谅我之心乎不及父者疑独母在或非父意耳
泛彼柏舟在彼河侧髧彼两髦实维我特之死矢靡慝母也天只不谅人只
特亦匹也我行其野云求尔新特注妇谓夫为特靡慝不为邪也
墙有茨
旧说宣公卒惠公幼其庶兄顽烝於宣姜国人作是诗以刺之
墙有茨不可埽也中冓之言不可道也所可道也言之丑也
兴也墙有蒺藜其子三角而刺人不可埽去之也宫中之事不可言言之则丑恶也中冓顔师古曰舍之交积材木盖阃内隐奥处也
墙有茨不可襄也中冓之言不可详也所可详也言之长也
襄除去之也言之长者语长难竟且不必言也
墙有茨不可束也中冓之言不可读也所可读也言之辱也
束者束缚而去之也不可读者丑恶不可诵言也
君子偕老
旧序曰刺卫夫人也公子顽烝於宣姜传以为於此诗未有考鹑之奔奔亦然
君子偕老副笄六珈委委佗佗如山如河象服是宜子之不淑云如之何
三章皆赋也君子偕老言妇之与其君子宜偕老而终身故夫死称未亡人言亦待死尔不当再嫁也副笄六珈副之言覆也乃后夫人之首饰盖编髪为之所以覆其首若今之步摇是也笄所以卷髪曰笄者其端刻为鸡也六珈者既笄而又加饰钱氏曰今之步摇加饰以珠少者止於六多者至於三十六也委委佗佗雍容自得之貌如山安重也如河弘广也象服法度之服也子之不淑云如之何言夫人虽有是服饰之盛而无善可称亦如之何哉是不称其服也
玼兮玼兮其之翟也鬒髪如云不屑髢也玉之瑱也象之揥也扬且之皙也胡然而天也胡然而帝也
玼玉色鲜洁也翟后服之名周官司服一曰揄狄一曰阙狄注狄翟同揄翟画之阙翟缺而不画玼兮玼兮其之翟也言如玉色之鲜洁者乃夫人之翟衣也髢今之头髲也鬒髪如云不屑髢也言髪黑如云则不待於髢也玉之瑱也充耳谓之瑱以紞悬玉也象之揥也疏云以象骨为搔首又所以摘髪今之象骨鎞也扬且以下传曰扬眉上广也且语辞皙白也如天如帝言其服饰容貌之美见者惊犹鬼神也
瑳兮瑳兮其之展也蒙彼绉絺是绁袢也子之清扬扬且之顔也展如之人兮邦之媛也
瑳亦玉色之鲜也展者展衣也展襢通旧注展衣以丹縠为之乃后妃以礼见君及宾客之服也蒙彼绉絺蒙覆也绉絺絺之蹙蹙者暑服也绁袢束缚之意以展衣蒙绉絺而为之绁袢以自敛饬也或曰蒙谓加絺綌於?衣之上表而出之也子之清扬扬且之顔也清者视清明扬者眉上广言额角丰满也展如之人兮邦之媛也展诚也媛美女也言诚如是人乃邦之美女犹云国色也　首章言不淑既讥其失行矣後二章惟极言其美而其恶不言可知此诗人忠厚之意也
桑中
卫俗淫乱世族在位相窃妻妾而期会迎送如是也
爰采唐矣沬之乡矣云谁之思美孟姜兮期我乎桑中要我乎上宫送我乎淇之上矣
三章皆赋也唐谓之蒙菜男子言采唐於沬乡而思美女之为孟姜者盖以其期我要我而又送我其情之厚如此乐记曰桑间濮上之音亡国之音也桑中即桑间
爰采麦矣沬之北矣云谁之思美孟弋矣期我乎桑中要我乎上宫送我乎淇之上矣
弋即姒姓夏之後
爰采葑矣沬之东矣云谁之思美孟庸矣期我乎桑中要我乎上宫送我乎淇之上矣
葑蔓菁也【阙】
宫者【阙】
鹑之奔奔
刺宣姜与公子顽非匹耦而相从也
鹑之奔奔鹊之强强人之无良我以为兄
兴也鹑?鹑也陆佃云鹑无常居而有常匹奔奔无常居之意也鹊亦有常匹者强强行不越畿界也顽与宣姜非耦相从亦鹑鹊之不若故其言如此曰我以为兄者托为惠公之言也
鹊之强强鹑之奔奔人之无良我以为君
君者小君谓宣姜也
定之方中
卫为狄所灭文公徙居楚丘营立宫室国人悦之故美之如是
定之方中作于楚宫揆之以日作于楚室树之榛栗椅桐梓漆爰伐琴瑟
三章皆赋也定者营室星也夏正十月此星昏而正中可营宫室楚宫者楚丘之宫也揆之以日揆度也树八尺之臬度日出入之景以定东西又参日中之景以正南北也树之榛栗椅桐梓漆凡宫室之成必於旁植木以护居备用榛似栗二者皆可供笾实椅亦桐属即梧桐也又名青桐子可食单曰桐者其种甚多可作琴瑟者白桐也以其子压油者冈桐也梓者楸也又谓之檟陆佃云人呼梓为木王木莫良于梓也漆者其液黏而黑可饰器物爰伐琴瑟言椅桐梓漆皆中琴瑟之材也合而言之六木皆中用故宜
升彼虚矣以望楚矣望楚与堂景山与京降观于桑卜云其吉终焉允臧
言其营造之始升於故城以望楚丘之地又望其旁
之地曰堂【阙】　　　　　　　正方面又测景於高
丘以定基【阙】　　　　　　　　　　之卜而得吉
乃知其终【阙】　　　　　　　　山名也商颂陟彼
景山是也今按【阙】　　　　　景当与影同若云影
山不成文理以景【阙】　　　　良是盖卫地乃商之故都曰景山与京者承上文言望景山与京邑以审方面也
灵雨既零命彼倌人星言夙驾说于桑田匪直也人秉心塞渊騋牝三千
灵雨既零言时雨既降也时雨而曰灵雨灵者善也犹曰膏雨甘雨也命彼倌人令主驾之人整其驾也星言夙驾出之早也说于桑田言舍止于桑田盖劝农与蚕二事也匪直也人秉心塞渊騋牝三千言非但此人持心诚实而渊深能勤於当务如此而其致马之富亦至三千匹之多矣军国之需以马为先故言騋牝之多騋者马七尺以上也心之塞渊乃万事之本但言马而他事可知矣春秋传言文公务材训农通商惠工敬教劝学授方任能其事无不立可见
蝃蝀
刺淫奔之诗
蝃蝀在东莫之敢指女子有行远父母兄弟
比也传曰蝃蝀虹也日与雨交倏然成质乃隂阳之气不当交而交者盖天地之淫气也在东者暮虹也虹随日所映故朝西暮东诗诂曰蝃蝀隂气所为也阳气下而隂气应则为云而雨隂气起而阳不应则为虹其能截雨者阳不应故无雨也莫之敢指者以比淫奔之恶不可道也女子有行远父母兄弟言女子嫁而远亲戚当自守妇道也
朝隮于西崇朝其雨女子有行远兄弟父母
隮升也虹朝见于西如自下而升也崇朝终朝也虹既见则雨终朝而止矣
乃如之人也怀昏姻也大无信也不知命也
赋也乃如之人也之此也言此淫奔之妇也怀昏姻者思念男女之欲也大无信者女子以不自失为信故记曰信妇德也不知命者命即天理言其悖理也
相鼠
刺人之无礼也
相鼠有皮人而无仪人而无仪不死何为
兴也人之外无礼仪则内无实德而人心亡矣虽生何为乎
相鼠有齿人而无止人而无止不死何俟
止容止也亦各止其所之意如足容重手容恭皆是
相鼠有体人而无礼人而无礼胡不遄死
体者身也礼器曰礼也者犹体也体不备君子谓之不成人故言鼠必有体以兴人必有礼遄死急死也
干旄
卫大夫往见在下之贤者国人见而美之也自蝃蝀至此旧序皆以为文公时诗传以为或然也
孑孑干旄在浚之郊素丝纰之良马四之彼姝者子何以畀之
三章皆赋也孑孑干旄言大夫之旗干以旄牛尾注之其首孑孑然而特出也在浚之郊出而在浚之邑外也【阙】
孑孑干旟在浚之都素丝组之良马五之彼姝者子何以予之
旟者州里所建鸟隼之旗也上设旌旄其下系斿斿下属縿而画以鸟隼取其急疾之意也都者大邑组丝绳也疏云薄阔者为组似绳者为紃然考经中凡言组皆似绳者马之驾车非四则六此言五马亦见其多而已不必泥也
孑孑干旌在浚之城素丝祝之良马六之彼姝者子何以告之
干旌者析鸟羽於旗干之首也城即都也祝属也一云织也汉书天子驾六马此言良马六之盖夸辞也告之言告以善道也前二章言畀之予之他非所望也其所望者唯在於善道尔
载驰
宣姜之女为许穆公夫人闵卫之亡驰驱而归将以唁卫侯于漕邑许大夫追而告之以不可夫人竟不得归故赋此以言其意也
载驰载驱归唁卫侯驱马悠悠言至於漕大夫跋涉我心则忧
四章皆赋也载驰载驱行之疾也归唁卫侯吊生曰唁卫侯戴公也言至於漕时以狄人入卫戴公野处漕邑也大夫跋涉跋草涉水而来也我心则忧知其言不可归故忧之也
既不我嘉不能旋反视尔不臧我思不远既不我嘉不能旋济视尔不臧我思不閟
大夫既至果不以我归为善然我不能即反於卫则不能渡归卫之水矣然视尔不谓我善而我之所思终不能远而忘之也终不能閟絶而遂已也
陟彼阿丘言采其蝱女子善怀亦各有行许人尤之衆稺且狂
既不得归卫矣於是烦郁愤懑无以消遣乃升偏高之丘以采其蝱蝱者药中之贝母以疗郁结之疾者我虽女子所怀者当理故曰善怀亦各有行犹言亦各有志也许人见尤乃少不更事而狂妄耳许大夫爱人以德非稺也非狂也特以其见阻故谓稺狂耳
我行其野芃芃其麦控于大邦谁因谁极大夫君子无我有尤百尔所思不如我所之
归途而行於野中见芃芃之麦自伤许国?小欲告诉于大国而无由控者待而告之也谁因者无可因之人以往告也谁极者无人能至於大邦也大夫君子者敬之之辞其阻己之行虽若可恨然其所执者义故敬之而不敢以为恨也百尔所思不如我所之传曰尔之所以处我者百方亦不如使我得自尽其心也夫人之欲归者情也其不可归者义也不可归而竟不敢归以义而制情也范氏曰先王制礼父母殁则不得归宁虽国灭君死不得往赴焉义重於亡故也
卫国风
淇奥
卫人美武公之诗也
瞻彼淇奥绿竹猗猗有匪君子如切如磋如琢如磨瑟兮僩兮赫兮咺兮有匪君子终不可谖兮
三章皆兴也淇奥淇水之隈也猗然竹之美盛也有匪君子匪斐通文章着见之貌君子武公也如切如磋如琢如磨传曰治骨角者既切以刀斧复磋以鑢铴治玉石者既琢以槌凿复磨以沙石言德之修饬有进而无已也切磋琢磨德益修矣又言其充积而发见瑟兮僩兮赫兮咺兮皆发见於外者瑟矜庄貌僩威严貌赫显盛也咺疑与烜通光辉也有匪君子终不可谖兮言盛德之发见者接於人人自得之观感而不忘之也大学以切磋琢磨为学问自修知行之兼尽也以瑟僩赫咺为恂栗威仪和顺积中而英华发外也以终不可谖为盛德至善之不能忘德泽之在人心者虽千载犹一日也
瞻彼淇奥绿竹青青有匪君子充耳琇莹会弁如星瑟兮僩兮赫兮咺兮有匪君子终不可谖兮
传曰青青坚刚美盛之貌充耳者以纩悬填琇莹者美石似玉盖天子玉瑱诸侯则以美石为之也会弁如星郑氏曰会者弁之缝中言际会之处也如星者以玉饰弁之缝如星之明也以竹之坚刚茂盛兴其服饰之尊严盖有君子之德而文以君子之服斯之谓称其服者也
瞻彼淇奥绿竹如箦有斐君子如金如锡如圭如璧寛兮绰兮猗重较兮善戏谑兮不为虐兮
说文箦牀栈也竹密比如箦言其盛也如金如锡炼之精也如圭如璧琢之成也以竹之至盛兴其德之成就者如此寛兮绰兮寛宏也广大之意绰缓也从容之意广大从容见其德之自然而非勉强者矣猗重较兮言其在车之时其有容可知也猗与輢通车上两旁植木也较者木横輢上谓之重较者诗诂云轼者车前横木在舆之上高三尺三寸较在轼上又高二尺二寸较轼通高五尺五寸人立车上则凭较有所敬则俯而凭轼较在轼上若两较然故云重较也善戏谑兮不为虐兮谓盛德之君子言无非礼虽戏谑之言亦不为暴虐盖言之当理则不为暴虐侮慢之言则为暴矣夫德既盛矣其善戏谑者亦君子之言也非常人之戏谑者也
考盘
美贤者隐处之诗也
考盘在涧硕人之寛独寐寤言永矢弗谖
三章皆赋也盘与盘通考盘者以为成其盘桓隐处之室固可也以为考击盘器以节歌如鼓盆拊缶亦可也在涧者其居在山涧之旁也如前说则与在涧为合而以盘为室义颇牵强如後说则考击盘器义颇分明而下云在涧文不相蒙传所以两存其说也硕人之寛言硕大之人心广体胖能陶陶而乐不戚戚而悲也独寐寤言永矢弗谖盖谓人不我知独处一室倦而寐寐而寤寤而言自誓不忘於此乐其遯世无闷者盖如此
考盘在阿硕人之薖独寐寤歌永矢弗过
在阿者所居在冈阜曲处也薖亦寛大之意弗过者言安常守分知止知足不慕乎其外而有过於此也
考盘在陆硕人之轴独寐寤宿永矢弗告
在陆者居在高平之地也轴持轮者也轮圆转而轴不动故以为盘桓不行之喻弗告者不以此乐告人也盖吾心之乐乃自有其乐而难以告人非有所秘也非不欲人之知也
硕人
按春秋传庄姜美而无子卫人为之赋硕人或曰宫中之人赋之也
硕人其颀衣锦褧衣齐侯之子卫侯之妻东宫之妹邢侯之姨谭公维私
四章皆赋也硕人其颀言庄姜颀然而长也衣锦褧衣锦衣有文采而加以褧衣之质素也东宫谓齐太子妻之姊妹曰姨姊妹之夫曰私邢侯谭公皆庄姜姊妹之夫互言之也
手如柔荑肤如凝脂领如蝤蛴齿如瓠犀螓首蛾眉巧笑倩兮美目盼兮
手如柔荑手之柔滑而白如茅之始生者也肤如凝脂礼疏云肤者革外薄皮也革者肤内厚皮也其肤如脂之凝亦言其白也领如蝤蛴木虫之白而长者其颈似之也齿如瓠犀瓠中之子嫩则白故齿之洁白整齐似之也螓首蛾眉螓如蝉而小其额广而方正如之蚕蛾之眉细而长曲美人之眉亦如之巧笑倩兮倩好口辅也美目盼兮目之黑白分明也
硕人敖敖说于农郊四牡有骄朱幩镳镳翟茀以朝大夫夙退无使君劳
敖敖亦言其长也说于农郊言自齐来嫁于卫舍止近郊也四牡有骄驾车者皆壮健之马也朱幩镳镳幩者马衔外铁以朱纒之而镳镳然盛美也翟茀以朝翟者以雉羽饰车也茀者车前後之蔽也大夫夙退无使君劳言朝见者宜早退无使君劳于政不得与夫人相亲也
河水洋洋北流活活施罛濊濊鱣鲔发发葭菼揭揭庶姜孽孽庶士有朅
自齐至卫皆望河水以行而见其洋洋之势闻其活活之声施罛濊濊捕鱼於河也鱣鲔发发巨鱼之多也葭菼揭揭生物之盛也庶姜孽孽媵妾之美且衆也庶士有朅媵臣之多而壮也以大国之女配大国之君而述其来之所见亦如韩奕言川泽麋鹿也
氓
淫妇为人所弃而自叙其事以道其悔恨之意也
氓之蚩蚩抱布贸丝匪来贸丝来即我谋送子涉淇至于顿丘匪我愆期子无良媒将子无怒秋以为期赋也首二句言氓之蚩蚩然无知而抱布以来易丝也氓者民也乃鄙贱之称以其弃已故鄙其人也尔雅葛紵麻曰布匪来贸丝来即我谋言其来非特为贸丝也乃来就我以谋昏姻尔送子涉淇至于顿丘送之远也匪我愆期子无良媒心虽悦之而不遂往有要难之意故言其无媒也将子无怒秋以为期言请子无怒待秋而成昏也
乘彼垝垣以望复关不见复关泣涕涟涟既见复关载笑载言尔卜尔筮体无咎言以尔车来以我贿迁垝垣毁墙也复关男子所居地名也後两言复关则指其人言之尔卜尔筮体无咎言令其人卜之筮之而所谓体者乃卜筮之辞皆无凶咎之言也以尔车来以我贿迁盖一心归之故今其以车来而载我之财贿以往也
桑之未落其叶沃若于嗟鸠兮无食桑葚于嗟女兮无与士耽士之耽兮犹可说也女之耽兮不可说也比而兴也上二句言已之容貌未衰如桑叶之尚润泽也于嗟鸠兮无食桑葚葚桑之实也俗云鸠食葚多则致醉以兴下句女无与士耽也盖曰男恋於女犹可解说女恋於男不可解说矣此甚言女之失行人所共恶尔其实则非礼苟合男女同罪不可谓士之耽恋为无害也
桑之落矣其黄而陨自我徂尔三岁食贫淇水汤汤渐车帷裳女也不爽士贰其行士也罔极二三其德首二句言桑既黄则落以比己之容貌不免於衰也自我徂尔三岁食贫言自我来尔家其初三岁甚贫苦盖为夫妇非止於三岁但三岁辛勤以为生计其後则不贫矣淇水汤汤渐车帷裳渐渍也帷裳车之饰一曰童容即襜帷也言见弃而归乘车渡淇水而湿其襜帷也末四句怨辞爽差失也罔极其心之不常也言今之仳离非已之过乃士之二三其心也
三岁为妇靡室劳矣夙兴夜寐靡有朝矣言既遂矣至于暴矣兄弟不知咥其笑矣静言思之躬自悼矣赋也言初来三岁为尔家之妇不遑安於室而劳苦早起夜眠无一朝之暇至于生计已遂乃以暴怒加我至见弃而归兄弟但以我之始误不知彼之无道故不见恤唯咥然而笑静思其故非敢怨於兄弟唯自伤悼而已
及尔偕老老使我怨淇则有岸隰则有畔总角之宴言笑晏晏信誓旦旦不思其反反是不思亦已焉哉及尔偕老老使我怨及所欲也公羊传我所欲曰及言其初欲与之偕老今至於老乃见弃而使我怨乎淇则有岸隰则有畔言川泽高下其判甚明以兴下句之约信明也总角之宴言笑晏晏言自少而总角之时与尔和乐也信誓旦旦不思其反旦旦明也反复也践言也始相好时信誓甚明今乃不思践言也不思其反亦已焉哉既不践言而弃絶则亦已矣无可奈何之辞也【尝谓国风淫乱之诗固多男女之自道而亦当时才子为之耳然其诗非能刺之也乃以邪淫之心为邪淫之语如今之传奇述其离合悲欢如亲问荅岂亦讥刺乎乃所以道人邪淫者也其道人邪淫如桑中之类是也以正义而刺之如墙有茨之类是也今氓之诗备见弃絶之情其意深其辞婉如日士之耽兮犹可说也女之耽兮不可说也曰淇则有岸隰则有畔信誓旦旦不思其反此岂妇人所能道者耶朱子谓淫奔之诗多为男女自道之辞而非讥刺固足以破旧哾之谬矣而谓才子所作乃导人以邪淫则未及言也故於此发之】
竹竿
卫女嫁於诸侯思归宁而不得也
籊籊竹竿以钓于淇岂不尔思远莫致之
四章皆赋也籊籊竹之长而其尾杀也思以长竿钓淇水盖忆未嫁之时在家之乐而义不得归故切於怀然亦已焉而莫之致矣
泉源在左淇水在右女子有行远兄弟父母
思怀故地泉源则在左淇水则在右记之虽不忘而无复重即其地盖以女子既有行则远其兄弟父母乃礼之当然
淇水在右泉源在左巧笑之瑳佩玉之傩
巧笑则瑳然而见齿佩玉则傩然而有度追忆在卫而出游之时其女伴相与如是也
淇水悠悠桧楫松舟驾言出游以写我忧
言安得具舟楫而游於淇水以忘我忧乎或谓追忆昔时出游淇上如第三章之意亦通
芄兰
传曰此诗不知所谓辅氏以为讥刺在位之人也
芄兰之支童子佩觿虽则佩觿能不我知容兮遂兮垂带悸兮
以芄兰之枝兴童子之佩觿芄兰一名萝摩草蔓生断之有白汁可啖觿以象骨为之如锥可以解结乃成人之佩而童子佩之讥之也虽则佩觿能不我知言其虽佩成人之佩而其才能不足以见知于我也未二句言其雍容而自遂又悸然而下垂言其虽有贵者之饰而实无所能也
芄兰之叶童子佩韘虽则佩韘能不我甲容兮遂兮垂带悸兮
以芄兰之叶兴童子之佩韘韘以象骨为之射则着右手大指以鈎弦开体谓之决又谓之沓能射则佩之以童子而佩亦讥之也能不我甲言其才能不足以长於我也
河广
宣姜之女为宋桓公夫人生襄公而出归于卫襄公即位夫人思之而义不可往故赋此诗
谁谓河广一苇杭之谁谓宋远跂予望之
赋也卫在河北宋在河南故言谁谓河广乎但一舟如苇叶之小可以渡之矣谁谓宋远乎但一跂足而望可以见之矣地非远也往非难也心有所思而义不可越是以形之於言也
谁谓河广曾不容刀谁谓宋远曾不崇朝
刀即舠也舟之小者崇朝终朝也
伯兮
妇人以夫久从征役而作也
伯兮朅兮邦之桀兮伯也执殳为王前驱
赋也妇人以字称其夫而谓其武勇为邦国之桀乃执丈二之殳为天子之前驱焉以贤者而执贱役不以为耻而妇亦不羞其卑於以见夫妇之俱贤也
自伯之东首如飞蓬岂无膏沐谁适为容
自伯东行髪如飞蓬之乱非无膏以泽髪也非不能沐髪以去垢也第以夫不在家无心以为容
其雨其雨杲杲出日愿言思伯甘心首疾
比也望天之将雨而杲杲然日出望夫之即归而竟未得归故愿言思伯虽至於首疾亦所甘心也
焉得谖草言树之背愿言思伯使我心痗
赋也谖与萱同谓之忘忧草妇人忧夫之不归故言安得忘忧之草树之北堂可以忘忧乎心痗思之切而至於心病也
有狐
国乱民散丧其妃耦有寡妇见鳏夫而欲嫁之也
有狐绥绥在彼淇梁心之忧矣之子无裳
比也有狐绥绥然而求匹言鳏夫似之也忧其无裳欲嫁之也
有狐绥绥在彼淇厉心之忧矣之子无带
厉岸之危处也又以衣涉水由带以上曰厉无带者渡深浅必以带束衣也
有狐绥绥在彼淇侧心之忧矣之子无服
上衣下裳皆服也
木瓜
此诗盖感人之恩欲厚报之者也传曰疑亦男女相赠答之辞旧注以为齐桓公恤卫之患故作诗以美之或然而未有据也
投我以木瓜报之以琼琚匪报也永以为好也　投我以木桃报之以琼瑶匪报也永以为好也　投我以木李报之以琼玖匪报也永以为好也
三章皆比也木瓜木桃木李物之贱而轻者琼琚琼瑶琼玖物之贵而重者投我者轻而报之重非徒曰报其恩施而已也乃欲以结永久之好尔琼者美玉琚佩玉之名以其居两旁之中故曰琚瑶亦玉之美者玖者石之次玉而黑色也
诗演义卷三

[book_title]卷四
钦定四库全书
诗演义卷四
明　梁寅　撰
王国风
周平王徙居东都王城而王室遂卑与诸侯无异故其诗不为雅而为风其王号未替故不曰周而曰王
黍离
周既东迁大夫行役过故宗庙宫室尽为禾黍闵周室之颠覆彷徨不忍去故赋之
彼黍离离彼稷之苖行迈靡靡中心摇摇知我者谓我心忧不知我者谓我何求悠悠苍天此何人哉
三章皆赋而兴也彼黍离离彼稷之苖黍之苖似芦高丈余穗黑色实圆重或曰即粟也严氏曰黍有二种黏者为秫可以酿酒不黏者为黍如稻之有秔糯也考之经传或黏或不黏或高而实黑或低而实黄皆谓之黍稷一名穄其苗穗亦似芦为五谷之长月今章句云稷秋种夏熟历四时备隂阳谷之贵者行迈靡靡中心摇摇因黍稷起兴言其行之迟迟心无所定也知我者谓我心忧其知我者忠臣之心也故以我为忧国而伤感不知我者谓我何求其不知我者薄情之人也故谓旁徨不去将何所求乎悠悠苍天此何人哉怨之之深也韩子曰不知造物者意竟何如无乃都不省记任其死生夀夭耶此言悠悠苍天者其意亦然
彼黍离离彼稷之穗行迈靡靡中心如醉知我者谓我心忧不知我者谓我何求悠悠苍天此何人哉
穗黍之抽籼也稷穗下垂故以兴心之如醉
彼黍离离彼稷之实行迈靡靡中心如壹知我者谓我心忧不知我者谓我何求悠悠苍天此何人哉
实者黍之实既坚好也噎者忧之深而不能喘息如人之食不下咽也初见稷之苗再见稷之穗终见稷之实大夫行役往来非一历时月之久也初至则心不定再至则心如醉後至则心如噎感之益深而悲之益甚也
君子于役
大夫久役于外其室家思而赋之
君子于役不知其期曷至哉鸡栖于埘日之夕矣羊牛下来君子于役如之何勿思
赋也首二句言夫之行役不知归期曷至哉鸡栖于埘言当何时而至哉鸡之栖于埘亦有其时也况于行役而可无归期乎日之夕矣羊牛下来言非但鸡之栖也当日之夕羊牛亦知归矣君子于役如之何勿思言行之久当归不归安得而不思之乎
君子于役不日不月曷其有佸鸡栖于桀日之夕矣羊牛下括君子于役苟无饥渴
不日不月言不可计以日月也曷其有佸何时能会也桀者钉木以为鸡栖也羊牛下括言牛羊归至于栈也苟无饥渴愿夫在外不至饥渴也
君子阳阳
旧序曰君子遭乱相招为禄仕全身远害而已
君子阳阳左执簧右招我由房其乐只且
赋也阳阳与洋洋同得志之貌执簧执笙竽也由房自房而出也其乐只且以伶官之贱事为乐亦犹简兮以伶官为荣乃玩世不恭之意也只且语辞
君子陶陶左执翿右招我由敖其乐只且
陶陶和乐也执翿舞者执羽旄之属由敖就舞位也
扬之水
平王以申国近楚数被侵伐遣圻内之民戍之故戍者怨思而作此诗也
扬之水不流束薪彼其之子不与我戍申怀哉怀哉曷月予还归哉
三章皆兴也扬水之弱不流束薪以兴家之人不能与我同戍申怀哉怀哉思之甚切也曷月还归言归期未卜也
扬之水不流束楚彼其之子不与我戍甫怀哉怀哉曷月予还归哉
甫者吕侯之国申甫相近必昏姻之国故并戍之也
扬之水不流束蒲彼其之子不与我戍许怀哉怀哉曷月予还归哉
许亦与申相近故并戍之以平王之母申女也故遣兵戍申然幽王为申侯所杀而不能复雠是知有母而不知有父恶得为子哉矧诸侯有难方伯之责圻内之民专卫王室而使之远戍亦非也其诗所以列于变风也
中谷有蓷
凶饥之年室家相弃妇人述其悲叹之意也
中谷有蓷暵其乾矣有女仳离嘅其叹矣嘅其叹矣遇人之艰难矣
三章皆兴也蓷益母草也暵日气能乾物也中谷固幽隂之处而草因日暴至于乾死百谷之不收可见矣仳离别离也因饥馑而夫妇不相保至于分离则嘅然叹息重言嘅叹者叹息复叹息悲之甚也艰难者家之窘穷无所假贷是以至于仳离也
中谷有蓷暵其修矣有女仳离条其歗矣条其歗矣遇人之不淑矣
修者脯也草之乾死如脯也歗蹙口出声也条然以歗其声之长也不淑者古人谓死丧饥馑皆曰不淑
中谷有蓷暵其湿矣有女仳离啜其泣矣啜其泣矣何嗟及矣
暵其湿矣言草生湿地亦因旱燥而死或曰草死而腐亦湿也啜然而泣悲哀之甚也何嗟及矣盖其心必有所悔者至此则亦无如之何也
兎爰
周室衰微诸侯背畔君子不乐其生而作是诗也
有兎爰爰雉离于罗我生之初尚无为我生之後逢此百罹尚寐无吪
比也爰爰者缓也兎性隂狡以比小人雉性耿介以比君子坏朝廷者小人也而祸患之来小人以巧计幸免如兎之脱于祸患而寛缓自得君子无辜而以忠直受祸如雉之陷身于网罗也我生之初尚无为言我生之时犹及见承平无事之日也我生之後逢此百罹罹者忧也言衰乱之时百忧交集也尚寐无吪吪者动也言庶几寐而不动以俟死而已
有兎爰爰雉离于罦我生之初尚无造我生之後逢此百忧尚寐无觉
罦即翻车网可以掩兎尚寐无觉言长眠而无觉亦愿死之辞
有兎爰爰雉离于罿我生之初尚无庸我生之後逢此百凶尚寐无聪
罿亦网也无庸言此时无用忧祸难也无聪无所闻也丧败之事所不忍闻虽生而犹死也
葛藟
世衰民散有去其乡里家族而流离失所者作此诗以自叹其穷也若一涉尤人语便伤忠厚谓流离之时不能保聚而依托於人亦非必真以彼为父母兄弟也
緜緜葛藟在河之浒终远兄弟谓他人父谓他人父亦莫我顾
兴也緜緜葛藟而在河之滨其滋蔓固得所也而我乃离乡里违宗族而谓他人为父何耶虽谓他人为父人亦莫我顾盼是可叹也
緜緜葛藟在河之涘终远兄弟谓他人母谓他人母亦莫我有
亦莫我有见如不见也
緜緜葛藟在河之漘终远兄弟谓他人昆谓他人昆亦莫我闻
河之漘尔雅曰夷上洒下曰漘郭璞云涯也上平坦而下水深也亦莫我闻虽与之言闻如不闻也
采葛
淫奔之诗也
彼采葛兮一日不见如三月兮　彼采萧兮一日不见如三秋兮　彼采艾兮一日不见如三岁兮
赋也葛可为布萧可焫以降神艾乾之可以炙其采者淫奔而托此以行也一日不见其始如三月其中如三秋其後如三岁思之愈切而愿见之速也
大车
周室既衰大夫犹有能以刑政治其私邑故淫奔者畏而赋之也
大车槛槛毳衣如菼岂不尔思畏子不敢
三章皆兴也大车亦乘车以其为大夫所乘故曰大车尔槛槛车声也毳衣毳冕之服也如菼者衣绘而裳绣五色皆备其青者如葭菼之色也岂不尔思尔指所与私者而言畏子不敢子者君爵尊其大夫故以子称之畏大夫而不敢奔虽不能如二南之化俗而其政令之行亦可谓严而有礼矣
大车啍啍毳衣如璊岂不尔思畏子不奔
啍啍重迟之貌璊者玉之赤色五色备则有王氏曰如菼者衣之色如璊者裳之色奔谓妄从人也
谷则异室死则同穴谓予不信有如曒日
生不得同居死当与同葬此见其思之切而会之难然不敢犯刑禁亦不敢怨大夫又以见羞恶之心有不可泯者如曒日信誓之明也
丘中有麻
妇人望所与私之人而作
丘中有麻彼留子嗟彼留子嗟将其来施施
三章皆赋也丘中有麻以麻之盛长而可以蔽人也子嗟者男子之字疑其留于麻中也将其来施施愿其施施然而来也
丘中有麦彼留子国彼留子国将其来食
子国亦男子之字来食就我而食也
丘中有李彼留之子彼留之子贻我佩玖
之子此人也佩玖冀其以是为赠也
郑国风
郑者宣王弟友所封之国本在西都畿内咸林之地平王东迁武公佐王得虢桧之地乃徙居之施旧号于新邑焉
缁衣
郑桓公友暨子武公并为周司徒善于其职周人爱之故美之者如是
缁衣之宜兮敝予又改为兮适子之舘兮还予授子之粲兮
三章皆赋也缁衣者卿大夫居私朝之服宜者称也贤而有德称其服也舘者所居之私第也粲米之精凿者为王之司徒自有常禄惟其爱之至故欲为之制衣又欲馈之粮食以表其好贤之情也
缁衣之好兮敝子又改造兮适子之舘兮还予授子之粲兮　缁衣之蓆兮敝予又改作兮适子之舘兮还予授子之粲兮
程子曰蓆有安舒之义按此诗言致敬於贤者唯衣与食春秋传曰衣食所安不敢专也必以分人矧大臣之贤邦赖以治民依以安衣食之奉必精美而丰厚也宜哉故记曰好贤如缁衣又曰于缁衣见好贤之至以为敬贤之道固当如是也
将仲子兮
莆田郑氏曰此淫奔者之辞
将仲子兮无踰我里无折我树?岂敢爱之畏我父母仲可怀也父母之言亦可畏也
三章皆赋也将仲子将者请也仲子男子之字也无踰我里言莫过我之里也里者二十五家所居也无折我树?莫折我所树之?也?如柳可为车毂又可郁屈为桮棬其曰折?者恐男女相期为先至者折枝以为信如後世绾结菖蒲之意也岂敢爱之言非敢爱惜?树也畏我父母言不正而从人父母所恶故畏之也仲可怀情欲之感也父母可畏羞恶之心也淫女而能若是犹贤於纵欲而忘反者与
将仲子兮无踰我墙无折我树桑岂敢爱之畏我诸兄仲可怀也诸兄之言亦可畏也　将仲子兮无踰我园无折我树檀岂敢爱之畏人之多言仲可怀也人之多言亦可畏也
墙者古者树墙下以桑园者圃之籓也夫墙既远於园而里又远於　墙　人之言犹不足恤诸兄之言则甚于外人父母之言又甚于诸兄其侵陵者愈廹近则畏惧之心愈加谨是女者比之野有死麕之意亦近之母乃悼其前行之失而知自悔者耶夫子编诗与淫奔诸诗异类盖亦嘉其志也
叔于田
郑庄公弟共叔段不义而得衆国人爱而美之也
叔于田巷无居人岂无居人不如叔也洵美且仁三章皆赋也言叔段往田猎则里巷之中若无人焉非真无人也不如叔之信美且仁也
叔于狩巷无饮酒岂无饮酒不如叔也洵美且好冬猎曰狩言围守而取之也
叔适野巷无服马岂无服马不如叔也洵美且武巷无服马言无有乘马者武言其勇也夫逐禽走马宴饮固贵公子之常事叔段因此以聚结徒衆欲倾其兄故其党褒称之者如是
大叔于田
苏氏曰二诗皆曰叔于田故後篇加大以别之
叔于田乘乘马执辔如组两骖如舞叔在薮火烈具举襢裼暴虎献于公所将叔无狃戒其伤女
三章皆赋也执辔如组言其御马便习执辔在手如组之柔也两骖如舞言骖马谐和中节如舞之有容仪也叔在薮火烈且举山谷之间有草木而无水谓之薮乃禽兽之所聚也火烈者火之炽盛盖焚林而田也襢裼暴虎言叔自裸襢而徒手搏虎也末句又言请叔无狃恃其勇而轻进恐为虎所伤也
叔于田乘乘黄两服上襄两骖雁行叔在薮火烈具扬叔善射忌又良御忌抑磬控忌抑纵送忌
乘黄者四马皆黄也两服者当衡下夹辕两马曰服襄者驾也两服稍向前故曰上襄两骖稍次於服後故曰雁行两抑字发语辞四忌字助语辞骋马曰磬止马曰控舍拔曰纵从禽曰送总言叔之善射善御也
叔于田乘乘鸨两服齐首两骖如手叔在薮火烈具阜叔马慢忌叔发罕忌抑释掤忌抑鬯弓忌
鸨马之骊白杂毛者今之乌骢也齐首者两服头相并如手者两骖在傍如人之两手也具阜火之盛也马慢令马慢行也发罕箭下轻发也掤者矢之筩盖释掤谓启筩盖以出矢也鬯与韔同弓之囊也射毕则纳弓于囊也三章皆美叔段田猎骑射之精也或疑非必为叔段安知其不为他公子乎
清人
郑文公恶高克使将清邑之兵御敌于河上久而不召师散而归克奔陈郑人为之赋此诗也
清人在彭驷介旁旁二矛重英河上乎翺翔
三章皆赋也清人在彭言清邑之人为军士者从高克在河上之彭邑也驷介旁旁四马被甲而旁旁然驰驱也二矛重英酋矛长二丈夷矛长二丈四尺并建于车上其朱羽为饰者重累而见也河上乎翺翔游戏而无所为也
清人在消驷介麃麃二矛重乔河上乎逍遥
消亦河上地名麃麃武貌乔者矛上勾以县英英尽唯勾存也逍遥亦翺翔
清人在轴驷介陶陶左旋右抽中军作好
轴亦地名陶陶乐而自适也左旋右抽言在车左者旋车在车右者抽刃中军作好言军中惟游戏为乐而已　胡氏曰克有不臣之罪诛之可也爱惜其才以礼驭之亦可也乌可假以兵权委之境上坐观其离散而莫恤乎春秋书曰郑弃其师罪之深矣
羔裘
美其大夫之诗也
羔裘如濡洵直且侯彼其之子舍命不渝
三章皆赋也羔裘者大夫之服如濡润泽也洵直且侯言服此羔裘者情直而美也彼其之子言彼人也舍命不渝言其止于命分不变其心也
羔裘豹饰孔武有力彼其之子邦之司直
豹饰以豹皮为饰也孔武有力甚武而勇也邦之司直乃主张直道之臣也
羔裘晏兮三英粲兮彼其之子邦之彦兮
晏者服此裘而安然处也粲者裘上之饰烂然而鲜明但三英之制未有考耳
遵大路
淫妇留其所与私者之辞
遵大路兮掺执子之袪兮无我恶兮不寁故也
赋也男子遵大路而去妇人留之曰擥其袪不实说也言与我故旧不可速去寁者速辞夫之意
遵大路兮掺执子之手兮无我魗兮不寁好也
无我魗无以我为丑也好情好也
女曰鸡鸣
贤夫妇相警戒之诗也
女曰鸡鸣士曰昧旦子兴视夜明星有烂将翺将翔弋鳬与雁
女曰鸡鸣妇之警其夫也士曰昧旦夫若以不止於鸡鸣矣子兴视夜妇又语其夫起而视夜之何如明星有烂夫出视之言启明之星烂然天果将明矣将翺将翔夫遂翺翔而往也弋鳬与雁弋取鳬雁而归也以生丝系矢而射谓之弋
弋言加之与子宜之宜言饮酒与子偕老琴瑟在御莫不静好
弋言加之则射而中矣与子宜之言当烹之而调和得宜也宜言饮酒则以之饮宴琴瑟在御莫不静好言皷琴瑟以为乐也射者男子之所有事而士无故不去琴瑟此言弋鳬雁又言琴瑟盖皆丈夫之事也
知子之来之杂佩以赠之知子之顺之杂佩以问之知子之好之杂佩以报之
妇爱其夫不徒饮酒相乐又欲其亲贤友善故知子能致贤者之来又能顺之好之则以杂佩报答而敦其好焉君子无故玉不去身故问遗必以佩玉也
有女同车
男悦女之诗也
有女同车顔如舜华将翺将翔佩玉琼琚彼美孟姜洵美且都
赋也舜华女之顔色似之也翺翔言其出游而从容自得也女有佩玉又言姓字见其为贵富之女也洵美且都信美而又闲雅也
有女同行顔如舜英将翺将翔佩玉将将彼美孟姜德音不忘
舜英舜华之英也将将佩玉声
山有扶苏
淫女戏其所私者之辞
山有扶苏隰有荷华不见子都乃见狂且
兴也扶苏小木子都美士也狂者狂子也且语辞
山有桥松隰有游龙不见子充乃见狡童
桥乔同游龙水红草也又名马蓼生水泽中叶大而赤白色高丈余子充亦美士狡童狡狯之小儿也
蘀兮
淫女之辞也
蘀兮蘀兮风其吹女叔兮伯兮倡予和女
兴也蘀者木之稿叶也叔伯男子之字也蘀兮蘀兮则风其吹女矣叔兮伯兮女若能倡之以求于我则当和之以应于女矣
蘀兮蘀兮风其漂女叔兮伯兮倡予要女
要者成也成其欢好也
狡童
淫女见絶而戏其人之辞
彼狡童兮不与我言兮维子之故使我不能飡兮赋也彼狡童之不与我言是弃絶我也然岂以尔弃絶我而不能飡乎言悦已者衆尔之不至亦不忧也
彼狡童兮不与我食兮维子之故使我不能息兮不与我食不与我同饮食也不能息不能安寝也
褰裳
淫奔之辞
子惠思我褰裳涉溱子不我思岂无他人狂童之狂也且
赋也言子惠然而思我则我当褰裳而涉溱以从于子若不思我岂无他人之可从而必於子思念无常真狂童也哉且者语辞
子惠思我褰裳涉洧子不我思岂无他士狂童之狂也且
溱洧皆郑水然二水一出桂阳一出颍阳东南其相去稍远以此观之知淫奔之诗多时人所作若以为其人之自作则岂有既涉溱而又涉洧者乎
丰
淫奔之诗
子之丰兮俟我乎巷兮悔子不送兮
四章皆赋也淫乱之俗昏姻不以礼女自择男子而嫁之曰子之丰者言男之丰满也俟乎巷男子先求之也悔不送先疑之而後悦之故悔其不送之也
子之昌兮俟我乎堂兮悔予不将兮
子之昌者男子之盛壮也俟乎堂者男先求之至女之堂也将亦送也此二章皆言来昏之始女愆期也
衣锦褧衣裳锦褧裳叔兮伯兮驾予与行
锦衣锦裳服之美于中者褧衣褧裳服之袭于外者女自言衣服美而且备其嫁易矣叔兮伯兮字呼其男子爱之故敬之也驾予与行言以其车来与之偕行盖令其亲迎也
裳锦褧裳衣锦褧衣叔兮伯兮驾予与归
与归者与之偕归後二章又言亲迎礼成也
东门之墠
男慕女之辞也
东门之墠茹藘在坂其室则迩其人甚远
赋也东门之墠言城之东门有墠除其地而平坦者也茹藘茜草可染绦者坂陂也又泽之障曰坂门之傍有墠墠之外有坂坂之上有草识女之所居也室迩人远叹见之难也
东门之栗有践家室岂不尔思子不我即
门之傍有栗树栗树之下有成行列之家室亦识女之所居也子不我即言思慕之切恨其不来就我也
风雨
淫奔之女见所期之人而心悦也
风雨凄凄鸡鸣喈喈既见君子云胡不夷
赋也凄凄寒凉之气喈喈鸡鸣之声风且雨凄凄然也鸡犹守时而鸣喈喈然也既见君子云胡不夷者夷平也当此风雨晦冥之时而见所期之人我心云何不平耶
风雨潇潇鸡鸣胶胶既见君子云胡不瘳
潇潇风雨声胶胶犹喈喈也瘳病也言未见君子积思至病至此而愈也
风雨如晦鸡鸣不已既见君子云胡不喜
晦昏也已止也胡不喜者至此而悦徵于色也
子衿
亦淫奔之诗也
青青子衿悠悠我心纵我不往子寜不嗣音
三章皆赋也青青纯缘色也礼父母在衣纯以青衿领也悠悠思之长也言子衣青青之衿我之思悠悠矣嗣续也音问也言我纵不往女曾不传声问我盖责其忘已耳
青青子佩悠悠我思纵我不往子寜不来
佩玉佩也士佩瓀珉而青组绶不来者言不一来也
挑兮达兮在城阙兮一日不见如三月兮
挑轻獧皃达放恣也一日三月者言思之甚也
扬之水
淫者相谓也
扬之水不流束楚终鲜兄弟维子与女无信人之言人实迋女
兴也兄弟婚姻之称予女男女自相谓也迋诳也诫以无信人言谓他人实欺诳女耳
扬之水不流束薪终鲜兄弟维予二人无信人之言人实不信
人实不信以他人之言皆无实之言也
出其东门
人见淫奔之女而言其安分自乐无外慕之意也
出其东门有女如云虽则如云匪我思存缟衣綦巾聊乐我员
赋也有女如云盖淫荡之女结伴游戏美而且多也匪我思存言己之存想不在于是也缟衣綦巾聊乐我员缟衣者衣之黑白色綦巾者艾色之巾乃女服之贫陋者员与云同语辞也梁鸿见其妻孟光服作事之服喜曰真梁鸿妻也此人者不以美色为悦而以陋妻为悦亦可谓有志操者矣
出其闉都有女如荼虽则如荼匪我思且缟衣茹藘聊可与娱
闉者曲城又曰城内重门也都者城上之台即今之当门台也荼茅华轻白可爱茹藘可染绦故以名衣服之色聊可与娱言夫妇相娱乐也
野有蔓草
男女相遇于草野之诗也
野有蔓草零露漙兮有美一人清扬婉兮邂逅相遇适我愿兮
赋而兴也清扬婉兮眉目之间婉然而美也邂逅相遇不期而会也适我愿兮遂所愿欲也
野有蔓草零露瀼瀼有美一人婉如清扬邂逅相遇与子偕臧
与子偕臧言各得所欲也曰子者为女悦男之辞
溱洧
此诗亦叙淫奔者之辞
溱与洧方涣涣兮士与女方秉蕳兮女曰观乎士曰既且且往观乎洧之外洵訏且乐维士与女伊其相谑赠之以勺药
二章皆赋而兴也溱与洧方涣涣兮言水当春水解而散流也士与女方秉蕳兮蕳即兰也生泽畔似泽兰员茎白华紫萼八月华又名香水兰泽兰则方茎兰之泽可作膏涂髪郑俗以上已采兰水上以祓除不祥故士女皆秉持之女曰观乎士曰既且且语辞盖女邀士以往士乐从也洵訏且乐言洧水之外信寛大而可乐也伊其相谑赠之以勺药言士女错杂相与谑浪且以勺药为赠而结厚恩情也
溱与洧浏其清矣士与女殷其盈矣女曰观乎士曰既且且往观乎洧之外洵訏且乐维士与女伊其将谑赠之以勺药【将当作相】
浏其清矣言二水深而且清也殷其盈矣言士女之集水滨者衆而盛也　传曰郑卫之乐皆为淫声然卫诗二十有九而淫奔之诗才四之一郑诗二十有一而淫奔之诗已不翅七之五卫犹为男悦女之辞而郑皆女惑男之语卫人犹多刺讥惩创之意而郑人几于荡然无复羞愧悔悟之萌是则郑声之淫有甚于卫也
诗演义卷四

[book_title]卷五
<经部,诗类,诗演义>
钦定四库全书
诗演义卷五
明　梁寅　撰
齐国风
周武王封太公望於齐通工商之业便鱼盐之利故为大国汉志曰太公以齐地负海舄卤少五谷而人民寡廼劝以女工通鱼盐而人物辐凑管仲又设轻重之权以富国故齐人织作氷?绮綉纯丽之物号为冠带衣履天下至田齐时临淄海岱之间为一都会其中具五民百工皆备焉
鸡鸣
旧序曰思贤妃也哀公荒淫怠慢故陈贤妃贞女夙夜警戒相成之道焉　传曰此序得之但云哀公未有所考
鸡既鸣矣朝既盈矣匪鸡则鸣苍蝇之声
三章皆赋也传曰古之贤妃御于君所将旦必告君曰鸡既鸣矣会朝之臣既已盈矣欲令君早起而视朝也然实非鸡鸣也乃苍蝇之声耳其必存警畏不留於逸欲如此此所以为相成之道也
东方明矣朝既昌矣匪东方则明月出之光
此再告也谓东方既明朝既昌盛所当即起然非天明乃月明耳
虫飞薨薨甘与子同梦会且归矣无庶予子憎
此三告也虫飞而薨薨然有声天未明也岂不欲与子同梦而安寝哉然羣臣朝者俟候之久将散而归君起视朝宁早毋晏毋以予之故并以子为憎也
还
猎者相遇而称誉之辞也
子之还兮遭我乎峱之间兮并驱从两肩兮揖我谓我儇兮
三章皆赋也子之还兮褒美田猎所遇之人言其便捷也峱齐地山名肩与同三岁豕揖我谓我儇兮儇亦便利也曰还者美所遇之人曰儇者所遇之人美自已其文相称誉旧序所谓习於田猎谓之贤闲於驰逐谓之好盖俗之不美皆上之所化也
子之茂兮遭我乎峱之道兮并驱从两牡兮揖我谓我好兮
茂者年壮力强如木之茂也两牡者两兽也
子之昌兮遭我乎峱之阳兮并驱从两狼兮揖我谓我臧兮
昌者气力之盛也狼似犬鋭头白颊高前广後臧者言其善搏兽耳非有善道也
着
刺不亲迎也
俟我于着乎而充耳以素乎而尚之以琼华乎而三章皆赋也女之嫁者言壻俟我于着着者门屏之间也充耳者以纩县瑱所谓紞也尚之以琼华言加之以似玉之石即瑱也乎而语辞吕氏曰昏礼壻亲迎既奠鴈御轮乃先归俟于门外妇至则揖以入时齐俗不亲迎女至壻门始见其俟已也
俟我于庭乎而充耳以青乎而尚之以琼莹乎而庭在大门之内寝门之外琼莹亦似玉之石吕氏曰此昏礼所谓壻道妇入及寝门揖入之时也
俟我于堂乎而充耳以黄乎而尚之以琼英乎而充耳以素以青以黄皆美石之色吕氏曰此昏礼所谓升自两阶之时也
东方之日
淫奔之诗
东方之日兮彼姝者子在我室兮在我室兮履我即兮兴也彼姝者子言女之美也履我即兮随我而相就也
东方之月兮彼姝者子在我闼兮在我闼兮履我发兮闼即门也履我发兮言其行去也言淫奔之女日出则蹑我之迹而来月出则蹑我之迹而去
东方未明
刺其君兴居无节号令不时也
东方未明颠倒衣裳颠之倒之自公召之
赋也以君之严急故东方未明而起太早乃颠倒其衣裳其如是者以君来召不可不早去也
东方未曦颠倒裳衣倒之颠之自公令之
曦者明之始升也又日月之光气也
折柳樊圃狂夫瞿瞿不能晨夜不夙则莫
比也柳者柔脆之木折而挿之以樊其蔬圃非难越者也而狂夫犹瞿瞿然不敢越之以比晨夜之限甚明君乃不能知不失之早则失之莫何耶
南山
齐襄公通於文姜是诗所以刺之也
南山崔崔雄狐绥绥鲁道有荡齐子由归既曰归止曷又怀止
比也南山崔崔然而高比襄公之居君位也雄狐绥绥然而求匹比其有淫泆之心也齐子者文姜既由鲁道以嫁矣又何必怀思之乎
葛屦五两冠緌双止鲁道有荡齐子庸止既曰庸止曷又从止
冠緌者冠必有缨缨必有緌盖结缨颔下以固冠其结之余者散而下垂谓之緌葛屦必两冠緌必双以比夫妇有定偶不可乱也文姜既用鲁道以嫁襄公又何从而通之乎
艺麻如之何横从其亩取妻如之何必告父母既曰告止曷又鞠止
兴也种麻者将如何哉必先从横耕治其田亩可也取妻者将如何哉必先禀之于父母可也鲁桓以父母之命取妻矣又曷为使文姜得穷极其欲哉
析薪如之何匪斧不克取妻如之何匪媒不得既曰得止曷又极止
析薪者破析其薪也既曰归止既曰庸止既曰告止既曰得止言其始之幸得其正也曷又怀止曷又从止曷又鞠止曷又极止惜其终之肆行纵欲莫之正也传曰前二章刺齐襄後二章刺文姜盖怀之从之齐襄之罪也穷极其欲者文姜之恶也
甫田
此诗戒时人厌小而务大忽近而图远徒劳无功也
无田甫田维莠骄骄无思远人劳心忉忉
三章皆赋也言无佃大田也佃大田而力不给则其草骄骄然而张王矣无思远人言思远人而人不至则心忉忉然而徒劳矣
无田甫田维莠桀桀无思远人劳心怛怛
桀桀犹骄骄怛怛犹忉忉
婉兮娈兮总角丱兮未几见兮突而弁兮
言观於少小之子婉娈可爱长髪之时两髻如角及其既冠突然而弁是则小之可大近之可远但在于循序而进不急近功尔
卢令
此与还之诗大意略同所以美田猎之人也
卢令令其人美且仁　卢重环其人美且鬈　卢重鋂其人美且偲
赋也卢田犬也如曰韩卢是也令令犬颔下环声也重环者环之中又贯一环所谓子母环也重鋂者环之中又贯二环也说文鬈髪好也偲强力也猎人而谓之美其人非真仁人也亦犹邪人而自以为正人小人而自以为君子尔
敝笱
刺文姜也庄公之时文姜屡往会齐襄也
敝笱在梁其鱼鲂鳏齐子归止其从如云　敝笱在梁其鱼鲂鱮齐子归止其从如雨　敝笱在梁其鱼唯唯齐子归止其从如水
三章皆比也敝笱不能制大鱼故鲂鳏及鱮皆唯唯自纵庄公不能防闲其母故姜氏车马仆从哆然远行屡会齐襄而无所愧耻也　按孔丛子云卫人钓于河得鳏鱼其大盈车故诗注云鳏大鱼也
载驱
刺文姜也
载驱薄薄簟茀朱鞹鲁道有荡齐子发夕
四章皆赋也薄薄疾驱之声也簟者竹席茀者妇车之蔽朱者以漆和朱而饰车也鞹皮去毛者发夕离所宿之处也
四骊济济乖辔弥弥鲁道有荡齐子岂弟
四骊者四马同黑色也济济衆且美也弥弥辔垂而柔也岂弟乐易也言姜氏车马之美人徒之多而从容自得其心懽愉无耻甚矣
汶水汤汤行人彭彭鲁道有荡齐子翺翔
汶水则汤汤然而盛行人则彭彭然而多齐子之行则翶翔自纵翶翔者犹曰招摇市过之见之者以为耻而已则不知耻也
汶水滔滔行人儦儦鲁道有荡齐子游翺
游遨犹翶翔也按凡讥刺之诗若此篇者最为分明姜氏之恶彰彰诗人深刺之春秋屡书之姜氏既无耻而庄公以国君之尊不能防闲其母何哉观敝笱载驰二诗不待猗嗟之刺而庄公之责不得以辞矣
猗嗟
旧序曰刺鲁庄公也庄公有威仪技艺而不能防闲其母失子之道故齐人刺之
猗嗟昌兮颀而长兮抑若扬兮美目扬兮巧趋跄兮射则臧兮
三章皆赋也猗嗟昌兮叹美其盛也颀而长兮貌颀然而长也抑若扬兮或抑而俯或扬而仰皆有威仪也美目扬兮於目之动而见其美也巧趋跄兮进退中规矩也射则臧兮射之精也传曰极道其威仪技艺之美而云刺不能防闲其母者若曰惜乎其独少此耳
猗嗟名兮美目清兮仪既成兮终日射侯不出正兮展我甥兮
名者有美誉也清者目清明也仪既成兮言行礼至于卒事皆不失仪也终日射侯不出正兮射无不中也侯者张布而射之也正者射之的也或曰正本作鴊射之正象鸟之捷黠者礼注云画布曰正栖皮曰鹄鹄亦小鸟也展我甥兮言诚为齐之甥也
猗嗟娈兮清扬婉兮舞则选兮射则贯兮四矢反兮以御乱兮
娈者状貌之美也清者目之明扬者眉之美婉亦好貌舞则选兮选者数也言舞之善而为人所称数也射则贯兮中而又能贯革也四矢反兮中皆复得其故处也　或问子可以制母乎赵匡曰夫死从子通乎其下况国君乎若庄公者哀痛以思父诚敬以事母威刑以驭下车马仆从莫不俟命夫人徒往乎夫人之往也则公哀敬之不至威命之不行耳
魏国风
传曰魏国本舜禹故都其地陿隘而民贫俗俭盖有圣贤之遗风焉周初以封同姓後为晋献公所灭而取其地苏氏曰魏地入晋久矣其诗疑皆为晋而作故列于唐风之前犹邶鄘之于卫也今按公路公行公族皆晋官苏氏说然矣而诗中不言晋事者如葛屦汾沮洳或以讥刺其地之大夫非刺晋君也若以为魏故国之诗则国风多春秋时诗不应西周之诗独存魏风也
葛屦
刺褊而俭也
纠纠葛屦可以履霜掺掺女手可以缝裳要之襋之好人服之
兴也纠纠然寒凉之葛屦而可以履霜以兴使始嫁之女缝裳也古礼取妇三月始庙见既庙见然後执妇功此称女者盖嫁而未庙见者也掺掺女手言纎纎之女手也要之使缝裳腰也襋之使缝衣领也
好人提提宛然左辟佩其象揥维是褊心是以为刺赋也好人谓主妇也提提安舒也宛然左辟凡辞让必辟而居左言有威仪也象揥以象骨为摘髪之箆言此见其为贵家也以贵家而使女缝裳其心褊急是以刺之也
汾沮洳
刺贵者之俭不中礼也
彼汾沮洳言采其莫彼其之子美无度美无度殊异乎公路
三章皆兴也汾水名沮洳者下湿之地莫者野菜似柳叶厚且长有毛刺可为羮彼其之子指采莫者美无度言其美不可量也虽云美无度然身亲贱事俭啬之过殊不类乎贵人也公路掌公之路车者然意其为贵者之美称耳未必真为是官公行公族亦然
彼汾一方言采其桑彼其之子美如英美如英殊异乎公行
汾一方言在汾水之傍也采桑盖以供蚕者美如英如花之萼也公行掌兵车之行列者
彼汾一曲言采其藚彼其之子美如玉美如玉殊异乎公族
藚似车前草谓之水舄寸寸有节
园有桃
自言其心之忧而人莫知之之辞
园有桃其实之殽心之忧矣我歌且謡不知我者谓我士也骄彼人是哉子曰何其心之忧矣其谁知之其谁知之盖亦勿思
兴也园中有桃实可充殽而人未知之以兴我心之忧人亦莫能知也歌謡者忧之无奈以散其忧也其不知我者谓我乃士无所事而骄乐故歌且謡盖不知者皆小民也为士而忧乃忧国而彼小民者宜其不知也彼人是哉子曰何其盖曰彼之为政者是矣而子乃忧其不然独何为哉其谁知之盖亦勿思传曰彼之非我特未之思尔诚思之则将不睱非我而自忧矣
园有棘其实之食心之忧矣聊以行国不知我者谓我士也罔极彼人是哉子曰何其心之忧矣其谁知之其谁知之盖亦勿思
棘者小棘丛生其实亦可食聊以行国言游行国中可写其忧也士也罔极言士之放浪游戏无穷极也
陟岵
孝子役思念父母也
陟彼岵兮瞻望父兮父曰嗟予子行役夙夜无已尚慎旃哉由来无止
三章皆赋也行役之时去家既远乃登山之无草木者以望父之所在父曰嗟予子行役此下四句皆托为父之言也想父之在家必曰嗟我子之行役自蚤至夜无有止息劳苦甚矣尚愿慎之苟无罪犯尚可以归来而不止留於外也
陟彼屺兮瞻望母兮母曰嗟予季行役夙夜无寐尚慎旃哉由来无弃
屺山之有草木者弃谓弃亲而归
陟彼冈兮瞻望兄兮兄曰嗟予弟行役夙夜必偕尚慎旃哉由来无死
冈山脊也必偕者与其侪辈同作同止不得自如也
十亩之间
贤者不乐仕思与其友归于农圃也
十亩之间兮桑者闲闲兮行与子还兮　十亩之外兮桑者泄泄兮行与子逝兮
赋也十亩塲圃之地也闲闲泄泄皆自得之意行者将也此盖位卑禄薄之人虽有去意而未能即去故言将还也
伐檀
美君子隐居之志也
坎坎伐檀兮置之河之干兮河水清且涟猗不稼不穑胡取禾三百?兮不狩不猎胡瞻尔庭有县貆兮彼君子兮不素餐兮
三章皆兴而赋也伐檀将以为车而置之河干乃不为用以兴君子有道而不仕也不稼不穑以下四句托为君子之自言盖曰于稼也而不种于穑也而不收何以有禾三百?之多于狩猎也而不身亲之何以瞻而庭有县兽貆者貉也彼君子兮不素餐兮又诗人称美之辞言彼君子者诚能不素餐矣素餐者无功而食禄也
坎坎伐辐兮置之河之侧兮河水清且直猗不稼不穑胡取禾三百亿兮不狩不猎胡瞻尔庭有县特兮彼君子兮不素食兮
伐辐者伐木以为车之辐也清且直者水清而又不潆回也亿十万也特者三岁兽
坎坎伐轮兮置之河之漘兮河水清且沦猗不稼不穑胡取禾三百囷兮不狩不猎胡瞻尔庭有县鹑兮彼君子兮不素飱兮
伐轮伐木以为车之轮也沦者小风水成文如轮之转也囷圆仓鹑鹌鹑也熟食曰飱
硕鼠
民困于贪残之政而思去之也
硕鼠硕鼠无食我黍三岁贯女莫我肯顾逝将去女适彼乐土乐土乐土爰得我所
三章皆比也硕鼠之食粟比有司之重敛三岁贯女言岁岁恣其求取不敢违拒故习贯以为常也莫我肯顾不顾念我之贫困也乐土者无苛政之处
硕鼠硕鼠无食我麦三岁贯女莫我肯德逝将去女适彼乐国乐国乐国爰得我直
直犹伸也得以伸我之困也
硕鼠硕鼠无食我苖三岁贯女莫我肯劳逝将去女适彼乐郊乐郊乐郊谁之永号
莫我肯劳不能慰劳我也谁之永号无复号呼以诉苦也
诗演义卷五

[book_title]卷六
钦定四库全书
诗演义卷六
明　梁寅　撰
唐国风
周成王以帝尧旧都封弟叔虞为唐侯南有晋水至子燮乃改国号曰晋後徙居曲沃又徙居绦其地土瘠民贫勤俭质朴忧深思远有尧之遗风其诗不谓之晋而谓之唐仍始封之旧号也
蟋蟀
唐俗勤俭其民间终岁劳苦不敢少休及岁晚务闲乃敢相与为乐故赋是诗也
蟋蟀在堂岁聿其莫今我不乐日月其除无已大康职思其居好乐无荒良士瞿瞿
三章皆赋也蟋蟀促织也聿遂也日月其除除除去也言日月将舍我而去也无已大康职思其居言方燕乐而又遽相戒曰今不已过於乐乎盍亦顾念职之所居者其可也好乐无荒良士瞿瞿瞿瞿者却顾之貌言虽好乐而不至荒躭当若彼良士之长虑却顾乃不至於危亡也
蟋蟀在堂岁聿其逝今我不乐岁月其迈无已大康职思其外好乐无荒良士蹶蹶
逝迈皆去也职思其外言不徒思其职之当为又当思诸余之事而豫备之也蹶蹶动而敏于事也
蟋蟀在堂役车其休今我不乐日月其慆无已大康职思其忧好乐无荒良士休休
役车其休岁晚则役车皆休息也役车者谓之栈车其制卑小庶人行役所用与乘车不同日月其慆慆者过也言日月虚过也职思其忧人能思当忧之事则不至於忧也休休安闲也其瞿瞿也其蹶蹶也始而勤也其休休也终於逸也
山有枢
此诗盖以答前篇之意而解忧也
山有枢【音欧又音樗】隰有榆子有衣裳弗曳弗娄子有车马弗驰弗驱宛其死矣他人是愉
三章皆兴也山则有枢隰则有榆以兴富贵之家则有车马也枢刺榆也榆白榆也弗曳弗娄曳拖也娄亦曳也弗驰弗驱走马者驰也策马者驱也宛坐见貌它人是愉言它人以其所有以为愉悦也
山有栲隰有杻子有廷内弗洒弗埽子有锺鼓弗鼓弗考宛其死矣他人是保
栲山枢也树类漆杻似棣官园种之名曰万岁叶似杏而尖其色白皮正赤其理多曲少直其材可为弓弩干及车辋洒扫廷内挝锺考皷必大燕者为之俭啬者不设燕故廷内不洒扫锺皷不考击也保者居而有之也
山有漆隰有栗子有酒食何不日皷瑟且以喜乐且以永日宛其死矣他人入室
劝之以酒食欢宴也故曰且以喜乐言可消忧也又曰且以永日言宴乐则不觉日之长也他人入室其所有皆他人之物也
扬之水
晋昭公封其叔父成师于曲沃是为桓叔其後沃盛强而晋微弱国人将叛而归之此诗者国人所作也
扬之水白石凿凿素衣朱襮从子于沃既见君子云何不乐
三章皆比也扬之水水之散流而缓弱也以比晋之衰白石凿凿石之巉岩而高也以比沃之盛素衣朱襮襮领缘也是乃诸侯之服言桓叔将为诸侯故国人将从之于沃也从之而既见云何而不欢乐乎
扬之水白石皓皓素衣朱绣从子于鹄既见君子云何其忧
朱绣以朱而绣其领云何其忧无所忧也
扬之水白石??我闻有命不敢以告人
??水清而石见分明也有命谓将受命于王以为诸侯也不敢以告人欲其事之成故为之隐也
椒聊
旧序谓君子见沃之盛强能修其政知其蕃衍盛大子孙将有晋国传曰未见其必为沃而作也
椒聊之实蕃衍盈升彼其之子硕大无朋椒聊且远条且
二章皆兴而比也椒树似茱萸其实味辛而香烈聊语助也盈升椒实之多盈于十合之升也硕大无朋言其盛大无与比也且语辞远条条之远则实益多也此赞美之辞
椒聊之实蕃衍盈匊彼其之子硕大且笃椒聊且远条且
两手捧之曰匊
绸缪
国乱民贫男女有失其时而後得遂昏姻之礼者人为赋之焉
绸缪束薪三星在天今夕何夕见此良人子兮子兮如此良人何
三章皆兴也绸缪束薪三星在天言束薪者必纒绵之紧然後可负荷而建辰之月心之三星又昏见于天之东以兴今夕何夕而乃见此良人乎子兮子兮指妇言之也如此良人何言何以当此贤夫也
绸缪束刍三星在隅今夕何夕见此邂逅子兮子兮如此邂逅何
刍者草也隅者东南隅也子兮子兮指夫妇言之也如此邂逅何言何以有此良会也
绸缪束楚三星在户今夕何夕见此粲者子兮子兮如此粲者何
楚者荆属亦以为薪也子兮子兮指夫言之也如此粲者何言何以当此贤妇也
枤杜
此无兄弟者自伤其孤特而求助於人之辞
有枤之杜其叶湑湑独行踽踽岂无他人不如我同父嗟行之人胡不比焉人无兄弟胡不佽焉
二章皆兴也有特生之杜本孤立也而其叶湑湑然蕃盛以兴人之孤立者不可无助也我之独行踽踽然岂无他人乎然不如我同气之兄弟也既无兄弟矣嗟行路之人何不比辅于我乎见人之无兄弟所当闵者何不助我乎佽者助也
有枤之杜其叶菁菁独行睘睘岂无他人不如我同姓嗟行之人胡不比焉人无兄弟胡不佽焉
睘睘犹踽踽言无所依也
羔裘
传曰此诗不知所谓
羔裘豹祛自我人居居岂无他人维子之故　羔裘豹袖自我人究究岂无他人维子之好
赋也羔裘而以豹饰其袖乃卿大夫之服也居居究究尔雅曰恶也毛郑亦然传以为未详今观二章下二句疑为美其大夫之辞言岂无他人之可从乎维子与我为故旧也维子与我相亲好也若然则居居究究乃美辞非恶也
鸨羽
民从征役不得养其父母故作此诗
肃肃鸨羽集于苞栩王事靡盬不能艺稷黍父母何怗悠悠苍天曷其有所
三章皆比也鸨似鴈而大无後趾疏云鸨连趾性不树止树止则为苦栩者柞栎也其子为皂斗其殻可染皂苞丛生也鸨性不木栖今乃集于丛生之栩以比民性恶劳苦今乃久从征役也王事靡盬盬攻致也言靡盬者事不完也谓之王事侯国之民供天子之役也曷其有所言何时使我有定所也
肃肃鸨翼集于苞棘王事靡盬不能艺黍稷父母何食悠悠苍天曷其有极
苞棘者丛生之棘尤非所安者曷其有极言无已也
肃肃鸨行集于苞桑王事靡盬不能艺稻粱父母何尝悠悠苍天曷其有常
鸨行言其成行列也稻者南方稻米水生而色白粱似粟而大尔雅翼云今人多种粟少种粱以其损地力而收少有常复常所也
无衣
史记云曲沃武公伐晋灭之尽以其宝赂厘王王以武公为晋君列于诸侯此诗盖述其请命之意也
岂曰无衣七兮不如子之衣安且吉兮　岂曰无衣六兮不如子之衣安且燠兮
赋也七者侯伯七命之服也六者天子之卿六命之服也言不得七命之服则但得六命之服比于天子之卿亦可也唐之方镇请旌节于朝曰旌节吾自有之但重长安本色耳武公之意亦然故曰我岂无二章六章之服乎但不如天子命服之为重也安且吉谓无後患安且燠谓安荣如挟纩也请命天子而曰岂无衣又曰不如子之衣其辞悖慢甚矣夫簒逆者必诛而至贪货赂不加天讨反锡命之乾纲之弗举王灵之不振谁之咎与
有枤之杜
为此诗者有好贤之心而恐不足以致之也
有枤之杜生于道左彼君子兮噬肯适我中心好之曷饮食之
比也枤杜生于道左本可以?行人而其?薄少我虽有好贤之心而力寡薄彼君子者安肯适我乎噬发语辞夫贤者非为饮食而至也而人之好贤者非饮食无以寓其诚敬故曰中心好之曷饮食之其好贤若是是亦可谓贤者矣
有枤之杜生于道周彼君子兮噬肯来游中心好之曷饮食之
道周者道之周绕而曲处也
葛生
妇人以其夫久从征役而不归思而赋之也
葛生蒙楚蘝蔓于野予美亡此谁与独处
兴也蘝草也似栝楼叶盛而细言葛之生则蒙蔽于荆楚矣蘝之盛则延蔓于野中矣彼物各有依托而予之所美者独不在是则谁能相与而块然独处乎
葛生蒙棘蘝蔓于域予美亡此谁与独息
域地之界限也独息独居止也
角枕粲兮锦衾烂兮予美亡此谁与独旦
赋也以角为枕粲然而鲜美以锦为衾烂然其文乎何夫之不在而独处至旦乎
夏之日冬之夜百岁之後归于其居　冬之夜夏之日百岁之後归于其室
夏日永冬夜永独居忧思于是为甚生不得同居以相娱死犹愿同葬以毕志此以见妇人之从一而终无他心也其居其室皆谓坟墓也
采苓
刺听谗之诗
采苓采苓首阳之巅人之为言苟亦无信舍旃舍旃苟亦无然人之为言胡得焉
兴也苓药草也其为苓者非为苍耳为甘草为茯苓为朽木之菌皆曰苓也采苓者必求之于僻远之地故因之起兴以为凡听人言必加审察不可轻信舍旃舍旃苟亦无然谓姑舍置之未可遽以为然也人之为言胡得焉谓泛泛之言未必皆得其实也
采苦采苦首阳之下人之为言苟亦无与舍旃舍旃苟亦无然人之为言胡得焉
苦者苦菜也苟亦无与不可轻于许与也
采葑采葑首阳之东人之为言苟亦无从舍旃舍旃苟亦无然人之为言胡得焉
葑蔓菁也
秦国风
秦本伯益之後有中潏者居西戎七世孙曰非子为周孝王养焉而蕃息王封为附庸而邑之秦宣王时非子曾孙秦仲为大夫讨西戎不克而见杀及犬戎杀幽王仲之孙襄公以兵送平王东迁于洛邑有功王封为诸侯曰能逐犬戎即有岐丰之地襄公遂有周西都地八百里至玄孙德公乃徙于雍　愚尝论之曰平王之封秦襄可也而使之逐戎即有岐丰之则非也丰镐者周所兴之地先王之宗庙在是非可弃者而王乃弃之一失也天子之封诸侯也有其制诸侯有功而宠锡之也有其典今子以八百里大地违王制而悖典礼二失也西都之地阻山带河其民重厚而质直雄勇而刚毅乃不能保有其民以四征不靖三失也平王诚能有少康之志总率东诸侯以讨犬戎彼秦者固当尽力何患乎戎翟戎翟既逐据形胜之地以控制六合而夷夏咸服矣平王不能然而周由是以衰秦由是以兴呜呼是三失者岂小失也哉
车邻
是时秦君始有车马及寺人之官将见者必先使寺人通之国人创见而夸美之也
有车邻邻有马白颠未见君子寺人之令
赋也邻与辚同邻邻衆车之声也白颠白额马君子谓秦君寺人之令欲见君者必使内小臣通之也
阪有漆隰有栗既见君子并坐皷瑟今者不乐逝者其耋
兴也山坡曰阪有漆有栗无所取义但以秦地所有随见而发兴也皷瑟劝之为乐也八十曰耋逝者其耋言日月之逝而老将至也
阪有桑隰有杨既见君子并坐皷簧今者不乐逝者其亡
簧者笙中金叶也
驷驖
美秦君田狩之辞
驷驖孔阜六辔在手公之媚子从公于狩
三章皆赋也说文驖马赤黑色六辔者谓两服两骖各两辔而骖马两辔纳之于觖故在手者六辔也媚子君所爱之人也
奉时辰牡辰牡孔硕公曰左之舍拔则获
奉时辰牡言虞人奉是当时之兽以待射也物之可食四时异宜故曰辰牡公曰左之射必中其左然後为中杀也舍拔则获发矢无不中也拔谓箭括箭之筑弦处也
游于北园驷马既闲輶车鸾镳载猃歇骄【猃音歛去声骄音枵】春秋传曰郑有原圃秦有具囿北园岂即具囿欤四马既闲马皆闲习也輶车鸾镳輶轻也□马衔铁也衔外有铃声和如鸾故曰鸾镳载猃歇骄猃也歇也骄也皆田犬之名歇一作猲骄一作獢猃长喙者歇骄短喙者以车载犬盖行远必休其足力也
小戎
襄公承天子之命率其国人以征西戎故役者之家人先夸车甲之盛而後及其私情盖以义兴师虽妇人亦知勇于赴敌而无所怨矣
小戎俴收五楘梁輈游环胁驱隂靷沃续文茵畅毂驾我骐馵言念君子温其如玉在其板屋乱我心曲三章皆赋也兵车曰小戎俴浅也收轸也轸者车上前後两端横木所以收歛所载大车之内前轸至後轸其深八尺兵车轸四尺四寸比大车为浅故曰俴收也五楘梁輈楘者文章历録然之皃梁輈盖从前轸以前屈曲而上至衡则向下鈎之衡横于輈下而輈形穹窿上曲如屋之梁又以革五处束之其文章历録然也輈长一丈四尺四寸亦谓之辕游环胁驱游环者靷环也以皮为环当两服马之背游移前郤引两骖马之外辔贯其中而执之所以制骖马使不得外出也胁驱亦以皮为之前系于衡之两端後系于轸之两端当服马胁之外所以驱骖马使不得内入也隂靷鋈续隂者揜軓也軓在轼前而以板横侧揜之以其隂映此軓故曰隂也靷者以皮二条前系骖马之颈後系隂板之上有续靷处消白金沃灌其环也黄公绍曰兵车乘车之轮其崇六尺六寸轨居轮之中实得其半孔疏以轨为辙非也文茵畅毂文茵如虎皮褥是也毂者车轮之中外持辐内受轴者大车之毂一尺有半兵车之毂三尺二寸故曰畅毂畅者长也驾我骐馵骐者马苍艾色文如博棊?者马左足白言念君子温其如玉美其夫之辞也在其板屋乱我心曲西戎之俗以板为屋想夫之远征在于板屋乱我心思之委曲也
四牡孔阜六辔在手骐駵是中騧骊是骖龙盾之合鋈以觼軜言念君子温其在邑方何为期胡然我念之骐駵是中以赤马黑鬛者为两服也騧骊是骖以马之黄与黑者为两骖也龙盾之合盾即干所以扞身者画为龙文以二合载车上备缺坏也鋈以觼軜觼乃环之有舌者軜者骖内辔也置觼於轼前以系軜故曰觼軜亦鋈白金以为饰方何为期胡然我念之言未知归在何时何念之切也
俴驷孔羣厹矛鋈錞蒙伐有苑虎韔镂膺交韔二弓竹闭绲縢言念君子载寝载兴厌厌良人秩秩德音俴驷孔羣四马皆以浅薄之金为甲孔羣甚和也厹矛鋈錞厹矛三隅矛也以白金沃矛之下端平底錞者平底也蒙伐有苑伐者盾之别名苑者文貌乃画杂羽之文于盾上也虎韔镂膺镂金以饰马当胸带也交韔二弓颠倒安置于韔中也竹闭绲縢闭者弓檠也以竹为之绲者绳也縢者约也以绳约其闭于弛弓之里檠弓体使正也载寝载兴思之无已寝兴弗释也厌厌安也秩秩有序也末二句皆义其夫之情统观三章所云虽为妇人所自言然其言制器之详密岂妇人能之盖亦工于言者设为妇人之辞耳
兼葭
此君子有所思念而作也
兼葭苍苍白露为霜所谓伊人在水一方遡洄从之道阻且长遡游从之宛在水中央
赋也又疑当为兴兼葭既苍苍而老色白露既寒而为露此晚秋时也所谓伊人犹言彼人指所思者也在水一方望之隔水也遡洄者逆流也逆流而上则道路阻修遡游者顺流也顺流而下又在於水中言见其人之难也此诗虽不知何所指然其辞可诵後人之诗多摹此意固不必求其为何人而作也
兼葭凄凄白露未曦所谓伊人在水之湄遡洄从之道阻且跻遡游从之宛在水中坻
湄者水草交也跻者崎岖而难升也小渚曰坻
兼葭采采白露未已所谓伊人在水之涘遡洄从之道阻且右遡游从之宛在水中沚
采采浥露而光采也右者不相值而出其右也沚亦小渚
终南
秦人美其君之辞
终南何有有条有梅君子至止锦衣狐裘顔如渥丹其君也哉
二章皆兴也言终南山果何所有乎有木曰条者焉又有曰梅者焉条者郭璞曰山楸也因二木而人往言秦君至此山之下以锦为衣以狐为裘而其顔如渥丹则称其为君也哉渥丹者容色红润也
终南何有有纪有堂君子至止黻衣绣裳佩玉将将夀考不忘
纪者山之廉角也堂者山之寛平处也黻衣者衣之文如亚又如两已相戾乃画之者而裳则绣之者佩玉将将美其仪也寿考不忘愿其寿也
黄鸟
秦穆公卒遗令以人从死康公狥父之乱命於是从死者衆而子车氏之三良与焉国人哀而赋之也
交交黄鸟止于棘谁从穆公子车奄息维此奄息百夫之特临其穴惴惴其栗彼苍者天殱我良人如可赎兮人百其身
三章皆兴也子车奄息子车氏之子名奄息也百夫之特杰出于百夫之上也临其穴惴惴其栗廹而纳之圹中是以惴惴然恐惧也殱杀也人百其身谓可赎则虽百人赎一人亦可盖深痛惜之也
交交黄鸟止于桑谁从穆公子车仲行维此仲行百夫之防临其穴惴惴其栗彼苍者天殱我良人如可赎兮人百其身
仲行亦名也百夫之防一人可以防御百人也
交交黄鸟止于楚谁从穆公子车鍼虎维此鍼虎百夫之御临其穴惴惴其栗彼苍者天殱我良人如可赎兮人百其身
鍼虎亦名也防御犹防也夫秦之以人从死始于武公戎狄之俗也穆公慕圣贤者而亦若是乎康公从父之乱命父子之罪固均也时无明王又无贤伯莫之能讨观诗之所刺世之变能不悲乎
晨风
妇人以夫而赋也
鴥彼晨风郁彼北林未见君子忧心钦钦如何如何忘我实多
三章皆兴也晨风鸇也又谓之鹞陆玑云黄色燕领击鸠鸽燕雀食之向风摇摇而飞疾鴥者疾飞貌钦钦忧而不忘也传曰此与扊扅之歌同意秦俗然也
山有苞栎隰有六驳未见君子忧心靡乐如何如何忘我实多
苞栎者发生之栎六驳者梓榆也
山有苞棣隰有树檖未见君子忧心如醉如何如何忘我实多
苞棣者发生之棣也棣有二曰唐棣者赤棣也一名栘论语言唐棣之华是也曰常棣者白棣也一名玉李诗言常棣之华及维常之华是也檖赤罗也其文细密如罗子似梨小酢可食
无衣
秦民好攻战故於平居而赋以见志也
岂曰无衣与子同袍王于兴师修我戈矛与子同仇赋也民于平居而相语若将征行岂可曰无衣乎我之有袍与尔同衣之天子有命而兴师则当修我之戈矛与尔同讨仇雠也仇雠若西戎是也
岂曰无衣与子同泽王于兴师修我矛戟与子偕作泽者里衣近肤而垢泽也戟着车上戟长丈六尺
岂曰无衣与子同裳王于兴师修我甲兵与子偕行传曰秦人之俗大抵尚气槩先勇力忘生轻死故其见于诗者如此然岐丰之地文王以兴二南之化如彼其忠厚也秦人用之未几而一变其俗已悍然有招八州而朝同列之气矣何哉雍州土厚水深其民厚重质直无郑卫骄惰浮靡之习以善导之则易以兴起而笃於仁义以猛驱之其果敢之资亦足以强兵力农而成富强之业也
渭阳
秦康公送舅氏晋文公也舅序曰康公之母晋献公之女文公遭骊姬之难未反而秦姬卒穆公纳文公康公时为太子赠送文公于渭之阳作是诗也
我送舅氏曰至渭阳何以赠之路车乘黄
文公方归晋恐有拒之者故穆公既以兵送之康公亦赠以车马所以资助之也
我送舅氏悠悠我思何以赠之琼瑰玉佩
赠以玉佩见悠悠之思非虚言所以表其相厚之实意也母既殁矣而敬其舅氏礼意兼重此所以念母也此所以为孝也
权舆
秦君待贤之礼始勤而终怠故贤者赋此
于我乎厦屋渠渠今也每食无余于嗟乎不承权舆赋也厦屋渠渠居之安乐也乃勤于始也每食无余食之不足也乃怠于终也不承权舆言不能继其始也造衡自权始造车自舆始故凡事之始曰权舆
于我乎每食四簋今也每食不饱于嗟乎不承权舆每食四簋言饮食丰厚也前日每食无余此日每食不饱惟其无余是以不饱此与楚王戊醴酒不设同再嗟叹言之当时之养贤者能不愧乎
诗演义卷六

[book_title]卷七
钦定四库全书
诗演义卷七
明　梁寅　撰
陈国风
陈帝舜之後周武王时虞阏父为周陶正武王赖其利器用与其神明之後以元女大姬妻其子满而封之於陈都宛丘之侧与黄帝帝尧之後共为三恪云
宛丘
刺游荡之人也
子之荡兮宛丘之上兮洵有情兮而无望兮
三章皆赋也言游荡之子在于宛丘之上维其逍遥自得有以快情而无威仪可瞻望也
坎其击鼓宛丘之下无冬无夏值其鹭羽
鹭羽舞者所执也鼓之舞之所谓巫风也故说诗者以为大姬妇人尊贵好乐巫觋歌舞之事其民化之是则其所由来者固久矣
坎其击缶宛丘之道无冬无夏值其鹭翿
缶瓦盎也乃盛酒之器击之以节乐翿者翳也舞者持以自蔽也
东门之枌
男女会聚歌舞而赋其事以相乐也
东门之枌宛丘之栩子仲之子婆娑其下
三章皆赋也枌白榆也皂斗也子仲之子子仲氏之女明言其氏盖亦贵女而乃为女巫舞于枌榆之下可耻也
谷旦于差南方之原不绩其麻市也婆娑
谷旦于差择吉日也弃妇之业而舞于市纵恣之甚
谷旦于逝越以鬷迈视尔如荍贻我握椒
越以鬷迈鬷者衆也于是以衆人俱行也荍名芘芣又名蜀葵花似五铢钱粉红有紫纹视尔如荍美其色也贻一握之椒感其意也
衡门
隐居自乐而无求者之辞
衡门之下可以栖迟泌之洋洋可以乐饥
赋也衡门者横木为门居之小者衡门之下而可以栖迟则不必高广之厦然後安泌水之洋洋可以翫乐而忘饥则不必肥甘之奉然後饱果何待于外而何求于人哉泌者泉水也
岂其食鱼必河之鲂岂其取妻必齐之姜　岂其食鱼必河之鲤岂其取妻必宋之子
比也齐女姜姓宋女子姓言日食而无饥斯可矣而必河之鲂必河之鲤则唯美味之耆非安分者也取妻而为养斯可矣而必齐之姜必宋之子则唯美色之好非尚德者也人而若此未免于厌贫贱贪富贵而贤者之心岂如是哉
东门之池
男女会遇之诗也
东门之池可以沤麻彼美淑姬可与晤歌　东门之池可以沤紵彼美淑姬可与晤语　东门之池可以沤菅彼美淑姬可与晤言
兴也麻紵可绩以为布菅似茅而柔韧可以为索及织屦见人以三物浸于城下之池故因以起兴思与淑女会遇也或曰此但为男悦女之辞非必会遇也
东门之扬
男女期会有负约而不至者故赋此
东门之杨其叶牂牂昏以为期明星煌煌　东门之杨其叶肺肺昏以为期明星晳晳
兴也杨柳枝杨起者牂牂肺肺叶之盛也明星者启明星也常先日而出昏以为期而至於将旦盖女之负约也
墓门
刺不良之人也
墓门有棘斧以斯之夫也不良国人知之知而不已谁昔然矣
兴也墓门凶僻之地而荆棘生焉以兴其人之不良国人皆知之既皆知之而不能改悔则其稔恶也盖自昔而然矣斯人也盖所谓末如之何者也
墓门有梅有鴞萃止夫也不良歌以讯之讯予不顾颠倒思予
鴞者鸱鴞恶声之鸟歌以讯之言不良之人歌其恶而讯问庶知愧也讯之而不我顾则必至颠倒狼狈于斯之时当思我之言矣其曰夫也不良序以为刺陈佗未知然否今但取其惩恶尔不必求其人也
防有鹊巢
男女有私而忧或间之之辞
防有鹊巢卭有旨苕谁侜予美心焉忉忉
兴也防者人所筑以扞水卭者丘也亦或地名旨者美也苕者苕饶也蔓生茎如劳豆而细叶如蒺蔾嫩可生食以鹊巢旨苕起兴言谁侜张予所美之人乎乃使我心忉忉然而忧也侜张者犹诳言也
中唐有甓卭有旨鷊谁侜予美心焉惕惕
庙中路谓之唐甓甎之类鷊小草杂色如绶惕惕恐惧意
月出
男女相悦而相念之辞
月出皎兮佼人僚兮舒窈纠兮劳心悄兮
佼人美人也僚好貌窈幽远也纠愁结也悄忧也
月出皓兮佼人懰兮舒懮受兮劳心慅兮
三章皆兴也懰犹僚也懮受忧思也慅犹悄兮
月出照兮佼人燎兮舒夭绍兮劳心惨兮
天绍纠紧之意惨亦犹悄也
株林
刺灵公也淫乎夏姬驱驰朝夕不休息焉
胡为乎株林从夏南匪适株林从夏南
二章皆赋也株林夏氏邑也夏南夏姬子徵舒字也两曰从夏南者盖淫乎夏姬不可言也故以从其子言之诗人忠厚如此
驾我乘马说于株野乘我乘驹朝食于株
我国人我君也说舍也言我君或说舍焉或朝食焉往来不息可忧之甚矣
泽陂
刺诗也
彼泽之陂有蒲与荷有美一人伤如之何寤寐无为涕泗滂沱三章皆兴也蒲质柔荷色美兴男女之相悦也此有美之一人不能以礼自防使君子见而伤风俗之败目泗鼻涕一时俱下如滂沱然也
彼泽之陂有蒲与蕳有美一人硕大且卷寤寐无为中心悁悁蕳见郑风卷好貌悁悁犹悒悒也
彼泽之陂有蒲?蓞有美一人硕大且俨寤寐无为辗转伏枕?蓞荷华之未发者俨矜庄貌辗转伏枕言久以不能寝见忧思之无已也桧国风
桧妘姓之国祝融之後郑桓公灭之迁国於是今郑州其地也　苏氏曰桧诗皆为郑作如?鄘为卫也
羔裘
舅说桧君好洁其衣服逍遥游宴不能自强于政治故诗人忧之此臆度尔诗言羔裘如膏则曰洁其衣服诗言逍遥翺翔则曰逍遥游宴非有所据也以为郑人作之或者为怀贤之诗与
羔裘逍遥狐裘以朝岂不尔思劳心忉忉
三章皆赋也玉藻云羔裘豹饰缁衣以裼之狐白裘锦衣以裼之皆贵者之盛服也衣狐裘以朝君狐裘又美于羔裘也忉忉忧劳也其曰岂不尔思亦若怀仰而不得见之意耳
羔裘翺翔狐裘在堂岂不尔思我心忧伤
翺翔犹逍遥亦有从容自得之意
羔裘如膏日出有曜岂不尔思中心是悼
如膏有曜言裘之鲜美如脂之渍而光曜也
素冠
贤者病丧礼之废苟有能行丧礼者则愿见之也
庶见素冠兮棘人栾栾兮劳心博博兮
三章皆赋也庶冀也幸也又庶几也言有居丧素冠之人则庶几见之棘者急也其与亟革字异而义同记曰丧事欲其总总尔盖居丧者有急遽之状无雍容之意故曰棘人也栾栾瘠貌博博忧劳貌似不见其
【而礼之废深欲得见复古之君】
【子也庶见素衣兮我心伤悲兮聊与子】
【同归兮素衣谓縗服也与子同归犹言微斯人吾谁与归也庶见素韠兮我心藴结兮聊与子如一兮韠蔽膝也韠本以皮此言素韠则亦为衰之布而已蔽膝之制如一巾下广二尺上广一尺盖古者以席卑巫前临俎豆为此以备濡渍也冠衣韠皆备丧礼之备可知与子如一言彼此】
【之心如】
【一也隰有苌楚政烦赋】
【重人不堪其苦叹不如草木之无知而无忧也旧序以为疾其君之淫恣者盖误隰有苌楚猗傩其枝夭之沃沃乐子之无知三章皆赋也隰者地之下湿遽苌楚铫弋也今谓之羊桃叶如桃而光尖长而狭花赤紫色子如小麦猗傩柔弱夭少好貌沃沃光泽也子指苌楚也政烦　赋重君与有司之失也而托草木以为言其辞微婉不斥其固】
【忠厚之意亦免祸之道也隰有苌楚猗傩其华夭之沃沃乐子之无家民之困于徵歛以有家也】人而至于忧劳盖伤夫俗之薄
隰有苌楚猗傩其实夭之沃沃乐子之无室
室即家也
匪风
周室衰微贤人忧叹而作是诗也
匪风发兮匪车偈兮顾瞻周道中心怛兮
赋也偈车疾之貌周道适周之路也言常时见风之骤发车之疾驱则中心惊怛不能自安今非风之骤发也非车之疾驱也但适周之路在于目中昔也使国朝王皆由此道今也王室衰微莫能往朝木必有本水必有源本源之思阗其无人是以不免于怛伤悲闵之意形于顾瞻之间斯人之贤可知矣匪风
飘兮匪车嘌兮顾瞻周道中心吊兮嘌者
车摇而不安也或曰车声也吊伤悼也谁能
烹鱼溉之釡鬵谁将西归怀之好音兴也
釡即镬也鬵即甑也托兴于烹鱼言但有尊王室之人则思见之故曰谁能烹鱼乎我则为之溉釡与鬵矣谁能西归乎我则怀之以好音矣怀者犹曰怀诸侯怀远人言怀来之也好音美言也以美言奨劝其人使其尊王之心不至于怠也曹国风
曹乃武王弟振铎之所封在兖州陶丘之北今曹州即其地也
蜉蝣
时人有玩细娱而忘远虑者故以蜉蝣为比而作诗以刺之
蜉蝣之羽衣裳楚楚心之爱矣于我归处
三章皆比也蜉蝣一名渠略有甲之虫朝生莫死似蜣螂而小身狭而长有角丛生粪土中甲下有翅能飞蜣螂者转粪土为久与此异也衣裳楚楚言其人之衣裳鲜洁如蜉蝣之羽也于我归处言其美服奢丽终至窭贫故为我之累归我则当有以处之也旧序以为刺其君其言归我似为亲属耳
蜉蝣之翼采采衣服心之忧矣于我归息
采采言服之华采如蜉蝣之翼息止也
蜉蝣掘閲麻衣如雪心之爱矣于我归说
掘閲未详或曰以其出于粪土而鲜洁可观也麻衣如雪布精好而白也说读曰税言税驾而舍止也
候人
曹君远君子而近小人故刺之
彼候人兮何戈与祋彼其之子三百赤芾
兴也候人者道路迎送宾客之官然此曰候人者非专为迎送乃多其徒衆而逸游驱驰尔戈如戟而横安刃故有两刃其柄长六尺六寸盖戈戟皆有枝兵而戈乃单枝戟则双枝也祋即殳也柄长丈二而无刃其茎八棱主以击人者彼其之子其者语辞之子指小人也三百赤芾芾与韍同即蔽膝赤芾之人至于三百之多言恶徒衆也春秋传晋文公入曹数其不用僖负覊而乘轩者三百人故旧序以此诗为刺曹共公亦或然也
维鹈在梁不濡其翼彼其之子不称其服
鹈似鳬而小其膏可以莹刃一名淘河食鱼不濡其翼言饱而在渔梁其翼不湿也不称其服无德而服饰华美为不称也
维鹈在梁不濡其咮彼其之子不遂其媾
咮喙也不遂其媾如此之人不称君之恩宠也
荟兮蔚兮南山朝隮婉兮娈兮季女斯饥
比也荟蔚草木盛貌朝隮云气当晓而升腾也草木深暗山云蔽翳皆以譬小人衆多而气势翕聚也婉娈少好貌季女少好不免饥馁譬贤人之屏弃也
鳲鸠
诗人美君子用心之专壹旧序以为刺诗者误也
鳲鸠在桑其子七兮淑人君子其仪一兮其仪一兮心如结兮
四章皆兴也鳲鸠之名多曰鴶鵴曰戴胜曰布谷以为戴胜者头上毛花如幡胜故月令注以为织紝之鸟谓当春而劝妇织紝也以为布谷者言其劝农布种也在桑者月令云戴胜降於桑其子七言其子多母饲之朝从上下莫从下上平均如一也其仪一心如结言君子之咸仪专壹于外无所差失有其心存于内而诚敬无间也如结者如固结而不解也因鳲鸠起兴以美君子之德凡德之形于外莫非有诸中者以为之本也
鳲鸠在桑其子在梅淑人君子其带伊丝其带伊丝其弁伊骐
子在梅者母在桑而子每章异木子自飞去母常不移其带伊丝带谓大带即绅之下垂者伊语辞也其弁伊骐皮弁而青黑如骐马之色也此言君子容饰之盛异于不称其服者矣
鳲鸠在桑其子在棘淑人君子其仪不忒其仪不忒正是四国
棘者有刺之木不忒者言威仪中适也正是四国有威仪者必有德足以化民故能正四方之国也
鳲鸠在桑其子在榛淑人君子正是国人正是国人胡不万年
榛木名实如小栗国人四国之人也胡不万年祝辞也君子能以德而正人之不正则宜享遐夀也
下泉
旧序曰思治也是时王室衰微天下无王小国困敝故曹之贤者悲忧感叹思周之盛王也
冽彼下泉浸彼苞稂忾我寤叹念彼周京
四章皆兴而比也冽水之清而寒者下泉泉之流而下者浸彼苞稂苞丛生也稂者童粱乃莠属言寒泉下流尚能润物故因之起兴以见王灵不振而泽不及下也忾我寤叹忾太息也寤者寐觉而有言也念彼周京思念周之京师而愿见明王之兴也
冽彼下泉浸彼苞萧忾我寤叹念彼京周
萧者蒿也茎麄科生可作烛有香气祭祀爇之京周即周京
冽彼下泉浸彼苞蓍忾我寤叹念彼京师
蓍筮草史记云蓍千岁则一本百茎
芃芃黍苖隂雨膏之四国有王郇伯劳之
芃芃美盛也膏润也四国有王言四方之国皆知尊王也郇伯文王之弟封郇而伯爵也劳之言能劳来诸侯之来朝者也此诗先曰苞稂无用之物也次曰苞萧苞蓍则有用矣终以黍言之则民食所赖其用尤切若曰黍苖之盛而得时雨之润则成熟可望四国知有王而邭伯能劳来之则王道可行矣传言邭侯为周伯而伤今无其人考之经传周之盛时郇侯未尝为方伯无事可见盖郇伯乃王朝大夫如凡伯原伯当作诗之时王臣有郇伯者称贤故诗人望其能兴王室也此以见其思治之切也
诗演义卷七

[book_title]卷八
<经部,诗类,诗演义>
钦定四库全书
诗演义卷八
明　梁寅　撰
豳国风
周之先世后稷封邰至公刘立国於豳之谷故称豳国成王立年幼周公以冢宰摄政乃述后稷公刘之化以戒王谓之豳风而凡周公它所作及为周公而作者亦附之其後
七月
周公作是诗以训成王欲其念先公之风化知衣食之艰难曰七月者取篇首二字名之也
七月流火九月授衣一之日觱发二之日栗烈无衣无褐何以卒岁三之日于耜四之日举趾同我妇子饁彼南亩田畯至喜
八章皆赋也七月者斗建申之月夏之七月也谓之斗建申以北斗之柄指於申也流火者心星为大火乃东方之宿以六月之昏加于地之南方至七月之昏下而西流矣九月授衣以是月之末霜降始寒而蚕绩之功亦成故授人以衣也一之日觱发谓斗建子一阳之月而风寒也变月言日者言是月之日也风寒而曰觱发者羌人吹觱栗以惊马风之骤起而寒如觱栗之发声也二之日栗烈斗建丑二阳之月而气寒也气寒而谓之栗烈者隂气惨烈无风亦寒使人震栗也无衣无褐衣者缯纩与布为之褐者毛布也何以卒岁谓岁晚极寒无衣褐则无以终此岁也三之日夏之正月也于耜于者往也耜者畊器也其端铸铁为之所以起土者也谓之往修田器者言自邑居而往就田庐为之也四之日夏之二月也举趾者举足而畊也时天气已暖故东作兴矣同我妇子饁彼南亩曰我者自家之老者言之也以饭饷畊者曰饁少者皆在田故老者与妇及子而饷之田畯至喜古者有田官谓之畯者即农人之俊者也称曰田大夫又曰司穑其至而喜喜其治田早而用力齐也此章前段言衣之始後段言食之始二章至五章终前段之意六章至八章终後段之意
七月流火九月授衣春日载阳有鸣仓庚女执懿筐遵彼微行爰求柔桑春日迟迟采蘩祁祁女心伤悲殆及公子同归
春日载阳载始也阳温和也仓庚黄鸟也女执懿筐国中之女执懿美之筐以采桑也微行者小迳也采蘩祁祁蘩白蒿也祁祁人多也蘩初生而嫩可以生蚕盖蚕生未齐未可食桑故以此啖之也女心伤悲殆及公子同归盖女之嫁人乃归其家然心悲者以离父母也公子者男子之美称不必为豳公之子
七月流火八月萑苇蚕月条桑取彼斧斨以伐远扬猗彼女桑七月鸣鵙八月载绩载玄载黄我朱孔阳为公子裳
八月萑苇於八月取芦荻共来岁蚕事之用也蚕月条桑於治蚕之月落桑之枝而将取其叶也取彼斧斨以伐远扬斧者隋銎斨者方銎隋銎者受柯之孔匾方銎者受柯之孔方远扬桑之远枝扬起者盖小枝以刀落之远枝必大故须用斧也猗彼女桑猗者取叶而存条也女桑为小桑故惟取叶而已七月鸣鵙鵙者博劳亦曰伯劳应隂气而鸣乃恶鸟也以夏至来冬至去故史传曰伯赵氏司至也八月载绩绩者缉麻也载玄载黄我朱孔阳言蚕绩功成为缯为布皆以染之或玄或黄而朱色尤甚鲜明也为公子裳上衣下裳皆可为之但言裳者取韵叶尔
四月秀葽五月鸣蜩八月其获十月陨蘀一之日于貉取彼狐狸为公子裘二之日其同载缵武功言私其豵献豜于公
四月秀葽未知葽为何草或云狗尾草或云即远志皆不可知五月鸣蜩蜩即蝉也八月其获禾之早者以八月而获也十月陨蘀夏之十月木落叶也一之日于貉建子之月农功闲暇可以田狩而往取狐貉也二之日其同建丑之月家户同出以继续武功也其曰武功者功犹事也古人因田猎以习武事也言私其豵献豜于公豵为一岁豕则小故私有之豜为三岁豕则大故献于公勤以赡生忠以爱上豳俗之厚如此
五月斯螽动股六月莎鸡振羽七月在野八月在宇九月在户十月蟋蟀入我牀下穹窒熏鼠塞向墐户嗟我妇子曰为改岁入此室处
斯螽莎鸡蟋蟀一物而异名也又曰络纬曰促织以将寒而鸣乃劝女工故以名之也其始生而动股稍出而振羽散处而在野渐凉而在宇将寒而入牀下亦随时而易处也言完室备寒在于九月而必自五月言之者以五月一隂生乃寒气之始萌也烁石之暑不始于春暮而始于冬至一阳之生水酒之寒不始於秋晚而始於夏至一隂之生故言寒气自五月而始如易言履霜坚氷其来以渐欲人辨之於早而虑之於微也穹窒熏鼠其高者如瓦漏墙缺则补塞之其下者如鼠穴在地则熏去而填之也塞向墐户室之向明者障蔽之户之以蓬荜者泥涂之九月乃纳禾稼之时也民固少暇矣而完室庐者亦不可缓也纳禾稼虑饥也完室庐虑寒也饥寒之切身谋生之不易为民之上者知下之情而形之辞其忧民之忧盖如此嗟我妇子曰为改岁入此室处为家长者嗟叹言之妇子赖我者也我既忧勤妇子有赖岁云莫矣可以入室而安处矣其始於忧勤终於逸乐亦莫非民之情而上能言之其劝勉之意亦见矣
六月食郁及薁七月亨葵及菽八月剥枣十月获稻为此春酒以介眉夀七月食瓜八月断壶九月菽苴采荼薪樗食我农夫
食郁及薁郁者棣属陵氏云棣似郁李而小盖果实也薁蘡薁也说文云草名盖野草可为菜者亨葵及菽葵菜名有紫茎白茎二种常倾叶向日不令照其根尔雅翼云葵为百菜之王味尤甘滑菽豆也七月禾黍未熟贫家煮食可充饥八月剥枣剥击也尔雅云棘实谓之枣故枣字累两束也十月获稻水田晚稻以十月熟也为此春酒以介眉夀至冬而酿酒已成春而可饮故以奉亲饮宾古人饮酒必曰为夀祝愿之辞也食瓜者瓜有数种皆秋而可食断壶者瓠如壶形故名壶而断截烹之菽苴谓收拾麻子也采荼采野生之苦菜也薪樗以樗乃恶木故伐之为薪也凡求菜果亲庖厨皆妇人之事故曰食我农夫曰我者设为妇人之自言也
九月筑场圃十月纳禾稼黍稷重穋禾麻菽麦嗟我农夫我稼既同上入执宫功昼尔于茅宵尔索綯亟其乘屋其始播百谷
场圃同地物生之时则畊锄为圃以种菜茹物成之後则筑之使坚以为禾场禾稼者百谷之总名黍稷重穋则谷之有四种也黍即粟也稷谓之穄【阙】
二之日凿氷冲冲三之日纳于凌隂四之日其蚤献羔祭韭九月肃霜十月涤塲朋酒斯向曰杀羔羊跻彼公堂称彼兕觥万夀无疆
【阙】
肃霜初寒之时也涤场谷皆收藏而荡涤其场也酒两尊曰朋酒羊之小而肥嫩曰羔羊跻升也言升国君之堂举兕觥之酒所以致敬於上也万夀无疆祝君之夀也上之爱下也切下之敬上也至豳之君民相与者如此然民贱而君尊也以牲酒奉君不为?乎盖先公之世国土未广人民未衆故君民之分虽殊而上下之情交尽如一家父子然其淳朴之俗又可见也
鸱鴞
成王立而尚幼周公以叔父位冢宰而摄政使管叔霍叔蔡叔监殷三叔乃流言於国曰公将不利於孺子公於是避居东都作鸱鴞之诗以遗王而王之疑公犹未释既踰二年因雷风之变而成王启金縢之匮见周公册书愿以身代武王死王乃大悟方知三叔之言为诬谤遂自迎周公以归然後东征以讨武庚及三叔观金縢之书知鸱鴞之诗为周公亲作无疑也
?鴞?鴞既取我子无毁我室恩斯勤斯鬻子之闵斯四章皆比也而此章首言虑患之意鸱鴞恶鸟以比武庚管蔡言我者周公以比自已言室者以比王室也当公遭谤之时避居东都管蔡包藏祸心欲危王室而成王惑於其言公於此时忧虑之至然非忧虑其一身也虑王室之不靖也虑天下之未宁也故为此诗以贻王庶王之感悟其托为鸟言盖曰?鴞?鴞尔既取我子而食之矣母再毁我之室也我之於
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:39:10-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>