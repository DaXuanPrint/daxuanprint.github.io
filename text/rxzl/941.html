<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,纲领,诗序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,诗传大全全文在线阅读,诗传大全全文在线下载,大玄古籍书库">
<meta name="description" content="二十卷,明胡广等著。为明永乐年间所修《五经大全》之一。本刘瑾《诗传通释》损益而成。仅删刘书冗蔓者数条,余皆如故。唯改原书“瑾案”二字为“刘氏曰”,并将刘氏原书以《小序》分属各篇,合为一篇。顾炎武、朱彝尊对此都有辨析。《四库全书总目提要》述其沿革:“自北宋以前,说《诗》者无异学。欧阳修、苏辙以后,别解渐生。郑樵、周孚以后,争端大起。绍兴、绍熙之间,左右佩剑,相笑不休。迄宋末年,乃古义黜,而新学立。故有元一代说《诗》者,无非朱传(《诗集传》)之笺疏。至延祐行科举法,遂定为功令,而明制因之。然元人笃守师传,有所">
<title>诗传大全_胡广_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">诗传大全</span> <br/>
          作者： <span class="inputVal" id="bkauthor">胡广</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]454860</span> <br/>
          说明： <span class="inputVal" id="bkdec">二十卷,明胡广等著。为明永乐年间所修《五经大全》之一。本刘瑾《诗传通释》损益而成。仅删刘书冗蔓者数条,余皆如故。唯改原书“瑾案”二字为“刘氏曰”,并将刘氏原书以《小序》分属各篇,合为一篇。顾炎武、朱彝尊对此都有辨析。《四库全书总目提要》述其沿革:“自北宋以前,说《诗》者无异学。欧阳修、苏辙以后,别解渐生。郑樵、周孚以后,争端大起。绍兴、绍熙之间,左右佩剑,相笑不休。迄宋末年,乃古义黜,而新学立。故有元一代说《诗》者,无非朱传(《诗集传》)之笺疏。至延祐行科举法,遂定为功令,而明制因之。然元人笃守师传,有所阐明,皆由心得。明则靖难以后,耆儒宿学,略已丧亡。广等无可与谋,乃剽窃旧文以应诏。此书名为官撰,实本元城刘瑾所著《诗传通释》而稍损益之。”</span> <br/>
          封面： <span class="inputVal" id="bkimg">Z_5342.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]诗传大全
[book_author]胡广
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]454860
[book_dec]二十卷,明胡广等著。为明永乐年间所修《五经大全》之一。本刘瑾《诗传通释》损益而成。仅删刘书冗蔓者数条,余皆如故。唯改原书“瑾案”二字为“刘氏曰”,并将刘氏原书以《小序》分属各篇,合为一篇。顾炎武、朱彝尊对此都有辨析。《四库全书总目提要》述其沿革:“自北宋以前,说《诗》者无异学。欧阳修、苏辙以后,别解渐生。郑樵、周孚以后,争端大起。绍兴、绍熙之间,左右佩剑,相笑不休。迄宋末年,乃古义黜,而新学立。故有元一代说《诗》者,无非朱传(《诗集传》)之笺疏。至延祐行科举法,遂定为功令,而明制因之。然元人笃守师传,有所阐明,皆由心得。明则靖难以后,耆儒宿学,略已丧亡。广等无可与谋,乃剽窃旧文以应诏。此书名为官撰,实本元城刘瑾所著《诗传通释》而稍损益之。”
[book_img]Z_5342.jpg


[book_title]提要
钦定四库全书　　　　经部三
诗传大全　　　　　　诗类
提要
【臣】等谨按诗集传大全二十卷明胡广等撰亦永乐中所修五经大全之一也自宋以后言诗者皆宗朱子集传其荟集众説以相阐发者毋虑数十种往往得失互见学者旁参博考亦不能専主一家至明成祖始命儒臣辑为大全以集其成其与纂修者自胡广以下如杨荣金幼孜等凡四十二人悉一时知名之士然其书实本元安成刘瑾所着诗传通释而稍损益之今刘氏之本尚存取以参校大约取其冗蔓者略删数条又刘本以诗小序各篇之下是书别为一编小变其例而大指则全相蹈袭与四书大全之本倪士毅辑释春秋大全之本汪克寛纂疏者约略相似故后人多所讥议明代为葩经之学者亦不尽据是书然当时颁布学宫凡士子之习举子业者必以此为准则乃一代定制所在亦有未可竟废者故并着之于録以备参考焉乾隆四十二年三月恭校上
总纂官【臣】纪呁【臣】陆锡熊【臣】孙士毅
总　校　官
【臣】　陆费墀

[book_title]纲领
钦定四库全书
诗传大全纲领
大序曰诗者志之所之也在心为志发言为诗【朱子曰旧闗雎之序其关有统论诗之纲领者数条乃诗大序宜引以冠经首使举者得以考焉乂曰大序好处多然亦有不满人意处又曰或者谓补凑而成亦有此理】
心之所之谓之志而诗所以言志也【孔氏曰诗人志意之所之适蕴藏在心为志发见于言为诗○庆源辅氏曰此一节言诗之自岀○郑氏曰诗之兴也谅不于上皇之世大庭轩辕逮于高辛其时有亡载簎亦蔑云焉虞书曰诗言志然则诗昉于此乎○黄氏曰自有天地有万物而诗之理已寓婴儿之嬉笑童子之讴吟皆有诗之情而未动也俘以篑鼓以土籥以苇皆有诗之用而未文也康衢顺则之謡元首股肱之歌皆诗也故曰诗言志至于五子述大禹之戒相与歇咏伤今而思古则变风变雅已备矣】
○情动于中而形于言言之不足故嗟叹之嗟叹之不足故永歌之永歌之不足不知手之舞之足之蹈之也情者性之感于物而动者也喜怒忧惧爱恶欲谓之七情形见【音现】永长也【黄氏曰寂然不动者谓之性感于物者谓之情情之所动则恶可己恶可己则不知手舞足蹈也○三山李氏曰永歌木足尽其情于是手舞之足蹈之而有舞焉歌咏其声舞蹈其容声容两尽然后喜怒哀乐之情宣导于外无所湮郁此所谓导和之至也】
○情发于声声成文谓之音治世之音安以乐其政和乱世之音怨以怒其政乖亡国之音哀以思其民困【治直吏反乐音洛思息吏反】
声不止于言凡嗟叹永歌皆是也成文谓其清浊高下疾徐疏【平声】数【音朔】之节相应而和也然情之所感不同则音之所成亦异矣【庆源辅氏口此一节又言嗟叹永歌既发于声因以其声播于八音谐以律吕使之相应而和故谓之音而即其音而复可得其所感之情有如是之不同也○孔氏曰治世之政和顺民述其安乐之心作歌故其音亦安乐百室盈止妇子寜止安之极也厌厌夜饮不醉无归乐之至也乱世之政乖戾民述其怨怒之心作歌故其音亦怨怒民莫不谷我独何害怨之至也取彼谮人投畀豺虎怒之甚也国将亡民遭困厄哀伤思慕而作歌故其音亦哀以思知我如此不如无生哀之甚也睠言顾之潜焉出涕思之笃也○临川王氏曰治乱言世言政而亡国不言者世絶而无政也】
故正得失动天地感鬼神莫近于诗
事有得失诗因其实而讽咏之使人有所创艾【音刈】兴起至其和平怨怒之极又足以达于隂阳之气而致祥召灾盖其出于自然而不假人力是以入人深而见功速非他教之所及也【庆源辅氏曰此一节又结上三节而言诗之用广大深切非他教之所及也○安成刘氏曰咏其事之得则可起人善心讽其事之失则可剑人逸志得失于是乎正其入人之深如此者盖以人心同一理也咏其实而极其和平则达于隂阳而或致祥讽其实而极于怨怒则达乎隂阳而或召灾其感动之速如此者亦以天地神人同一气也诗虽出于人为而理气感通则不假人力也达字贴动感字隂阳贴天地鬼神字】
○先王以是经夫妇成孝敬厚人伦美教化移风俗先王指文武周公成王【庆源辅氏曰或疑指周公为先王先生曰此无甚害盖周公行王事制礼乐若止言成王则失其实矣】是指风雅颂之正经【安成刘氏口序者言先王以诗为教正纲常而善风化故知其所指先王与正经如此】经常也女正乎内男正乎外夫妇之常也孝者子之所以事父敬者臣之所以事君诗之始作多发于男女之间而达于父子君臣之际故先王以诗为教使人兴于善而戒其失所以道夫妇之常而成父子君臣之道也三纲既正则人伦厚教化美而风俗移矣【庐陵彭氏曰陈君举云夫妇之经者孝敬之成也盖天下之道只从夫妇中出而夫妇之道又只从中正中来以此气象事亲则成孝事君则成敬由是而人伦厚教化美风俗移皆出于诗之功用也○乐安李氏曰惟能美教化然后可以移风俗若教化不美非独不能移风俗天下反为风俗所移矣如曺风之奢晋风之俭不中于礼皆足以移人教化之不美其必至于此○庆源辅氏曰此一节乂言文武周公成王以风雅颂之正经为教而后有此効騐始于夫妇父子君臣之三纲而后极于天下之风俗也○安成刘氏曰此一节専论正风雅及周颂】
○故诗有六义焉一曰风二曰赋三曰比四曰兴五曰雅六曰颂【兴虚应反下同】
此一条本出于周礼太师之官盖三百篇之纲领管辖也【庆源辅氏曰风雅颂者三百篇之节奏实统于是而无所遗故曰纲领赋比兴者三百篇之体制实出于是而不能外故曰管辖○安成刘氏曰诗有六义如纲之有纲如衣之有领如车之有管冇辖管与錧輨同车毂端铁也辖与鎋舝同车轴头铁也四者皆机要之所在也然纲领之用在纲与衣之上则风雅颂之比也管辖之用在车之中则赋比兴之譬也】风雅颂者声乐部分之名也风则十五国风雅则大小雅颂则三颂也赋比兴则所以制作风雅颂之体也【朱子曰周礼太师掌六诗以教国子而大序谓之六义盖古今声诗条理无出此者风则闾巷风土男女情思之词雅则朝防燕享公卿大夫之作颂则鬼神宗庙祭祀歌舞之乐其所以分皆以其篇章节奏之异而别之也赋比兴所以分者乂以其属词命意之不同而别之也○问风雅与无天子之风之义曰郑渔仲言出于朝廷者为雅出于民俗者为风文武之时周召之作者谓之周召之风东迁之后王畿之民作者谓之王风似乎大约是如此亦不敢为断然之説但古人作诗体自不同雅自是雅之体风自是风之体如今人做诗曲亦自有体制不同者自不可乱不必説雅之降为风今且就诗上理防意义其不可晓处不必反倒○诗有是当时朝廷作者雅颂是也若国风乃采诗者采之民间以见四方民情之美恶二南亦是采民言而被乐章尔程子必要説周公作以教人不知是如何某不敢従○庐陵彭氏曰李贤良云诗者古之歌曲其声之曲折气之高下作诗之始或为风为小雅为大雅为颂风之声不可以入雅雅之声不可以入颂不待太师与孔子而后分也风雅颂乃其音而赋比兴乃其体也】赋者直陈其事如葛覃卷耳之类是也比者以彼状此如螽斯绿衣之类是也兴者托物兴词如闗雎兔罝之类是也【朱子曰凡直指其名直叙其事者赋也引物为况者比也本要言其事而虚用两句钓起因而接续者兴也○比是以一物比一物而所指之事常在言外兴是借彼一物以引起此事而其事常在下句○説出那个物事来是兴不説出那个物事是比如南有乔木只是説汉冇游女奕奕寝庙君子作之只説个他人有心予忖度之皆是兴体比体只是从头比下来不説破兴比相近却不同○如藳砧今何在何日大刀头此是比体兴之为言起也言兴物而起意后来占诗犹有此体如青青原上柏磊磊涧中石人生天地间忽如逺行客又如高山有厓林木有枝忧来无端人莫之知皆是也○兴体不一或借眼前事説起或别将一物説起如唐诗尚冇此体如青青河畔草青青水中蒲皆是借彼兴起其词非必有感有见于此物也有将物之所无兴起自家之所有有将物之所有兴起自家之所无前革都理防这个不分明如何説得诗本指】盖众作虽多而其声音之节制作之体不外乎此故太师之敎国子必使之以是六者三经而三纬之则凡诗之节奏指归皆将不待讲説而直可吟咏以得之矣【朱子曰三经是风雅颂是做诗底骨子赋比兴却是里面横串底都有赋比兴故谓三纬○周礼説以六诗教国子其实只是这赋比兴三个物事风雅颂诗之标名理防得那兴比赋时里而全不大叚费解今人爱细觧不道此説为是如奕奕寝庙不认得意在那他人有心处只管解那奕奕寝庙且诗有六义先儒更不曾説得明却因周礼説豳诗有豳雅豳颂即于一诗之中要见六义思之皆不然盖所谓六义者风雅颂乃是乐章之腔调如言仲吕调大石调越调之类至比兴赋又别立此六义非特使人知其声音之所当又欲使歌者知作诗之法度也○问豳之所以为雅为颂者恐是可以用雅底腔调又可用颂底腔调否曰恐是如此某亦不敢如此断今只説恐是亡其二○庆源辅氏曰声音之节谓风雅颂制作之体谓赋比兴三经谓风雅颂之体一定也三纬谓赋比兴之用不一也○孔氏曰风雅颂者诗篇之异体赋比兴者诗文之异词赋比兴是诗之所用风雅颂是诗之成形用彼三事成此三事也○安成刘氏曰声音之节非风则雅非雅则颂其在当时固可吟咏以得其节奏制作之体非赋则比非比则兴其在今日犹可吟咏以得其指归盖古今之作者教者学者皆不能外夫六义也】六者之序以其篇次风固为先而风则有赋比兴矣故三者次之而雅颂又次之盖亦以是三者为之也【孔氏曰四始以风为先风之所用以赋比兴为辞故于风之下即次赋比兴然后次以雅颂既见赋比兴于风之下明雅颂亦用赋比兴也言事之道直陈为正故赋在比兴之先比兴虽同是托物比显而兴隐当先显而后隠故比居兴先也】然比兴之中螽斯専于比而绿衣兼于兴兔罝専于兴而闗雎兼于比此其例中又自有不同者学者亦不可以不知也【朱子曰比兴之中各有两例兴有取所兴为义者则以上句形容下句之情思下句指言上句之事实有全不取义者则但取一二字相应而已要之上句全虚下句常实则同也比有继所比而言其事者有全不言其事者学者随文防意可也○诗之比兴旧来以闗雎之类为兴鹤鸣之类为比尝为之説甚详大槩兴诗不甚取义特以上句引起下句亦有取义者比诗则全以彼物譬喻此物有都不説破者有下文却结在所比之事上者其体盖不同也上蔡言学诗要先识六义而讽咏以得之此学诗之要若迂廻穿凿则便不济事矣○庆源辅氏曰此一节则言凡诗声音之节制作之体有此六义而教诗与学诗者皆当先辨而识之也绿衣虽以比妾又因以兴起其词雎鸠虽以起兴又以挚而有别比后妃之德也独举二者以例其余耳○安成刘氏曰吕氏尝谓得风之体多者为风得雅之体多者为雅得颂之体多者为颂而朱子亦尝疑以七月诗变其音节或为风或为雅或为颂则风雅颂之例中亦恐有不同者不特比兴之例为然也】
○上以风化下下以风刺上主文而谲谏言之者无罪闻之者足以戒故曰风【风刺之风福鳯反】
风者民俗歌謡之诗如物被风而有声又因其声以动物也上以风化下者诗之美恶其风皆出于上而被于下也下以风刺上者上之化有不善则在下之人又歌咏其风之所自以讥其上也凡以风刺上者皆不主于政事而主于文词不以正谏而托意以谏若风之被物彼此无心而能有所动也【临川王氏曰主文谲谏有防入之道故曰风○庆源辅氏曰此一节解风之一字有此二义也上以风化下谓正风也然变风亦间有如此者下以风刺上则止谓变风耳风雅有此二义不同然皆有取于彼此无心而能有所动故皆曰风也】
○至于王道衰礼义废政教失国异政家殊俗而变风变雅作矣
先儒旧説二南二十五篇为正风鹿鸣至菁莪二十二篇为正小雅文王至卷阿十八篇为正大雅皆文武成王时诗周公所定乐歌之词邶至豳十三国为变风六月至何草不黄五十八篇为变小雅民劳至召旻十三篇为变大雅皆康昭以后所作故其为説如此国异政家殊俗者天子不能统诸侯故国国自为政诸侯不能统大夫故家家自为俗也然正变之説经无明文可考今姑从之其可疑者则具于本篇云【朱子曰先儒本谓周公制作时所定者为正风雅其后以类附见者为变风雅耳固不谓变者皆作美诗也大序之文亦有可疑处而小雅篇次尤多不可晓者此未易考但圣人之意使人法其善戒其恶此则炳如日星耳今亦不须问其篇章次序事实是非之如何但玩味得圣人垂示劝戒之意则诗之防在我矣郑卫之诗篇篇如此乃见其风俗之甚不美若止载一两篇则人以为是适然耳大抵圣人之心寛大平易与今人小小见识遮前掩后底意思不同○诗之雅盖王道盛时如成王以上诗是也自成王以后则为变雅矣盖王政之所由衰故黍离降而为国风则同乎诸侯之诗矣○庆源辅氏曰此一节言风雅之有变也然正变之説诗经无文可据但其説有合乎理故且从之所谓可疑者盖指椘茨至车率十篇之类而言也○安成刘氏曰诗人各随当时政教善恶人事得失而美刺之未尝有意于为正为变后人比而观之遂有正变之分所以正风雅为文武成王时诗变风雅为康昭以后所作而邠风不可以为康昭以后之诗也大扺就各诗论之以美为正以刺为变犹之可也若拘其时世分其篇帙则其可疑者多矣】
○国史明乎得失之迹伤人伦之变哀刑政之苛吟咏情性以风其上达于事变而懐其旧俗者也【风福鳯反】诗之作或出于公卿大夫或出于匹夫匹妇盖非一人而序以为専出于国史则误矣説者欲盖其失乃云国史防绎诗人之情性而歌咏之以风其上则不唯文理不通而考之周礼大史之属掌书而不掌诗其诵诗以谏乃大师之属瞽蒙之职也故春秋传曰史为书瞽为诗説者之云两失之矣【朱子曰周礼史官如大史小史内史外史其职不过掌书无掌诗者不知明得失之迹干国史甚事又曰周礼礼记中史竝不掌诗左传説自分晓以此见得大序亦未必是圣人做○安成刘氏曰此一节系变风变雅作矣之下冠变风发乎情之上而谓国史伤人伦哀刑政以作诗则序者之意以承上文言变风变雅为国史所作非以三百篇为皆作于国史然亦误矣】
○故变风发乎情止乎礼义发乎情民之性也止乎礼义先王之泽也
情者性之动而礼义者性之德也动而不失其德则以先王之泽入人者深至是而犹有不忘者也【黄氏曰止乎礼义喜怒哀乐之中节者○临川王氏曰此独言变风者雅虽有变天子犹有政焉言变风则通乎无雅之后也而犹知止乎礼义则变雅之时可知矣】然此言亦其大槩有如此者其放逸而不止乎礼义者固已多矣【朱子曰如泉水载驰等诗固止乎礼义如桑中有甚礼义大序亦只是总説亦未尽○庆源辅氏曰此一节又言变风之亦冇止乎礼义者盖由先王之泽入人之深且久故也不及雅者变风如此则变雅从可知也】
○是以一国之事系一人之本谓之风
所谓上以风化下【临川王氏曰风之本于人君一人之躬行而其末见于一国之事庆源辅氏曰此一小节再释风之名义然只反前説上截意】
言天下之事形四方之风谓之雅雅者正也言王政之所由废兴也政有大小故有小雅焉有大雅焉
形者体而象之之谓【孔氏曰言天下之政事体象四方之风俗谓之雅也】小雅皆王政之小事大雅则言王政之大体也【庆源辅氏曰此一小节释雅之名义与大小雅之别言天下之事以体象四方之风俗而以见王政之所由废兴也正雅则可见王政之兴变雅则可见王政之废○孔氏曰小雅所陈饮食赏劳燕赐征伐皆小事也大雅所陈受命作周代殷继伐荷先王之福禄尊祖考以配天醉酒饱德求贤用士皆大事也诗体既异乐音亦殊至于变雅则由音体有小大而不复由政事之大小矣○朱子曰正小雅二十二萹皆政之一事正大雅十八篇意不主于一事大抵皆咏歌先王之功德申固福禄之辞而政之大本繋焉其音节亦不同矣及其变也则亦各以其声而附之也欤○华谷严氏曰以政之小大为二雅之别騐之经而不合窃谓雅之大小特以其体之不同耳盖明白正大直言其事者雅之体也纯乎雅之体者为雅之大杂乎风之体者为雅之小太史公称国风好色而不滛小雅怨诽而不乱若离骚可谓兼之言离骚兼国风小雅而不言兼大雅见小雅与风骚相类而大雅不可与风骚竝言也】
颂者美盛德之形容以其成功告于神明者也【告古毒反】颂皆天子所制郊庙之乐歌颂容古字通故其取义如此【庆源辅氏曰此一小节释颂之名义颂容古字通故颂为形容之义○三山李氏曰颂字训容汉书曰徐生善容容字作此颂字顔师古注云颂字与形容字古人通用○庐陵彭氏曰盛德不可见也故美其形容成功不可忘也故告于神明○安成刘氏曰论颂诗之大体固是天子郊庙乐歌而所以美盛德告成功者也但騐之三颂诸篇亦不能尽然也】
是谓四始诗之至也
史记曰闗雎之乱以为风始【朱子曰闲雎是乐之卒章故曰闗雎之乱椘辞亦有乱曰是也自闗闗雎鸠至钟鼔乐之皆是乱】鹿鸣为小雅始文王为大雅始清庙为颂始所谓四始也【临川工氏曰风也二雅也颂也虽相因而成而其序不相袭也故谓之四始○庐陵彭氏曰吕博士云自一国之事以下俻言风雅颂之所因而作而卒之以是谓四始诗之作各有攸始也○程子曰诗有四始而风居首本乎一人而成乎国俗谓之风发于正理而形于天下谓之雅称美盛德与告其成功谓之须先之家及于政以防成功其叙然也】诗之所以为诗者至是无余蕴矣【三山李氏曰四始以下皆诗之至也】后世虽有作者其孰能加于此乎邵子曰删诗之后世不复有诗矣盖谓此也【朱子曰所谓无诗者非谓诗不复作也但谓夫子不取耳故康节云自从删后更无诗盖伯乐之所不硕则谓之无马可矣夫子之所不取则谓之无诗可矣又曰古人发出意思自好看看三百篇诗则后来之诗多不足观矣○庆源辅氏曰此二句总结上三节而赞其为诗之极至也夫诗之作其来逺矣至夫子删诗则无复余蕴后世作者连篇累牍不为不多然学之者果可以兴观羣怨乎用之者果可以正得失动天地厚人伦美教化乎后之读之者又果可以达于政而専对乎至于风云之状月露之形则固无益于事矣若夫哀滛愁怨导欲增悲则又非徒无益也邵子之言警人深矣】
书舜典帝曰夔命汝典乐教冑子直而温寛而栗刚而无虐简而无傲
夔舜臣名胄子谓天子至卿大夫子弟【安成刘氏曰即所谓天子之元子众子以至公侯卿大夫元士之适子者也】教之因其德性之美而防其过【安成刘氏曰因其性之直而防其过故欲其温因其性之寛而防其过故欲其栗因其性之刚而防其过故欲其无虐因其性之简而防其过故欲其无傲凡所以养其中和之德救其气质之偏者盖皆乐之功用也】
诗言志歌永言声依永律和声
声谓五声宫商角徴羽宫最浊而羽极清所以协歌之上下律谓十二律黄钟大吕大簇【音奏】夹钟姑洗【音跣】中吕防宾林钟夷则南吕无射【音亦】应钟黄最浊而应极清又所以旋相为宫而节其声之上下【朱子曰人声自有高下圣人制五声以括之宫声洪浊其次为商羽声轻清其次为征清浊洪纎之中为角此五声之制以括人声之高下又制十二律以节五声又各有高下每声乂分十二等谓如以黄钟为宫则是太蔟为啇姑洗为角林钟为微南吕为羽还至无射为宫便是黄钟为商太蔟为角中吕为征林钟为羽然而无射之律只长四寸八分有奇而黄钟长九寸太蔟长八寸林钟长六寸则宫声槩下面商羽角三声不过故有所谓四清声夹钟大吕黄钟太蔟是也盖用其半数谓如黄钟九寸只用四寸半余三律亦然如此则宫声可以槩之其声和矣看来十二律皆有清声只説四者意其取数之甚多者言之耳○诗之作本言志而已方其诗也未有歌也及其歌也未有乐也以声依永以律和声则乐乃为诗而作非诗为乐而作也问诗乐既废如何曰既无此家具也只得以义理制其心涵泳从容无斯须不和不乐便是乐○诗者乐之章也故必学乐然后颂诗所谓乐者盖琴瑟埙箎之类乐之一物以渐习之而节夫诗之音律者然诗本于人之情性有美刺风喻之防其言近而易晓而从容咏叹之间所以渐清感动于人者又为易入至于声音之高下舞蹈之疾徐所以飬其耳目和其心志使人沦肌浃髓而安于仁义礼智之实又有非思勉之所及者○三代之时礼乐用于朝廷而下达于闾巷学者讽咏其言以求其志咏其声执其器舞蹈其节以涵养其心则声之所助于诗者为多然犹曰兴于诗成于乐其求之固有序矣是以圣贤言诗主于声者少而发于义者多仲尼所谓思无邪孟子所谓以意逆志者诚以诗之所以作本乎其志之所存然后诗可得而言也得其志而不得其声者有矣未有不得其志而能通其声者也就使得之止其钟鼓之铿锵而已岂圣人乐云乐云之意乎况今去孔孟千余年古乐散亡无复可考而欲以声求诗则未知古乐之遗声今皆可推而得乎三百五为皆可协之音律而被之弦管已乎诚能得之则所助于诗多矣然恐未得为诗之本也况未必可得则今之所请得无有画饼之讥乎故愚以为诗出乎志者也乐出乎诗者也然则志者诗之本而乐者末也末虽亡不害本之存患学者不能平心和气从容讽咏以求之情性之中有得乎此然后可得而言硕所得之浅深何如耳有舜文之文德则声为律而身为度箫诏二南之声不患其不竹此虽未易言然其理盖不诬也○九峯蔡氏曰心之所之谓之志心之所之必形于言故曰诗言志既形于言必有长短之节故曰歌永言既有长短必有高下清浊之殊故曰声依永大抵歌声长而浊者为宫以渐而清且短则为商为角为征为羽所为声依永也既有长短清浊则又必以卜二律和之乃能成文而不乱假令黄钟为宫则太蔟为商姑洗为角林钟为征南吕为羽盖以三分损益隔八相生而得之余律皆然即礼运所谓五声六律十二管还相为宫者所谓律和声也○安成刘氏曰黄钟属子大吕丑太蔟寅夹钟卯姑洗辰仲吕已防賔午林钟未夷则申南吕西无射戍应钟亥一律一吕隂阳相间黄钟生林钟自子至未凡八位林钟生太蔟自未至寅亦八位余律皆然所谓隔八者也黄钟林钟太蔟南吕姑洗应钟防賔相生则三律下生三吕皆三分损一三吕上生三律皆三分益一防賔大吕夷则夹钟无射中吕黄钟相生则三律下生三吕反三分益一三吕上生三律反三分损一通六下六上而十二律旋相为宫焉每律偹五声则成六十声每律加变宫变征则成八十四声矣】
八音克谐无相夺伦神人以和
八音金石丝竹匏土革木也【朱子曰金钟镈也石磬也丝琴瑟也竹管箫也匏笙也土埙也革鼗鼔也木柷敔也○九峯蔡氏曰人声既和乃以其声被之八音而为乐则为不谐叶而不相侵乱失其伦次可以奏之朝廷郊庙而神人以和矣】
周礼大师教六诗曰风曰赋曰比曰兴曰雅曰颂説见大序
以六德为之本
中和祗庸孝友【安成刘氏曰此六者周礼太司乐谓之乐德中者无所偏倚和者无所乖戾祗者荘敬庸者有常孝者善事父母友者善于兄弟】
以六律为之音
六律谓黄钟至无射六阳律也大吕至应钟为六隂律与之相间故曰六间又曰六吕【安成刘氏曰间者言其隂阳相间吕者言其隂阳相侣周礼又谓之六同不言六隂律者阳统隂也】其为教之本末犹舜之意也【庆源辅氏曰以六德为本者无是六德则虽强聒以六诗无益也此即舜命夔以乐教胄子必因其直寛刚简而使无过之意以六律为之音此即律和声之意本谓德性末谓声音○安成刘氏曰本六德而教六诗而叶六律即帝舜命夔自直温而诗歌自诗歌而声律之意○毛氏曰古者教以诗乐诵之歌之弦之舞之】
礼记王制天子五年一廵狩命大师陈诗以观民风【郑氏曰五年者虞夏殷之制也周则十二年一廵狩陈诗者采其诗而观之】
论语孔子曰吾自卫反鲁然后乐正雅颂各得其所前汉礼乐志云王官失业雅颂相错孔子论而定之故其言如此【朱子口鲁哀公十一年冬孔子自卫反鲁是时周礼在鲁然诗乐亦颇残缺失次孔子周流四方防互考订以知其説晚知道终不行故归而正之○丹阳洪氏曰王迹熄而诗亡其存者谬乱失次孔子复得之他国以归定着为三百五篇于是雅颂各得其所】史记云古者诗本三千余篇孔子去其重取其可施于礼义者三百五篇孔颖达曰按书传所引之诗见在者多亡逆者少则孔子所录不容十分去九马迁之言未可信也愚按三百五篇其间亦未必皆可施于礼义但存其实以为鉴戒耳【庐陵欧阳氏曰周南召南邱鄘卫王郑齐豳秦魏唐陈郐曺小雅大雅颂此孔子未删之前周大师乐歌之次第也周召邶鄘卫王郑齐魏唐秦陈桧曺豳此今诗次第也周召邶鄘卫桧郑齐魏唐秦陈曺豳王此郑氏诗谐次第也○程子曰虞之君臣迭相赓和始见于书夏殷之世虽有作者其传鲜矣至周而益文人之怨乐必形于言政之美恶必有刺美至夫子时所传者多矣夫子刚之得三百篇可以垂世立教○诸国之风先后各有义周南召南陈正家之道人伦之端王道之本风之正也故为首二南之风行则人伦正朝廷冶及乎周道衰政教失风遂变矣于是诸侯擅相侵伐卫首并邶鄘之地故为变风之首也且一国之诗而三其名得于卫地者为卫得于邶鄘者为邶鄘所以见其首乱也刑政不能治天下诸侯放恣擅相并成王迹熄矣故雅亡而为一国之风废法失道则王畿之内亦不能保郑本畿内之封因周之衰遂自为列国故次以郑君臣上下之分失则人伦乱而入于禽兽人君身为禽兽之行其风可知故次以齐天下之风至于如此则无不乱之国无不变之俗魏舜禹之都唐帝尧之国久被圣人之化渐成美厚之俗歴二叔之世而遗风尚存今亦变矣故因其旧名而谓之唐所以见唐魏之风且变则先代之风化中国之礼义消亡极矣是以夷狄强大天下亦相胥而夷矣故次以秦秦之始封秦谷西戎之地国乱乃东侵而始大其俗尚夷故美其始有车马礼乐而刺其未能用周礼也礼义之俗亡夷狄之风行先圣王之流风遗俗尽矣故次以陈陈舜之后也圣人之都风化所原也圣人之国典法所存也王泽竭而风化熄矣夷道行而典礼亡矣天下之所以安且治者圣人之道行也圣人之道絶则危亡至矣人情廹于危亡则思治安故思治者乱之极也桧曺惧于危亡而思周道故为乱之终乱既极必有治之之道危既甚必有安之之理自防天下何尝不极乱而兴治革危而为安国家之先由是道也其居豳也趋时务农以厚民生善政羙化由兹而始王业之所兴也故次以豳王业成而为政于天下故次以雅雅者王者之政也小之先大固其叙也政之衰则至于亡诗之亡王道之亡也天下之治始于政以风风天下其终也感德之着而成功可以告于神明始终之义也故次以颂颂之有鲁盖生于不足王道隆所歌颂者如是及其衰也如鲁之事一已足矣商则颂前代之美不可废也故附其后焉○临川吴氏曰风雅颂乃乐章之名其音节各异如今慢词小令之分虽欲以彼为此以此为彼而不可得非编诗者可以己意移易今若曰七月本可列于雅然雅有笃公刘矣故寘之豳风生民本可以列于颂然颂有思文后稷矣故寘之于雅如此则是风雅颂初无一定由人以意安排也生民乃郊祀之后饮酒受厘时所歌施于人而非施于鬼神者自当为雅盖祭祀之时歌之于鬼神者颂诗也受厘之时歌之于生人者雅诗也况颂诗与雅诗之体制亦自判然有不同也哉】
○子所雅言诗书执礼皆雅言也【朱子曰雅常也诗以理情性书以道政事礼以谨节文皆切于日用之实故常言之礼独言执者以人所执守而言非徒诵説而已也】
○尝独立鲤趋而过庭子曰学诗乎对曰未也不学诗无以言鲤退而学诗【朱子曰鲤孔子之子伯鱼也事理通达而心气和平故能言○庆源辅氏曰诗本人情该物理故学之者事理通达其为教温柔敦厚使人不狡不诈故学之者心气和平事理通达则无昏塞之患心气和平则无躁急之失此所以能言也】
○子曰兴于诗
兴起也诗本人情其言易晓而讽咏之间优柔浸渍又有以感人而入于其心故诵而习焉则其或邪或正或劝或惩皆有以使人志意油然兴起于善而自不能己也【程子曰古之学者必先学诗则诵读其言美恶是非劝戒有以启发故曰兴○西山真氏曰三百篇诗虽难晓今诸老先生发明其义了然可知如能反覆涵泳真可以感发其性情则所谓兴于诗者亦未尝不存也○广平游氏曰学诗者可以感发人之善心如观天保之诗则君臣之义修矣观常棣之诗则兄弟之爱笃矣观伐木之诗则朋友之交亲矣观闗雎鹊巢之风则夫妇之经正矣昔王裒有至性而弟子至于废讲蓼莪则诗之兴发善心于此可见矣】
○子曰小子何莫学夫诗诗可以兴可以观可以羣可以怨【勉斋黄氏曰兴羣怨皆指学者者而言观则指诗而言谓考究其人之得失也然以为观已得失亦通】迩之事父逺之事君【朱子曰人伦之道诗无不备二者举重而言】多识于鸟兽草木之名【朱子曰其绪余乂足以资多识○庆源辅氏曰论语之论及诗者多矣而惟此章为偹反复周悉无一或遗学者苟于此而尽心焉则有以感发其志意而为善不懈有以考见其得失而于事无惑和而不流则得羣居之道怨而不怒则尽人情之防以至事父事君则于人伦之际各尽其道多识于鸟兽草木之名则可以为博物冾闻之君子○庐陵欧阳氏曰诗述商周自鸟生民上陈稷契下讫陈灵千五六百年之间旁及列国君臣世次国地山川封域图牒鸟兽草木虫鱼之名与其风俗方言训诂盛衰治乱美刺之由无所不载】
○子曰诗三百一言以蔽之曰思无邪
凡诗之言善者可以感发人之善心恶者可以惩创人之逸志其用归于使人得其情性之正而已然其言防婉且或各因一事而发求其直指全体而言则未有若思无邪之切者故夫子言诗三百篇而惟此一言足以尽盖其义【朱子曰思无邪只是要正人心约而言之三百篇只是一个思无邪析而言之一篇之中自有一个思无邪○勉齐黄氏曰三百篇之诗亦多矣而一言足以尽盖其义所以明思无邪一言之辞约而理尽防婉者若言人之善而托之车服之盛亲族之贵之类是也各因一事者若刺奢刺贪之类是也直指全体者直指则非防婉矣全体即非一事矣就人心之思而言其无邪故曰直指全体也此其所以能尽三百篇之义也欤】
○南容三【去声】复白圭孔子以其兄之子妻【去声】之
白圭大雅抑之五章也【朱子曰南容孔子弟子居南宫字子容抑篇曰白圭之玷尚可磨也斯言之玷不可为也南容一日三复此言事见家语盖深有意于谨言也故孔子以兄子妻之】
○子曰诵诗三百授之以政不达使于四方不能専对虽多亦奚以为【程子曰须是未读诗者授以政不达使不能専对既读诗后便逹于政便能専对始是读诗○勉齐黄氏曰诗三百人未有不读者也而逹于政事能専对者何其少邪亦视其所以读之者如何耳为人邪为己邪诵説邪践行邪卤莽邪精切邪二者之不同而能不能判矣○胡氏曰诗之作皆原于人情及讽咏其所言则事物之理莫不具载故其情合于事理之正则可以知风俗之盛政治之得其情背于事理之正则可以知风俗之哀政治之失因是而通为政之方也诗之言温厚不至于薄和平不致于讦能讽咏则人皆易晓因是故能専对也然读诗者每不能如此岂非诵之而不能熟熟之而不能思思之而不能切欤可不戒哉】
○子贡曰贫而无谄富而无骄何如子曰可也未若贫而乐富而好礼者也【乐音洛好去声】
子贡盖自谓能无谄无骄者【朱子曰子贡姓端木名赐谄卑屈也骄矜肆也常人溺于贫富之中而不知所以自守故必有二者之病无谄无骄则知自守矣而未能超乎贫富之外也】故以二者质之夫子夫子以为二者特随处用力而免于显过耳故但以为可盖仅可而有所未尽之辞也又言必其理义浑然全体贯彻贫则心广体胖而忘其贫富则安处善乐循理而不自知其富然后乃可为至尔【朱子曰无谄无骄是就　富里用功比他乐与好礼者自争一等盖乐自不知有贫好礼自不知有富曽氏之説亦善曾氏曰以贫故无谄以富故无骄处贫富之道耳乐非以贫好礼非以富出于情性而贫富不能解也○处源辅氏曰心广体胖者指其乐之之象安处善乐循理者论其好礼之实○安成刘氏曰随贫富而用力自守则不能全体贯彻也无谄无骄免于显过则不能理义浑然也是盖为贫富而自守囿于贫富之中者也彼乐与好礼者则由礼义浑然根于其心流行发见于日用之间其贫也但知自乐而不知今之为贫其富也但知好礼而不知今之为富所谓全体贯彻也是其自始至终此心之理不为贫富而增损存亡乃超乎贫富之外者也】
子贡曰诗云如【刀七】如磋知琢如磨其斯之谓与
治骨角者既切之而复【浮去声】磋之治玉石者既琢之而复磨之治之之功不已而益精也子贡因夫子告以无谄无骄不如乐与好礼而知凡学之不可少得而自足必当因其所至而益加勉焉故引此诗以明之【朱子曰子贡举诗之意不是専以此为贫而乐富而好礼厎工夫盖见得一切事皆合如此不可安于小成而不自勉也】
子曰赐也始可与言诗已矣告诸往而知来者
往者其所已言者来者其所未言者【朱子曰他説意思阔非只説贫富故云告徃知来告其所已言者谓处贫富之道而知其所末言者谓学问之功也○勉齐黄氏曰谓告以无谄不如乐无骄不如好礼此所已言也知义理之无穷学之不可以有得而遽足此所未言也夫子论贫富而子贡悟为学是告徃而知来须是见得切磋琢磨在无谄无骄乐与好礼之外方晓得所已言所未言】
○子夏问曰巧笑倩兮美目盼兮素以为绚兮何谓也【倩七练反盼暜苋反绚呼县反】
此逸诗也倩好口辅也盼目黑白分也素粉地画之质也绚采色画之饰也言人有此倩盼之美质而又加以华采之饰如有素地而加采色也子夏疑其反谓以素为饰故问之【双峯饶氏曰读诗须是先理防训诂晓得训诂便须涵泳其意不可只带在训诂上然未有不晓训诂而能通其意者子夏是未晓得素以为绚一句训诂所以问】
子曰绘事后素【绘胡对反】
绘事绘画之事也后素后于素也考工记曰绘画之事后素功是也盖先以粉地为质而后可施以五采犹人有美质然后可加以文饰
曰礼后乎子曰起予者商也始可与言诗已矣
礼必以忠信为质犹绘事必以粉素为先起犹发也起予言能起发我之志意【山偒氏曰子曰绘事后素而子夏曰礼后乎可谓能继其志矣非得于言意之表者能之乎商赐可与言诗者以此若夫玩心于章句之末则其为诗也固而已矣所谓起予则亦相长之义也○庆源辅氏曰子贡因论好礼与乐之学而知切磋琢磨之诗为自治益精之意子夏因论素以为绚之诗而知人之学礼当以质为先故皆可与言诗杨氏之説最明切读书者不可泥于章句之下而学诗者尤贵有得于言意之表不然则局于章句训诂而诗之教孟于人者鲜矣○双峯饶氏曰夫子称商赐可与言诗皆是善其能触类而长今学者读书于见在文意也未能通解况敢望其能触类乎○三山李氏曰观诗者必当得其外意如衣锦尚防但言衣服之盛而中庸曰恶其文之着也推之以为慎独之学巧笑美目但言顔色之好而子曰绘事后素子夏则推之遂知其礼后之説也○止齐陈氏曰六经皆经圣人手而于诗也致意盖详论语一书语诗多于他经而二南则正色言之闗雎一篇尤再惓惓夫子之意深矣○安成刘氏曰此引论语言诗凡十章而皆不仍其先后之次朱子于此得无意乎切以浅见推之雅须各得其所一章首明三百篇之定体也诗体之音节既定则可学矣故次两章记夫子常以诗为教也既学则必有成效如所谓兴观羣怨之类是也故以此二章次之然学贵乎知要善读诗而有得虽思无邪之一言白圭之一章用之有余不善读者虽三百其篇而无用也故此三章又次之若子贡子夏之问荅又皆得诗人意外意者故以此二章终焉但未知朱子之意然否】
咸丘蒙问曰诗云普天之下莫非王土率土之濵莫非王臣而舜既为天子矣敢问瞽叟之非臣如何孟子曰是诗也非是之谓也劳于王事而不得飬父母也曰此莫非王事我独贤劳也故説诗者不以文害辞不以辞害志以意逆志是为得之如以辞而已矣云汉之诗曰周余黎民靡有孑遗信斯言也是周无遗民也
程子曰举一字是文成句是辞愚谓意谓己意志谓诗人之志逆迎之也其至否遅速不敢自必而聼于彼也【朱子曰普徧也率循也乃作诗者自言天下皆王臣何独使我以贤才而劳苦乎非谓天子可臣其父也盖説诗之法不可以一字而害一句之义不可以一句而害设辞之志当以己意迎取作者之志乃可得之若但以其辞而已则如云汉所言是周之民而无遗种矣惟以意迎之则知作诗者之志在于忧旱而非真无遗民也又曰逆是前去追迎之之意盖是将自家意思去前而等候诗人之志来又曰譬如有一客来自家去迎他他来则接之不来则已若必去捉他来则不可○张子曰知诗莫如孟子以意逆志读诗之法也】
程子曰【颢字伯淳頣字正叔】诗者言之述也言之不足而长言之咏歌之所由兴也其发于诚感之深至于不知手之舞足之蹈故其入于人也亦深古之人防而闻歌诵之声长而识美刺之意故人之学由诗而兴后世老师宿儒尚不知诗之义后学岂能兴起乎○又曰兴于诗者吟咏情性涵畅道德之中而歆动之冇吾与点也之气象【庆源辅氏曰读诗者吟咏其性情使人意沈攸纾快于道德之中有所慕乐而动荡鼔舞之直与曾防浴沂风雩之气象一般方能有益】○又曰学者不可不看诗便使人长
一格【朱子曰读诗便长人一格如今人读诗何縁防长一格诗之兴最不要然兴起人意处正在兴防得诗人之兴便有一格长】
张子曰【名载字子厚】置心平易然后可以言诗涵泳从容则忽不自知而自解颐矣若以文害辞以辞害意则防何而不为高叟之固哉【问诗如何看山扬氏曰诗极难卒説大抵须要寻人体防不在推文义在心为志发言为诗情动于中而形于言言者情之所发也今观是诗之言则必先观是诗之情如何不知其情则虽精穷文义谓之不知诗可也子夏问巧笑倩兮美日盼兮何谓也子曰绘事后素曰礼后乎孔子以为可与言诗如此全要体防惟体防得故看诗有味至于有味则诗之用在我矣】○又
曰求诗者贵平易不要崎岖求合盖诗人之情性温厚平易老成今以﨑岖求之其心先狭隘无由可见【庆源辅氏曰温厚平易老成六字説尽诗人情性温厚谓和而不流怨而不怒平易谓所言皆眼前事老成谓忧深思逺逹于人情事物之变此等意思唯平心易气以逆之则可有得】○又曰诗人之志
至平易故无艰险之言大率所言皆目前事而义理存乎其中以平易求之则思逺以广愈艰险则愈浅近矣【庆源辅氏曰艰险与平易正相反盖云月前事若无义理在其间是特鄙俚之言耳唯所言皆目前事而却有义理此其所以为诗也然人能言到此亦甚难以平易求之则无窒碍故其意思广逺横渠云置心平易始知诗然解悠悠苍天此何人哉却不平易○黄氏曰横渠数説此知味之学观诗之法也】
上蔡谢氏曰【名良佐字显道】学诗须先识得六义体面而讽咏以得之
愚按六义之説见于周礼大序其辨甚明其用可识而自郑氏以来诸儒相袭不唯不能知其所用反引异説而汨陈之唯谢氏此説为庶防得其用耳【朱子曰上蔡甚晓得诗观此説是他识得要领处○读诗之法只是熟读函咏自然和气从胷中流出其妙处不可得而言不待安排措置务自立説只恁平读着意思自足须是打叠得这心光荡荡地不立一个字只管虚心读他少间推来推去自然推出那个道理所以説以此洗心便是以这道理尽洗出那心里物事浑然都是道理上蔡曰学诗须先识得六义体面而讽咏以得之此是读诗之要法看来书只是要读读得熟时道理自见切忌先自布置立説○程子曰学诗而不分六义岂能知诗也○庆源蜅氏曰体而盖言体制体叚言六义各有个体面学诗不可不先理防得】
古诗即今之歌曲往往能使人感动至学诗却无感动兴起处只为泥章句故也明道先生善説诗未尝章解句释但优游玩味吟哦上下便使人有得处如曰瞻彼日月悠悠我思道之云逺曷云能来思之切矣百尔君子不知德行不忮不求何用不臧归于正也【庆源辅氏曰思之切而不归于正便入哀伤滛泆去也】○又曰明道先生谈诗竝不曾下
一字训诂只转却一两字点【平声】掇地念过便教人省悟【东齐陈氏曰烝民诗首四句孔子只就中添四字凔浪之歌只换两斯字曾不辞费而意味无穷明道説诗正得此意○朱子曰诗中头项多一项是音韵一项是训诂名件一项是文体若逐一根究然后讨得些道理则殊不济事须是通悟者方看得○圣人有法度之言如春秋书礼是也一字皆有理如诗亦要逐字将理去读便都碍了○看诗须是看他诗人意思好处是如何不好处是如何看他风土看他风俗又看他人情物态只看伐檀诗便见得他一个清高底意思看硕防诗便见他一个暴敛底意思好底意思是如此不好底是如彼好底意思令自家善意油然感物而兴起看他不好底自家心下如着抢相似如此看方得诗意诗有説得曲折后好底有只恁平直説后自好底如燕燕末后一章这不要看上文考下章便知得是恁地意思自是高逺自是説得人着○看诗且看他大意如卫诸诗其中有説时事者固当细考如郑之滛乱底诗苦苦摉求他有甚意思一日看五六篇可也○读诗且只将做今人做底诗看或每日令人诵读却从旁聼之其语有未通者略检注觧看却时时诵其本文便见其语胍所在人曰念此一诗既已记得其语却逐个字将前后一様字通训之今注觧中有一字而两三义者如假字有云大者有云至者只是随处旋纽揑耳非通训也又曰伊川有诗解数篇説到小雅以后极好盖是王公大人好生地做都是识道理人言语故他里面説得尽冇道理好子细看非如国风戓出于妇人小子之口但可观其大槩也○学者于诗须先去了小序只将本文熟读玩味仍不可先看诸家注觧看得久之自然认得此诗是説个甚事谓如拾得个无题目诗説此花既白又香是盛寒开必是梅花诗也卷阿召康公戒成王其始只説个好意思如岂弟君子皆指成王纯嘏尔常之类皆説优防享福之事至有冯有翼以下方説用贤大抵告人之法亦当如此须先令人歆慕此事则其肯从吾言必乐为之矣○读诗正在于吟咏讽诵观其委曲折旋之意如吾自作此诗自然足以感发善心今人读诗只是将己意去包笼他如做时文相似中间委曲周旋之意尽不曾理防得济甚事若如此看只一日便可看尽何用逐日只捱得数章而又不曾透彻耶且如人之城郭须是逐街坊里巷屋庐台榭车马人物一一看过方是今人只是外面望见城是如此便説我都知得了○诗如今恁地注解了自是分晓易理防但须是沈讽诵玩味义理咀嚼滋味方冇所益若只草草看过一部诗只三两日可了但不得滋味也记不得全不济事占人説诗可以兴须是读了有兴起处方是读诗若不能兴起便不是读诗○读诗之法且虚心熟读寻绎之不要被説粘定看得不活伊川觧诗亦説得义理多了诗本只是恁地説话一章言了次章又従而叹咏之虽别无义而意味深长不可于名物上寻义理后人往往见其言只如此平淡只管添上义理却窒塞了也如一源清水只管将物事堆积在上便壅隘了○读诗须是读熟了文义郁晓得了涵泳读取百来遍方见得那好处那好处方出方见得精怪若读得精熟时意思自説不得如人下种子既下得种了须是讨水去灌溉他讨粪去培壅他与他耘鉏方是下工夫养他处今却只下得个种子便休都无耘治培飬工夫这个贪多不得读得这一篇恨不得常熟读此篇如无邯第二篇方好而今只是贪多读第一篇了便要读第二篇读第二篇了便要读第三篇恁地不成读书此便是大不敬须是杀了走作底心方可读书○读诗之法须识得大义得他滋味没要处縦理防得也无益大凡读诗多在讽诵中见义理况诗又全在讽诵之功所谓清庙之瑟一唱而三叹一人唱之三人和之方有意思又如今诗曲若只读过也无意思须是歌起来方见得好处○读书须是有自得处説与人也不得某旧读仲氏任只其心塞渊终温且恵淑慎其身先君之思以勗寡人既破我斧又缺我斨周公东征四国是皇哀我人斯亦孔之将如此等处直为之废卷慨想而不能已○问先生授以诗传且教谕之曰须是熟读某尝熟读一二篇未有感发窃谓古人教人兼以声歌之渐渐引廸故最平易乂疑郑卫之诸诗皆滛声小学之功未成而遽教以滛声恐未能使之知戒而适以荡其心志否抑其声哀思怨怒自能令人畏恶故虽小子门人亦知戒乎某欲令弟侄軰学诗尚疑此未敢晓以文义曰诗且逐篇旋读方能旋通训诂岂有不读而自能尽通训诂之理乎读之多玩之久方能渐冇感发岂冇读一二遍而便有感发之理乎古之学诗者固有待于声音之助然今已亡之无可奈何只得熟读而从容讽咏之耳若疑郑卫不可为法即且令学者不必深究而于正当説道理子细消详反复玩味应不枉费工夫也○读诗必如三复白圭方是有味若是明敏人不如此看亦无所补若是至钝人能如此看虽然有淡薄处亦随浅深而有所见也已上论读诗○或问诸章句起于谁曰有故言者是指毛公无故言者是指郑康成也○诗音韵是自然如此古人音韵寛后人分得宻后隔开了○看诗须并协韵读便见得他语自齐整又更略知协韵所由来甚善○只要韵相协好吟哦讽诵易见道理亦无甚要今且将七分工夫理防义理二三分工夫理防这般去处○协韵乃吴才老所作某续添之○或问吴才老协韵何据曰他皆有据泉州有其书每一字多者引十余证少者引两三证然亦有推不去者因言商颂下民有严协不敢迨遑吴氏音严为荘云避汉讳却无道理某后读椘辞天问见严字乃押従荘刚方字去乃知是叶韵严韵作昻也又此间乡音严作户刚反天问才老岂不读往往偶然失之○古人情意温厚寛和言语自恁地好当时协韵只是要便于讽咏而已到得后来一向于字韵上严切却无意思汉不如周魏晋不如汉唐不如魏晋本朝又不如唐如元防之刘禹锡之徒和诗犹自有相重宻本朝和诗便皆不要一字相同不知却愈壤了诗○问诗叶韵是当时如此作是乐歌当如此曰当时如此作今人文字多有如此者如正考父鼎铭之类○问先生説诗率皆叶韵得非诗本乐章播诸声诗自然叶韵方谐律吕其音节本如是曰固是如此然古人文章亦多是叶韵又曰周颂多不叶韵疑自有和底篇相叶清庙之瑟朱弦而疏越一唱而三叹叹即和声也○叶韵恐当以头一韵为凖且如华字叶音敷如有女同车是第一句则第二句顔如舜华当读作敷字然后与下文佩玉琼琚洵美且都皆叶至如何彼禯矣唐棣之华是第一韵则当依本音读而下文玉姬之车却当作尺奢反如此方是今只从吴才老旧説不能又创得此例然椘辞纷余既有此内美兮又重之以修能能者耐然后下文纫秋兰以为佩叶若能字只従本音则佩字遂无音如此则又未可以头一韵为定也○古人作诗皆押韵与今人歌曲一般今人信口读之全失古人咏歌之意○诗音韵间有不可晓处因説如今所在方言亦自有音韵与古合处问今阳字却与唐字通清字却与青字分之类亦自不可晓曰古人韵踈后世韵方严宻见某人好考古字却説青字音自是亲如此类极多已上论协韵○汉书传训皆与经别行三传之文不与经连故石经书公羊传皆无经文艺文志云毛诗经二十九卷毛诗训诂传三十卷是毛为训诂亦不与经连也马融为周礼注乃云欲省学者两读故具载本文然则后汉以来始就经为注未审此诗引经附传是谁为之其毛诗二十九卷不知并何卷也○欧阳公有诗本义二十余篇煞説得有好处有诗本末论又有论云何者为诗之本何者为诗之末诗之木不可不理防诗之末不理防得也无妨其论甚好近世自集注文字出此等文字都不见了也害事如吕伯防读诗记人只是看这个他上面有底便看无底更不知看了○某解诗多不依他序緃解得不好也不过只是得罪于作序之人只依序解而不考本诗上下文意则得罪于圣贤因説学者解诗曰某旧时看诗数十家之説一一都従头记得初间里敢便判断説是説不是看熟久之方见得这説似是説似不是或头邉是尾説不相应或中间数句是两头不是或尾説是头邉不是然也未敢便判断疑恐是如此又看久之方审得这説是説不是又熟看久之方敢决定断説这説是説不是这一部诗并诸家解都包在肚里公而今只是见已前解诗便也要注解更不问道理只认捉着便据自家意思説于己无益于经有害济得甚事凡先儒解经虽未知道然其尽一生之力縦未説得七八分也有三四分且须熟读详究以审其是非而为吾之益今公才看着便妄生去取肆以己意是发明得个甚麽道理公且説人之读书是要将作甚麽用所贵乎读书者是要理防这个道以反之于身为我之益而已○诗传中或云姑従或云且从其説之类皆未有所考不免且用其説○诗传只得如此説不容更着语工夫却在读者已上论解诗】
诗传大全纲领

[book_title]诗序
钦定四库全书
诗序
朱子辨说
诗序之作说者不同或以为孔子【程子曰大序是仲尼作】或以为子夏【朱子曰王肃沈重赤云大序是子夏作小序子夏毛公合作】或以为国史【程子曰国史明乎得失之迹是也】皆无明文可考唯后汉书儒林传以为衞宏作毛诗序今传于世则序乃宏作明矣然郑氏又以为诸序本自合为一编毛公始分以寘诸篇之首则是毛公之前其传已久宏特增广而润色之耳【隋志曰先儒相承谓毛诗序子夏所创毛公及衞敬仲更加润色】故近世诸儒多以序之首句为毛公所分而其下推说云云者为后人所益理或有之【三山李氏曰以诗序考之文辞殽乱非出一人之乎如诗有六义至六曰颂则见于周官情动于中而形于言至其民困则见于乐记鸱鸮之序则见于金縢都人士之序则见于缁衣清人之序则见左氏传那序则见于国语措辞引援往往杂出传记之文然则果作之谁乎实出汉之诸儒也】但今考其首句则已有不得诗人之本意而肆为妄说者矣况沿袭云云之误哉然计其初犹必自谓出于臆度之私非经夲文故且自为一编别附经后【朱子曰古夲诗序别作一处如易大传及班固序传竝在后京师旧夲扬子注其序亦总在后○孔氏曰汉志云毛诗经二十九卷诂训传三十卷是毛为诂训亦与经别也自后汉以来始有就经为注者】又以尚有齐鲁韩氏之説竝传于世故读者亦有以知其出于后人之手不尽信也及至毛公引以入经乃不缀篇后而超冠篇端不为注文而直作经字不为疑辞而遂为决辞其后三家之传又絶而毛説孤行则其抵牾之迹无复可见故此序者遂若诗人先所命题而诗文反为因序以作于是读者传相尊信无敢拟议至于有所不通则必为之委曲迁就穿凿而附合之宁使经之本文缭戾破碎不成文理而终不忍明以小序为出于汉儒也愚之病此久矣然犹以其所从来也远其间容或真有传授证騐而不可废者故既颇采以附传中而复并为一编以还其旧因以论其得失云【庆源辅氏曰先儒以诗序为孔子作故读诗记载苏氏曰诗序诚出于孔氏也则序若是详矣孔子删诗而取三百五篇今其亡者六焉亡诗之序未尝详也夫诗序之非孔子作葢不待此而可知也然此亦是一验又曰释文载沈重云案大序是子夏毛公合作卜商意有未尽毛更足成之隋经籍志亦云先儒相承谓毛诗序子夏所创毛公及卫敬仲宏更加润色至于以为国史作者则见于大序与王氏説然皆是臆度悬断无所据依故先生直据后汉儒林传而断以为卫宏作又因郑氏之説以为宏特增广而润色之乂取近世诸儒之説以为序之首句为毛公所分而其下推説云云为后人所益者皆曲尽人情事理至于首句之已有妄説者则非先生阅理之明考义之精不能及也至论诗序夲自为一编别附经后又以尚有齐鲁韩氏之説竝传于世故读者亦有知其出于后人之手而不尽信亦得其情又论毛公引以入经乃不缀篇后而超冠篇端不为注文而直作经字不为疑辞而遂为决辞云者则可见古人于经则尊信而不敢易视于己説则谦虚退托不敢自决而有待于后人者自有湥意若毛公之作则出于率易不思遂启后人穿凿迁就之失以至于上诬圣经而其罪有不可逭者矣呜呼可不戒哉可不谨哉或曰子之责夫毛公者当矣而晦翁先生又生于数千年后乃尽废诸儒之説而遂断小序为不足据者何哉予应之曰不然先生之学始于致知格物而至于意诚心正其于解释经义工夫至矣必尽取诸儒之説一一细研穷一言之善无有或遗一字之差无有能遁其诵圣人之言都一似自己言语一般葢其学己到至处能破千古疑使圣人之经复明于后世然细攷其説则其端緖又皆夲于先儒之所尝疑而未究者则亦未尝自为臆説也学者顾第弗深攷耳观其终既已明知小序之出于汉儒而又以其间容或真有传授证騐而不可废者故既颇采以附传中而复并为一编以还其旧因以论其得失云之説则其意之谨重不苟亦可见矣岂可与先儒之穿凿迁就者同日语哉先生又尝曰予自二十岁时读诗便觉小序无意义及去了小序只玩味诗辞却又觉得道理贯彻当初亦尝质问诸乡先生皆云序不可废而某之疑终不能释后到三十岁断然知小序之出于汉儒所作其为缪戾有不可胜言吕伯恭不合只因序讲解便有许多牵彊处某尝与之言终不肯信从读诗记中虽多説序然有説不行处亦废之某因作诗传遂成诗序辨説一册其他缪戾辨之颇详又曰小序亦间有説得好处只是杜撰处多不知先儒何故不虚心子细防这道理便只恁説却后人又只依他那个説去亦不防诗是有此意无若説不去处又须穿凿説将去】
大序
诗者志之所之也在心为志发言为诗○情动于中而形于言言之不足故嗟叹之嗟叹之不足故永歌之永歌之不足不知手之舞之足之蹈之也○情发于声声成文谓之音治世之音安以乐其政和乱世之音怨以怒其政乖亡国之音哀以思其民困故正得失动天地感鬼神莫近乎诗○先王以是经夫妇成孝敬厚人伦美教化移风俗○故诗有六义焉一曰风二曰赋三曰比四曰兴五曰雅六曰颂○上以风化下下以风刺上主文而谲谏言之者无罪闻之者足以戒故曰风○至于王道衰礼义废政教失国异政家殊俗而变风变雅作矣○国史明乎得失之迹伤人伦之变哀刑政之苛吟咏情性以风其上达于事变而怀其旧俗者也○故变风发乎情止乎礼义发乎情民之性也止乎礼义先王之泽也○是以一国之事系一人之夲谓之风言天下之事形四方之风谓之雅雅者正也言王政之所由废兴也政有小大故有小雅焉有大雅焉颂者美盛德之形容以其成功告于神明者也是谓四始诗之至也
小序
周南
关雎后妃之德也
后妃文王之妃大姒也天子之妃曰后近世诸儒多辨文王未尝称王则大姒亦未尝称后序者葢追称之亦未害也【安成刘氏曰太姒之称后亦如雅颂称文王之王皆追称之词也】但其诗虽若専美大姒而实以深见文王之德序者徒见其词而不察其意遂壹以后妃为主而不复知有文王是固已失之矣至于化行国中三分天下亦皆以为后妃之所致则是礼乐征伐皆出于妇人之手而文王者徒拥虚器以为寄生之君也其失甚矣惟南丰曾氏之言曰先王之政必自内始故其闺门之治所以施之家人者必为之师傅保姆之助诗书图史之戒珩璜琚瑀之节威仪动作之度其教之者有此具然古之君子未尝不以身化也故家人之义归于反身二南之业本于文王岂自外至哉世皆知文王之所以兴能得内助而不知其所以然者葢本于文王之躬化故内则有后妃关雎之行外则羣臣有二南之美与之相成其推而及远则商辛之昏俗江汉之小国兎罝之野人莫不好善而不自知此所谓身脩故国家天下治者也窃谓此説庶几得之
风之始也
所谓关雎之乱以为风始是也葢谓国风篇章之始亦风化之所由始也【孔氏曰言后妃之有美德文王风化之始也文王化行始于其妻故用此为风教之始】
所以风天下而正夫妇也故用之乡人焉用之邦国焉
説见二南緫论邦国谓诸矦之国明非独天子用之也【孔氏曰所以风化天下之民使皆正夫妇焉乡饮酒礼云乃合乐周南关雎是用之乡人燕礼云遂歌乡乐周南关雎是用之邦国也○临川王氏曰几诗用于天子者诸侯不得用用于诸侯者大夫不得用若三家以雍彻而孔子非之也此关雎郷人邦国皆得用者以之正夫妇也○三山李氏曰诗之雅颂惟用于宗庙朝廷郊祀宴享非其所用者不得用也至于正夫妇之道自天子逹于庶人未尝有二道也】
风风也教也风以动之教以化之
承上文解风字之义以象言则曰风以事言则曰教【临川王氏曰风之于物方其鼔舞摇荡所谓动之也及其因形移易使荣者枯甲者拆乃所谓化之也诗之有风亦若是也始于风之而动终于教之而化○黄氏曰自其本于一人言之则谓之风自其及于一国言之则谓之教闻二南之风者感发其善心被二南之化者变易其气质动则变变则化天下之理也】
然则关雎麟趾之化王者之风故系之周公南言化自北而南也鹊巢驺虞之德诸矦之风也先王之所以教故系之召公
説见二南卷首关雎麟趾言化者化之所自出也鹊巢驺虞言德者被化而成德也以其被化而后成德故又曰先王之所以教先王即文王也旧説以为大王王季误矣程子曰周南召南如乾坤干统坤坤承干也【朱子曰干始万物非坤无以代其终坤终万物非干无以资其始故乾元统天万物所从出而无不统周南之化实似之坤元虽生万物而所以生者乃顺成天意以代其终而已召南之德实似之杨氏亦曰二南相须以为治葢一体也】
周南召南正始之道王化之基
王者之道始于家终于天下而二南正家之事也王者之化必至于法度彰礼乐着雅颂之声作然后可以言成然无其始则亦何所因而立哉基者堂宇之所因而立者也程子曰有关雎麟趾之意然后可以行周官之法度其为是欤【孔氏曰高以下为基逺以近为始文王正其家而及其国是正其始也化南土以成王业是王化之基也季札见歌周南召南曰始基之矣犹未也亦谓二南为王化基始序意出于彼文也○庆源辅氏曰先生发基字之义先儒皆所未及程子説正是此意先生又尝曰须是自闺门衽席之微积累到薰蒸洋溢天下无一民一物不被其化然后可以行周官之法不然则为王莽矣】
是以关雎乐得淑女以配君子忧在进贤不淫其色哀窈窕思贤才而无伤善之心焉是关雎之义也按论语孔子尝言关雎乐而不淫哀而不伤葢淫者乐之过伤者哀之过独为是诗者得其性情之正是以哀乐申节而不至于过耳而序者乃析哀乐淫伤各为一事而不相须则已失其防矣至于伤为伤善之心则又大失其防而全无文理也或曰先儒多以周道衰诗人夲诸衽席而关雎作故扬雄以周康之时关雎作为伤始乱杜钦亦曰佩玉晏鸣关雎叹之説者以为古者后夫人鸡鸣佩玉去君所周康后不然故诗人叹而伤之此鲁诗説也与毛异矣【庐陵欧阳氏曰齐鲁韩三家皆以为康王政衰之诗前汉杜钦传曰佩玉晏鸣关雎叹之瓉曰此鲁诗也后汉明帝诏曰昔应门失守关雎刺世注薛君韩诗章句曰人君退朝后妃御见有度应门击柝鼓人上堂今内倾于色故咏关雎説淑女以刺时○东莱吕氏曰鲁齐韩毛师读旣异义亦不同关雎正风之首三家者乃以为刺余可知矣】但以哀而不伤之意推之恐其有此理也曰此不可知矣但仪礼以关雎为乡乐又为房中之乐则是周公制作之时已有此诗矣若如鲁説则仪礼不得为周公之书【勿轩熊氏曰按仪礼乡饮酒乡射篇有乃合乐周南关雎之文又燕礼有遂歌乡乐周南关雎之文仪礼乃周公相成王治定功成经制大备之书小序所谓用之乡人者乡饮射礼也用之邦国者燕礼也今当据仪礼经文为定】仪礼不为周公之诗则周之盛时乃无乡射燕饮房中之乐而必有待乎后世之刺诗也其不然也明矣且为人子孙乃无故而播其先祖之失于天下如此而尚可以为风化之首乎
○葛覃后妃之夲也后妃在父母家则志在于女功之事躬俭节用服澣濯之衣尊敬师傅则可以归安父母化天下以妇道也
此诗之序首尾皆是但其所谓在父母家者一句为未安葢若谓未嫁之时即诗中不应遽以归宁父母为言况未嫁之时自当服勤女功不足称述以为盛美若谓归宁之时即诗中先言刈葛而后言归宁亦不相合且不常为之于平居之日而暂为之于归宁之时亦岂所谓庸行之谨哉序之浅拙大率类此
○卷耳后妃之志也又当辅佐君子求贤审官知臣下之勤劳内有进贤之志而无险诐私谒之心朝夕思念至于忧勤也
此诗之序首句得之余皆傅防之凿説后妃虽知臣下之勤劳而忧之然曰嗟我懐人则其言亲防非后妃之所得施于使臣者矣且首章之我独为后妃而后章之我皆为使臣首尾衡决【东阳许氏曰衡所以为平有首尾之物决絶也絶则首尾不相照应矣】不相承应亦非文字之体也
○樛木后妃逮下也言能逮下而无嫉妬之心焉此序稍平后不注者放此
○螽斯后妃子孙众多也言若螽斯不妒忌则子孙众多也
螽斯聚处和一而卵育蕃多故以为不妒忌则子孙众多之比序者不达此诗之体故遂以不妒忌者归之螽斯其亦误矣
○桃夭后妃之所致也不妬忌则男女以正婚姻以时国无鳏民也
序首句非是其所谓男女以正婚姻以时国无鳏民者得之葢此以下诸诗皆言文王风化之盛由家及国之事而序者失之皆以为后妃之所致既非所以正男女之位而于此诗又専以为不妒忌之功则其意愈狭而説愈疎矣
○罝后妃之化也关雎之化行则莫不好德贤人众多也
此序首句非是而所谓莫不好德贤人众多者得之
○芣苢后妃之美也和平则妇人乐有子矣【孔氏曰天下乱离则我躬不阅岂思子也今天下和平于是妇人始乐有子矣】
○汉广德广所及也文王之道被于南国美化行乎江汉之域无思犯礼求而不可得也
此诗以篇内有汉之广矣一句得名而序者谬误乃以德广所及为言失之远矣然其下文复得诗意而所谓文王之化者尤可以正前篇之误先儒尝谓序非出于一人之手者此其一验但首句未必是下文未必非耳苏氏乃例取首句而去其下文则于此类两失之矣【东莱吕氏曰苏氏以序为非一人之词葢近之至于止存其首一言而尽去其余则失之逺矣】
○汝坟道化行也文王之化行乎汝坟之国妇人能闵其君子犹勉之以正也【临川王氏曰庶人之妻能勉夫以正而不知为之者是之谓道化而殷其雷之诗所以未若汝坟之盛也】
○麟之趾关雎之应也关雎之化行则天下无犯非礼虽衰世之公子皆信厚如麟趾之时也
之时二字可删
召南
鹊巢夫人之德也国君积行累功以致爵位夫人起家而居有之德如鸣鸠乃可以配焉
文王之时关雎之化行于闺门之内而诸矦蒙化以成德者其道亦始于家人故其夫人之德如是而诗人美之也不言所美之人者世逺而不可知也后皆放此
○采蘩夫人不失职也夫人可以奉祭祀则不失职矣
○草虫大夫妻能以礼自防也
此恐亦是夫人之诗而未见以礼自防之意
○采苹大夫妻能循法度也能循法度则可以承先祖共祭祀矣【临川王氏曰自所荐之物所采之处所用之器所奠之地皆冇常而不敢变所谓能循法度】
○甘棠美召伯也召伯之教明于南国【临川王氏曰爱之笃思之至以其教明也】
○行露召伯听讼也衰乱之俗微贞信之教兴强暴之男不能侵陵贞女也【黄氏曰周家贞信之教兴而商人衰乱之俗未殄此如一阳来复之时阳虽有当盛之势而五隂犹未却以逊阳则草木之摧败犹有所不免自二南极而王道成则自复而临自临而泰之时也】
○羔羊鹊巢之功致也召南之国化文王之政在位皆节俭正直德如羔羊也
此序得之但德如羔羊一句为衍説耳
○殷其靁劝以义也召南之大夫逺行从政不遑宁处其室家能闵其勤劳劝以义也
按此诗无劝以义之意
○摽有梅男女及时也【止齐陈氏曰男女及时之説圣人之虑天下也血气既壮难尽自捡情窦既破奚顾礼义故昏欲及时者所以全节行于未闻之日学欲及时者所以全智虑于未分之时】
召南之国被文王之化男女得以及时也
此序末句未安
○小星惠及下也夫人无妒忌之行惠及贱妾进御于君知其命有贵贱能尽其心矣
○江有汜美媵也勤而无怨嫡能悔过也文王之时江沱之间有嫡不以其媵备数媵遇劳而无怨嫡亦自悔也
诗中未见勤劳无怨之意【朱子曰只防诗中説不我以不我过不我与便自见得不与同去之意安得勤而无怨之意也○安戊刘氏曰此诗媵妾所作序之首句恐亦非是】
○野有死麕恶无礼也天下大乱强暴相陵遂成淫风被文王之化虽当乱世犹恶无礼也
此序得之但所谓无礼者言淫乱之非礼耳不谓无聘币之礼也
○何彼秾矣美王姬也虽则王姬亦下嫁于诸矦车服不系其夫下王后一等犹执妇道以成肃雝之德也
此诗时世不可知其説己见本篇但序云虽则王姬亦下嫁于诸矦説者多笑其陋然此但读为两句之失耳若读此十字合为一句而对下文车服不系其夫下王后一等为义则序者之意亦自明白葢曰王姬虽嫁于诸矦然其车服制度与他国之夫人不同所以甚言其贵盛之极而犹不敢挟贵以骄其夫家也但立文不善终费词説耳郑氏曰下王后一等谓车乘厌【音叶】翟【音狄】勒面缋【音绘】总服则褕【音遥】翟【孔氏曰王后五路重翟为上厌翟次之六服袆衣为上褕翟次之袆音挥○郑氏曰厌翟次其羽使相廹也勒面谓以如玉龙勒之韦为当而餙也缋画文也总着马勒直两耳与两镳翟雉名江淮而南青质五色皆备成章曰摇褕翟画摇者】然则公矦夫人翟茀者其翟车贝面组总有幄也欤【郑氏曰翟车不重不厌以翟羽餙车之侧耳贝面贝饰勒之当面有幄则无葢矣】
○驺虞鹊巢之应也鹊巢之化行人伦既正朝廷既治天下纯被文王之化则庶类蕃殖搜田以时仁如驺虞则王道成也【永嘉陈氏曰始于鹊巢之夫妇而人伦正中于羔羊之君子而朝廷治人伦既正朝廷既治使天下皆被文王之化而有驺虞之仁心则王道成矣】
此序得诗之大指然语意亦不分明杨氏曰二南正始之道王化之基葢一体也王者诸矦之风相须以为治诸矦所以代其终也故召南之终至于仁如驺虞然后王道成焉夫王道成非诸矦之事也然非诸矦有驺虞之德亦何以见王道之成哉【孔氏曰王道成者以此篇处末故总之言天下纯被文王之化庶类又蒙其泽仁心能如驺虞则王化之道成矣所谓周南召南王化之基也】欧阳公曰贾谊新书曰驺者文王之囿名虞者囿之司兽也【庐陵欧阳氏曰汉世诗説四家毛菆后当毛诗未出之前説者不以驺虞为兽也文帝时贾谊新书以驺为文王囿名亦不经见】陈氏曰礼记射义云天子以驺虞为节乐官备也则其为虞官明矣猎以虞为主其实叹文王之仁而不斥言也【诗考曰驺虞天子掌鸟兽官名○庐陵欧阳氏曰书言驺虞者多矣如七驺六驺葢马御泽虞山虞则山泽之官月令季秋教田猎命仆及七驺咸驾周官山泽虞皆当田猎则致禽兽易亦有即鹿无虞之説而射义言天子以驺虞为节乐官备也则驺虞二官田猎之时乃其职事当以多杀为心今也五豕而一取故诗人曰吁嗟乎而能如是乎又曰诗首句言田猎之得时次言君仁不尽杀卒叹虞人之得礼】此与旧説不同今存于此
邶
柏舟言仁而不遇也衞顷公之时仁人不遇小人在侧
诗之文意事类可以思而得其时世名氏则不可以强而推故凡小序唯诗文明白直指其事如甘棠定中南山株林之属若证騐的切见于书史如载驰硕人清人黄鸟之类决为可无疑者其次则词防大槩可知必为某事而不可知其的为某时某人者尚多有之若为小序者姑以其意推寻探索依约而言则虽有所不知亦不害其为不自欺虽有未当人亦当恕其所不及今乃不然不知其时者必强以为某王某公之时不知其人者必强以为某甲某乙之事于是傅防书史依托名諡凿空妄语以诳后人其所以然者特以耻其有所不知而惟恐人之不见信而已且如柏舟不知其出于妇人而以为男子不知其不得于夫而以为不遇于君此则失矣然有所不及而不自欺则亦未至于大害理也今乃断然以为衞顷公之时则其故为欺罔以误后人之罪不可揜矣葢其偶见此诗冠于三卫变风之首是以求之春秋之前而史记所书荘桓以上卫之诸君事皆无可考者諡亦无甚恶者独顷公有赂王请命之事其諡又为甄心动惧之名如汉诸矦王必其尝以罪谪然后加以此諡以是意其必有弃贤用佞之失而遂以此诗予【音与】之【朱子曰諡法中如堕废社稷曰顷便得柏舟一诗硬差排为卫顷公便云仁人不遇小人在侧郑渔仲谓小序只是后人将史传去拣并防諡却附防作小序美刺】若将以衒其多知而必于取信不知将有明者从旁观之则适所以暴其真不知而啓其深不信也凡小序之失以此推之什得八九矣又其为説必使诗无一篇不为美刺时君国政而作固己不切于情性之自然而又拘于时世之先后其或诗传所载当此之时偶无贤君美諡则虽有词之美者亦例以为陈古而刺今是使读者疑于当时之人絶无善则称君过则称己之意而一不得志则扼腕切齿嘻笑冷语以怼其上者所在而成群【朱子曰大率古人作诗与今人一般其间亦各有感物道情吟咏情性几时尽是讥刺他人只缘序者立例篇篇要作美刺説将诗人意思穿凿壊了且如今人见人才做一事便作一诗歌咏之或讥刺之是甚麽道理如此一似里巷无知之人胡乱称颂谀説把持放雕何以为情性之正】是其轻躁险薄尤有害于温柔敦厚之教故予不可以不辨【朱子口温柔敦厚诗人之教也使篇篇是讥刺人安得温柔敦厚】
○绿衣衞庄姜伤己也妾上僭夫人失位而作是诗也
此诗下至终风四篇序皆以为庄姜之诗今姑从之然唯燕燕一篇诗文略可据耳
○燕燕衞庄姜送归妾也
远送于南一句可为送戴妫之验
○日月卫庄姜伤己也遭州吁之难伤己不见答于先君以至困穷之诗也
此诗序以为荘姜之作今未有以见其不然但谓遭州吁之难而作则未然耳葢诗言宁不我顾犹有望之之意又言德音无良亦非所宜施于前人者明是荘公在时所作其篇次亦当在燕燕之前也
○终风卫荘姜伤己也遭州吁之暴见侮慢而不能正也
详味此诗有夫妇之情无母子之意若果荘姜之诗则亦当在荘公之世而列于燕燕之前序説误矣【须溪刘氏曰州吁无戏笑之理分明是怨荘公也】
○击鼔怨州吁也卫州吁用兵暴乱使公孙文仲将而平陈与宋国人怨其勇而无礼也
春秋隐公四年宋卫陈蔡伐郑正州吁自立之时也序葢据诗文平陈与宋而引此为説恐或然也【新安胡氏曰按四年三月川吁弑桓公自立夏将脩先君之怨于郑使告宋曰君若伐郑以除君害君为主敝邑以赋与陈蔡从宋诈之于是陈蔡方睦于卫遂从陈蔡伐郑围其东门五日而还九月如陈见杀】然传记鲁众仲之言曰州吁阻兵而安忍阻兵无众安忍无亲众叛亲离难以济矣夫兵犹火也弗戢将自焚也夫州吁弑其君而虐用其民于是乎不务令德而欲以乱成必不免矣按州吁篡弑之贼此序但讥其勇而无礼固为浅陋而众仲之言亦止于此葢君臣之义不明于天下久矣春秋其得不作乎
○凯风美孝子也卫之淫风流行虽有七子之母犹不能安其室故美七子能尽其孝道以慰其母心而
●成其志尔
以孟子之説证之序説亦是但此乃七子自责之辞非美七子之作也
○雄雉刺卫宣公也淫乱不恤国事军旅数起大夫久役男女怨旷国人怨之而作是诗
序所谓大夫久役男女怨旷者得之但未有以见其为宣公之时与淫乱不恤国事之意耳兼此诗亦妇人作非国人之所为也
○匏有苦叶刺卫宣公也公与夫人竝为淫乱未有以见其为刺宣公夫人之诗
○谷风刺夫妇失道也卫人化其上淫于新昏而弃其旧室夫妇离絶国俗伤败焉
亦未有以见化其上之意
○式微黎矦寓于卫其臣劝以归也
诗中无黎矦字未详是否下篇同
○旄丘责卫伯也狄人迫逐黎矦黎矦寓于卫卫不能脩方伯连率【音帅】之职黎之臣子以责于卫也序见诗有伯兮二字而以为责卫伯之词误矣○陈氏曰説者以此为宣公之诗然宣公之后百余年卫穆公之时晋灭赤狄潞氏数之以其夺黎氏地然则此其穆公之诗乎不可得而知也【安成刘氏曰以此诗为作于卫宣公之时固无可考但上篇黎臣有劝归之辞则此时黎之宗社疑未灭也岂其后黎矦复国至卫穆公时方为赤狄所灭故晋人数赤狄之罪立黎矦而还以此意之式微旄丘二诗虽未有以见其必作于卫宣之时恐亦未必作于卫穆时也】
○简兮刺不用贤也卫之贤者仕于伶官皆可以承事王者也
此序略得诗意而词不足以达之
○泉水卫女思归也嫁于诸矦父母终思归宁而不得故作是诗以自见也
○北门刺士不得志也言卫之忠臣不得其志尔【安成刘氏曰朱子以此序稍平故不注然集传以此诗为仕者自作则序意与诗亦微不合】
○北风刺虐也卫国竝为威虐百姓不亲莫不相携持而去焉
卫以淫乱亡国未闻其有威虐之政如序所云者此恐非是【程子曰序谓百姓不亲相携而去然考诗之辞乃君子见几而作相招无及于祸患者也】
○静女刺时也卫君无道夫人无德
此序全然不似诗意【湏溪刘氏曰只是男女相遗之诗】
○新台刺卫宣公也纳伋之妻作新台于河上而要之国人恶之而作是诗也
○二子乘舟思伋寿也卫宣公之二子争相为死国人伤而思之作是诗也
二诗説己各见本篇
鄘
柏舟共姜自誓也卫世子共伯蚤死其妻守义父母欲夺而嫁之誓而弗许故作是诗以絶之
此事无所见于他书序者或有所传今姑从之
○墙有茨卫人刺其上也公子顽通乎君母国人疾之而不可道也
○君子偕老刺衞夫人也夫人淫乱失事君子之道故陈人君之德服餙之盛宜与君子偕老也
公子顽事见春秋传但此诗所以作亦未可考鹑之奔奔放此
○桑中刺奔也衞之公室淫乱男女相奔至于世族在位相窃妻妾期于幽远政散民流而不可止此诗乃淫奔者所自作序之首句以为刺奔误矣其下云云者乃复得之乐记之説己略见本篇矣而或者以为刺诗之体固有铺陈其事不加一辞而闵惜惩创之意自见于言外者此类是也岂必谯让质责然后为刺也哉此説不然夫诗之为刺固有不加一辞而意自见者清人猗嗟之属是已然尝试玩之则其赋之之人犹在所赋之外而词意之间犹有宾主之分也岂有将欲刺人之恶乃反自为彼人之言以陷其身于所刺之中而不自知也哉其必不然也明矣又况此等之人安于为恶其于此等之诗计其平日固己自其口出而无惭矣又何待吾之铺陈而后始知其所为之如此亦岂畏我之闵惜而遂幡然遽有惩创之心耶以是为刺不惟无益殆恐不免于鼓之舞之而反以劝其恶也或者又曰诗三百篇皆雅乐也祭祀朝聘之所用也桑间濮上之音郑卫之乐也世俗之所用也雅郑不同部其来尚矣且夫子答顔渊之问于郑声亟欲放而絶之岂其删诗乃录淫奔者之词而使之合奏于雅乐之中乎亦不然也雅者二雅是也郑者缁衣以下二十一篇是也卫者邶鄘卫三十九篇是也桑间卫之一篇桑中之诗是也二南雅颂祭祀朝聘之所用也郑卫桑濮里巷狭邪之所歌也夫子之于郑卫葢深絶其声于乐以为法而严立其词于诗以为戒如圣人固不语乱而春秋所记无非乱臣赋子之事葢不如是无以见当时风俗事变之实而垂鍳戒于后世固不得已而存之所谓道竝行而不相悖者也今不察此乃欲为之讳其郑卫桑濮之实而文之以雅乐之名又欲从而奏之宗庙之中朝廷之上则未知其将以荐之何等之鬼神用之何等之宾客而于圣人为邦之法又岂不为阳守而隂叛之耶其亦误矣曰然则大序所谓止乎礼义夫子所谓思无邪者又何谓邪曰大序指柏舟绿衣泉水竹竿之属而言以为多出于此耳非谓篇篇皆然而桑中之类亦止乎礼义也夫子之言正为其有邪正美恶之杂故特言此以明其皆可以惩恶劝善而使人得其性情之正耳非以桑中之类亦以无邪之思作之也曰荀卿所谓诗者中声之所止太史公亦谓三百篇者夫子皆弦歌之以求合于韶武之音何邪曰荀卿之言固为正经而发若史迁之説则恐亦未足为据也岂有哇淫之曲而可以强合于韶武之音也邪【朱子曰孔子之称思无邪以为诗三百篇劝善惩恶虽其要归皆出于正然未有若此言之约而尽者耳非以作诗之人所思皆无邪也今必曰彼以无邪之思铺陈淫乱之事而闵惜惩创之意自见于言外则曷若曰彼虽以有邪之思作之而我以无邪之思读之则彼之自伏其丑者若所以为戒谨恐惧惩创之资耶而其所为训説而求其无邪于彼不若反而得之于心为易也巧为辨数而归无邪于彼不若反而责于我之切也若夫雅也郑也卫也求之诸篇固各有其自矣是则自卫反鲁以来未之有改而风雅之篇説者又有正变之别焉至于桑中小序政散民流而不可止之文与乐记合则是诗之为桑间又不为无所据者今必曰三百篇皆雅而郑风不为郑邶鄘卫之风不为卫桑中不为桑间亡国之音则其篇帙幌乱邪正错揉非复孔子之旧矣且于小序之无稽可笑者笃信之而于其有据者反不之信此又何耶夫二南正风房中之乐也乡乐也二雅之正朝廷之乐也商周之颂宗庙之乐也是或见于序文或出于传记皆有可考至于变雅则固已无施于事而变风乂特里巷之歌其领在乐官者以为可以识时变观土风而贤于四夷之乐耳葢古者天子廵守命大师陈诗以观民风固不可问其美恶而悉存以训也然其与先王雅颂之正篇帙不同施用亦异如前所陈则固不容于厖杂矣今于雅郑之实察之既不详于厖杂之名畏之又太甚顾乃引夫淫放之鄙辞而文以风刺之美説必欲强而置诸先王雅颂之列是乃反为厖杂之甚而不自知也夫以胡乐与郑卫合奏犹曰不可而况强以桑中溱洧为雅乐又欲合于鹿鸣文王清庙之什而奏之宗庙之中朝廷之上乎其以二诗为犹止于中声者太史公所谓孔子皆弦歌之以求合韶武之音其误葢亦如此然古乐既亡无所考正则吾不敢必为之説独以其理与其词推之有以知其必不然耳又以为近于劝百讽一而止乎礼义则又信大序之过者夫有所谓讽者若汉广知不可而不求大车有所畏而不敢则犹有所谓礼义之止也若桑中溱洧则吾不知其何词之讽而何礼义之止乎哉若曰孔子尝欲放郑声矣不当于此又收之以备六籍此则曾南丰于战国防刘元城于三不足之论皆尝言之又岂俟吾言而后白也哉大抵吾説之病不过得罪于桑间洧外之人而其力犹足完先王之乐彼説而善则二诗之幸而雅乐之不幸甚矣抑其于溱洧而取范氏之説则又似以郑诗为郑声者岂理之自然固有不可夺者邪因读桑中之説而惜前论之不及竟又痛伯恭父之不可作也因书其后以为使伯恭父而闻此虽未必遽以为然亦当为我逌然而一叹也呜呼悲夫○安成刘氏曰上文朱子前后辨説皆为东莱而发观其序读诗记曰某少时浅陋之説伯恭父误有取焉其后歴时既久自知未安如雅郑邪正之云者未免有所更定则伯恭父反不能不置疑于其间方将相与反复其説以成真是之归而伯恭父已下世矣嗟乎东莱朱子一时同志皆大有功于诗经者也岂固欲相戹哉因附录于此】
○鹑之奔奔刺卫宣姜也卫人以为宣姜鹑鹊之不若也
见上
○定之方中美卫文公也卫为狄所灭东徙渡河野处漕邑齐桓公攘戎狄而封之文公徙居楚丘始建城市而营宫室得其时制百姓説之国家殷富焉○蝃蝀止奔也卫文公能以道化其民淫奔之耻国人不齿也【郑氏曰不齿者不与相长稚○而轩张氏曰宣公无道国人化之读桑中之诗无耻如此文公复国一以身率下于是无礼者见恶于相防淫奔者不齿于蝃蝀下所趋向系于上如此】
○相防刺无礼也卫文公能正其羣臣而刺在位承先君之化无礼仪也
○干旄美好善也卫文公臣子多好善贤者乐告以善道也
定之方中一篇经文明白故序得以不误蝃蝀以下亦因其在此而以为文公之诗耳他未有考也
○载驰许穆夫人作也闵其宗国颠覆自伤不能救也卫懿公为狄人所灭国人分散露于漕邑许穆夫人闵卫之亡伤许之小力不能救思归唁其兄又义不得故赋是诗也
此亦经明白而序不误者又有春秋传可证
衞
淇澳美武公之德也有文章又能听其规谏以礼自防故能入相于周美而作是诗也
此序疑得之
○考槃刺荘公也不能继先公之业使贤者退而穷处
此为美贤者穷处而能安其乐之诗文意甚明然诗文未有见弃于君之意则亦不得为刺荘公矣序葢失之而未有害于义也至于郑氏遂有誓不忘君之恶誓不过君之朝誓不告君以善之説则其害义又有甚焉于是程子易其训诂以为陈其不能忘君之意陈其不得过君之朝陈其不得告君以善则其意忠厚而和平矣然未知郑氏之失生于序文之误若但直据诗词则与其君初不相涉也
○硕人闵荘姜也荘公惑于嬖妾使骄上僭荘姜贤而不答终以无子国人闵而忧之
此序据春秋传得之
○氓刺时也宣公之时礼义消亡淫风大行男女无别遂相奔诱华落色衰复相弃背或乃困而自悔丧其妃耦故序其事以风焉美反正刺淫泆也
此非刺诗宣公未有考故序其事以下亦非是其曰美反正者尤无理
○竹竿卫女思归也适异国而不见答思而能以礼者也
未见不见答之意
○芄兰刺惠公也骄而无礼大夫刺之
此诗不可考当阙
○河广宋襄公母归于卫思而不止故作是诗也○伯兮刺时也言君子行役为王前驱过时而不反焉
旧説以诗有为王前驱之文遂以此为春秋所书从王伐郑之事然诗又言自伯之东则郑在卫西不得为此行矣序言为王前驱葢用诗文然似未识其文意也【东莱吕氏曰为王前驱特诗中之一语非大义也】
○有狐刺时也卫之男女失时丧其妃耦焉古者国有凶荒则杀礼而多昏防男女之无夫家者所以育人民也
男女失时之句未安其曰杀礼多昏者周礼大司徒以荒政十有二聚万民十曰多昏者是也序者之意葢曰卫于此时不能举此之政耳然亦非诗之正意也长乐刘氏曰夫妇之礼虽不可不谨于其始然民有细微贫弱者或困于凶荒必待礼而后昏则男女之失时者多无室家之养圣人伤之宁邦典之或违而不忍失其昏嫁之时也故有荒政多昏之礼所以使之相依以为生而又以育人民也诗不云乎恺悌君子民之父母苟无子育兆庶之心其能若此哉此则周礼之意也
○木瓜美齐桓公也卫国有狄人之败出处于漕齐桓公救而封之遗之车马器服焉卫人思之欲厚报之而作是诗也
説见本篇【安成刘氏曰桓公封卫以王法律之固为春秋之罪人自卫人视之则天地再造之恩也果如序説则桓公之德仅可比于草木之实而卫人之报者未见乃据自儗以重宝尚为知恩也哉序説非诗意矣集传固不得从之也】
王
黍离闵宗周也周大夫行役至于宗周过故宗庙宫室尽爲禾黍闵周室之顚覆彷徨不忍去而作是诗也
○君子行役刺平王也君子行役无期度大夫思其危难以风焉
此国人行役而室家念之之辞序说误矣其曰刺平王亦未有考
○君子阳阳闵周也君子遭乱相招爲禄仕全身远害而已
説同上篇【庆源辅氏曰此序得之葢古之乐官实掌教事如舜命夔典乐敎胄子周官大司乐掌敎国子可见故贤者多隐于乐工如简兮诗之类至春秋时如鲁大师摰诸人犹知逾河蹈海以去乱不贤者能如是乎使贤者隐于乐工而以全身远害爲乐则时可知矣】
○扬之水刺平王也不抚其民而远屯戍于母家周人怨思焉
○中谷有蓷闵周也夫妇日以衰薄凶年饥馑室家相弃尔
○爰闵周也桓王失信诸矦背叛构怨连祸王师伤败君子不乐其生焉
君子不乐其生一句得之余皆衍说其指桓王葢据春秋传郑伯不朝玉以诸矦伐郑郑伯御之王卒大败祝聃射王中肩之事然未有以见此诗之爲是而作也
○葛藟王族刺平王也周室道衰弃其九族焉序说未有据诗意亦不类说已见本篇
○采葛惧谗也
此淫奔之诗其篇与大车相属其事与采唐采葑采麦相似其词与郑子矜正同序说误矣
○大车刺周大夫也礼义陵迟男女淫奔故陈古以刺今大夫不能听男女之讼焉
非刺大夫之诗乃畏大夫之诗
○丘中有麻思贤也庄王不明贤人放逐国人思之而作是诗也
此亦淫奔者之词其篇上属大车而语意不庄非望贤之意序亦误矣
郑
缁衣美武公也父子竝爲周司徒善于其职国人宜之故美其德以明有国善善之功焉
此未有据今姑从之
○将仲子刺庄公也不胜其母以害其弟弟叔失道而公弗制祭仲谏而公弗听小不忍以致大乱焉事见春秋传【安成刘氏曰见隐公元年】然莆田郑氏谓此实淫奔之诗无与于庄公叔段之事序葢失之而说者又从而巧爲之说以实其事误亦甚矣今从其说
○叔于田刺庄公也叔处于京缮甲治兵以出于田国人说而归之
国人之心贰于叔而歌其田狩适野之事初非以刺庄公亦非说其出于田而后归之也或曰段以国君贵弟受封大邑有人民兵甲之众不得出居闾巷下杂民伍此诗恐亦民间男女相说之词耳
○大叔于田刺庄公也叔多才而好勇不义而得众也
此诗与上篇意同非刺庄公也下两句得之
○清人刺文公也高克好利而不顾其君文公恶而欲远之不能使高克将兵而御敌于竟陈其师旅翶翔河上久而不召众散而归高克奔陈公子素恶高克进之不以礼文公退之不以道危国亡师之本故作是诗也
按此序葢本春秋传而以他说广之未详所据孔氏正义又据序文而以是诗爲公子素之作然则进之当作之进今文误也
○羔裘刺朝也言古之君子以风其朝焉
序以变风不应有美故以此爲言古以刺今之诗今详诗意恐未必然且当时郑之大夫如子皮子产之徒岂无可以当此诗者但今不可考耳
○遵大路思君子也庄公失道君子去之国人思望焉
此亦淫乱之诗序说误矣
○女曰鸡鸣刺不说德也陈古义以刺今不说德而好色也
此亦未有以见其陈古刺今之意【庆源辅氏曰诗词正是说德而不昵于色序者意郑国之风不宜有此故强以爲陈古义以刺今其思窄狭固滞甚矣郑风虽曰淫乱而天理民彝岂容遂殄灭哉唯其郑风而有此诗此圣人之所以录之也观欧阳公于五代史载逆旅妇人事则可见矣】
○有女同车刺忽也郑人刺忽之不昏于齐太子忽尝有功于齐齐矦请妻之齐女贤而不取卒以无大国之助至于见逐故国人刺之
按春秋传齐矦欲以文姜妻郑太子忽忽辞人问其故忽曰人各有耦齐大非吾耦也诗曰自求多福在我而已大国何爲其后北戎侵齐郑伯使忽帅师救之败戎师齐矦又请妻之忽曰无事于齐吾犹不敢今以君命奔齐之急而受室以归是以师昏也民其谓我何遂辞诸郑伯祭仲谓忽曰君多内宠子无大援将不立忽又不听及即位遂爲祭仲所逐此序文所据以爲说者也然以今考之此诗未必爲忽而作序者但见孟姜二字遂指以爲齐女而附之于忽耳假如其说则忽之辞昏未爲不正而可刺至其失国则又特以势孤援寡不能自定亦未有可刺之罪也序乃以爲国人作诗以刺之其亦误矣后之读者又袭其误必欲锻链罗织文致其罪而不肯赦徒欲以循说诗者之谬而不知其失是非之正害义理之公以乱圣经之本指而壊学者之心术故予不可以不辨
○山有扶苏刺忽也所美非美然
此下四诗及扬之水皆男女戏谑之辞序之者不得其说而例以爲刺忽殊无情理【朱子曰最是郑忽可怜凡郑风中恶诗皆以爲刺之东莱又欲主小序锻链得郑忽罪不胜诛】
○箨兮刺忽也君弱臣彊不倡而和也
见上
○狡童刺忽也不能与贤人图事权臣擅命也昭公尝爲郑国之君而不幸失国非有大恶使其民疾之如寇雠也况方刺其不能与贤人图事权臣擅命则是公犹在位也岂可忘其君臣之分而遽以狡童目之耶且昭公之爲人柔懦疎阔不可谓狡即位之时年已壮大不可谓童以是名之殊不相似而序于山有扶苏所谓狡童者方指昭公之所美至于此篇则遂移以指公之身焉则其舛又甚而非诗之本防明矣大抵序者之于郑诗凡不得其说者则举而归之于忽文义一失而其害于义理有不可胜言者一则使昭公无辜而被谤二则使诗人脱其淫谑之实罪而丽于讪上悖理之虚恶三则厚诬圣人删述之意以爲实践昭公之守正而湥与诗人之无礼于其君凡此皆非小失而后之说者犹或主之其论愈精其害愈甚学者不可以不察也【朱子曰郑忽之罪不至已甚往往如宋襄这般人大言无当有甚狡处若郑突却是狡诗意本不如此又曰郑忽如何做得狡童若是狡自会托婚大国而借其助矣谓之顽童可也许多郑风只是孔子一言断了曰郑声淫如将仲子自是男女相与之词却干祭仲共叔段甚事如褰裳自是男女相咎之词却干忽与突争国甚事○华谷严氏曰狡童或以爲指忽或以爲指祭仲忽爲郑君国人不得目爲狡童也若指祭仲则祭仲自庄公时已爲卿且爲庄公取邓曼而生昭公当昭公即位仲已老矣不应目爲童也圣人删诗以垂世敎安得目君爲狡童也○永嘉陈氏曰说者以衞有雄雉郑有狡童魏有硕防皆以目君不然也序文误耳】
○褰裳思见正也狂童恣行国人思大国之正己也此序之失葢本于子大叔韩宣子之言而不察其断章取义之意耳
○丰刺乱也昏姻之道缺阳倡而隂不和男行而女不随
此淫奔之诗序说误矣【湏溪刘氏曰诸诗朱氏一以爲淫女之辞其识甚逺】
○东门之墠刺乱也男女有不待礼而相奔者也此序得之
○风雨思君子也乱世则思君子不改其度焉序意甚美然考诗之词轻佻狎昵非思贤之意也
○子衿刺学校废也乱世则学校不脩焉
疑同上篇葢其词意儇薄施之学校尤不相似也【安成刘氏曰朱子白鹿洞赋有曰广青衿之疑问又曰乐菁莪之长育用此二事又皆从序说与集传不同者彼葢断章取义耳】
○扬之水闵无臣也君子闵忽之无忠臣良士终以死亾而作是诗也
此男女要结之词序说误矣
○出其东门闵乱也公子五争兵革不息男女相弃民人思保其室家焉
五争事见春秋传【安成刘氏曰其事散见左传桓公十一年十五年十七年十八年庄公十四年】然非此之谓也此乃恶淫奔者之词序误【湏溪刘氏曰舎序读书辞意甚美】
○野有蔓草思遇时也君之泽不下流民穷于兵革男女失时思不期而会焉
东莱吕氏曰君之泽不下流廼讲师见零露之语从而附益之
○溱洧刺乱也兵革不息男女相弃淫风大行莫之能救焉
郑俗淫乱乃其风声气习流传已久不爲兵革不息男女相弃而后然也
齐
鸡鸣思贤妃也哀公荒淫怠慢故陈贤妃贞女夙夜警戒相成之道焉
此序得之但哀公未有所考岂亦以諡恶而得之欤
○还刺荒也哀公好田猎从禽兽而无厌国人化之遂成风俗习于田猎谓之贤闲于驰逐谓之好焉同上
○着刺时也时不亲迎也
○东方之日刺衰也君臣失道男女淫奔不能以礼化也
此男女淫奔者所自作非有刺也其曰君臣失道者尤无所谓
○东方未明刺无节也朝廷兴居无节号令不时挈壶氏不能掌其职焉
夏官挈壶氏下士六人挈县挈之名壶盛水器葢置壶浮箭以爲昼夜之节也【孔氏曰挈壶氏以水爲漏凖昼夜共爲百刻冬夏之间则有长短太史立成法于每岁之间加减刻数以一年有二十四气一气之间分爲二通率七日强半而易一箭周年而用箭四十八也厯言昼夜者以昏明爲限】漏刻不明固可以见其无政然所以兴居无节号令不时则未必皆挈壶氏之罪也
○南山刺襄公也鸟兽之行淫乎其妹大夫遇是恶作诗而去之【孔氏曰下三章责鲁桓纵恣文姜序以主刺襄公故不言鲁桓大夫遇是恶作诗而去之言作诗之意以见君恶之甚于经无所当也】
此序据春秋经传爲文说见本篇
○甫田大夫刺襄公也无礼义而求大功不脩德而求诸矦志大心劳所以求者非其道也
未见其爲襄公之诗
○卢令刺荒也襄公好田猎毕弋而不脩民事百姓苦之故陈古以风焉
义与还同序说非是
○敝笱刺文姜也齐人恶鲁桓公微弱不能防闲文姜使至淫乱爲二国患焉
桓当作庄【安成刘氏曰桓公十八年不听申繻之谏必欲与文姜同如齐则姜氏此一行非由桓公不能制而然也及公薨于齐而姜氏返鲁庄公嗣位而姜氏孙于齐未久复返于鲁自后姜氏之会齐矦者相望于春秋之策则防闲之説属之桓公乎属之庄公乎故曰桓当作庄】
○载驱齐人刺襄公也无礼义故盛其车服疾驱于通道大都与文姜淫播其恶于万民焉
此亦刺文姜之诗
○猗嗟刺鲁庄公也齐人伤鲁庄公有威仪技艺然而不能以礼防闲其母失子之道人以爲齐矦之子焉
此序得之
魏
葛屦刺褊也魏地陿隘其民机巧趋利其君俭啬褊急而无德以将之
○汾沮洳刺俭也其君俭以能勤刺不得礼也此未必爲其君而作崔灵恩集注其君作君子义虽稍通然未必序者之本意也
○园有桃刺时也大夫忧其君国小而迫而俭以啬不能用其民而无德敎日以侵削故作是诗也国小而迫日以侵削者得之余非是
○陟岵孝子行役思念父母也国迫而数侵削役乎大国父母兄弟离散而作是诗也
○十亩之间刺时也言其国削小民无所居焉国削则其民随之序文殊无理其说已见本篇矣
○伐檀刺贪也在位贪鄙无功而受禄君子不得进仕尔
此诗专美君子之不素餐序言刺贪失其指矣
○硕防刺重敛也国人刺其君重敛蚕食于民不脩其政贪而畏人若大防也【孔氏曰蚕食桑渐渐以食使桑尽也犹重敛渐渐以税使困也解頥新语云蚕食喻重敛者莫切于此防食物且食且畏四顾不宁喻贪畏者莫切于此】此亦托于硕防以刺其有司之词未必直以硕防比其君也
唐
蟋蟀刺晋僖公也俭不中礼故作是诗以闵之欲其及时以礼自娱乐也此晋也而谓之唐本其风俗忧湥思远俭而用礼乃有尧之遗风焉
河东地瘠民贫风俗勤俭乃其风土气习有以使之至今犹然则在三代之时可知矣序所谓俭不中礼固当有之但所谓刺僖公者葢特以諡得之而所谓欲其及时以礼自娱乐者又与诗意正相反耳况古今风俗之变常必由俭以入奢而其变之渐又必由上以及下今谓君之俭反过于初而民之俗犹知用礼则尤恐其无是理也独其忧湥思远有尧之遗风者爲得之然其所以不谓之晋而谓之唐者又初不爲此也【朱子曰唐自是未改号晋时国名序者便牵合谓此晋也而谓之唐乃有尧之遗风本意岂因此而谓之唐是皆凿説○安成刘氏曰季札见歌唐曰思湥哉其有陶唐氏之遗风乎不然何其忧之远也意序者据此遂谓因其有尧遗风而谓之唐不知大师特系以始封之号尔初无与于尧也】
○山有枢刺晋昭公也不能脩道以正其国有财不能用有钟鼔不能以自乐有朝廷不能洒埽政荒民散将以危亾四邻谋取其国家而不知国人作诗以刺之也
此诗葢亦答蟋蟀之意而寛其忧非臣子所得施于君父者序説大误
○扬之水刺晋昭公也昭公分国以封沃沃盛彊昭公微弱国人将叛而归沃焉
诗文明白序说不误
○椒聊刺晋昭公也君子见沃之盛彊能脩其政知其蕃衍盛大子孙将有晋国焉
此诗未见其必爲沃而作也
○绸缪刺晋乱也国乱则昏姻不得其时焉
此但爲昏姻者相得而喜之词未必爲刺晋国之乱也
○杕杜刺时也君不能亲其宗族骨肉离散独居而无兄弟将爲沃所幷尔
此乃人无兄弟而自叹之词未必如序之说也况曲沃实晋之同姓其服属又未远乎
○羔裘刺时也晋人刺其在位不恤其民也
诗中未见此意
○鸨羽刺时也昭公之后大乱五世君子下从征役不得养其父母而作是诗也
序意得之但其时世则未可知耳
○无衣美晋武公也武公始幷晋国其大夫爲之请命乎天子之使而作是诗也
序以史记爲文详见本篇但此诗若非武公自作以述其赂王请命之意则诗人所作以着其事而隂刺之耳序乃以爲美之失其旨矣且武公弑君篡国大逆不道乃王法之所必诛而不赦者虽曰尚知王命之重而能请之以自安是亦御人于白昼大都之中而自知其罪之甚重则分薄赃饵贪吏以救私有其重宝而免于刑戮是乃猾贼之尤耳以是爲美吾恐其奬奸诲盗而非所以爲敎也小序之陋固多然其顚倒顺逆乱伦悖理未有如此之甚者故予特深辩之以正人心以诛贼党意庶几乎大序所谓正得失者而因以自附于春秋之义云【安成刘氏曰晋赵盾兦不越境反不讨贼许世子不尝药春秋且不少从末减皆结正其弑君之罪况武公篡逆如此而请命之事反可以爲美乎朱子此论足以正人心于千载之后诛贼党于千载之上矣然则此义行而乱臣贼子惧】
○有杕之杜刺晋武公也武公寡特兼其宗族而不求贤以自辅焉
此序全非诗意
○葛生刺晋献公也好攻战则国人多丧矣【程子曰此诗思存者非悼兦者朱子说见下序】
○采苓刺晋献公也献公好听谗焉
献公固喜攻战而好谗佞然未见此二诗之果作于其时也
秦
车邻美秦仲也秦仲始大有车马礼乐侍御之好焉未见其必爲秦仲之诗大率秦风唯黄鸟渭阳爲有据其他诸诗皆不可考【安成刘氏曰秦仲但爲宣王大夫未必得备寺人之官此诗疑作于平王命襄公爲矦之后】
○驷驖美襄公也始命有田狩之事园囿之乐焉【孔氏曰有蕃曰园有墙曰囿囿者域养禽兽之所也○黄氏曰田狩之事围囿之乐何足爲美葢以襄公有功王室始受天子之命人亦乐予之也○安成刘氏曰朱子虽以此序稍平不复辨说然又谓秦诗时世多不可考今据诗中言公乃臣子称其君之词疑此诗亦作于襄公受命爲矦之后也】
○小戎美襄公也备其兵甲以讨西戎西戎方彊而征伐不休国人则矜其车甲妇人能闵其君子焉此诗时世未必然而义则得之说见本篇
○蒹葭刺襄公也未能用周礼将无以国其国焉此诗未详所谓然序说之凿则必不然矣
○终南戒襄公也能取周地始爲诸矦受显服大夫美之故作是诗以戒劝之【庐陵欧阳氏曰周虽以岐丰赐秦使自攻取而襄公亦尝一以兵至岐至文始逐戎而取岐丰之地】
○黄鸟哀三良也国人刺穆公以人从死而作是诗也
此序最爲有据
○晨风刺康公也忘穆公之业始弃其贤臣焉此妇人念其君子之辞序说误矣
○无衣刺用兵也秦人刺其君好攻战亟用兵而不与民同欲焉
序意与诗情不协说已见本篇矣
○渭阳康公念母也康公之母晋献公之女文公遭丽姬之难未反而秦姬卒穆公纳文公康公时爲大子赠送文公于渭之阳念母之不见也我见舅氏如母存焉及其即位思而作是诗也
此序得之但我见舅氏如母存焉两句若爲康公之辞者其情哀矣然无所系属不成文理葢此以下又别一手所爲也及其即位而作是诗葢亦但见首句云康公而下云时爲大子故生此说其浅暗拘滞大率如此
○权舆刺康公也忘先君之旧臣与贤者有始而无终也
陈
○宛丘刺幽公也淫荒昏乱游荡无度焉
陈国小无事实幽公但以諡恶故得游荡无度之诗未敢信也
○东门之枌疾乱也幽公淫荒风化之所行男女弃其旧业亟会于道路歌舞于市井尔
同上
○衡门诱僖公也愿而无立志故作是诗以诱掖其君也
僖者小心畏忌之名故以爲愿无立志而配以此诗不知其爲贤者自乐而无求之意也
○东门之池刺时也疾其君之淫昏而思贤女以配君子也
此淫奔之诗序说葢误
○东门之扬刺时也昏姻失时男女多违亲迎女犹有不至者也
同上
○墓门刺陈佗也陈佗无良师傅以至于不义恶加于万民焉
陈国君臣事无可纪独陈佗以乱贼被讨见书于春秋故以无良之诗与之序之作大抵类此不知其信然否也
○防有鹊巢忧谗贼也宣公多信谗君子忧惧焉此非刺其君之诗
○月出刺好色也在位不好德而说美色焉
此不得爲刺诗
○株林刺灵公也淫乎夏姬驱驰而徃朝夕不休息焉
陈风独此篇爲有据
○泽陂刺时也言灵公君臣淫于其国男女相说忧思感伤焉
桧
羔裘大夫以道去其君也国小而迫君不用道好洁其衣服逍遥游燕而不能自强于政治故作是诗也【安成刘氏曰诗中但言岂不尔思亦未有以见去其君之意】
○素冠刺不能三年也【南丰曽氏曰不能三年虽不知爲服歳月然宰我谓期可已矣齐宣王曰爲期之丧犹愈于已乎古之不能三年者意皆如此】
○隰有苌楚疾恣也国人疾其君之淫恣而思无情欲者也
此序之误说见本篇
○匪风思周道也国小政乱忧及祸难而思周道焉诗言周道但谓适周之路如四牡所谓周道逶迟耳序言思周道者葢不达此意也
曹
蜉蝣刺奢也昭公国小而迫无法以自守好奢而任小人将无所依焉
言昭公未有考【孔氏曰昭公班僖公子释文曰诸本此序多无昭公字】
○候人刺近小人也共公远君子而近小人焉此诗但以三百赤芾合于左氏所记晋矦入曹之事序遂以爲共公未知然否
○鸤鸠刺不壹也在位无君子用心之不壹也此美诗非刺诗
○下泉思治也曹人疾共公侵刻下民不得其所忧而思明王贤伯也
曹无他事可考序因候人而遂以爲共公然此乃天下之大势非共公之罪也
豳
七月陈王业也周公遭变故陈后稷先公风化之所由致王业之艰难也
董氏曰先儒以七月爲周公居东而作考其诗则陈后稷公刘所以治其国者方风谕以成其德故是未居东也至于鸱鸮则居东而作其在书可知矣
○鸱鸮周公救乱也成王未知周公之志公乃爲诗以遗王名之曰鸱鸮焉
此序以金縢爲文最爲有据
○东山周公东征也周公东征三年而归劳归士大夫美之故作是诗也一章言其完也二章言其思也三章言其室家之望女也四章乐男女之得及时也君子之于人序其情而闵其劳所以说也说以使民民忘其死其唯东山乎
此周公劳归士之词非大夫美之而作也
○破斧美周公也周大夫以恶四国焉
此归士美周公之辞非大夫恶四国之诗也且诗所谓四国犹言斩伐四国耳序说以爲管蔡商奄尤无理也
○伐柯美周公也周大夫刺朝廷之不知也【新安胡氏曰序云美周公犹未甚失而所谓刺朝廷之不知已是诗中所无之意解者又推求不知二字谓不知所以还周公之道岂非所谓传之愈失其真也哉朱子非之当矣○安成刘氏曰朱子説见下篇序】
○九罭美周公也周大夫刺朝廷之不知也
二诗东人喜周公之至而愿其留之词序说皆非【朱子曰寛裕温柔诗敎也若如今人説九罭之诗乃责其君之词何处讨寛裕温柔之意】
○狼跋美周公也周公摄政远则四国流言近则王不知周大夫美其不失其圣也
小雅
鹿鸣燕羣臣嘉宾也既饮食之又实币帛筐篚以将其厚意然后忠臣嘉賔得尽其心矣【华谷严氏曰古者上下交而爲泰于鹿鸣诸诗见之】
序得诗意但未尽其用耳其説已见本篇
○四牡劳使臣之来也有功而见知则説矣
首句同上然其下云云者语疎而义鄙矣
○皇皇者华君遣使臣也送之以礼乐言远而有光华也
首句同上然诗所谓华者草木之华非光华也
○常棣燕兄弟也闵管蔡之失道故作常棣焉序得之但与鱼丽之序相矛盾以诗意考之葢此得而彼失也国语富辰之言以爲周文公之诗亦其明騐但春秋传爲富辰之言又以爲召穆公思周德之不类故紏合宗族于成周而作此诗二书之言皆出富辰且其时去召穆公又未远不知其说何故如此【孔氏曰外传云周文公之诗曰兄弟防于墙外御其侮则此诗自是周公所作但召穆公虎见厉王之时兄弟恩疏重歌此周公之诗以亲之耳故郑氏答赵商云凡贼诗者或造篇或诵古】杜预以作诗爲作乐而奏此诗恐亦非是
○伐木燕朋友故旧也自天子至于庶人未有不须友以成者【庆源辅氏曰葢以朋友爲人伦之一不可以贵贱尊卑间也】亲亲以睦友贤不弃不遗故旧则民德归厚矣
○天保下报上也君能下【去声】下【如字】以成其政臣能归美以报其上焉
序之得失与鹿鸣相似【朱子曰臣歌天保诗答上五诗之燕之说序略得诗意而古注言鹿鸣至伐木皆君所以下其臣臣亦归美于上崇君之尊而福禄之以答其歌却説得尤分明】
○采薇遣戍役也文王之时西有昆夷之患北有玁狁之难以天子之命命将帅遣戍役以守衞中国故歌采薇以遣之出车以劳还杕杜以勤归也
此未必文王之诗以天子之命者衍说也
○出车劳还率也
同上诗所谓天子所谓王命皆周王耳
○杕杜劳还役也
同上
○鱼丽美万物盛多能备礼也文武以天保以上治内采薇以下治外始于忧勤终于逸乐故美万物盛多可以告于神明矣
此篇以下时世次第序説之失已见本篇其内外始终之说葢一节之可取云
○南陔孝子相戒以养也
此笙诗也谱序篇次名义及其所用已见本篇
○白华孝子之洁白也
同上此序尤无理
○华黍时和岁丰宜黍稷也有其义而兦其辞同上然所谓有其义者非真有所谓兦其辞者乃本无也
○南有嘉鱼乐与贤也太平之君子至诚乐与贤者共之也
序得诗意而不明其用其曰太平之君子者本无谓而说者又以专指成王皆失之矣
○南山有台乐得贤也得贤则能爲邦家立太平之基矣
序首句误详见本篇【朱子曰防诗便有感发人意思今读之无所感发者正是被诸儒解杀了死着诗人兴起人底意思如南山有台之序葢见诗中有邦家之基故如此説才如此説定便局了一诗之意】
○由庚万物得由其道也
见南陔
○崇丘万物得极其高大也
见上
○由仪万物之生各得其宜也有其义而兦其辞见上
○蓼萧泽及四海也
序不知此爲燕诸矦之诗但见零露之云即以爲泽及四海其失与野有蔓草同臆说浅妄类如此云
○湛露天子燕诸矦也
○彤弓天子锡有功诸矦也
○菁菁者莪乐育材也君子能长育人材则天下喜乐之矣
此序全失诗意
○六月宣王北伐也
此句得之
鹿鸣废则和乐缺矣四牡废则君臣缺矣皇皇者华废则忠信缺矣常棣废则兄弟缺矣伐木废则朋友缺矣天保废则福禄缺矣采薇废则征伐缺矣出车废则功力缺矣杕杜废则师众缺矣鱼丽废则法度缺矣南陔废则孝友缺矣白华废则亷耻缺矣华黍废则蓄积缺矣由庚废则隂阳失其道理矣南有嘉鱼废则贤者不安下不得其所矣崇丘废则万物不遂矣南山有台废则爲国之基队矣由仪废则万物失其道理矣蓼萧废则恩泽乖矣湛露废则万国离矣彤弓废则诸夏衰矣菁菁者莪废则无礼仪矣小雅尽废则四夷交侵中国微矣
鱼丽以下篇次爲毛公所移而此序自南陔以下八篇尚仍仪礼次第独以郑谱误分鱼丽爲文武时诗故遂移此序鱼丽一句自华黍之下而升于南陔之上此一节与小序同出一手其得失无足议者但欲证毛公所移篇次之失与郑氏独移鱼丽一句之私故论于此云
○采芑宣王南征也
○车攻宣王复古也宣王能内脩政事外攘夷狄复文武之竟土脩车马备器械复会诸矦于东都因田猎而选车徒焉
○吉日美宣王田也能愼微接下无不自尽以奉其上焉
序愼微以下非诗本意
○鸿雁美宣王也万民离散不安其居而能劳来还定安集之至于矜寡无不得其所焉
此以下时世多不可考
○庭燎美宣王也因以箴之【安成刘氏曰诗文恐无箴意】
○沔水规宣王也【郑氏曰规者正圆之器也春秋传曰近臣尽规○孔氏曰物有不圆匝者规之使成圆人行有不周者规之使周备是匡谏之名○安成刘氏曰诗中但有规其亲友止乱之意恐非规王之诗也】
○鹤鸣诲宣王也
○祈父刺宣王也
○白驹大夫刺宣王也【朱子曰宣王始也任贤使能如申伯山甫韩矦或爲将或爲相或爲诸矦如方叔召虎或征蛮荆或伐猃狁或平淮夷至其晚年怠心一生如虢文公之徒谏旣不行则小人乗间而用事矣故观祈父之诗则司马非其人矣小人在位则贤者必不得志矣故白驹之诗畱贤者而不肯畱也】
○黄鸟刺宣王也
○我行其野刺宣王也
○斯干宣王考室也【郑氏曰考成也○孔氏曰杂记云路寝成则考之而不衅注曰设盛食以落之】
○无羊宣王考牧也
○节南山家父刺幽王也
家父见本篇
○正月大夫刺幽王也
○十月之交大夫刺幽王也
○雨无正大夫刺幽王也雨自上下者也众多如雨而非所以爲政也
此序尤无义理欧阳公刘氏説已见本篇
○小旻大夫刺幽王也
○小宛大夫刺幽王也
此诗不爲刺王而作但兄弟遭乱畏祸而相戒之词尔
○小弁刺幽王也太子之傅作焉
此诗明白爲放子之作无疑但未有以见其必爲宜臼耳序又以爲宜臼之傅尤不知其所据也
○巧言刺幽王也大夫伤于谗故作是诗也
○何人斯苏公刺暴公也暴公爲卿士而谮苏公焉故苏公作是诗以绝之
郑氏曰暴苏皆畿内国名【孔氏曰左传云苏忿生以温爲司宼则苏国在温春秋时苏称子此云公者葢子爵而爲三公者】世本云暴辛公作埙苏成公作篪谯周古史考云古有埙篪尚矣周幽王时二公特善其事耳今按书有司宼苏公春秋传有苏忿生战国及汉时有人姓暴则固应有此二人矣但此诗中只有暴字而无公字及苏公字不知序何所据而得此事也世本説尤纰缪谯周又从而傅会之不知适所以章其缪耳【三山李氏曰世本古史考见此诗言伯氏吹埙仲氏吹篪遂爲此説皆求诗之过也】
○巷伯刺幽王也寺人伤于谗故作是诗也
○谷风刺幽王也天下俗薄朋友道绝焉
○蓼莪刺幽王也民人劳苦孝子不得终养尔○大东刺乱也东国困于役而伤于财谭大夫作是诗以告病焉
谭大夫未有考不知何据恐或有传耳
○四月大夫刺幽王也在位贪残下国构祸怨乱竝兴焉
○北山大夫刺幽王也役使不均已劳于从事而不得养其父母焉
○无将大车大夫悔将小人也
此序之误由不识兴体而误以爲比也
○小明大夫悔仕于乱世也
○鼔钟刺幽王也
此诗文不明故序不敢质其事但随例爲刺幽王耳实皆未可知也
○楚茨刺幽王也政烦赋重田莱多荒饥馑降丧民卒流兦祭祀不飨故君子思古焉
自此篇至车舝凡十篇似出一手词气和平称述详雅无风刺之意序以其在变雅中故皆以爲伤今思古之作诗固有如此者然不应十篇相属而绝无一言以见其爲衰世之意也窃恐正雅之篇有错脱在此者耳序皆失之【朱子曰楚茨之诗精湥宏博如何做得变雅○庆源辅氏曰精湥宏博四字说尽此诗之义诚敬之至威仪之敕鬼神之享福寿之报此其所谓精湥也礼乐之备品物之丰逮及之徧施被之远此其所谓宏博也读者更熟玩而湥索也】
○信南山刺幽王也不能脩成王之业疆理天下以奉禹功故君子思古焉
曾孙古者事神之称序专以爲成王则陋矣
○甫田刺幽王也君子伤今而思古焉
此序专以自古有年一句生说而不察其下文今适南亩以下亦未尝不有年也
○大田刺幽王也言矜寡不能自存焉
此序专以寡妇之利一句生说
○瞻彼洛矣刺幽王也思古明王能爵命诸矦赏善罸恶焉
此序以命服爲赏善六师爲罸恶然非诗之本意也【濮氏曰洛邑初成成王尝徃受诸矦之朝宣王复命诸矦于此序所谓明王即指此矣安知非当时美之之诗何以别其爲思古欤以君子至止爲诸矦来受爵命以作六师爲使之摄卿士以行军而因以赏善罸恶称之何其诞妄而不作也】
○裳裳者华刺幽王也古之仕者世禄小人在位则谗谄竝进弃贤者之类绝功臣之世焉
此序只用似之二字生说
○桑扈刺幽王也君臣上下动无礼文焉
此序只用彼交匪敖一句生说
○鸳鸯刺幽王也思古明王交于万物有道自奉尤有节焉
此序穿凿尤爲无理
○頍弁诸公刺幽王也暴戾无亲不能宴乐同姓亲睦九族孤危将兦故作是诗也
序见诗言死丧无日便谓孤危将兦不知古人劝人燕乐多爲此言如逝者其耋他人是保之类且汉魏以来乐府犹多如此如少壮几时人生几何之类是也
○车舝大夫刺幽王也襃姒嫉妒无道竝进谗巧败国德泽不加于民周人思得贤女以配君子故作是诗也
以上十篇竝已见楚茨篇
○靑蝇大夫刺幽王也
○宾之初延卫武公刺时也幽王荒废媟近小人饮酒无度天下化之君臣上下沈湎淫泆武公旣入而作是诗也
韩诗说见本篇此序误矣
○鱼藻刺幽王也言万物失其性王居镐京将不能以自乐故君子思古之武王焉
此诗意与楚茨等篇相类
○采菽刺幽王也侮慢诸矦诸矦来朝不能锡命以礼数徴会之而无信义君子见微而思古焉
同上
○角弓父兄刺幽王也不亲九族而好谗佞骨肉相怨故作是诗也【孔氏曰骨肉谓族亲也以其父祖上世同禀血气而生如骨肉之相附】○菀桺刺幽王也暴虐无亲而刑罸不中诸矦皆不欲朝言王者之不可朝事也
○都人士周人刺衣服无常也古者长民衣服不贰从容有常以齐其民则民德归壹伤今不复见古人也
此序葢用缁衣之误
○采绿刺怨旷也幽王之时多怨旷者也
此诗怨旷者所自作非人刺之亦非怨旷者有所刺于上也
○黍苗刺幽王也不能膏润天下卿士不能行召伯之职焉
此宣王时美召穆公之诗非刺幽王也
○隰桑刺幽王也小人在位君子在野思见君子尽心以事之
此亦非刺诗疑与上篇皆脱简在此也
○白华周人刺幽后也幽王取申女以爲后又得褒姒而黜申后故下国化之以妾爲妻以孽代宗而王弗能治周人爲之作是诗也
此事有据序葢得之但幽后字误当爲申后刺幽王也下国化之以下皆衍说耳又汉书注引此序幽字下有王废申三字虽非诗意然亦可补序文之缺
○緜蛮微臣刺乱也大臣不用仁心遗忘微贱不肯饮食敎载之故作是诗也
此诗未有刺大臣之意葢方道其心之所欲耳若如序者之言则褊狭之甚无复温柔敦厚之意
○瓠叶大夫刺幽王也上弃礼而不能行虽有牲牢饩不肯用也故思古之人不以微薄废礼焉序说非是
○渐渐之石下国刺幽王也戎狄叛之荆舒不至乃命将率东征役久病于外故作是诗也【郑氏曰荆谓楚也舒舒鸠舒鄝舒庸之属】
序得诗意但不知果爲何时耳
○苕之华大夫闵时也幽王之时西戎东夷交侵中国师旅竝起因之以饥馑君子闵周室之将兦伤已逢之故作是诗也
○何草不黄下国刺幽王也四夷交侵中国背叛用兵不息视民如禽兽君子忧之故作是诗也【三山李氏曰文王之民无不得其所矣而犹视之如伤也周之所以兴也幽王之民愁苦甚矣而幽王曾不之恤视民如禽兽此周之所以兦也兴兦之鍳岂远乎哉】
大雅
文王文王受命作周也
受命受天命也作周造周室也【华谷严氏曰受命作周者推本之词也作造也造周之王业犹康诰言肇造区夏也】文王之德上当天心下爲天下所归往三分天下而有其二则已受命而作周矣武王继之遂有天下亦卒文王之功而已然汉儒惑于谶纬始有赤雀丹书之说又谓文王因此遂称王而改元【孔氏曰中候云赤雀衔丹书入丰止于昌戸元命苞云凤凰衔丹书西伯得书于是称王改正朔诛崇矦虎○新安胡氏曰文王以大圣之德宜王不王说诗者乃因小序有受命之词又见大明云有命旣集有命自天文王有声言文王受命有此武功于是直谓文王受命改元称王则不胜其诬也殊不知二诗所言天命文王文王受命特不过作配作邑伐崇之事初未尝出乎矦伯职分之外也口华谷严氏曰天命归于文王文王退然不敢当故泰誓牧誓犹皆不言受命至大诰武成乃曰我文考文王诞膺天命葢武王旣得天下之后推本言之中庸曰武王末受命武王末年方受命文王何尝受命乎史迁因诗书有文王受命之语因谓文王受命称王而断虞芮之讼汉儒又杂以谶纬之说则亦诬矣】殊不知所谓天之所以爲天者理而已矣理之所在众人之心而已矣众人之心是非向背若出于一而无一毫私意杂于其间则是理之自然而天之所以爲天者不外是矣今天下之心旣以文王爲归矣则天命将安徃哉【朱子曰文王受命只是天下归之】书所谓天视自我民视天听自我民听所谓天聪明自我民聪明天明畏自我民明威皆谓此耳岂必赤雀丹书而称王改元哉称王改元之说欧阳公苏氏游氏辨之已详【庐陵欧阳氏曰孔子云三分天下有其二以服事殷使西伯不称臣而称王安能服事殷乎夷齐义士也闻西伯之贤共徃归之使西伯称王是僭叛之国二子不以爲非依之久而不去至武王伐纣始以爲非不非其父而非其子此岂近于人情耶泰誓称十有一年说者因爲文王受命九年及武王居丧三年幷数之耳故以西伯听虞芮之讼谓之受命以爲元年古者人君即位称元年西伯即位久矣中间不宜改元而又改元至武王即位宜改元而反不改元乃上冒先君之元年幷其居丧称十一年及其灭商而得天下其事大于听讼远矣而又不改元由是言之谓文王受命改元武王冒文王之元年者皆妄也○游氏曰君臣之分犹天尊地卑纣未可去而文王称王是二天子也服事殷之道固如是耶书所谓九年大统未集者后世以虞芮质成爲文王受命之始故也观武王于泰誓三篇称文王爲文考至武成而柴望然后称文考爲文王则可知矣○赵氏曰按眉山二苏氏说与欧阳氏殊不同朱子所引未知何也当考○问先儒以爲文王称王朱子曰自太史公以来皆如此说了但欧阳公力以爲非东坡亦有一说但书説惟九年大统未集予小子其承厥志却是有这一个防瑕或推泰誓诸篇皆只称文考武成方称王只是当初三分天下有其二以服事殷也只是羁縻事体是自不同了】去此而论则此序本亦得诗之大旨而于其曲折之意有所未尽己论于本篇矣
○大明文王有明德故天复命武王也
此诗言王季大任文王大姒武王皆有明德而天命之非必如序说也
○緜文王之兴本由大王也【庐陵彭氏曰周之得天自文王之得民始民心之归周自大王之得民始故序言文王之事本由大王而一诗之意大要主民而言也○曹氏曰书所谓大王肇基王迹是也○定宇陈氏曰王迹肇基于大王而王业渐大于文王此追王所以自大王始而此诗推本文王之受命亦自大王之迁岐始也然言文王受命唯至于虞芮质成者葢人心所归即天命所在也】
○棫朴文王能官人也
序误
○旱麓受祖也周之先祖世脩后稷公刘之业大王王季申以百福干禄焉
序大误其曰百福干禄者尤不成文理
○思齐文王所以圣也【华谷严氏曰此诗五章皆言文王所以爲圣也】○皇矣美周也天监代殷莫若周周世世脩德莫若文王
○灵台民始附也文王受命而民乐其有灵德以及鸟兽昆虫焉
文王作灵台之时民之归周也久矣非至此而始附也其曰有灵德者亦非命名之本意【东莱吕氏曰所以谓之灵者不过如孟子之说而已】
○下武继文也武王有圣德复受天命能昭先人之功焉
下字恐误说见本篇
○文王有声继伐也武王能广文王之声卒其伐功也
郑谱之误说见本篇
○生民尊祖也后稷生于姜嫄文武之功起于后稷故推以配天焉
○行苇忠厚也周家忠厚仁及草木故能内睦九族外尊事黄耇养老乞言以成其福禄焉
此诗章句本甚分明但以说者不知比兴之体音韵之节遂不复得全诗之本意而碎读之逐句自生意义不暇寻绎血脉照管前后但见勿践行苇便谓仁及草木但见戚戚兄弟便谓亲睦九族但见黄耇台背便谓养老但见以祈黄耇便谓乞言但见介尔景福便谓成其福禄随文生义无复伦理诸序之中此失尤甚览者详之【朱子曰诗人假物兴辞大率将上句引下句如行苇是比兄弟勿字乃兴莫字此诗自是饮酒会宾之意序者却牵合遂以行苇爲仁及草木如云以祈黄耇亦是懽洽之时祝颂之意序者遂以爲养老乞言岂知祈字只是颂其高寿无乞言意也】
○旣醉太平也醉酒饱德人有士君子之行焉序之失如上篇葢亦爲孟子断章所误尔
○鳬鹥守成也太平之君子能持盈守成神祗祖考安乐之也
同上
○假乐嘉成王也【庆原辅氏曰自行苇至假乐四诗若如序说而不明其所用则皆奉上之谀辞耳先生云大雅爲受厘陈戒之辞如此四篇其受厘之辞也欤然假乐亦有戒意故先生不敢断然以爲公尸答凫鹥之作但爲疑辞于首章之末而又取东莱之说载于篇终也】假本嘉字然非爲嘉成王也
○公刘召康公戒成王也成王将涖政戒以民事美公刘之厚于民而献是诗也
召康公名奭成王即位年幼周公摄政七年而归政焉于是成王始将涖政而召公爲大保周公爲太师以相之【眉山苏氏曰成王即位不能治事是以周公当国而治事非摄其位葢行其事也其后七年归政成王于是涖政亦非复其位葢复其事也】然此诗未有以见其爲康公之作意其传授或有自来耳后篇召穆公凡伯仍叔放此
○泂酌召康公戒成王也言皇天亲有德飨有道也序无大失然语意亦疎
○卷阿召康公戒成王也言求贤用吉士也
求贤用吉士本用诗文而言固爲不切然亦未必分爲两事后之说者旣误认岂弟君子爲贤人遂分贤人吉士爲两等弥失之矣夫泂酌之岂弟君子方爲成王而此诗遽爲所求之贤人何哉
○民劳召穆公刺厉王也
○板凡伯刺厉王也【孔氏曰左传云凡蒋邢茅胙祭周公之也凡伯周公之后也入爲王朝卿士春秋书天王使凡伯来聘刺凡伯亦其苗裔世爲王臣也】
○荡召穆公伤周室大坏也厉王无道天下荡荡无纲纪文章故作是诗也
苏氏曰荡之名篇以首句有荡荡上帝耳序说云云非诗之本意也
○抑衞武公刺厉王亦以自警也
此诗之序有得有失葢其本例以爲非美非刺则诗无所爲而作又见此诗之次适出于宣王之前故直以爲刺厉王之诗又以国语有左史之言故又以爲亦以自警以诗考之则其曰刺厉王者失之而曰自警者得之也【朱子曰若谓刺王亦以自警不应一诗旣刺人又有自警之理】夫曰刺厉王之所以爲失者史记衞武公即位于宣王之三十六年不与厉王同时一也【华谷严氏曰今考年表武公以宣王十六年即位诗记谓其齿四十余是也疏以爲三十六年恐误】诗以小子目其君而尔汝之无人臣之礼与其所谓敬威仪愼出话者自相背戾二也厉王无道贪虐爲甚诗不以此箴其膏肓而徒以威仪词令爲谆切之戒缓急失宜三也诗词倨慢虽仁厚之君有所不能容者厉王之暴何以堪之四也或以史记之年不合而以爲追刺者则诗所谓听用我谋庶无大悔非所以望于旣徃之人五也曰自警之所以爲得者国语左史之言一也诗曰谨尔侯度二也又曰曰丧厥国三也又曰亦聿旣耄四也诗意所指与淇奥所美宾筵所悔相表里五也【朱子曰以爲武公自警则意味甚长国语云武公九十余岁作此诗其间亦聿旣耄可以爲据又如谨尔矦度则是矦国之度曰丧厥国亦是诸矦自谓无疑葢武公作此诗使人日夕讽诵以警已耳所以有小子告尔之类皆是箴戒作文之体自指耳后汉矦包亦有此説】二説之得失其佐騐明白如此必去其失而取其得然后此诗之义明今序者乃欲合而一之则其失者固已失之而其得者亦未足爲全得也然此犹自其诗之外而言之也若但即其诗之本文而各以其一说反复读之则其训义之显晦疎宻意味之厚薄浅深可以不待考证而判然于胷中矣此又读诗之简要直诀学者不可以不知也
○桑柔芮伯刺厉王也
序与春秋传合【安成刘氏曰序者之意恐亦据春秋传而言也】
○云汉仍叔美宣王也宣王承厉王之烈内有拨乱之志遇烖而惧侧身脩行欲销去之天下喜于王化复行百姓见忧故作是诗也
此序有理
○崧高尹吉甫美宣王也天下复平能建国亲诸矦褒赏申伯焉
此尹吉甫送申伯之诗因可以见宣王中兴之业耳非专爲美宣王而作也下三篇放此
○烝民尹吉甫美宣王也任贤使能周室中兴焉同上【永嘉陈氏曰崧高烝民二诗皆尹吉甫赠行之诗而序诗者皆以爲美宣王何也葢人君委任得人而僚友之间赋诗以相娱乐则人君之美亦可见矣○安成刘氏曰朱子之说则以此诗爲非专爲美宣王而作也】
○韩奕尹吉甫美宣王也能锡命诸矦
同上其曰尹吉甫者未有据下二篇同其曰能锡命诸矦则尤浅陋无理矣旣爲天子锡命诸矦乃其常事春秋战国之时犹有能行之者亦何足爲美哉
○江汉尹吉甫美宣王也能兴衰拨乱命召公平淮夷
吉甫见上他说得之
○常武召穆公美宣王也有常德以立武事因以爲戒然
召穆公见上所解名篇之意未知其果然否然于理亦通【朱子曰诗中无常武二字特名其篇葢有二义有常德以立武则可以武爲常则不可以此所以有美而有戒也○段氏曰诗中摘字名篇则名未必有意特立篇名则名必有意】
○瞻卭凡伯刺幽王大坏也
凡伯见上【曹氏曰凡伯作板诗在厉王末至幽王大坏之时七十余年矣决非一人犹家父也】
○召旻凡伯刺幽王大坏也旻闵也闵天下无如召公之臣也
凡伯见上旻闵以下不成文理
周颂
清庙祀文王也周公旣成洛邑朝诸矦率以祀文王焉
○维天之命太平告文王也
诗中未见告太平之意
○维清奏象舞也
诗中未见奏象舞之意
○烈文成王即政诸矦助祭也
诗中未见即政之意
○天作祀先王先公也【新安胡氏曰诗只称太王文王则祀不及先公明也若祭其人不颂其德可乎然朱子定以爲祭大王诗不及文王者岂以诗不言王季也若幷祭王季颂其子不颂其父乃预祭其间亦非所安也故只以爲祭大王诗也】
○昊天有成命郊祀天地也
此诗详考经文而以国语证之其爲康王以后祀成王之诗无疑而毛郑旧说定以颂爲成王之时周公所作故凡颂中有成王及成康字者例皆曲爲之说以附己意其迂滞僻涩不成文理甚不难见而古今诸儒无有觉其谬者独欧阳公着时世论以斥之其辩明矣然读者狃于旧闻亦未遽肯湥信也【庐陵欧阳氏曰此诗言二后者文武也则成王者成王也当爲康王以后之诗而毛郑以颂皆是成王之作遂以成王爲成此王功执竞曰不显成康自彼成康所谓成康者成王康王也犹文王武王谓之文武云耳然则执竞当是昭王以后之诗而毛以爲成大功而安之郑以爲成安祖考之道皆以爲武王也噫嘻曰噫嘻成王者亦成王也而毛郑皆以爲武王由其以颂皆爲成王时作耳以爲成王康王岂不简且直而于诗文理易通如毛郑之说岂不迂而曲文理亦不完而难通学者何苦从其迂曲而难通者哉】小序又以此诗篇首有昊天二字遂定以爲郊祀天地之诗诸儒徃徃亦袭其误殊不知其首言天命者止于一句次言文武受之者亦止一句至于成王以下然后详说不敢康宁缉熈安静之意乃至五句而后已则其不爲祀天地而爲祀成王无可疑者又况古昔圣王制爲祭祀之礼必以象类故祀天于南祭地于北而其坛壝乐舞器币之属亦各不同若曰合祭天地于圆丘则古者未尝有此渎乱厖杂之礼若曰一诗而两用如所谓冬荐鱼春献鲔者则此诗专言天而不及地若于泽中方丘奏之则于义何所取乎序说之云反覆推之皆有不通其谬无可疑者故今特上据国语防采欧阳以定其说庶几有以不失此诗之本指耳或曰国语所谓始于德让中于信寛终于固龢【音和】故曰成者其语成字不爲王诵之諡而韦昭之注大略亦如毛郑之说矣此又何耶曰叔向葢言成王之所以爲成以是三者正犹子思所谓文王之所以爲文班固所谓尊号曰昭不亦宜乎者耳韦昭何以知其必谓文武以是成其王道而不爲王诵之諡乎葢其爲说本出毛郑而不悟其非者今欲一涤千古之谬而不免于以误而证误则亦将何时而已耶【朱子曰诗中说成王不敢康成王只是成王何须牵合作成王业之王自小序恁地傅会便谓周公作此以告成功便将成王字穿凿说了又几曾是郊祀天地后来遂生一塲多端有南北郊之事此诗自说昊天有成命义不曾説地如何说祭天地之诗设使合祭亦须几句说着后土如汉诸郊祀诗祭其神便说其事矣】或者又曰苏氏最爲不信小序而于此诗无异词且又以爲周公制作所定后王不容复有改易成王非创业之主不应得以基命称之此又何耶【眉山苏氏曰此诗有成王不敢康而执竞有不显成康世或以爲此言成王诵康王钊也然则周颂有康王子孙之世也周公制礼礼之所及乐必从之乐之所及诗必从之故颂之施于礼乐者备矣后世无容易之且诗曰成王不敢康夙夜基命宥宻又曰自彼成康奄有四方成王非基命之君而周之奄有四方非自成康始也】曰苏氏之不信小序固未尝见其不可信之实也愚于汉广之篇已尝论之不足援以爲据也夫周公制作亦及其当时之事而止耳若乃后王之庙所奏之乐自当随时附益若商之鸟作于武丁孙子之世汉之庙乐亦随时而更定焉【通典曰汉高庙奏武德舞孝景采武德舞以爲昭德以尊太宗庙孝宣采昭德舞爲盛德以尊世宗庙诸帝庙皆奏文始四时五行之舞四时舞者孝文所作也】岂有周之后王乃独不得襃显其先王之功德而必以改周公爲嫌耶基者非必造之于始亦承之于下之谓也【濮氏曰文公采欧阳时世论以斥序之非而独表章国语断其无可疑今观基命之语与洛诰所谓王如弗敢及天基命定命之意舍其爲颂成王审矣何必委曲谓文武成此王业乎】如曰邦家之基岂必谓太王王季之臣乎以是爲说亦不得而通矣况其所以爲此实未能忘北郊集议之余忿今固不得而取也
○我将祀文王于明堂也
○时迈廵守告祭柴望也【华阳范氏曰古者天子廵守至方岳以柴望告祭所以怀柔百神也后世议礼失其传而谓之封禅非也】
○执竞祀武王也
此诗幷及成康则序说误矣其说已具于昊天有成命之篇苏氏以周之奄有四方不自成康之时因从小序之说此亦以辞害意之失皇矣之诗于王季章中葢已有此语矣又岂可以其大蚤而别爲之说耶诗人之言或先或后要不失爲周有天下之意耳【濮氏曰诸儒信序之过往往徒费其词而意终不慊故朱子辨而正之夫复何疑】
○思文后稷配天也【三山李氏曰即孝经所谓郊祀后稷以配天者也○黄氏曰后稷配天一事也而生民爲叙事之辞此雅颂所以异也】
○臣工诸矦助祭遣于庙也
序误【孔氏曰颂虽告神爲主但天下太平歌颂君德亦有非祭祀者臣工噫嘻有客振鹭皆不论神明之事是颂体不一不必皆是告神明也】
○噫嘻春夏祈谷于上帝也
序误
○振鹭二王之后来助祭也【濮氏曰疑此微子来朝始至而王燕劳之工所奏之乐歌也序言二王之后习于传闻亦不见其来助祭之意】
○丰年秋冬报也
序误
○有瞽始作乐而合乎祖也
○濳季冬荐鱼春献鲔也【孔氏曰冬言季春亦季春也冬月旣寒鱼不行孕川定而肥充冬则众鱼皆可荐春惟献鲔而已】
○雝禘太祖也
祭法周人禘喾又曰天子七庙三昭三穆及太祖之庙而七周之太祖即后稷也禘喾于后稷之庙而以后稷配之所谓禘其祖之所自出以其祖配之者也祭法又曰周祖文王而春秋家说三年丧毕致新死者之主于庙亦谓之吉禘是祖一号而二庙禘一名而二祭也今此序云禘太祖则宜爲禘喾于后稷之庙矣而其诗之词无及于喾稷者若以爲吉禘于文王则与序已不恊而诗文亦无此意恐序之误也此诗但爲武王祭文王而彻俎之诗而后通用于他庙耳【安成刘氏曰二庙大祖后稷及祖文王二祭禘其祖之所自出及吉禘也】
○载见诸矦始见乎武王庙也
序以载训始故云始见恐未必然也
○有客微子来见祖庙也【孔氏曰来见祖庙必是助祭不言所祭之名不指所在之庙无得而知也○三山李氏曰有客乃微子始受命之诗○濮氏曰此宋公来朝将去而王燕饯之与振鹭诗爲首末也序以爲来见祖庙则语意不明商之祖庙固无由在京师而周之庙非助祭于王何得以见之】
○武奏大武也
○闵予小子嗣王朝于庙也【安成刘氏曰朱子辨说见小毖序下】○访落嗣王谋于庙也【安成刘氏曰朱子辨说见小毖序下篇同】
○敬之羣臣进戒嗣王也【新安胡氏曰诗中不见得是羣臣进戒嗣王自维予小子以下则嗣王先自述而后求羣臣之助也序说恐亦误矣】
○小毖嗣王求助也
此四篇一时之诗序但各以其意爲说不能究其本末也
○载芟春借田而祈社稷也【安成刘氏曰朱子辨说见下篇序】○良耜秋报社稷也
两篇未见其有祈报之异【新安胡氏曰此二诗诚不见其祈报之异不过闭其耕种之劳叙其馈饷之情记其黍稷茂盛収获之富或爲酒醴以祀祖妣而爲邦家胡考之光宁或百室盈妇子宁杀犉牡以嗣以续此皆田家勤劳安逸之事而非告神之乐歌也岂与七月楚茨信南山甫田大田等诗同一歌咏此事以寓其鼔舞神化之道而坚其乐事赴功之心也邪若拘拘于祈报则感发之意微矣○安成刘氏曰此与载芟词意相类但无载芟第一第二第八节之意耳】
○丝衣绎宾尸也高子曰灵星之尸也
序误高子尤误【眉山苏氏曰丝衣本宗庙之诗其曰灵星失矣】
○酌告成大武也言能酌先祖之道以养天下也诗中无酌字未见酌先祖之道以养天下之意【华谷严氏曰诗中言遵养非谓养天下也】
○桓讲武类祃也桓武志也
○赉大封于庙也赉予【音与】也言所以锡予善人也【孔氏曰左传云武王封兄弟之国十五人姬姓之国四十人武成说武王列爵惟五分土惟三乐记言将帅之士使爲诸矦此皆武王大封之事○三山李氏曰封必于庙葢归功于祖宗不敢专也○黄氏曰善人云者见上不妄予下不妄受孔子曰周有大赉善人是富】
○般廵守而祀四岳河海也【濮氏曰如序所云宜与时迈相似亦告祭之乐歌也】
此二篇说见本篇
鲁颂
駉颂僖公也僖公能遵伯禽之法俭以足用寛以爱民务农重谷牧于坰野鲁人尊之于是季孙行父请命于周而史克作是颂
此序事实皆无可考诗中亦未见务农重谷之意序说凿矣【孔氏曰克于文公时作鲁史】
○有駜颂僖公君臣之有道也
此但燕饮之诗未见君臣有道之意
○泮水颂僖公能脩泮宫也
此亦燕饮落成之诗不爲颂其能脩也【安成刘氏曰葢落成泮宫之际因献颂祷之词亦若斯干之诗也】
○閟宫颂僖公能复周公之宇也
此诗言庄公之子又言新庙奕奕则爲僖公脩庙之诗明矣但诗所谓复周公之宇者祝其能复周公之土宇耳非谓其能脩周公之屋宇也序文首句之谬如此而苏氏信之何哉
商颂
祀成汤也微子至于戴公其间礼乐废坏有正考甫者得商颂十二篇于周之大师以那爲首
序以国语爲文
○烈祖祀中宗也
详此诗未见其爲祀中宗而末言汤孙则亦祭成汤之诗耳序但不欲连篇重出又以中宗商之贤君不欲遗之耳
○鸟祀高宗也【临川王氏曰祀高宗而上颂其祖下称其孙子葢上有以绍其祖下有以贻其子孙是乃高宗之功美也】
诗有武丁孙子之句故序得以爲据虽未必然然必是高宗以后之诗矣
○长发大禘也
疑见本篇
○殷武祀高宗也【安成刘氏曰高宗七世亲尽而立庙此诗其作于帝乙之世乎】
诗序

[book_title]卷一
钦定四库全书
诗传大全卷一　　　　　明　胡广等　撰
国风一【安成刘氏曰集传于国风之下系以一者以国风居四诗之首也下文周南一之一者周
南又居国风中十五国之首也后仿此】
国者诸侯所封之域而风者民俗歌谣之诗也谓之风者以其被上之化以有言而其言又足以感人如物因风之动以有声而其声又足以动物也是以诸侯采之以贡于天子天子受之而列于乐官于以考其俗尚之美恶而知其政治之得失焉【朱子曰男女相与咏歌以言其情行人振木铎徇路采之何休云男年六十女年五十无子者官衣食之使采诗邑移于国国以开于天子】旧説二南为正风所以用之闺门乡党邦国而化天下也【程子口二南之诗为敎于衽席之上闺门之内上下贵贱之所同也故用之乡人邦国而谓之正风】十三国为变风则亦领在乐官以时存肄备观省而垂监戒耳【朱子曰变风多是淫乱之诗故班固言男女相与歌咏以言其情者圣人存此亦以见上失其教则民欲动情胜其弊至此故曰诗可以观也○安成刘氏曰男女乱伦而邶鄘卫郑之风变君臣失道而王豳之风变畋游荒滛而齐国之风变俭啬褊急而魏国之风变以至曹风变而忧伤秦风变而武勇陈风变而滛游歌舞桧曹之风变而乱极思治此十三国风之大槩也然变诗虽不可以风化天下而亦各有音节如季札所观是已故乐官兼掌其诗使夫学者时习之以自省而知所戒葢亦莫非所以为教也】
合之凡十五国云
周南一之一【召南説附】
周国名南南方诸侯之国也周国本在禹贡雍【去声】州境内岐山之阳【格庵赵氏曰岐山葢今箭栝岭山南有周原周旧国也】后稷十三世孙古公亶【多旱反】父始居其地【安成刘氏曰弃为后稷封于邰其后公刘迁豳至古公又迁于岐山之下】传子王季歴至孙文王昌辟【音辟】国寖广于是徙都于丰而分岐周故地以为周公旦召【实照反】公奭【音适】之采【音菜○顔氏曰采官也因官食地故曰采地】邑且使周公为政于国中而召公宣布于诸侯【史记索隠曰周地本大王所居以为公旦采邑故曰周公奭食邑于召故曰召公葢文王取岐周故墟分爵二公也○孔氏曰文王若未居丰则岐邦自为都邑明知分赐二公在作丰之后且二南文王之诗而分系二公若文王不赐采邑不使行化安得以诗系之故知此时赐之也】于是德化大成于内而南方诸侯之国江沱【徒河反】汝汉之间莫不从化葢三分天下而有其二焉【郑氏曰雍梁荆豫徐扬之人咸被其德而从之○孔氏曰其余冀青兖属纣是为三分有其二也】至于武王发又迁于镐遂克商而有天下武王崩子成王诵立周公相之制作礼乐乃采文王之世风化所及民俗之诗被之筦【管同】【弦同】以为房中之乐而又推之以及于乡党邦国所以着明先王风俗之盛而使天下后世之脩身齐家治【平声】国平天下者皆得以取法焉葢其得之国中者杂以南国之诗而谓之周南言自天子之国而被于诸侯不但国中而已也其得之南国者则直谓之召南言自方伯之国被于南方而不敢以系于天子也【考索曰周南召南乐章之名也文王之化自北而南及于江汉故作乐者采自北以南土风而名之曰南用为燕乐乡乐射乐房中乐所以彰文王之化也○安成刘氏曰其诗得于国中者多为文王后妃而作故杂以南国汉广汝坟二诗而谓之周南所谓自天子之国被于诸侯者不敢使周公食邑之号专主其风也然周公之事固统于其所尊矣观下文复取小序系之周公之説可互见也若召公则宣化于诸侯故以侯国之诗系之而谓之召南正以其食邑之号专主之也谓召公为方伯之国谓丰邑为天子之国者皆通乎追王之后制作之时而言也】岐周在今凤翔府岐山县【即今陜西凤翔府岐山县】丰在今京兆
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:39:06-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>