<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,先儒格言,凡例,引用姓氏,卷首上,卷首下,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,春秋胡传附录纂疏全文在线阅读,春秋胡传附录纂疏全文在线下载,大玄古籍书库">
<meta name="description" content="三十卷。元汪克宽撰。此书模仿孔颖达《左传正义》，专为胡安国《春秋传》作疏。其《自序》称此书“详注诸国纪年谥号，可究事实之悉；备列经文同异，可求圣笔之真；益以诸家之说，而裨胡氏之阙疑；附以辨疑权衡，而知三传之得失。”但其大旨终以胡传为宗。汪氏自称：“《春秋》传注无虑数十百家。至子程子始求天理于遗经，作传以明圣人之志，俾大义炳如日星，微辞奥旨，了然若视诸掌。胡文定公又推广程子之说，着书十余万言，然后圣人存天理，遏人欲之本意遂昭焯于后世……元统甲戌，教导郡斋，讲劘之暇，因阅诸家传注，采摭精语疏于其下，日积月羡，">
<title>春秋胡传附录纂疏_汪克宽_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">春秋胡传附录纂疏</span> <br/>
          作者： <span class="inputVal" id="bkauthor">汪克宽</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]760992</span> <br/>
          说明： <span class="inputVal" id="bkdec">三十卷。元汪克宽撰。此书模仿孔颖达《左传正义》，专为胡安国《春秋传》作疏。其《自序》称此书“详注诸国纪年谥号，可究事实之悉；备列经文同异，可求圣笔之真；益以诸家之说，而裨胡氏之阙疑；附以辨疑权衡，而知三传之得失。”但其大旨终以胡传为宗。汪氏自称：“《春秋》传注无虑数十百家。至子程子始求天理于遗经，作传以明圣人之志，俾大义炳如日星，微辞奥旨，了然若视诸掌。胡文定公又推广程子之说，着书十余万言，然后圣人存天理，遏人欲之本意遂昭焯于后世……元统甲戌，教导郡斋，讲劘之暇，因阅诸家传注，采摭精语疏于其下，日积月羡，会萃成编。”汪氏认为，“《春秋》一事之笔削，一言之增损，一字之同异，无非圣心精微之攸寓，而酌乎义理之至当。如殊会一也，而会王世子则书‘及以会’，以卑会尊之辞也，所以尊储君也；会吴则书‘会以会’，以此会彼之辞也，所以外裔夷也。同盟一也，而新城鸡泽独于公会诸侯之下书某日同盟盖新城乃赵盾主盟而鸡泽单子与盟，故皆书目以采同盟之上，所以谨其渎君臣之分而异之也。楚成使宜申献捷、战泓、围宋皆贬书人，所以贱僭窃；而会盂书爵于陈蔡郑许曹君之上，以着其争霸之实，盖不书爵则疑非楚君。昭公失国，会陵、如齐、如乾侯，其返虽不告庙，皆书公至，所以存君；而必系居于郓，盖不言居郓，则疑于复国。通诸二百四十二年，于例中见法，例外通类诸如此者，遽数不能终。”可见其臆度不下胡氏。此书之惟胡氏为宗，前人已有讥之，如明陈霆《两山墨谈》讥其此以鲁之郊祀为夏正，又以周之烝尝为周正，是其迁就《胡传》，不免骑墙之证，明初胡广奉敕编《五经大全》，于《春秋大全》一书几乎全抄袭此书，有明二百余年之科举，于《春秋》则宗此书。此书撰成于元至元十四年(1277)。现存元至正八年建安刘叔简日新堂刻本。</span> <br/>
          封面： <span class="inputVal" id="bkimg">Z_5019.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]春秋胡传附录纂疏
[book_author]汪克宽
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]760992
[book_dec]三十卷。元汪克宽撰。此书模仿孔颖达《左传正义》，专为胡安国《春秋传》作疏。其《自序》称此书“详注诸国纪年谥号，可究事实之悉；备列经文同异，可求圣笔之真；益以诸家之说，而裨胡氏之阙疑；附以辨疑权衡，而知三传之得失。”但其大旨终以胡传为宗。汪氏自称：“《春秋》传注无虑数十百家。至子程子始求天理于遗经，作传以明圣人之志，俾大义炳如日星，微辞奥旨，了然若视诸掌。胡文定公又推广程子之说，着书十余万言，然后圣人存天理，遏人欲之本意遂昭焯于后世……元统甲戌，教导郡斋，讲劘之暇，因阅诸家传注，采摭精语疏于其下，日积月羡，会萃成编。”汪氏认为，“《春秋》一事之笔削，一言之增损，一字之同异，无非圣心精微之攸寓，而酌乎义理之至当。如殊会一也，而会王世子则书‘及以会’，以卑会尊之辞也，所以尊储君也；会吴则书‘会以会’，以此会彼之辞也，所以外裔夷也。同盟一也，而新城鸡泽独于公会诸侯之下书某日同盟盖新城乃赵盾主盟而鸡泽单子与盟，故皆书目以采同盟之上，所以谨其渎君臣之分而异之也。楚成使宜申献捷、战泓、围宋皆贬书人，所以贱僭窃；而会盂书爵于陈蔡郑许曹君之上，以着其争霸之实，盖不书爵则疑非楚君。昭公失国，会陵、如齐、如乾侯，其返虽不告庙，皆书公至，所以存君；而必系居于郓，盖不言居郓，则疑于复国。通诸二百四十二年，于例中见法，例外通类诸如此者，遽数不能终。”可见其臆度不下胡氏。此书之惟胡氏为宗，前人已有讥之，如明陈霆《两山墨谈》讥其此以鲁之郊祀为夏正，又以周之烝尝为周正，是其迁就《胡传》，不免骑墙之证，明初胡广奉敕编《五经大全》，于《春秋大全》一书几乎全抄袭此书，有明二百余年之科举，于《春秋》则宗此书。此书撰成于元至元十四年(1277)。现存元至正八年建安刘叔简日新堂刻本。
[book_img]Z_5019.jpg


[book_title]提要
【臣】等謹案春秋胡傳附録纂疏三十卷元汪克寛撰克寛字德輔一字仲裕祁門人泰定丙寅嘗中浙江鄉試次年會試見黜遂不再出是書前有克寛自序稱詳注諸國紀年謚號可究事實之悉備列經文同異可求聖筆之真益以諸家之而禆胡氏之闕遺附以辨疑權衡而知三傳之得失然其大旨終以胡傳為宗考元史選舉志延祐二年定經義經疑取士條格春秋用三傳及胡安國傳虞集序中亦及其事蓋兼為科舉而設陳霆譏其以魯之郊祀為夏正復以魯之烝嘗為周正是亦遷就胡傳不免牆之一証然能於胡傳之說一一考其援引所自出如注有疏於一家之學亦可云詳盡矣明永樂中胡廣等修春秋大全其凡例云紀年依汪氏纂疏地名依李氏會通經文以胡氏為據例依林氏其實乃全勦克寛此書原本具在可以一一互勘也乾隆四十三年六月恭校上
總纂官【臣】紀昀【臣】陸錫熊【臣】孫士毅
總校官【臣】陸費墀

[book_title]原序
春秋胡傳附録纂疏原序
仲尼假魯史寓王法春秋之義立矣然聖人之志有非賢者所能盡知是以三家之傳有時而戾夫二百四十二年行事亦多矣非聖人從而筆削之則綱常之道或幾乎熄託之空言可乎游夏深知夫子之志而未嘗措一辭孟氏發明宗旨辭簡而要左氏考事精闇於大義公穀疎於考事義則甚精胡氏摭三家之長而斷之以理漢唐諸儒奥論蓋深有取間若有未底於盡善者豈猶俟於後之人歟吾宗德輔年妙而志強學優而識敏濳心經傳嘗名薦書於是徧取諸說之可以發明胡氏者疏以成編觀其取舍之嚴根究之極亦精於治經者歟予嘗病世之學者勦塵腐矜新奇竊附作者之列奚可哉德輔學有原委而纂集之志思欲羽翼乎經傳可尚也峕至元再元之四年歲在戊寅春三月一日新安汪澤民序
昔之傳春秋者有五家而鄒夾先亡學春秋者據左氏以記事以觀聖筆之所斷而或議其浮華與經意遠者多矣是以公穀據經以立義專門之學尚焉唐啖趙氏師友之間始知求聖人之意於聖人手筆之書宋之大儒以為可與三傳兼治者明其能專求於經也然傳亡存者惟纂例等書意其傳之所發明無出於所存之書者清江劉氏權衡三傳得之為多而其所為傳用意奥深非博洽於典禮舊文者不足以盡明之是以知者鮮矣蓋嘗竊求於先儒之言以為直書其事而義自見斯言也學春秋者始有以求聖人之意而無附會糾纒之失矣程叔子所謂時措之宜為難知者可以求其端焉胡文定公之學實本於程氏然其生也當宋人南渡之時姦佞用事大義不立苟存偏安忠義憤怨内修之未備外攘之無策君臣父子之間君子思有以正其本焉胡氏作傳之意大抵本法於此蓋其學問之有原是以義理貫穿而辭旨無不通類例無不合想其發憤忘食知天下之事必可以有為聖人之道必可以有立上以感發人君天職之所當行下以啓天下人心之所久蔽區區之志庶幾夫子處定哀之間者乎東南之人賴有此書雖不能盡如其志誦其言而凛然猶百十年至其國亡志士仁人之可書未必不出於此也然其為學博極羣書文義之所引不察者多矣國家設進士科以取人治春秋者三傳之外獨以胡氏為說豈非以三綱九法赫然具見於其書者乎而治舉子業者掇拾緒餘以應有司之格既無以得據事直書之旨又無以得命德討罪之嚴無以畣聖朝取士明經之意新安汪德輔以是經舉于淛省其歸養也能取胡氏之說考其援引之所自出原類例之始發而盡究其終謂之春秋纂疏其同郡同氏前進士叔志父詳序之夫讀一家之書則必盡一家之意所以為善學也推傳以達乎經因賢者之言以盡聖人之志則吾於德輔尤有取也至正元年辛巳七月十有八日雍虞集序

[book_title]先儒格言
周子曰春秋正王道明大法也孔子為後世王者而修也亂臣賊子誅死者於前所以懼生者於後也
程伯子曰春秋謹華夷之辨
程叔子曰春秋經不通求之傳傳不通求之經
又曰由堯舜至於周文質損益其變極矣其法詳矣仲尼參酌其宜為萬世王制之所折衷此作春秋之本意也觀其告顔子為之道可見
又曰春秋已前既已立例到近後來書得全别一般事便書得别有意思若依前例觀之殊失之也
或問左氏可信否曰不可全信信其可信者耳問公穀如何曰又次於左氏問左氏即是丘明否曰傳中無丘明字不可考
朱子曰春秋皆亂世之事聖人一切裁之以天理又曰春秋以形而下者說上那形而上者去
又曰春秋大指其可見者誅亂臣討賊子内中國外夷狄貴王賤霸而已
又曰周衰王者之賞罰不行於天下諸侯強凌弱衆暴寡是非善惡由是不明人欲肆而天理㓕矣夫子因魯史而修春秋代王者之賞罰是是而非非善善而惡惡誅奸諛於既死發濳德之幽光是故春秋成而亂臣賊子懼
又曰春秋明王法而不廢五伯之功
又曰觀其予五伯其中便有一箇奪底意思
又曰春秋十二公時各不同如隱桓之時王室新東遷號令不行天下星散無主莊僖之時桓文迭伯政自諸侯出天下始有統一宣公之時楚莊盛強主盟中國諸侯服齊服晉者亦皆朝楚及襄公之世晉悼出來整頓楚始退去繼而吳越又強入來争伯定哀之世政皆自大夫出魯有三家晉有六卿齊有田氏宋有華向被他肆意
又曰春秋初時天王尚略有戰伐之屬到後來都無了只是諸侯抗衡諸侯纔不奈何又被大夫出來做大夫纔不奈何又被陪臣出來做
又曰春秋之作蓋以當時人欲横流遂以二百四十二年行事寓其襃貶恰如今之事送在法司相似極是嚴謹一字不輕易
問讀春秋之法曰只是據經所書之事迹而凖折以先王之道某是某非某人是底猶有未是處不是底又有彼善於此處自將道理折衷便見只是聖人言語細密要人子細斟量考索耳
又曰看春秋固當以類例相通然亦先須隨事觀理反復涵泳令胷次開闊義理通貫方有意味
又曰春秋一事各是發明一例如觀山水徙步而形不同
又曰看春秋且須看左氏首尾意思通貫方能略見聖人筆削與當時事之大意
又曰左氏說得春秋事有七八分
又曰左氏曾見國史考事頗精只是不知大義公穀考事甚踈義理却精二人是經生不曾見國史
又曰孔子作春秋當時亦須與門人講說所以公穀左氏得一箇源流只是漸漸訛舛當初若全無傳授如何鑿空摸得
又曰公穀想得皆是齊魯間儒其所著之書恐有所傳授但皆雜以已意所以有差舛其有合道理者疑是聖人之舊
又曰公穀二傳所以異者類多人名地名而非大義之所繫
又曰安國春秋明天理正人心扶三綱叙九法體用該貫有剛大正直之氣
又曰胡文定春秋傳大義正議論有開闔精神
又曰胡文定義理正當
記延平先生曰春秋且將諸家熟看以胡文定解為凖的玩味久必有會心卒看不得也
又曰某平生不敢說春秋若說時只是將胡文定說扶持說去畢竟去聖人千百年後如何知聖人之心
或云文定說得理太多盡堆在裏面曰他是恁地不是如此底也押從這理上來
又曰春秋今來大綱是從胡文定說但中間也自有難穩處
問文定公據孟子春秋天子之事一句作骨如此則是聖人有意誅賞曰文定是如此說道理也是恁地但聖人只是書放那裏使後世因此去考見道理如何便為是如何便為不是
問於二禮書春秋未有說何也曰春秋是當時實事孔子書之後世諸儒學未至而各立已意正横渠所謂非理明義精而治之故其說多鑿是也惟伊川程子以為經世之大法得其旨矣然其間極有無定當難處置處今不若且存取胡氏本子與後世看縱未能盡得之然不中不遠矣
又曰春秋書正據伊川說則是周正建子但非春而書春則夫子有行夏時之意而假天時以立義爾文定引商書十二月漢史冬十月為證以明周不改月此固然矣然以孟子考之則七八月乃建午建未之月暑雨苗長之時而十一月十二月乃建戌建亥之月將寒成梁之侯又自并改月號或是當時二者並行惟人所用【愚按當時必有兩等語一等以周正紀之一等從當時之便故當時詩人之辭多用夏正而風一之日二之日乃周正又十月下云曰為改歲亦周正也如左傳僖五年卜偃曰丙之晨龍尾伏辰鶉之賁賁天策焞焞虢公其奔其九月十月之交乎冬十二月丙子朔晉㓕虢虢公奔京師卜偃言夏正左氏紀周正秦人月令純用夏正又於季秋云為來歲受朔日乃秦正如後世度量權衡朝廷所頒雖葉舊從新然官府所用則從時君之制民間私用習俗所便或從舊或從新不能一其制度亦此類也】但春秋既是國史則必用時王之正其比商書不同者後世之彌文而秦漢直書十月者則其制度之闊略耳
又曰文定春秋說夫子以夏時冠月以周正紀事謂如公即位依舊是十一月只是孔子改正作春正月按今周禮有正月有正歲則周實是元改作春正月夫子所謂行夏之時只是為他不順欲改從建寅如孟子說七八月之間旱這斷然是五六月十一月徒杠成十二月輿梁成這分明是九月十月若真是十一月十二月時寒自過了何用更造橋梁
臨川吳氏曰月者時王所改之月也故歲首正月或二月或三月月數之上更加王字以見此月乃周王所頒之歷按周改月數而詩之小雅四篇所稱六月十月四月二月雖是周時之詩而用夏正之月蓋夏正得天時之正行於民間者久故作詩者從舊俗稱之爾風七月公劉之詩也乃夏之時所作若書之周書禮之周官戴記所載左氏公穀三傳所述及孟子所言則皆周所改之月也

[book_title]凡例
一紀年畧如朱子通鑑綱目例註甲子於行上分註周王紀年始終於行下齊晉霸國衛蔡鄭曹同姓陳杞宋先代之後秦楚吳強國凡紀年始終亦分註每年之下
一三傳經文互有同異陸氏釋文畧見而未詳啖趙陸氏稍詳而未盡亦有與今本不合者故今所編經文以胡氏為據而詳註各傳同異增損於經文之下
一近代諸儒惟胡氏發明程子之意最詳朱子稱其義理正當是以國家設科專用三傳及胡傳然三傳自有註疏全文故今纂疏以胡氏為主而於經下分註附録三傳要語【或胡氏已引用則不復重出其引而不詳者或附注其間】及程子傳并采止齊陳氏後傳事變始終附之經文之下諸侯見於經者皆旁注諡號以備參考地名人名則引杜氏張氏等註或諸家註義於經有所發明而不可附於傳者亦附於下
一凡胡傳於經所書事有於首卷已發例者有見於他公而不必解者有可以推類而通者並采茅堂胡氏【寜】所録通旨及諸家傳註有相益者附之
一凡胡傳引本經前後事證及諸經子史並註本末於各傳之下
一凡諸先儒之說但順經意編次不以時之先後為序一三傳或與經意不侔則摘其最著者引啖趙辨疑劉氏權衡附於後
一通經類例書法精微間附管見或近世新說有過求者頗推廣先儒之說以辨同異並以愚按别之
一經文音反多本陸氏釋文其係類隔者僭更之傳文各隨本義音註【如應字本平聲處字本上聲覆字本去聲之類始見音之而曰後放此】字義之稍難見者亦間釋之蓋為初學者設爾凡音釋各註本字下不俟句絶省文也
一近年書肆刋本多有漏誤並以胡傳舊本考定改正【如隱三年外盟會作宋盟會成六年民著於君臣之義作明著之類】
克寛謹按春秋傳註無慮數十百家至子程子始求天理於遺經作傳以明聖人之志俾大義炳如日星微辭奥旨瞭然若眎諸掌胡文定公又推廣程子之說著書十餘萬言然後聖人存天理遏人欲之本意遂昭焯於後世愚嘗佩服過庭之訓自幼誦習至治壬戌從先師可堂吳先生受業於浮梁之學官朝夕玩繹若有得焉顧每自病謏見寡聞而於類例之始終證據之本末莫能融貫而旁通之乃元統甲戌教導郡齋講劘之暇因閲諸家傳註采摭精語疏于其下日積月羨會崪成編非敢以示同志蓋以私備遺忘云爾竊嘗伏讀聖人之經一事之筆削一言之增損一字之同異無非聖心精微之攸寓而酌乎義理之至當如殊會一也而會王世子則書及以會以卑會尊之辭也所以尊儲君也會吳則書會以會以此會彼之辭也所以外裔夷也同盟一也而新城雞澤獨於公會諸侯之下書某日同盟蓋新城乃趙盾主盟而雞澤單子與盟故皆書日以繋同盟之上所以謹其瀆君臣之分而異之也楚成使宜申獻捷戰泓圍宋皆貶書人所以賤僭竊而會盂書爵于陳蔡鄭許曹君之上以著其争霸之實蓋不書爵則疑非楚君昭公失國會鄟陵如齊如乾侯其返雖不告廟皆書公至所以存君而必繫居于鄆蓋不言居鄆則疑于復國通諸二百四十二年於例中見法例外通類諸如此者遽數之不能終區區一得之愚不逭僭躐而輒附焉至元丁丑嘗求訂定於宗公叔志先生以為足以羽翼乎經傳畀之序引明年值鬱攸之變斷簡煨燼漫不復存越三年辛巳搜輯舊聞往正是于邵菴虞先生頗加獎勵并題卷端克寛自揆淺陋奚敢管窺聖經賢傳之萬一然詳註諸國紀年諡號而可究事實之悉備列經文同異而可求聖筆之真益以諸家之說而禆胡傳之闕遺附以辨疑權衡而知三傳之得失庶幾初學者得之不待徧考羣書而辭義粲然亦不為無助也至正六年倉龍丙戌二月甲寅後學新安汪克寛謹書于富川任氏書塾

[book_title]引用姓氏
左氏傳　外傳
公羊傳
穀梁傳
董子【仲舒　　　　漢廣川】　春秋繁露　賢良策
劉氏【向】　　　　　　左傳註　五行傳
賈氏【逵】　　　　　　左傳註
服氏【䖍】　　　　　　左傳註
鄭氏【玄　康成】　　　　　三傳異同論
徐氏【邈】　　　　　　穀梁傳註
江氏【熙】　　　　　　穀梁傳註
何氏【休　　　　邵公　任城】　　公羊傳註
許氏【慎　叔重】　　　　　說文
杜氏【預　　　元凱　晉】　　　左傳註
范氏【甯　　　　武子　順陽】　　穀梁傳註
郭氏【象】　　　　　　莊子註
孔氏【頴達　　唐】　　　左傳正義
楊氏【士勛】　　　　　穀梁傳疏
徐氏【彦】　　　　　　公羊傳疏
啖氏【助　叔佐】　　　　　春秋纂例　微旨　辨疑
趙氏【匡　伯循】　　　　　同前
陸氏【淳】　　　　　　同前
陳氏【岳】　　　　　　春秋折衷論
李氏【瑾】　　　　　　春秋指掌義
何氏【濟川】　　　　　春秋本旨
齊氏　　　　　　　春秋旨要
劉氏【炫】　　　　　　春秋規過
盧氏【仝　　玉川】　　春秋摘微
王氏　　　　　　　春秋箋義
程子【頤　　伊川正叔　河南】　　春秋傳　易傳　遺書張子【載　　橫渠子厚　大梁】　　正蒙
邵子【雍　　康節堯夫　河南】　　皇極經世書
朱子【熹　　晦菴　　四書集註　語録　文集元晦　新安　　通鑑綱目　易本義詩集傳】安定胡氏【瑗　　安定翼之　海陵】春秋論
孫氏【復　　泰山明復】　　春秋傳　尊王發微
劉氏【敞　　公是原父　清江】　　春秋傳　意林　三傳權衡高郵孫氏【覺　莘老】　　　春秋傳　經社要義
常山劉氏【絢　質夫】　　　春秋傳
蘇氏【轍　　潁濱子由　眉山】　　春秋傳
尹氏【焞】　　　　　　語孟集義
宋氏　　　　　　　春秋新義
襄陵許氏【翰】　　　　春秋解
蜀孫氏【抃】　　　　　春秋
吳郡朱氏【長文】　　　春秋通志
黎氏【釙】　　　　　　春秋經解
劉氏【本】　　　　　　春秋中論
任氏【公輔】　　　　　春秋明辨
鄭氏【樵　漁仲】　　　　　春秋地名譜
高氏【閲　　息齋抑崇　四明】　　　　春秋集註
陳氏【傅良　止齋君舉　永嘉】　　　　春秋後傳
陵陽李氏
【闕】
沙隨程氏【迥　可久】　　　　　春秋解
呂氏【本中居仁】　　　　　　春秋解
東萊呂氏【祖謙伯㳟】　　　　　春秋集解
王氏【葆　彦光】　　　　　　春秋集傳
南軒張氏【栻　　　　　　敬夫　　　廣漢】語孟註
薛氏【季宣　　　士龍　永嘉】　　春秋經解
張氏【洽　　主一元德　清江】　　春秋集註
林氏【堯叟唐翁】　　　　　左傳句解
勉齋黄氏【榦　　　　直卿　三山】續儀禮通解
九峯蔡氏【沉　仲默】　　　書集傳
信齋楊氏【復　　　　秦溪】續儀禮通解
項氏【安世　平庵江陵】　　春秋家說
永嘉呂氏【大圭　樸鄉】春秋或問
輔氏【廣　　潜庵漢卿】　　四書
吳興沈氏【棐　文伯】　　　春秋比事
吳郡李氏【琪　竹湖】　春秋世紀
家氏【鉉翁　則堂】　　春秋傳
文定公　　　　　　春秋通例　文集
吳先生【仲迂　可堂可翁　番易】　春秋紀聞　經傳發明新安羅氏【願　存齋端良】　爾雅翼
臨川吳氏【澂　草廬伯清】　春秋纂言　總例
鼎峯趙氏【良鈞】　　　春秋釋義
新安俞氏【皋　心遠】　　　春秋集傳
鄱陽萬氏【孝恭】　　　春秋百問
鄱陽馬氏【端臨　竹村貴與】文獻通考
五峯胡氏【宏　文定公子仁仲　建安】文集
茅堂胡氏【寜　宏之弟和仲】春秋通旨
資中黃氏【澤　楚望】　　　春秋補註
雙峯饒氏【魯　　　　伯輿　廣信】石洞紀聞
建安葉氏【采】　　　　近思録註
丹陽洪氏【興祖慶善】　　　春秋本旨

[book_title]卷首上
欽定四庫全書
春秋胡傳附録纂疏卷首上
元　汪克寛　撰
序
古者列國各有史官【晉董狐齊大史楚相之類朱子語薛士龍曰魯隱初僭史殊不知周官所謂外史合四方之志便是四方諸侯皆有史諸侯若無史外史何所稽考而為史如古人生子則閭中書之且二十五家為閭閭尚有史况一國乎】掌記時事春秋魯史爾【杜氏曰春秋者魯史記之名也史之所記必表年以首事年有四時故錯舉以為所記之名也】仲尼就加筆削【周禮築氏為削注即書刀未有紙筆以刀削之因名刀曰削愚按左傳襄二十七年宋左師請賞公與之邑子罕削而投之蓋古用竹簡有所刪定則削其書也】乃史外傳心之要典也【啖氏曰雖因舊史酌以聖心愚按文定傳心之說發先儒所未發朱子謂心者人之神明所以具衆理而宰萬物春秋一經於禮文則或因或革於事實則或予或奪皆出乎聖心之權制讀是經者可以窮理可以斷事豈非傳心之要典也哉不然則春秋不過一國之史而夫人皆可為春秋矣】而孟氏發明宗旨目為天子之事者周道衰微乾綱解紐亂臣賊子接迹當世人欲肆而天理滅矣仲尼天理之所在不以為己任而誰可五典弗惇己所當叙五禮弗庸己所當秩五服弗章巳所當命五刑弗用已所當討【愚按矢者理之所自出唯聖人則禀夫天理之全故天叙有典唯聖人能叙之天秩有禮唯聖人能秩之天命有德唯聖人能命之天討有罪唯聖人能討之孔子雖不得位然假春秋以寓王法實行天子之事也】故曰文王既没文不在茲乎天之將喪【去聲】斯文也後死者不得與【音預】於斯文也天之未喪斯文也匡人其如予何聖人以天自處【敞呂反陵放此茅堂胡氏通旨或疑聖人以天自處之言曰昔明道先生嘗粟此事云於天之未喪斯文之卞便言匡人其如予何分明是以天自處蓋聖人德盛發此等語自不覺爾此言甚有味也仲尼語子貢云予欲無言直說破了何疑之有】斯文之興喪在已而由人乎哉故曰我欲載之空言不如見【賢遍反】諸行事之深切著【陟慮反後放此】明也【見春秋緯】空言獨能載其理行事然後見其用是故假魯史以寓王法【史儒林傳作春秋以當王法】撥【治也】亂世反之正【本公羊傳】叙先後之倫而典自此可惇【愚按春秋書王正月書夭王書公即位書公在之類所以叙君臣之倫書王世子子同生書列國世子之類所以叙父子之倫書王后王姬魯夫人魯女之類所以叙夫婦之倫書弟佞夫弟叔肸弔年兄縶之類所以叙兄弟之倫書列國邦交紀諸侯大夫屢盟之失信所以叙朋友之倫】秩上下之分【扶問反】而禮自此可庸【愚按上下之分尊卑貴賤等級隆殺也春秋書郊禘雲社之類所以明吉禮之分書崩薨卒葬含賵禭賻所以明凶禮之分書朝聘會盟遇至所以明賓禮之分書侵伐戰克蒐狩城築軍賦之類所以明軍禮之分書納幣逆送媵致之類所以明嘉禮之分】有德者必褒而善自此可勸【如字子突季子之類】嘉有罪者必貶而惡自此可懲【如名宰咺削翬氏之類文定文集春秋之法治奸惡者不以存殁必施其身所以懲惡奬忠善者及其子孫遠而不泯所以勸善】其志存乎經世【本莊子】其功配於抑洪水膺戎狄放龍蛇驅虎豹【本孟子】其大要則皆天子之事也【文集仲尼筆削春秋見諸行事以示聖人之用蓋人君南面之術人臣謀王體斷國論之凖䋲也】故曰知我者其惟春秋乎罪我者其惟春秋乎知孔子者謂此書遏人欲於横流【横去聲】存天理於既滅為【去聲】後世慮至深遠也罪孔子者謂無其位而託二百四十二年南面之權使亂臣賊子禁其欲而不得肆則戚矣【說文戚憂也書戚我先王即懼字之意】是故春秋見諸行事非空言比也公好惡【並去聲】則發乎詩之情【文集以詩考之將仲子言大叔失道而公弗制叔于田言多才好勇不義而得衆疑若罪在段也及至春秋書曰鄭伯克段于鄢然後知莊公志殺其弟無親親之道其罪乃不可掩矣清人之序言高克好利而不顧其君其詩言左旋右抽中軍作好疑若罪在克也及至春秋書曰鄭棄其師然後知文公之不君二三執政之不臣危國亡師之本責乃有所歸矣觀文姜孫于齊則河廣之詩可讀恩義之輕重可權矣觀戎伐凡伯于楚丘以歸則式微旄丘之篇可信衛為戎狄所滅之由可考矣凡此類皆所謂發乎詩之情者也】酌古今則貫乎書之事【文集唐虞禪夏后殷周繼此古書所紀帝王之大節也春秋兼帝王之道賢可與則以天下為公而不必於出之禮故季札來聘不稱公子貶辭國之非也子可與則以天下為家而不必於禪國之義故文姜始入即書于策明立嫡之重也堯典稱有鰥在下曰虞舜則堯舜者其名耳曰頑曰嚚曰傲又其父母昆弟也然虞氏史官直書其君之名而不避載其父母昆弟之惡而不隱也周人以諱事神於是乎有諡法及至末流忌諱煩而名實亂矣春秋協文質之中於莊公名同而書同盟僖父名申而書戊申襄公名午而書甲午故薨不死滅國稱取出奔書孫不隱其實既以從虞史之質致婉其詞又以倣周道之文凡此類皆所謂貫乎書之事者也】興常典則體乎禮之經【趙氏曰春秋之指大要二端而已興常典也著權制也文集莫尊於君非人臣之可召書天王狩于河陽以嚴君臣之分莫重於世子非三公冢宰之可班書會王世子于首止以示儲副之崇莫正於嫡夫人非衆妾之可僭書歸賵書考宮皆稱仲子以著嫡妾之别莫親於冢嗣非嬖孽之可匹書晉人納捷菑于邾弗克納以明長糿之序凡此類皆所謂興常典以體乎禮之經者也】本忠恕則導乎樂之和【文集紀兵則以救人為善書戰則以受伐者為主齊桓退師禮楚則書盟于召陵以序其績晉悼納斥候禁侵掠則書會于蕭魚以美其信凡此類皆所謂本忠恕則導乎樂之和者也】著權制則盡乎易之變【文集建子周人之正朔而書春王正月以行夏之時司盟玉府周官之司屬而悉惡會盟以善胥命之正大道為公外戶不閉也而書滅下陽城虎牢戒王公設險之不可忽君先臣從人道之大倫也書晉人執虞公齊侯取鄆昭公圍成以明社稷之無常奉凡此類皆所謂著權制以盡乎易之變者也】百王之法度萬世之凖繩皆在此書故君子【程子】以謂五經之有春秋猶法律之有斷【都亂反】例也學是經者信窮理之要矣【愚按春秋紀事大而天地日星人倫邦國小而宮室器幣草木禽蟲凡天下萬物之理無不具焉能通是經則理無不窮矣故揚子曰說理者莫辨乎春秋】不學是經而處大事决大疑能不惑者鮮【上聲】矣自先聖門人以文學名科如游夏【戶雅反凡非春夏之夏放此】尚不能贊一辭【史世家孔子聽訟文詞有可與人共者弗獨有也至於為春秋筆則筆削則削游夏之徒不能贊一詞】蓋立義之精如此去聖既遠欲因遺經窺測聖人之用豈易能乎然世有先後人心之所同然一爾【愚按天理之在人心窮天地亘古今而不滅好善而惡惡天下之同情非可以私變是亦非可以私惡非】苟得其所同然者雖越宇宙若見聖人親炙之也而春秋之權度在我矣【愚按權然後知輕重度然後知長短二百四十餘年之事紛錯乎前惟在吾心之權度有以處其是非當否且善惡之顯然者人人知之其間嫌疑近似及意之始萌幾之未著者苟非灼見聖人之心則亦安能讀聖人之經而測聖人之用哉文定此語非真見夫子之心不能及此】近世推隆王氏新說按為國是【王安石有國是論以春秋為斷爛朝報】獨於春秋貢舉不以取士【宋鑑熙寜四年中書定科舉法舉人各占治詩書易周禮禮記一經】庠序不以設官【同上熙寜六年馬敦禮乞立春秋學官不許上謂安石曰卿嘗以春秋自魯史亡其義不可考故未置學官敦禮好學不第未知此意耳】經筵不以進讀斷國論者無所折衷【陟仲反】天下不知所適人欲日長【展兩反】天理日消其効使禍亂相仍莫之遏也噫至此極矣仲尼親手筆削撥亂反正之書亦可以行矣天縱聖學崇信是經乃於斯時奉承詔旨輒不自揆謹述所聞為之說以獻雖微辭奥義或未貫通然尊君父討亂賊闢邪說正人心用夏變夷大法畧具庶幾【音機】聖王經世之志小有云【愚按文定作傳當宋高宗南渡之初是時徽宗欽宗及二后被幽於金國遭戮辱不可勝紀而高宗信任秦檜之姦偷安江左一隅忘君父大讎不敢興兵致討反與之議和講好下拜稱藩既無外攘之計又乏内修之備君臣父子上下内外大義之不明莫此為甚是以此傳專以尊君父討亂賊為要旨而春秋之大法實以斯為重也是書以紹興六年投進高宗覧之曰安國明於春秋之學凡諸儒所得尤邃越二年文定卒賜詔曰安國所進春秋解義著一王之大法朕朝夕省覧以考治道方欲擢用遽聞淪亡可撥賜銀帛三百兩匹令湖南監司應副葬事賜田十頃以給其竊謂高宗既知嘉獎文定所著春秋傳而不能少用其言進君子退小人討賊復讎以雪君父母兄之恥得非說而不繹從而不改者歟】
論名諱劄子
臣昨列職經筵專以春秋進讀緣春秋正文有淵聖御名【欽宗名桓】方具奏劄未及進禀得罪去國後聞禮官建議以他字易之定讀為威其經傳本字即不改易事已施行臣今奉旨纂修於經傳本字既有詔令可遵即未委臣所纂修出於已見援引他經子史有犯淵聖御名者亦許依本字書寫或當遷避有此疑惑臣聞古者不以名為諱堯典稱有鰥在下曰虞舜則堯舜者固二帝之名而堯典乃虞氏史官所作直載其君之名而不避也【舜典咨九官以君命臣而皆稱名則禹亦夏王之名夏書禹貢稱禹敷土禹錫玄圭亦無諱避】周人以諡易名於是有諱禮然臨文不諱【周書武成稱周王發康王之誥稱一人釗大誥稱大歷服洪範稱其昌冏命稱發號施令皆國史稱先王之名而不諱惟金縢稱元孫某乃周公為祝詞告廟之文周人諱名昉見於此夫子父名紇春秋書臧孫紇】嫌名不諱【武王名發詩人言黄髪兒齒康王釗之孫諡昭王君牙言昭乃辟】二名不偏諱【平王名宜臼春秋書楚宜申宋杵臼僖王名胡齊春秋書胡子書齊侯頃王名壬臣春秋書楚壬夫宋王臣靈王名泄心春秋書泄冶樂大心魯隱公名息姑而書晉荀息曹射姑閔公名啓方而書城啓陽星孛東方夫子母名徵在論語記夫子言杞宋不足徵告師冕某在斯】載在禮律【上三句見曲禮】其義明白孔子作春秋凡書周魯事雖婉其文至於名諱並依本字若襄王名鄭而書衛侯鄭正王名班而書曹伯班簡王名夷而書晉侯夷恭王名匄而書晉士匄【桓王名林而書陳侯林莊王名佗而書陳佗悼王名猛而直書曰猛文定以匡王為正王敬王為恭王避宋太祖及翼祖諱】莊公名同而書同盟于幽僖公名申而書戊申朔襄公名午而書陳侯午定公名宋而書宋仲幾是也【成公名黑肱而書黑肱以濫來奔】按春秋書成當恭王之朝哀公之世匄乃恭王之名也夷即三世之穆也宋即哀公之考也午即皇考【曾祖】之廟諱也而筆削之際並無回避春秋為尊君父而作仲尼豈不恭者書法如此義亦可知自漢以來此義不行臣子習為謟諛而不知恭順之實則有易人之名以徹為通者【漢武帝名徹故漢書改蒯徹為蒯通】易人之姓以莊為嚴者【漢明帝名莊故漢書改莊助為嚴助莊光為嚴光】易甲乙之紀以丙為景者【唐高祖父元帝名眪故唐史紀甲子皆以丙為景韓文羅池廟碑稱景辰廟成】易郡縣之號以還淳為青溪者【唐憲宗名淳故嚴州淳安縣改名青溪】又其甚則有父名晉肅而子不敢應進士舉者【韓文諱辨李賀父名晉肅賀不得舉進士】忌諱既繁名實愈亂本朝沿襲漢唐故事未暇盡革恭惟陛下天縱聰明既尊春秋之書以新聖德宜用春秋之法以斷政事凡所施設動以春秋從事即有撥亂反正之功臣所纂修繕寫進本援引他經子史之類欲乞應犯聖朝廟諱不可遷避者依太常博士王晢所進春秋解例並依監本空缺點畫於淵聖御名亦不改易本字覆以黄紙庶幾名實不亂上遵春秋之法亦以消臣子謟諛之端向孟軻氏欽王之義【孟子本云敬王亦避宋諱作欽】明恭順之實取進止
進表
伏觀春秋二百四十二年其行事備矣仲尼因事屬詞深切著明非五經比也本夫周室東遷禮樂征伐自諸侯出及平王未年王迹既熄故春秋作於隱公之初逮莊僖而下五霸迭興【愚按五霸之稱不同趙歧注孟子曰齊桓晉文宋襄秦穆楚莊杜預注左傳曰夏昆吾商大彭豕韋周齊桓晉文而趙說附見荀子王伯篇曰齊桓晉文楚莊吳闔閭越勾踐史記周本紀平王之時周室衰微諸侯強并弱齊楚秦晉始大政由方伯十二諸侯表政由五伯晉阻三河齊負東海楚介江淮秦因雍州之固四國迭興更為覇主司馬貞注五伯興趙歧同漢書異姓諸侯王表適戍強於五伯師古曰五伯謂昆吾大彭豕韋齊桓晉文諸侯王表衰則五伯扶其弱師古注此五伯謂齊桓宋襄晉文秦穆吳夫差地理志春秋時五伯迭興師古曰此五伯齊桓宋襄晉文秦穆楚莊今考史記楚世家昆吾夏之時嘗為侯伯桀之時湯滅之彭祖氏殷之時嘗為侯伯殷之未世滅彭祖氏左傳范宣子曰昔匄之祖在商為豕韋氏在周為唐杜氏杜注殷末豕韋國於唐周成王滅唐遷於杜為杜伯輔漢卿謂齊桓必非創始為之然則論三代時五伯杜說似有所據然賓媚人言四王之王五伯之伯孟子言五伯三王之罪人又曰五伯桓公為盛則五伯當出於三王之後據趙岐之說則宋襄圖霸未成盂之會楚人執之如戲嬰孩泓之戰兵敗身傷不可謂之伯史記稱秦穆公益國十二開地千里天子使召公過賀穆公以金鼔而春秋狄於殽人於焚舟之役未見成伯之迹楚莊僭王猾夏尤不可以伯稱之據荀卿稱闔閭句踐顔師古紀夫差則國佐不當言五伯朱子注孟子亦存趙岐杜預二說今文定謂莊僖而下五伯迭興會北杏傳謂齊桓而後宋襄晉文楚莊秦穆交主夏盟則亦據趙說而傳中未嘗許宋襄秦楚之伯則又非如諸儒拘拘於趙說也要之孔孟止稱桓文孟子雖言五伯未詳其目穀梁但稱二伯說春秋者只當論齊晉之伯耳】假仁義而行以推戴宗周為天下之共主【愚按論假仁義則五伯皆然論尊周則惟齊桓定襄王晉文納襄王又致王于踐土以諸侯見若宋襄秦穆來見其有尊周之跡楚莊觀兵問鼎僭悖尤甚考乎晉之嗣伯則襄公朝王厲公以諸侯朝京師三假王命以伐鄭定公城成周會諸侯于召陵侵楚以討其納子朝之罪此言五伯皆尊周非指宋襄秦穆楚莊蓋亦大略言之耳下文推本孟子其文則史其義則竊取之矣得非專指桓文而言乎】號令征伐莫敢不從其文則史官稱述無制作之法其義則以尊周為名而仲尼固曰丘竊取之矣霸德既衰諸侯放恣政在大夫專權自用【桓文伯業既衰文元年公孫敖會晉侯于戚二年公孫敖及晉士縠會諸侯盟垂隴三年叔孫得臣會諸侯之師伐沈自是而後成二年魯四卿會晉衛曹大夫敗齊于鞌十五年叔孫僑如會諸侯大夫會吳于鍾離襄元年圍彭城二年城虎牢凡會盟征伐之大役皆大夫為之至襄十六年溴梁之役諸侯皆在而大夫自盟是後十三國伐秦及城杞城成周與于宋虢之大會莫非大夫矣】官及失德寵賂益章【楊楯私獻而樂祈見執衛貢不歸而趙鞅首叛荀寅求貨弗得則辭蔡人而失諸侯意如納賂於范鞅則昭公客死而莫返此皆大夫專政賄賂公行之故也】然後陪臣執國命【南蒯以郈叛陽虎專魯國囚季桓子取寶玉大弓於公宫晉佛肸以中牟叛此皆家臣擅權者也】吳楚制諸夏【昭定哀之間楚靈王弑君而立大會十三國之君于申而用齊桓召陵之禮諸侯之賢如向戌子產皆獻禮焉執徐子戮慶封伐吳滅賴懷強有天下之志靈王既殞平王嗣位封陳蔡而專興滅絶之功及楚勢既衰吳闔閭為蔡伐楚三戰及郢幾滅楚國夫差横行中夏徵魯百牢伐魯為城下之盟伐齊戰于艾陵會黄池主中國之會盟與晉争長此皆中國無伯而吳楚盛強之跡也】皆馴致其道是以至此極耳仲尼德配天地明並日月【家語所謂聖者德合於天地明並日月】自以無位與時道不行於天下也制春秋之義見【音現】諸行事垂訓方來雖祖述憲章上循堯舜文武之道【如紀元年用周正之類】而改法創制不襲虞夏商周之跡【如正次王王次春及有年紀異之類】蓋洪水滔天下民昏墊與簫韶九成百獸率舞並載於虞書【堯典帝曰湯湯洪水方割浩浩滔天下民其咨舜典曰於予擊石拊石百獸率舞益稷禹曰洪水滔天下民昏墊夔曰簫韶九成鳳凰來儀云云百獸率舞】大木斯拔與嘉禾合穎【金縢天大雷電以風禾盡偃大木斯拔小序唐叔得禾異畝同穎獻諸天子】鄙我周邦與六服承德【大誥殷小腆誕敢紀其叙天降威知我國有疵民不康曰予復反鄙我周邦周官惟周王撫萬邦六服羣辟罔不承德】同垂乎周史此上世帝王紀事之例至於春秋則凡慶瑞之符禮文常事皆削而不書而災異之變政事闕失則悉書之以示後世【通旨削去禎祥獨書災異此仲尼創立前古所無也使天下後世杜謟諛之端而上畏天變常有恐懼修省之意也夫易驕而難降易縱而難止易亡而難存者心也觀慶祥之符則人心所悦樂而□縱之所由起也故春秋皆削之愚按二百四十二年他公豈無有年而不書惟桓宣有年紀異則書之僖公修泮宮復閟宫皆不書而日星雨電霜雪氷雹山地水火之變禽獸螽螟草木之異悉書于策於魯書公孫于齊於周書王室亂皆存而弗削】使鑒觀天人之理有恐懼祗肅之意若事斯語【論語顔淵仲弓請事斯語】若書諸紳【同上子張書諸紳】若列諸座右若几杖盤盂之有銘有戒【大戴禮武王受師尚父丹書之戒曰敬勝怠者吉怠勝敬者滅義勝欲者從欲勝義者凶退而為戒書於席之四端及鑑盤楹几杖帶履屨觴豆戶牖劒弓矛皆為銘焉】乃史外傳心之要典於以反身日加修省及其既久積善成德上下與天地同流自家刑國措之天下則麟鳳在郊龜龍游沼其道亦可馴致之也故始於隱公止於獲麟而以天道終焉【本文仲子】比於關雎之應而能事畢矣【范氏曰詩終於麟趾春秋終於獲麟】書火於秦賴諸儒口相傳授【隋經籍志遭秦滅學口說尚存】及漢初興張子房為韓滅秦【前張良傳其先五世相韓秦滅韓良以家財求客刺秦王為韓報仇得力士為鈇椎重百二十斤始皇東遊至博浪沙中良與客擊秦皇誤中副車後以兵法說漢高帝遂滅秦】以明春秋復讎之義三老董公請漢為義帝發喪以暴項羽弑君之惡【前初高帝與項梁共立楚懷王孫心為義帝項羽使殺義帝於彬漢王至雒陽三老董公遮說曰項羽無道放殺其君天下之賊也夫仁不以勇義不以力三軍之衆為之素服以告諸侯為此東伐此三王之舉也王曰善發使告諸侯曰天下共立義帝北面事之今羽放殺義帝寡人親為發喪兵皆縞素悉發關中兵收三河士願從諸侯王撃楚之殺義帝者】下逮武宣之世時君信重其書學士大夫誦說【如張蒼賈誼董仲舒申公張敞貢禹疏廣蔡千秋翟方進張禹劉向之流】用以斷獄决事【如雋不疑引衛蒯聵事斷偽戾太子之類】雖萬目未張而大綱克正【愚按高祖尊大公為太上皇五日一朝則父子之綱正矣討羽殺義帝斬丁公以戒為臣不忠則君臣之綱正矣因四皓從太子游不廢惠帝不立趙王則夫婦嫡庶之綱正矣】過於春秋之時其效亦可見矣粤自熙寧崇尚釋老蒙莊之學以虚無為宗而不要義理之實【宋神宗用王安石變亂祖宗法制是時奸佞並進尊尚異端信神仙虚誕之言納祥瑞符䜟之奏而伊洛諸儒之學擯不用矣】殆及崇寜曲加防禁【徽宗崇寜間奏災異天變者嚴加貶黜如任伯雨之類貶竄言臣李清臣張舜民等禁上書等邪人不許擅到闕下禁程頤著書籍元祐黨人司馬光等】由是用事者以災異之變政事闕失則默不敢言而慶瑞之符與禮文常事則詠歌贊誦洋洋乎盈耳是與春秋正相反也侈心益縱至四邊紛擾莫之能遏豈不痛哉陛下天錫勇智聖德日新嗣承寶位於三綱九法淪斁【音妬】之後發於獨斷崇信是經將以撥亂世反之正聖王之志既自得之又命臣下有能誦習其書者使訓明其義而臣以荒蕪末學榮奉詔旨輒不自揆罄竭所聞修成春秋傳三十卷十萬餘言上之御府恭惟肅將天討之餘萬幾之暇特留宸念時賜省覧取自聖裁監天人休咎之符覈賞罰是非之實懋檢身之盛德恢至治之遠圖式叙邦經永康國步
春秋胡傳附録纂疏卷首上

[book_title]卷首下
欽定四庫全書
春秋胡傳附録纂疏卷首下
元　汪克寛　撰
述綱領
學春秋者必知綱領然後衆目有條而不紊自孟子氏而下發明綱領者凡七家今載七家精要之詞于卷首智者即詞以觀義則思過半矣
孟子氏曰春秋天子之事也昔者禹抑洪水而天下平周公膺戎狄驅猛獸而百姓寜孔子成春秋而亂臣賊子懼【潜室陳氏曰聖人以王法䋲諸侯所褒所貶皆是奉行王法既空言以寓行事與天子無異此聖人大用非孟子不能知胡氏發明備矣輔氏曰夫子作春秋以討亂賊垂致治之法於萬世之下其功又大於禹周公矣先師可堂吳先生曰春秋為討賊而作也始也聖人懼亂賊終也亂賊懼聖人然則春秋之義無他亦求之兩懼之間而已矣】又曰王者之迹熄而詩亡詩亡然後春秋作【詳隱元年】晉之乘楚之檮杌魯之春秋一也【朱子注乘義未詳趙氏以為興於田賦乘馬之事或曰取記載當時行事而名之檮杌惡獸名古者因以為凶人之號取記惡垂戒之義也春秋者記事者必表年以首事年有四時故錯舉以為所記之名也古者列國皆有史官掌記時事此三者皆其所記册書之名也】其事則齊桓晉文其文則史其義則丘竊取之矣【尹氏曰孔子作春秋以史之文載當時之事而其義則定天下之邪正為百王之大法先師曰春秋已自有義夫子從而取之者益多】又曰春秋無義戰彼善於此則有之矣征者上伐下也敵國不相征也【朱子注春秋每書諸侯戰伐之事必加譏貶以著其擅興之罪無有以為合於義而許之者但就中彼善於此者則有之召陵之師之類是也】
莊周曰春秋經世先王之志也聖人議而不辨【齊物論注順其成迹而擬乎至當之極不執其所是以非衆人也】又曰春秋以道【音導】名分【見天下篇】
漢董仲舒記夫子之言曰我欲載之空言不如見【音現】之於行事之深切著明也誦其師說曰撥亂世反之正莫近春秋【董氏治公羊學】其自言曰有國者不可以不知春秋前有讒而不見後有賊而不知為人臣者不可以不知春秋守經事而不知其宜遭變事而不知其權為人君父而不通春秋之義者必蒙首惡之名為人臣子而不通春秋之義者必䧟簒弑之罪故春秋禮義之大宗也【並見史記太史公自序又曰春秋上明三王之道下辨人事之紀别嫌疑明是非定猶豫善善惡惡賢賢賤不肖存亡國絶世補弊起廢王道之大者也】
隋王通曰春秋之於王道是輕重之權衡【通旨春秋者王道之權衡也權衡者天下之公器也學者以私意觀焉或利其寡而視權如贏或利其多而視權如縮天下之公器亂矣孰能以聖人之心為心於以審輕重隨低昂豈不曉焉易見哉】曲直之繩墨也舍【音捨】則無所取衷【如字】矣通又曰春秋其以天道終乎故止於獲麟【中說事君篇子謂叔恬曰春秋元經於王道云云失則無所取衷矣述史篇子曰春秋其以天道終乎云云元經其以人事終乎故止於陳亡於是乎天人備矣愚按文中子論春秋則當矣然皆以春秋與元經並論元經其所自作也妄擬聖人僭躐之甚文定取之蓋不以彼而棄此也】
宋西都邵雍曰春秋孔子之刑書也功過不相掩五伯者功之首罪之魁也先定五伯之功過而學春秋則大意立矣春秋之間有功者未有大於四國者也【四國齊晉秦楚】有過者亦未有大於四國者也不先治四國之功過則事無統理不得聖人之心矣【見經世書觀物外篇又云秦穆公有功於周能遷善改過為伯者之最晉文侯世世勤王遷平王於洛次之齊桓公九合諸侯不以兵車又次之楚莊強大又次之宋襄公雖伯而力微會諸侯而為楚所執不足論也】
横渠張載曰春秋之書在古無有乃仲尼所自作【雙峯饒氏曰春秋雖因魯史而修之然實却是作蓋賞罰天子之事時王不能正其賞罰故春秋為之褒善貶惡以誅亂賊是以匹夫而代天子行賞罰也此事前古所無孔子始創為之】惟孟子為能知之非理明義精殆未可學先儒未及此而治之故其說多鑿【又曰春秋大要天子之事也故曰知我者其惟春秋乎罪我者其惟春秋乎又曰不知繫辭而求易正猶不知禮而學春秋也】
河南程頤曰五經載道之文春秋聖人之用五經之有春秋猶法律之有斷【音鍛】例也【又曰律令惟言其法至於斷例始見其法之用】又曰五經如藥方春秋猶用藥治病聖人之用全在此書又曰春秋一句即一事是非便見於此乃窮理之要【又曰他經非不可以窮理也但論其義耳春秋因其行事是非較著故窮理為要春秋以何為凖無如中庸欲知中庸無如權何物為權義也時也】學者只觀春秋亦可以盡道矣又曰春秋傳為按經為斷【又云某年二十時看春秋黄聲偶問某如何看某答曰以傳考經之事迹以經别傳之真偽】又曰春秋之文一一意在示人如土功之事無大小莫不書之其意止欲人君重民力也又曰春秋之法極謹嚴中國而用夷禮則夷之韓子之言深得其旨又曰夫子作春秋為百王不易之大法後世以史視春秋謂襃善貶惡而已經之大法則不知也春秋大義數十炳如日星乃易【音異】見也惟微辭隱義時措從宜者為難知耳或抑或縱或與或奪或進或退或微或顯而得乎義理之安文質之中寛猛之宜是非之公乃制事之權衡揆道之模範也【建安葉氏曰春秋大義如尊君而卑臣貴仁義而賤詐力内中國而外夷狄之類其義雖大非難見也其難見者蓋在於微辭奥義各適乎時措之宜者非深明乎時中未易窺也或有功而抑或有罪而宥或功未就而與或罪未著而奪或尊而退之或卑而進之或婉其辭或章其實要皆得乎義理之安而各當其則文質之中而不華不俚寛猛之宜而無過不及是非之公而無有作好作惡】夫觀百物而後識化工之神聚衆材而後知作室之用於一事一義而欲窺聖人之用非上智不能也故學春秋者必優游涵泳默識心通然後能造【七到反後同】其微矣【見程子春秋傳序】
明類例
春秋之文有事同則詞同者後人因謂之例然有事同而詞異則其例變矣是故正例非聖人莫能立變例非聖人莫能裁正例天地之常經變例古今之通惟窮理精義於例中見法例外通類者斯得之矣【程子曰春秋大率所書事同則辭同後人因謂之例然有事同辭異者蓋各有義非可例拘也又曰有重疊言者如征伐盟會之類蓋欲成書勢須如此不可事事各求巽義但一字有異或上下文異則義須别通旨經文如化工隨事立義其變無窮若槩以例觀則畫筆擬化工不相干涉矣能以心通觸類而長取證於本例之外則無所書而不為例也丹陽洪氏曰春秋本無例學者因行事之迹以為例猶天本無度治歷者即周天之數以為度然獨求於例則其失拘而淺獨求於義則其失迂而鑿】
謹始例
人若嗣立逾年必改元此重事也當國大臣【冢宰】必以其事告于廟秉筆史官必以其事書于策緣始終之義一年不二君【見公羊文九】故不改於柩前定位之初緣民臣之心不可曠年無君【同上】故不待於三年畢喪之後逾年春正月乃謹始之時得理之中者也【杜氏曰嗣子定位於初喪而改元必須踰年者父之業承父之志不忍有變於中年也】於是改元著新君即位之始宜矣即位而謹始本不可以不正為子受之父為諸侯受之王此大本也咸無焉則不書即位隱莊閔僖四公是也聖人恐此義未明又於衛侯晉發之書曰衛人立晉以見【音現】内無所承上不請命者雖國人欲立之其立之非也在春秋時諸侯皆不請王命矣然承國於先君者則得書即位以别【筆列切下同】於内復【去聲】無所承者文成襄昭哀五公是也聖人恐此義未明又於齊孺子荼發之荼幼固不當立然既有先君景公之命矣陳乞雖流涕欲立長【展兩反】君其如景公之命何以乞君荼不死先君之命也命雖不敢死以别於内復無所承者可也然亂倫失正則天王所當治聖人恐此義未明又於衛侯朔發之朔殺伋壽受其父宣公之命嘗有國矣然四國納之則貶王人拒之則襃於以見雖有父命而亂倫失正者王法所宜絶也由此推之王命重矣雖重天王之命若非制命以義亦將壅而不行故魯武公以括與戲見宣王王欲立戲仲山甫不可王卒立之魯人殺戲立括之子諸侯由是不睦【事見周語戲即懿公括弟伯御括之子後立為孝公】聖人以此義非盡倫者不能斷【音鍛】也又特於首止之盟發之夫以王世子而出會諸侯以列國諸侯而上與王世子會此例之變也而春秋許之鄭伯奉承王命不與【音預下同】是盟此禮之常也而春秋逃之所以然者王將以愛易儲貳桓公糾合諸侯仗正道以翼世子使國本不揺而天下之為父子者定所謂一匡天下民到于今受其賜者也至是變而之正以大義為主而崇高之不與焉然後即位謹始之義終矣萬世之大倫正矣故曰春秋之法大居正【公羊隱三】非聖人莫能修之【左傳成十四】謂此類爾
叙傳授
傳【柱戀反後放此】春秋者三家左氏叙事見本末公羊穀梁辭辨而義精【文集穀梁意精公羊詞辨通旨事莫備於左氏例莫明於公羊義莫精於穀梁】學經以傳為按則當閱左氏玩辭以義為主則當習公穀如載惠公元妃繼室及仲子之歸于魯即隱公兄弟嫡庶之辨攝讓之實可按而知也當閱左氏謂此類也若夫來賵仲子以為豫凶事則誣矣王正月之為大一統及我欲之暨不得已也當習公羊氏謂此類也若夫母以子貴媵妾許稱夫人則亂矣段弟也弗謂弟公子也弗謂公子賤段而甚鄭伯之處心積慮成於殺也當習穀梁氏謂此類也若夫曲生條例以大夫日卒為正則鑿矣萬物紛錯懸諸天衆言淆亂折諸聖【本揚子】要【平聲下同】在反求於心斷【音鍛】之以理精擇而慎取之則美玉之與武砆必有能辨之者【通旨左氏釋經雖簡而博通諸史叙事尤詳能令百代之下頗見本末其有功於春秋為多公穀釋經其義皆密如衛州吁以稱人為討賊之辭也公薨不地故也不書葬賊不討以罪下也若此之類深得聖人誅亂臣討賊子之意考其源流必有端緒非曲說所能及也啖趙謂三傳所記本皆不謬義則口傳末形竹帛後代學者妄加損益轉相傅授侵失本真故事多迂誕理或舛駁其言信矣然則學者於三傳忽然而不習則無以知經習焉而不察擇焉而不精則春秋之弘意大旨簡易明白者汨於僻說愈晦而不顯矣愚按三傳源流說者不同何休但稱公羊氏及弟子胡母生戴宏傳序云子夏傳之公羊高高傅其子平平傳其子地地傳其子敢敢傳其子壽夀與弟子胡母生著以竹帛應劭風俗通云公羊名高穀梁名赤皆子夏弟子糜信云穀梁乃秦孝公同時人阮孝緒世録又云穀梁名俶字元始啖趙則曰公穀必孔子後之門人但不知師資幾世耳西漢諸儒猶不能定其時代名字故知後世皆強說也今考公羊載樂正子之視疾必出於樂正子之後載沈子魯子司馬子子女子子北宫子之言有所謂公羊子曰又似非公羊自為而弟子録其師之言穀梁雜載尸子沈子公子啓之說又引穀梁子曰亦似非穀梁自為或者謂公穀皆漢初時人其書出於焚書之後故皆推說而失事之本末然胡毋生瑕丘江公皆列於傳而公穀無傳則公穀乃戰國時人也太史公謂孔子作春秋丘明為之傳劉歆謂左丘明好惡與聖人同親見夫子而公羊在七十子之後班固謂丘明與孔子觀魯史而作春秋杜預云丘明受經於仲尼皆以左氏為丘明至啖趙始云丘明乃史佚遲任之類孔子以前賢人左氏集諸國史以釋春秋非丘明也陸氏釋文云丘明以授魯曾申疑無所據今考左傳終記韓魏智伯之事又録趙襄子之說叙呂相絶秦聲子說屈建皆類游說之詞秦至惠王十二年初臘而左氏稱虞不臘矣則左氏亦戰國時人而名不可考且紀子伯莒子盟于密甲戌己丑陳侯鮑卒之類三傳各異而不知闕文之所在則左氏决非受經於仲尼而公穀决非子夏弟子矣】自晉杜預范甯唐啖助趙匡此數子者用力甚勤時有所取雖造宫墻之側幾得其門而入矣要皆未見宗廟之美百官之富者也故不預七家之列【文集杜預自謂專守丘明之傳理有不通者必曲為之說或曰因舊史也或曰從赴告也或曰經闕文也立此三說而聖人垂訓之大意不亦鮮乎何休黜周而王魯已失本宗范甯歷舉三家傷教害義之事詳著始隱終麟之旨於理為優然錫桓公命王不稱天以為非義所存迷於經意唐啖助盛言春秋兼用二帝三王之法似也而曰救周之弊革禮之薄以夏為本則駁矣趙伯循意有得處或出諸儒之長而謂述作之大槩有三而區分有十淺之為言也陸淳宗師二子而不契於心宋伯姬之逮乎火與曾子易簀何異而以為非可可傳之道父子至恩不可有間而曰世子不許進藥故罪止一人以絶萬世之禍何其悖也】七家所造固自有淺深獨程氏嘗為之傳然其說甚略於意則引而不發欲使後學慎思明辨自得於耳目見聞之外者也故今所傳事按左氏義採公羊穀梁之精者大綱本孟子而微辭多以程氏之說為證云
春秋胡傳附録纂疏卷首下

[book_title]卷一
欽定四庫全書
春秋胡傳附録纂疏卷一
元　汪克寛　撰
隱公上【公名息姑在位十一年左傳惠公元妃孟子孟子卒繼室以聲子生隱公宋武公生仲子仲子生而有文在其手曰為魯夫人故仲子歸於我生桓公惠公薨隱公立而奉之程子傳夫子之道既不行於天下於是因魯春秋立百王之大法平王東遷在位五十一年卒不能興復先王之業王道絶矣孟子曰王者之迹熄而詩亡詩亡然後春秋作適當隱公之初故始於隱公】
孟子曰王者之迹熄【朱子注謂平王東遷而政教號令不及於天下也】而詩亡詩亡然後春秋作今按邶鄘而下多春秋時詩也【愚按詩小序邶風撃鼓怨州吁雄雉匏有苦葉新臺二子乘舟鶉之奔奔衛風氓皆宣公時詩鄘定之方中蝃蝀相鼠干旄載馳衛木瓜皆文公時詩鄭風將仲子以下皆莊公以後詩齊風南山以下皆襄公時詩唐無衣有杕之社晉武公詩葛生采苓獻公詩秦黄鳥以下皆穆公以後詩陳風墓門防有鵲巢乃陳陀及宣公詩株林澤陂靈公詩曹風蜉蝣昭公詩候人下泉共公詩】而謂詩亡然後春秋作何也自黍離降為國風天下無復【扶又反】有雅而王者之詩亡矣春秋作於隱公適當雅亡之後又按小雅正月刺幽王詩也而曰赫赫宗周褒姒烕【胡悅反滅也】之【史幽王娶于申生太子宜臼後嬖褒姒生伯服褒姒不好笑幽王為舉烽火諸侯悉至而無寇褒姒大笑又黜申后廢宜臼申侯怒與犬戎攻王王舉烽火徵兵不至遂殺王驪山下虜褒姒而去諸侯乃即申侯立太子宜臼是為平王】逮魯孝公之末幽王已為犬戎所斃惠公初年周既東矣春秋不作於孝公惠公者東遷之始流風遺俗猶有存者鄭武公入為司徒善於其職則猶用賢也【據詩鄭緇衣小序】晉侯捍王于艱錫之秬鬯則猶有誥命也王曰其歸視爾師則諸侯猶來朝【直遥反後凡朝廷朝聘並同】也【書文侯之命汝多修扞我于艱王曰父義和其歸視爾師寧爾邦用賚爾秬鬯一卣覲禮諸侯辭于天子王曰伯父無事歸寜乃邦】義和之薨諡為文侯則列國猶有請也【愚按春秋五等諸侯死而加諡臣子皆稱公惟請諡于王則從其本爵如蔡桓侯之類】及平王在位日久不能自強於政治【去聲】棄其九族葛藟【力軌反】有終遠【去聲】兄弟之刺【詩小序葛藟王族刺平王也周室道衰棄其九族焉三章皆言終遠兄弟】不撫其民周人有束薪蒲楚之譏【小序揚之水刺平王也不撫其民而遠屯戍於母家周人怨思焉一章曰揚之水不流束薪彼其之子不與我戍申二章曰揚之水不流束楚彼其之子不與我戍甫三章曰揚之水不流束蒲彼其之子不與我戍許朱子傳申侯與犬戎弑幽王王法必誅不赦之賊而平王與臣庶不共戴天之讎也今平王知有母而不知有父知其立已為有德而不知其弑父為可怨至使復讎討賊之師反為報施酬恩之舉則其忘親逆理而得罪於天已甚矣况先王之制諸侯有故則方伯連率以諸侯之師討之王室有故則方伯連率以諸侯之師救之天子鄉遂之民供貢賦衛王室而已今平王不能行威令於天下無以保其母家乃勞天子之民遠為諸侯戍守故周人之戍申者以非其職而怨思焉則其衰懦微弱而得罪於民又可見矣嗚呼詩亡而後春秋作其不以此也哉】至其晚年失道滋甚乃以天王之尊下賵諸侯之妾於是三綱淪【愚按天子之尊下賵列國寵妾則君不能為臣綱妃妾既紊則夫不能為婦綱嫡庶無辨則父不能為子綱】九法斁【音姤愚按惠公以妾為妻而平王反加恩寵是不知彛倫攸叙而九疇斁天下之大法皆敗壞矣】人望絶矣【永嘉呂氏曰使平王有興衰撥亂之志則遷洛之周尚可望其返而為豐鎬之周今至於四十九年而不克自立則亦無可望矣】夫婦人倫之本【何氏曰失婦人倫之始夫婦正則父子親父子親則君臣和】朝廷風化之原【董子曰正朝廷以正百官正百官以正萬民正萬民以正四方】平王子母適冢正后親遭褒姒之難【乃旦反】廢黜播遷而宗國顚覆亦可省【息并反後放此】矣又不是懲至賵人寵妾是拔本塞原自滅之也春秋於此蓋有不得已焉耳矣託始乎隱不亦深切著明也哉【范氏曰平王東遷周室微弱天下蕩蕩王道盡矣孔子列黍離於國風所以明其不能復雅於時則接乎隱公故因兹託始而修春秋明黜陟著勸戒成天下之事業定天下之邪正信不易之宏軌百王之通典也啖氏曰始於隱公者以為幽厲雖衰雅未為風平王之初人習餘化苟有過惡當以王法正之及代變風移陵遲久矣若格以太平之政則比屋可誅無復善惡故斷自平王之末而以隱公為始所以拯薄俗勉善行革禮之失為後王法也孫氏曰春秋之始於隱公者非他以平王之所終也平既不王東遷之後周室微弱諸侯強大朝覲不修貢賦不舉號令無所束賞罰無所加壞法易紀變禮亂樂弑君父攘國竊號在在有之征伐四出蕩然不禁天下之正中國之事皆諸侯分裂之平王庸暗歷孝踰惠莫能中興播蕩陵夷逮隱而死雅誥不復作天下無復有王矣故詩至離而降書至文侯之命而絶春秋乃作自隱公始也○愚按文定言春秋始於平王遠宗孟氏近本程子其說為有據依而諸儒正大之論悉與之合或者乃以春秋不始於平王而始於桓王且謂繻葛之敗春秋所以始若是則春秋當始於桓公而不始於隱公矣】
【巳同平王四未十九年】元年【公羊傳元年者君之始年也程子傳元年隱公之始年○齊僖公禄父九年晉鄂侯郄二年曲沃莊伯鮮十一年衛桓公完十三年蔡宣公考父二十八年鄭莊公寤生二十二年曹桓公終生三十五年陳桓公鮑二十三年杞武公二十九年宋穆公和七年秦文公四十四年楚武王熊通十九年】
即位之一年必稱元年者明人君之用也大哉乾元萬物資始【易乾傳朱子本義元大也始也乾元天德之大始故萬物之生皆資之以為始也】天之用也至哉坤元萬物資生【易坤傳朱子曰始者氣之始生者形之始萬物資乾以始而有氣資坤以生而有形】地之用也成位乎其中則與天地參故體元者人君之職【易釋元字謂體仁足以長人董子云體元居正】而調元者宰相【息亮反后放此】之事【後班固傳調元氣文集人君先正其心知行仁政然後能體元矣人臣知格君心之非則一正君而國定此調元之效也】元即仁也【本易文言】仁人心也【本孟子】春秋深明其用當自貴者始故治【平聲後放此】國先正其心以正朝廷與百官而遠近莫不壹於正矣【董子曰春秋謂一為元之意一者萬物之所從始也元者辭之所謂大也謂一為元者視大始而欲正本也春秋深探其本而反自貴者始故為人君者正心以正朝廷正朝廷以正百官正百官以正萬民正萬民以正四方四方正遠近莫不壹於正而亡有邪氣奸其間者是以隂陽調而風雨時羣生和而萬民殖五穀熟而草木茂諸福之物莫不畢至而王道終矣】春秋立文兼述作按舜典紀元日【書月正元日舜格於文祖】商訓稱元祀【伊訓惟元祀十有二月】此經書元年所謂祖二帝【中庸祖述堯舜】明三王【董子曰春秋上明三王之道啖氏曰春秋參用二帝三王之道】述而不作者也正次王王次春【董子語】乃立法創制裁自聖心無所述於人者非史策之舊文矣【前此虞夏商周之書書時不繋月書月不冠時惟春秋書春王正月】
春王正月【公羊傳春者歲之始也先言王而後言正月王正月也何言乎王正月大一統也穀梁傳雖無事必舉正月謹始也程子傳春天時正月王正書春王正月示人君當上奉天時下承王正云爾董仲舒所謂道之大原出於天求端於天是也堯之大政所先者欽若昊天兹可見矣王者所行必本於天以正天下而下之奉王政者乃所以事天也明此義則知王與天同大而人道立矣周正月非春也假天時以立義耳平王之時王道絶矣春秋假周以正王法故書曰春王正月然後是非褒貶二百四十二年之事皆天理也隱不書即位明大法於始也諸侯之立必由王命隱公自立故不書即位不與其為君也法既立矣諸公或書或不書義各不同既不受命於天子以先君之命而繼世者則正其始文成襄昭哀是也繼世者既非王命又非先君之命不書即位不正其始也莊閔僖是也桓宣定之書即位桓弑君而立宣受弑賊之立定為逐君者所立皆無王無君何命之受故書其自即位也定之比宣則又有間焉矣杜氏曰不言一年一月欲人君體元以居正也何氏曰元者氣之始春者四時之始王者受命之始正月者正教之始即位者一國之始春秋以元之治正天之端以天之端正王之政以王之政正諸侯之即位以諸侯之即位正竞内之治諸侯不上奉王之政則不得即位故先言正月而後言即位政不由王出則不得為政故先言王而後言正月王者不承天以制號令則無法故先言春而後言王天不深正其元則不能成其化故先言元而後言春五者天人之大本也】按左氏曰王周正月【杜氏曰言周以别夏殷】周人以建子為歲首【詩風一之日二之日皆以子月起數十月蟋蟀下繼以曰為改歲唐風蟋蟀在堂乃九月之候而曰歲聿云莫是以子月為歲首周禮凡言正月指子月歲終指丑月正歲指寅月州長正月屬民讀法正歲讀法如初言初則正月居先可知矣若以寅為正月不當又有正歲也左傳僖五年正月日南至禮記正月日至皆以子月為正】則冬十有一月是也前乎周者以丑為正其書始即位曰惟元祀十有二月則知月不易也【通旨按商書惟元祀十有二月伊尹奉嗣王祇見厥祖此即位而朝廟也惟三祀十有二月朔伊尹奉嗣王歸於亳此自桐而復辟也其在歲首明矣而曰十二月是商人雖以建丑為正而不改夏之月也】後乎周者以亥為正其書始建國曰元年冬十月則知時不易也【通旨按史記秦始皇三干一年十二月改臘曰嘉平漢初承秦未改正朔每歲之首必書某年冬十月是秦漢雖以建亥為正而不改夏之月也】建子非春亦明矣乃以夏時冠【去聲】周月何哉聖人語【去聲】顔回以為邦則曰行夏之時作春秋以經世則曰春王正月此見諸行事之驗也【通旨春秋記事用周月建子冠月書夏時時可易乎曰四時之運於天而為春夏秋冬與四方之列於地而為東西南北一也指冬為春是指糠眯目而四方易位矣然則何以冠月書夏時顔回問為此聖人見諸行事踐言之效也】或曰非天子不議禮【據中庸】仲尼有聖德無其位而改正朔可乎曰有是言也不曰春秋天子之事乎以夏時冠月垂法後世以周正紀事【朱子語春秋紀春無氷為異則固以周正紀事】示無其位不敢自專也其旨微矣【通旨或曰以匹夫而改正朔即賤而好自專矣其可乎曰有是言也不曰春秋天子之事乎知我罪我者其惟春秋乎】加王於正者公羊言大一統是也【何氏曰統者總繋之辭王者受命改制布政施教於天下自公侯至於庶人自山川至於草木昆蟲莫不一繋於正月宋氏曰周室雖衰天命未改普天率土一草一木皆周也春秋之作率天下以尊周室正月繫王示周家天命未改孫氏曰欲其其末者必端其本嚴其終者必正其始元年書王所以端本也正月所以正始也其本既端其始既正然後以大中之法從而誅賞之先師曰春秋之時天下不知有周故聖人因魯史修春秋書王於正月之上以明君臣之義君臣之義既明然後亂臣賊子始可得而討内夏外夷貴王賤覇之法始可得而用劉氏曰公羊言王者孰謂謂文王也非也春秋者王政之本故假王以正萬事置之春正之間明天子受命於天諸侯受命於君也】國君逾年改元必行告廟之禮【公羊始終之義一年不二君人臣之義不可曠年無君】國史主記時政必書即位之事而隱公闕焉是仲尼削之也【通旨即位大事也國史必書之隱莊閔僖四公不書即位此聖人削而不書正父子君臣之大倫也或曰隱公攝政莊公母出閔公以亂僖公出而復入皆不行即位之禮故史不書之於策恐其說之誤也非巳所有而權之者攝也隱公果攝而不即位經以諸侯目之則是名不正矣春秋以道名分豈肯首亂哉】古者諸侯繼世襲封則内必有所承爵位土田受之天子則上必有所禀内不承國於先君【惠公之存也未立為世子將没又無遺命】上不禀命於天子【惠公之薨未嘗遣使告於京師隱公喪畢又未嘗朝於天子】諸大夫扳【普顔反引也】已以立而遂立焉【公羊傳隱長又賢諸大夫扳隱而立之】是與爭亂造端【與猶為也】而簒弑所由起也春秋首絀【與黜同王制君絀以爵】隱公以明大法父子君臣之倫正矣【通旨誓於天子然後為世子命於天王然後為諸侯不受命而立者大司馬之所治也文成襄昭哀五公之書即位特别於隱莊閔僖之内外並無所承者爾非春秋與其不禀命於王而得即位也潁達曰魯十二公國史盡書即位仲尼修天乃有所不書其是也明王在上天下諸侯無不敬君父之命而立者假若有之大司馬必施九伐之法矣唐自中葉以後藩鎮有不請命自立者遇憲宗裴度則皆討平之况先王之世耶或問王者一統春秋之時諸侯各稱元年而不用王之年則何以為一統也曰古者諸侯之國各有史官以數紀年而不立號則史官各紀其君之始年為元年於義無嫌然不謂之一年特稱元年者乃昔帝王之法春秋因此法以明人君之用所謂述而不作者也正朔則王之所建居周之世必以建子為正居商之世必以建丑為正而列國不可以自建故加王於正公羊以為大一統董子謂天地之常經古今之通誼是也不必指諸侯各稱元年非一統也諸侯繼立若必用王之年月紀其即位則隱公當書曰四十九年正月聖人經世之意漫不見矣春秋始隱不書元年則不見體元之意去王字又不見改正大一統之意書即位則隱公法不當書不書即位又無以見隱公之初立也張氏曰諸侯之有國必受天子與先君之命則其有是國而治民也其身正而可以正國人矣苟或不然守天子之土而無天王之命守宗廟之典籍而不出於先君之傳付是二者一或闕焉君子有所不居今隱公兩皆無之春秋假魯史以立法而先君之罪有難顯言者故不書即位謹嚴以示貶○先師曰春王正月者不同諸儒疑子月非春故不勝異論夏承唐虞皆以寅月為歲首而謂之正月始春終冬四時具為一年商革夏命以丑月為歲首仍謂之十二月而未嘗改月周革殷命以子月為歲首不特改月而又改時以齊其年泰誓云惟十有三年春大會孟津武成云惟一月壬辰旁死魄戊午師逾孟津春即一月一月即子月也春秋所書之春即夏之仲冬正月即夏之十一月也或曰以冬為春可乎曰此孔子所以欲行夏時也春秋書春於王上者尊天時也若曰天時非時王之所得改也書正月於王下者著周歷也天下一於周則聖人經世之大法可以行於筆削之間矣記事者以事繫日以日繫月以月繫時以時繫年年有四時故錯舉以為名則春秋二字乃史舊文時王之歷國史據以記事孔子安得而改之哉孔子作春秋以繩天下而筆削之始擅改周歷豈特無王又失事實何足以為聖人之經哉愚按文定以謂魯史本書十一月孔子改作春正月朱子云某不敢信竊疑魯史名以春秋則似元書曰春正月是周歷已改子丑月為春也禮記稱季夏六月以禘禮祀周公又引孟獻子言七月日至可以有事於祖而曰七月之禘獻子為之據此則是以建巳之月為季夏矣前漢書律歷志武王伐紂之歲周正月辛卯朔合辰在斗前一度戊午渡孟津明日巳未冬至是歲大寒中在周二月己丑晦外傳伶州鳩言武王伐殷之日歲在鶉火月在天駟日在析木之津辰在斗柄星在天黿以唐歷遡而上之日月星宿無一不合則泰誓之春即武成之一月明矣後漢陳寵傳謂周以子月為春商以丑月為春蓋因周歷以建子為春而遂言商亦改時也朱子嘗云周禮有正月有正歲則周實是元改作春正月夫子行夏之時只是為他不順欲改從建寅又曰劉質夫以春字為夫子所加但魯史本謂之春秋則似元有此字今考春秋於文九年書春毛伯求金二月叔孫如京師三月夫人至僖十八年書夏師救齊五月戰甗宣九年書秋取根牟八月滕子卒九月會扈成十七年書冬公會伐鄭十一月公至十二月日食而又書冬大雨雪春無氷以紀異則經所書之春夏秋冬皆周正四時之首月也文定引商秦為證謂周不改月然新莽以十二月朔為歲始不改月魏明帝以丑月為正改三月為四月唐武后改十一月為正月十二月為臘月夏正月為一月肅宗以子月為歲首又以十二辰紀月則歷代時月或改或不改豈可引彼以喻此乎孔氏正義以為月改春自移春非王所改似亦臆度之辭近世之論有主建寅而未改月者考之春秋所書災異及日食交限則不合又有謂周雖改月數而不改夏時春秋四時之序皆魯歷所更然夫子之時猶存告朔之餼羊則魯實承周之正朔未嘗改歷後世所稱魯歷又謂之春秋歷特因春秋而逆推之耳或又謂周以子月為歲首而春秋以寅月為正月每年截子丑月事移在前一年如此則真事與月差兩月矣先儒以此為千百年不决之論姑記此以俟來哲】
三月公及邾儀父盟于蔑【父音甫凡人名地名放此蔑莫結反凡書邾公並作邾婁蔑公穀作昧此凡盟之始左傳公攝位而欲求好於邾故為蔑之盟儀父邾子克也未王命故不書爵公羊傳及者何與也會及暨皆與也會猶最也及猶汲汲也暨猶暨暨也及我欲之暨不得已也儀父邾婁之君也何以名字也穀梁傳及者内為志焉爾儀字也父猶傅也男子之美稱也其不言邾子邾之上古微未爵命於周也程子傳盟誓以結信出於人情先王所不禁也後世屢盟而不信則罪也諸侯交相盟誓亂世之事也凡盟内為主稱及外為主稱會在魯地雖外為主亦稱及彼來而及之也兩國以上則稱會彼盟而往會之也邾附庸國邾子克字儀父附庸之君稱字同王臣也外域則稱名降中國也杜氏曰邾今魯國鄒縣蔑姑蔑魯國下縣南有姑城夾漈鄭氏曰今兖州瑕丘縣有姑蔑城愚按鄒縣屬今滕州瑕丘在今大名路開州濮陽縣】魯侯爵而其君稱公此臣子之詞【何氏曰魯稱公者臣子之心所欲尊號其君父公者五等之爵最尊者也陸氏曰公者臣子之敬詞也張氏曰夫子魯人也書他國諸侯侵伐盟會則從其本爵而魯獨書公蓋父母之邦先祖之所逮事從臣子所稱之爵所以崇敬也】春秋從周之文而不革者也【愚按䀻禮大射儀燕禮五等諸侯皆稱公而公食大夫禮又以名篇則謂君為公周之制也通旨凡稱公者有定名有虛位天子三公稱公王者之後稱公此定名也魯侯稱公其子稱公子其孫稱公孫諸伯子男亦皆稱公此虛位也定名辨等列之實虚位逹臣下之情定名禮之質虚位禮之文憲問宋本公爵自餘僭稱公者皆貶從本爵而魯獨不降稱何也貶其僭稱當也其死則又降而稱卒從大夫之禮惟魯仍稱薨至於其間有書葬者則又稱公何也曰春秋魯史也仲尼於魯事有君臣之義故内外異辭邦君之薨雖齊晉大國皆書卒以其不命於天王而私自立正其名也及其既葬雖邾薛小邦皆稱公以其不請於天王而私自諡著其僭也魯侯皆稱公卒事而繋諡亦稱公者乃臣子之敬辭春秋從周之文而不革者也然卒事而繋諡特稱菲我君以别之其書法亦謹矣據此内辭則周公追王之禮雖古無有而春秋蓋取之也據此外辭則仲尼不使門人為臣是謂以身為度而曾子易簀必以正終者乃傳春秋之法矣】我所欲曰及邾者魯之附庸【范氏曰邾附庸之國】儀父其君之字也【孫氏曰附庸之君未得列於諸侯故書字以别之董子曰附庸字者方三十里名者方二十里愚按氏以儀父為名且謂字必取於名儀父無取於克然周有王子克楚有鬬克皆以子儀為字則儀父為字可知】何以稱字中國之附庸也【邾儀父蕭叔皆稱字】王朝大夫例稱字【南季仍叔家父榮叔之類】列國之命大夫例稱字【魯單伯陳女叔鄭祭仲】諸侯之兄弟例稱字【公弟叔肸許叔蔡叔蔡季紀季之類】中國之附庸例稱字其常也聖人按是非定褒貶則有例當稱字或黜而書名【秦鍼宋辰之類】例當稱人或進而書字【王人子突之類】其變也常者道之正變者道之中【通旨春秋王朝公卿與外諸侯則稱爵王朝大夫與諸侯大夫之命于天子者及中國之附庸諸侯之兄弟則稱字上士中士與諸侯自命之大大及外域之附庸諸侯兄弟以屬通者則稱名下士與小國之大大則稱人文集春秋大夫非三命為正卿者姓氏不登於史册】春秋大義公天下以講信修睦為事【禮運大道之行天下為公選賢與能講信修睦】而刑牲歃【色泠反歠也】血要【於遥反約也】質【與劕同劵也】鬼神【孔氏曰盟者殺牲歃血告誓於神若有背違令神加殃如此牲也先鑿地為方坎殺牲於坎上割牲左耳盛以珠槃又取血盛以玉敦用血為盟書成乃歃血讀書鄭氏曰盟辭書于策讀其書以告神坎其牲加書於上而埋之】則非所貴也故盟有弗獲已者【諸侯相仇怨不得已而為盟以釋之】而汲汲欲焉【書及則非不得已而盟實隱公欲之有汲汲之意】惡【烏故反】隱公之私也【朱子語如蔑之書而私盟之罪自見高氏曰隱自謂為桓而立内慮國人之不己悦外懼屬國之不已從而邾以附庸未通和好故與邾首結私盟夫盟者嘉禮也非在喪者所可行也】或言【公羊傳】褒其首與公盟而書字失之矣【劉氏曰凡記盟會於王法所不得為皆貶也若以初入春秋結信於魯故得貴之則桓十七年盟趡又何為乎永嘉呂氏曰穀梁云不日其盟渝也謂七年伐邾也然則所書日盟者皆不渝乎家氏曰春秋之盟有二有公天下而為之盟者有私一國而為之盟者齊桓晉文合諸侯奬王室是雖衰世之事聖人猶或與之為其近於公也若春秋初年諸侯自相為盟各為其私計則春秋之所惡於蔑以後于蔇以前皆盟之私者甚而黨簒朋怙惡濟虐復要鬼神以為之盟誓是謂天地神明而可以邪辭干也此盟之尤無忌憚者也公及邾儀父盟于蔑譏也不惟譏盟譏其始即位而為此盟也國君繼世之初上而尊天子下而交四鄰撫百姓豈無他事而隱公即位未幾惟此為先務春秋之書之示非所宜先也凡諸侯自相為盟各去其國者兩相下之義也迨桓文之興其權力足以號召諸侯亦不敢盟於國都而必以其地者懼其擬於王耳愚按書盟一百九于蔑為春秋之始句繹為春秋之終隱公屈禮而求好三桓取地而要言皆魯人汲汲非邾之意也後七年隱公興伐邾之師哀公有入邾之役盟豈足信哉始則盟出於魯君終則盟出於三家世變又可見矣】
夏五月鄭伯克段于鄢【鄢音偃左傳段不弟故不言弟如二君故曰克稱鄭伯譏失教也謂之鄭志不言出奔難之也公羊傳克者殺之也為謂之克大鄭伯之惡也母欲立之已殺之如勿與而已矣穀梁傳殺世子母弟目君段弟也而弗謂弟公子也而弗謂公子貶也段夫子弟之道矣賤段而甚鄭伯也何甚乎鄭伯甚鄭伯之處心積慮成於殺也于鄢遠也猶曰取之其母之懷中而殺之云爾甚之也為鄭伯者宜奈何緩追逸賊親親之道也程子傳鄭武公娶于申曰武姜生莊公及共叔段愛段欲立之亟請於武公公弗許及莊公即位請京使居之謂之京城太叔段失道而公弗制祭仲諫而公弗聽故詩人譏其小不忍以致大亂也段完聚繕甲兵具卒乘將襲鄭夫人將啓之公聞其期命子封伐京京叛段段入于鄢公伐諸鄢太叔出奔共書曰鄭伯克段于鄢鄭伯失為君之道無兄弟之義故稱鄭伯而不言弟克勝也言勝見段之強使之強所以致其惡也不書奔義不繫於奔也杜子曰鄭在滎陽宛陵縣南鄢今潁川鄢陵縣張氏曰鄭今鄭州新鄭縣鄢今開封府鄢陵縣愚按新鄭縣今屬汴梁路鈞州鄢陵縣今亦屬汴梁路高氏以為鄢妘姓之國為鄭武所滅未知是否】
用兵大事也必君臣合謀而後動則當稱國命公子呂為主帥【去聲】則當稱將【去聲】出車二百乘【去聲】則當稱師【據成六年晉欒書帥師救鄭襄十九年衛孫林父帥師伐齊皆稱國稱大夫稱師今莊公命子封出車二百乘以伐京當書曰鄭公子子呂帥師】三者咸無稱焉而專目鄭伯【目猶稱也】是罪之在伯也【陸氏曰凡君討其臣但稱國鄭伯養成其惡故特稱鄭伯陳氏曰譏不在其臣子也張氏曰春秋於諸侯之國事則稱國言君與大臣共圖之也於其君之父子兄弟出入誅殺之事則稱君著其君之志也】猶以為未足又書曰克段于鄢克者力勝之詞【本孫氏趙氏曰克者能勝之名陳氏曰克之為言勝也以千乘之國勝其弟云爾】不稱弟路人也【陸氏曰並無骨内之心通旨段惡不待書而著陳氏曰先君之子稱公子有謂稱弟若簒若爭國也而后但名之如衛州吁陳佗之類】于鄢操【倉刀反把待也】之為已蹙矣【操迫也公羊莊三十盖以操之為己蹙矣】夫【音扶後凡語端語已之辭並同】君親無將【公羊莊三十二君親無將將而誅焉】段將以弟簒兄以臣伐君必誅之罪也【據將襲鄭】而莊公特不勝【音升】其母焉爾【據詩小序不勝其母以害其弟】為縱釋叔段移於莊公舉法若是失輕重哉曰姜氏當武公存之時常欲立段矣及公既没姜以國君嫡母主乎内段以寵弟多才居乎外國人又悦而歸之【據詩小序叔多才而好勇不義而得衆也又曰叔處于京繕甲治兵以出于田國人悦而歸之愚按詩序先儒多所不取而文定引之者蓋斷章取義借其辭以明己意耳後放此】恐其終將軋【乙點反勢相傾也荀子秦恐天下之一合而軋已】已為後患也故授之大邑而不為之所縱使失道以至於亂【左傳祭仲曰都城過百雉國之害也先王之制大都不過參國之一中五之一小九之一今京不度非制也君將不堪公曰姜氏欲之焉辟害對曰姜氏何厭之有不如早為之所無使滋蔓蔓難圖也蔓草猶不可除况君之寵弟乎公曰多行不義必自斃子姑待之既而太叔命西鄙北鄙貳於己公子呂曰國不堪貳君將若之何欲與太叔臣請事之若弗與則請除之無生民心公曰無庸將自及太叔又收貳以為巳邑至于廪延子封曰可矣厚將得衆公曰不義不暱厚將崩】然後以叛逆討之則國人不敢從姜氏不敢主而太叔屬籍當絶不可復【扶又反】居父母之邦此鄭伯之志也【本左傳鄭志】王政以善養人【本孟子】推其所為使百姓興於仁而不偷也【本論語】况以惡養天倫使陷於罪因以剪之乎【張氏曰仁人之於弟不藏怒宿怨其或不中不才亦必正之以義使不格奸厚之以恩使不離富貴今莊公之於叔段無念鞠子哀之心而懷其母偏愛欲奪己位之恨授之大都而不為之所縱使失道以至於亂方其居京收邑之時可制而不制如鷙鳥將擊而匿形於未發之先稔其惡以待其成及其逆跡已露然後以寇讎之法討之以力勝為事必誅為志至於伐京伐鄢之日雖段之死於兵有所不恤矣經不言弟段固罪其不弟然莊公非特以段之不才棄之乃其心實欲養其惡待其寇賊無復天倫之念故書曰克段于鄢然後莊公忮忍之心施於同氣者舉形於筆削之間矣】春秋推見至隱【史司馬相如傳】首誅其意以正人心示天下為公不可以私亂也垂訓之義大矣【愚按晉人克欒盈不書克而稱人以殺者盈有罪當殺故也苟非鄭伯之罪則當如宋辰之例書段入于鄢以叛而又書段出奔矣○啖氏曰不言段奔乃夫子譏其志在於殺若言奔則鄭伯但有逐弟之惡無殺弟之罪也趙氏曰公穀以克為殺春秋前後未有以克為殺者鄱陽萬氏曰殺則不言克克則未嘗殺愚按莊公曰寡人有弟不能和恊使糊其口於四方則未殺明矣】
秋七月天王使宰咺來歸惠公仲子之賵【咺吁阮反賵撫鳳反此王室下文諸侯之始公羊傳宰者何官也咺者何名也惠公隱之考也仲子桓之母也不稱夫人桓未君也賵者何喪事有賵賵者盖以馬以乘馬束帛車馬曰賵貨財曰賻衣被曰禭穀梁傳禮賵人之母則可賵人之妾則不可程子傳王者奉若天道故稱天王其命曰天命其討曰天討盡此道者王道也後世以智力把持天下者覇道也春秋因王命以正王法稱天王以奉天命夫婦人倫之本最當先正春秋之時嫡妾僭亂聖人猶謹其名分男女之配終身不變者也故無再娶之禮大夫而下内無主則家道不立故不得已有再娶之禮天子諸侯内職其備后夫人已可以攝治無再娶之禮春秋之始尚有疑焉故仲子羽數特異僖公而後無復辨矣春秋用其竊號而書之以志僭亂仲子繋惠公而言故正其名不曰夫人曰惠公仲子謂惠公之仲子妾稱也以夫人禮賵人之妾不天亂倫之甚也然春秋之始天王之義未見故不可去天而名咺以見其不王王臣雖微不名况於宰乎】
上古應【去聲】時稱號故其名三變【皇帝王】春秋以天自處創制立名【稱天王獨見於周官然國火未嘗稱天王】繫王於天為萬世法其義備矣【啖氏曰稱天王表無二尊臨川吳氏曰禮云臣之所天者君也周王為衆侯國之君侯國以王為天也愚按春秋之時徐楚吳越皆僭王號故稱天王以表至尊之義而春秋之末越人號稱夫差為天王晉世五胡多號天王謬妄滋甚亦猶春秋之初除楚之僭王也】冢宰稱宰【愚按公羊者以宰為士或引小宰宰夫為證然周官三百六十他官未嘗見經何獨於小宰而書之乎或以宰為氏引宰子為證然宰周公宰渠伯糾豈可亦以為氏乎惟劉氏意林謂春秋於大夫莫書其官至冢宰則書之此見任之最重宰者專稱非中士所當冒最得經意且左傳僖九年稱宰孔使經不書宰周公而書其名則論者亦疑為士與氏矣】咺者名也王朝公卿書官【愚按王朝公卿惟宰咺止書宰自餘有封邑者皆以爵繫封邑蓋天子公卿書官有封邑繋爵故桓四年傳曰王朝公卿書爵】大夫書字【如南季仍叔】上士中士書名【劉夏石尚】下士書人【如會洮稱王人是也子突救衛褒稱字王子虎盟翟泉貶稱人】咺位六卿之長【展兩反】而名之何也仲子惠公之妾爾以天王之尊下賵諸侯之妾【周禮職喪掌諸侯之喪凡國有司以王命有事焉則詔贊主人注有事謂含禭贈賵之屬】是加冠於屨人道之大經拂矣【趙氏曰天子而賵妾母是啓僭也朱子語來賵仲子便自見得以天王之尊下賵諸侯之妾愚按在禮君不撫僕妾以其賤也外臣之妾而天王賵之何以示法則於天下乎】天王紀法之宗也六卿紀法之守也議紀法而修諸朝廷之上則與【音預】聞其謀頒紀法而行諸邦國之間則專掌其事【太宰建邦六典以佐王治邦國】而承命以賵諸侯之妾是壞【音怪】法亂紀【本禮運】自王朝始也春秋重嫡妾之分【扶問反】故特貶而書名以見【音現】宰之非宰也【通旨冢宰同體之臣建典禮操賞刑至公不黨以共天位代天王治天職也宰咺黜而書名者來賵仲子悖典禮也宰糾黜而書名者來聘桓公紊賞刑也施於公卿者如此訓後世人臣不可失天職也】或曰僖公之母成風亦莊公妾也其卒也王使榮叔歸含【戶暗反】且賵其葬也王使召【音卲】伯來會葬下賵諸侯之妾而名其宰榮召何以書字而不名也於前賵仲子則名冢宰於後葬成風王不稱天其法嚴矣【前後互貶君臣同罪陳氏曰有賵妾母者矣必宰自為使而後貶貶其甚者也家氏曰春秋之義君有過先責其宰名咺所以責也責宰所以責王也使而非宰則其責在王矣張氏曰惠公以去年薨仲子卒之年月不可知或亦去年也天子於諸侯有賵禮所以褒有功德而厚其終也諸侯無再娶之禮惠公牽於私愛寵庶妾而立為夫人正犯以妾為妻之戒瀆亂夫婦之綱乃天討之所當加九伐之法所謂犯令陵政蓋此類也平王不能正惠公之罪反厚其送終之禮遣冢宰而來賵冢宰不能以紀法詔王乃奉命以賵上僭之妾仲尼以春秋之初方書天王以立法於是貶冢宰於上士中士之例深罪其以百揆之尊瘝官失職一至於此貶其臣則君可知矣凡春秋之書以尊者而貶從卑者之例必有大罪極惡而後加焉不可以常事觀也高氏曰隱自以為桓立故以桓母之喪告于天王又受天王之賵陷天王於非禮罪可知矣○啖氏曰左氏云豫凶事夫仲子而在天子寜有歸其賵乎不辨菽麥者猶不當爾文集仲子猶存生而來賵周德雖衰不應至此極劉氏曰公羊云言來不及事也榮叔含賵實不及事何以不言來乎愚按穀梁以仲子為惠公之母蓋泥於文九年書僖公成風故爾朱子語惠公仲子恐是惠公之妾僖公成風却是僖公之母不可一例看】
九月及宋人盟于宿【此參盟之端公羊傳敦及之内之微者也穀梁傳及者何内卑者也宋人外卑者也程子傳惠公之季年敗宋師于黄公立而求成焉盟于宿魯志也稱及稱人皆非卿也杜氏曰宋今梁國睢陽縣宿國東平無鹽縣張氏曰宋今應天府宋城縣愚按宋國在今歸德府無鹽故城今東平路須城縣高氏曰桓宋出也隱公懼宋故與宋合】
内稱及【孫氏曰不可言魯人】外稱人皆微者其地以國宿亦與【音預】焉【杜氏曰客主無名皆微者也凡盟以國地者國主亦與焉】微者盟會不志于春秋【據公子豫及邾人鄭人盟于翼經不書】此其志者有宿國之君也【陳氏曰憂參盟故録其所從始】凡書盟者惡【烏故反】之【本何氏注通旨盟非春秋所善然高子知權以定魯貫澤服江黄以制楚召陵修禮義以服楚首止尊世子以定大倫葵丘發五命以申天子之禁皆美其事也非善其盟也】或曰周官有司盟掌盟載之法【司盟凡邦國有疑會同則掌其盟約之載及其禮儀北面詔明神注載盟辭也為辭而載之於策】詛【側慮反】祝【之又反】作其詞【詛祝作盟詛之載辭以叙國之信用以質邦國之劑信】玉府共【音㳟】其器【玉府若合諸侯則共珠槃玉敦注合諸侯必割牛耳取其血歃之以盟珠槃以盛牛耳尸盟者執之玉敦歃血玉器】戎右役其事【戎古會同充革車則盟以玉敦辟盟遂役之贊牛耳桃茢】大【音泰】史藏其約【於妙反大史凡邦國都鄙及萬民之有約劑者藏焉】蘇公亦曰出此三物以詛爾斯【詩何人斯蘇公刺暴公也注三物犬豕雞刺其血以詛盟之】夫盟以結信出於人情先王猶不禁也而謂凡書盟者惡之可乎曰盟以結信非先王所欲而不禁逮德下衰欲禁之而不克也【趙氏曰記禮所言亦據二代之衰時耳張氏曰司盟之設聖人蓋為諸侯之仇怨不釋者設爾殆衰世之意聖人立法常關盛衰故不得已而建此官以待之也屢盟之長亂自幽厲以來惡之矣】春秋之時會而歃血其載果掌於司盟猶不以為善也【定四年子魚曰踐土之盟其載書云王若曰晉重魯申衛武蔡甲午鄭捷齊潘宋王臣莒期藏在周府可覆視也】又况私相要誓【載書不掌於司盟】慢鬼神【既盟復背】犯刑政以成傾危之習哉今魯既及儀父宋人盟矣尋【俄也】自叛之【七年伐邾十年伐宋】信安在乎故知凡書盟者惡之也【趙氏曰盟者刑牲而徵嚴於神明者也王綱壞則諸侯恣而仇黨行故干戈以敵仇盟誓以固黨天下行之遂為常焉若王政舉則諸侯莫敢相害盟何為焉賢君立則信著而義逹盟可息焉觀春秋之盟有以見王政不行而天下無賢侯也朱子語問胡氏傳春秋盟誓處以為皆惡之楊龜山亦嘗議之矣今民泯泯棼棼罔中于信以覆盟詛之時而遽責以未施信而民信之事恐非化俗以漸之意也曰不然盟詛必竟非君子之所為故曰君子屢盟亂是用長將欲變之非去盟崇信俗不可得而變也○愚按内及盟而不書君大夫者有九文定於此盟以為内之微者及蘇子盟女栗無傳齊高傒晉處父及晉荀庚等之來聘而盟皆以為公與之盟而諱之據穀梁卑者之盟不日則女栗不日亦内之卑者據趙氏云凡盟不日内皆指公以示耻則于宿亦是公及盟竊疑宿之盟外稱人而内止書及則内亦微者也苟謂諱公則浮來及莒人何以不諱乎女栗之盟盟天子之大夫不書内卿則是公同歃安敢以微者莅之乎苟謂微者盟不日則僖十九年盟齊二十九年盟翟泉皆稱人皆不書日未必皆微者也况鄟陵臯鼬皆所見之世公與諸侯盟何以皆不日乎】
冬十有二月祭伯來【祭側界反此王臣私交之始公羊傳祭伯天子之大夫也穀梁傳來者來朝也弗謂朝何也寰内諸侯非有天子之命不得出會諸侯不正其外交故弗與朝也聘弓鍭矢不出竟場束脩之肉不行竟中有至尊者不貳之也程子傳祭伯畿内諸侯為王卿士來朝魯不言朝不與其朝也當時諸侯不修朝覲之禮失人臣之義王所當治也祭伯為王臣不能輔王正典刑而反與之交又來朝之故不與其朝以明其罪先儒有王臣無外交之甚非也若天下有道諸侯順軌豈有内外之限其相交好乃常禮也然委官守而遠相朝無是道也周禮所謂世相朝謂鄰國耳愚按祭伯采邑在今汴梁路鄭州管城縣故祭城】
按左氏曰非王命也【據不言天王使】祭伯畿内諸侯為王卿士【祭畿内邑伯爵天子之卿稱邑爵】來朝于魯而直書曰來不與其朝也【劉氏曰有不可朝而不與朝祭伯來是也有不能朝而不與朝介葛盧是也愚按王臣出使侯國必有其事但書來不言為何事比之外域與亡國之君所以深貶之】人臣義無私交大夫非君命不越竟【音境郊特牲為人臣者無外交不敢貳君也檀弓古之大夫束脩之問不出竟】所以然者杜朋黨之原為後世事君而有貳心者之明戒也惟此義不行然後有藉外權如繆【音穆】留之語【去聲】韓宣惠者【史韓世家宣惠王兩用公仲公叔繆留曰多力者内樹黨寡力者藉外權】交私議論如莊助之結淮南者【前嚴助傳武帝令助諭南越王還又諭淮南王與之相結而還後淮南王來朝厚為遺助交私論議及淮南反事與助相連張湯曰腹心之臣而外與諸侯交私助竟棄市】強藩為援【於眷反】以脅制朝廷如唐盧擕之於高駢【唐書盧擕傳擕初為相嘗薦高駢駢將屢破黄巢復以擕為相擕奏以駢為諸道行營都統擕病風不能行外駢寵遇甚厚巢將度淮表求天平節度擕素厚高駢屬以立功乃固不可巢請及巢入僮關擕仰藥死】崔胤之於宣武【同上崔胤傳朱全忠為宣武節度使時王室不競南北司各植黨結藩鎮内相陵脅胤屢為相素厚全忠委心結之有急則密求援全忠表言胤有功不宜處外故復相而貶陸扆胤恃全忠專權自恣天子動靜皆禀之刑賞係其愛憎中外畏之全忠謀脅帝遷洛懼胤異議密表胤專國亂權胤罷死】昭緯之於邠岐者矣【通鑑王行瑜斬朱玫授邠寜節度李茂貞平李昌符以為鳳翔節度楊復恭楊守亮反行瑜等請發兵討之既破賊恃功驕横上表不遜朝廷以杜讓能為太尉出兵討行瑜茂貞時崔昭緯為相隂結邠岐為之耳目讓能朝發一言二鎮夕必知之行瑜等合兵拒官軍乃貶讓能與二鎮約和李克用討行瑜昭緯貶死】經於内臣朝聘告赴皆貶而不與【三年尹氏卒莊二十三祭叔來聘文三王子虎卒定四劉卷卒】正其本也豈有誣上行私【本樂記】自植其黨之患哉【通旨問王之卿士固不應朝諸侯矣然當時諸侯朝魯聖人盡書其朝者與其朝耶又於蕭叔特書朝公杞伯姫來朝其子何也曰聖人作春秋其筆端隨事造化變動不居難以一例言也畿内諸侯與畿外諸侯自有等差聖人既於祭伯來朝直書曰來不與其朝以明王臣無外交之義矣外諸侯本有朝聘之禮聖人盡書其朝隨事觀之其義不一蕭叔獨書朝公者以穀非其所也杞伯姬來朝其子婦人而以其子來聖人大意戒婦人不可與國事也○啖氏曰公羊曰不稱使奔也按例周大夫無不言奔之義】
公子益師卒【程子傳諸侯之卿必受命於天子當時不復請命故諸侯之卿皆不書官不與其為卿也稱公子以公子故使為卿也惟宋王者後得命官故獨宋卿書官卿者佐君以治國其卒國之大事故書於此見君臣之義矣或日或不日因舊史也古之史記事簡略日月或不備春秋因舊史有可損而不能益也】凡公子公孫登名於史冊貴戚之卿也不書官者故侍講程頤【本注後皆稱氏愚按此傳經進君前臣名】以謂不與其以公子故而自為卿也古者諸侯大夫皆命於天子【通旨大國三卿命於天子次國三卿二卿命於天子小國三卿一卿命於天子此禮之常也東周以來列國之卿多不請而自命故皆削其官所以正王法也張氏曰東遷以來王命不行諸侯不以天子之命為重故三命再命之制不復請於王而其強大者亦不守列國三卿之制如晉至於命六卿魯至鞌之戰亦有四卿間雖有請於王如士會以黻冕命將中軍亦非復先王之制矣此春秋所以於列國之大夫自宋統承先王得自命官者或有司馬司城之書而此外一切削之也】卿卒必書此春秋貴大臣之意【昭九屠蒯曰君之卿佐是謂股肱股肱或虧何痛如之安定胡氏曰故問其疾弔其喪賵其葬必厚其送終之恩此春秋書大夫卒之旨也趙氏曰不書葬降於君也朱子語内大夫卒而略外大夫是别内外之辭】其不日公羊以為遠然公子彄【苦侯反】遠矣而書日則非遠也【叔孫得臣卒近而不書日】穀梁以為惡然公子牙季孫意如惡矣【牙弑子般意如逐昭公】而書日則非惡也【公孫敖仲遂亦惡而書日】左氏以為公不與【音預】小斂【力驗反下同】然公孫敖卒于外而公在内叔孫舍卒于内而公在外不與小斂明矣而書日左氏之亦非也【公孫嬰齊卒于貍脤叔詣卒而公在乾侯皆不與小斂亦書日】其見【音現】恩數之有厚薄歟【齊氏曰日卒之例但繫恩之厚薄通旨問杜注春秋不以日月為例惟卿佐之喪獨託日以見義書日不書日示薄厚也春秋書大夫卒三千惟益師無駭挾得臣不書日若謂三人在隱公之世恩禮疎薄故不書日則得臣嘗與仲遂同如齊歸而子赤見弑何氏謂得臣知遂逆謀蔽賊而不言則得臣乃仲遂之黨也仲遂有寵於宣公則得臣卒於宣五年不應見薄矣婼叔詣皆欲納昭公不克昭公在外意如在内又安得厚之乎且自公子彄公子牙以後無有不日者獨四人不日伊川先生謂春秋因舊史有可損而不能益恐此義為正曰魯史記本國卿佐之卒宜詳而有不日者以公子彄事尤久遠而書日疑其見恩禮之有厚薄也得臣不能為有無故略而不書若意如之加厚於二卿一則喜其卒二則欲掩其逐君之罪爾愚按或日或不日文定謂恩數厚薄似據左傳公子彄葬之加一等故云爾然文公而工一百一十四年書日百有七十宣公而下一百二十八年書日二百二十年數略同而日數近倍則程子謂因舊史理或然也内大夫見經者四十有七卒者三十一不書卒十有六慶父歸父僑如臧紇公子愸出奔公子買公子偃刺何忌州仇叔還卒於獲麟之後餘六人文定以翬弑隱公彭生不發襄仲之謀貶不書卒柔溺結之不卒非正大夫故正其分啖氏以單伯淫叔姬黜其卿位且引孫濟百歲更娶為證今考無駭挾與柔溺書法無異結書族未必非大夫單伯書字無貶辭似未嘗黜况莊元年逆王姬至文十五年至自齊八十餘年必非一人或父子同稱如晉欒書欒黶同稱欒伯也竊疑大夫或卒或不卒亦因史舊文耳】
【庚平王五申十年】二年【齊僖十晉鄂三衛桓十四蔡宣二十九鄭莊二十三曹桓三十六陳桓二十四杞武三十宋穆八秦文四十五楚武二十】春【穀梁傳隱十年無正隱不自正也元年有正所以正隱也陸氏曰十年無正譏隱合居其位而不正以貽其禍也高氏曰不自正者非隱當時不自有之乃聖人罪其當正而不正也王之正月而公不自正何也天子頒歷于諸侯諸侯告朔于廟而後布政公欲讓桓若政不自已出者也王氏曰隱十年無正書春而無月者六非皆事不必月而月所不能該也所以正隱也隱元年有正月二年以後無正月定元年無正月二年以後有正月隱不有其位欲授國于桓以召亂定得國於季孫意如故或正其始而不正其終或不正其始而終正之各因其事以見法焉】公會戎于潛【此書會之始亦會夷狄之始左傳修惠公之好也戎請盟公辭穀梁傳會者外為主焉爾知者慮義者行仁者守有此三者然後可以出會會戎危公也程子傳周室既衰蠻夷猾夏有號居中國者方伯大國明大義而攘斥之義也其餘列國慎固封守可也若與之和好以免侵暴非所謂夷狄是膺所以容其亂華也故春秋華夷之辨尤謹居其地而親中國與盟會者則與之公之會戎非義也杜氏曰陳留濟陽縣東南有戎城潛魯地愚按濟陽屬今濟南路鄭氏以廬州府治元名潜山然廬州非魯地也】
戎人舉號外之也【啖氏曰凡外域不書爵號君臣同詞劉氏曰戎者戎之君也不以君稱之外之也王者内京師而外諸夏内諸夏而外蕃服正朔不加禮樂不及朝聘不與其國雖大皆曰子有故也然後著其名爵外之也宣十一年傳春秋正法不與外域會同分類也書會戎會狄會吳皆外詞也】天無所不覆【敷救反後放此】地無所不載天子與天地參者也【經解三王之德參於天地天無私覆地無私載】春秋天子之事獨于戎乎外之何也盖内之有外猶君子之有小人内君子外小人為泰【泰卦内乾純陽外坤純隂陽為君子隂為小人杜欽策夷狄者中國之隂】内小人外君子為否【音痞否卦内坤外乾】春秋聖人傾否之書内中國而外四遠使之各安其所也無不覆載者王德之體内所當内外所當外王道之用【愚按聖人之道理一而分殊若孟子言仁者無不愛又曰於物也愛之而弗仁於民也仁之而弗親與此意同】是故以諸夏而親外域致金繒之奉首顧【反也】居下其策不可施也【前賈誼傳天子天下之首蠻夷天下之足匈奴侮嫚侵掠至不敬也而漢歲致金絮采繒以奉之夷狄徵令是主上之操也天子供貢是臣下之禮也足反居上首顧居下】以外域而朝諸夏位侯王之上亂常失序其禮不可行也【前宣帝紀匈奴呼韓邪單于來朝詔有司議其儀蕭望之以為單于非正朔所加故稱敵國宜待以不臣之禮位在諸侯王上荀悦曰春秋之義王者無外欲一于天下也外域遒里遼遠故正朔不及禮教不加非敵國之謂也望之之議僭度失序以亂天常非禮也】以羌戎而居塞内無出入之防非我族類其心必異【成四史佚云云】萌猾【亂也】夏之階其禍不可長【上聲】也【晉江統傳徙戎論曰漢馬援討叛羌徙其餘種於關中武帝徙武都氐於秦川夫關中帝王所居未聞羌氐宜居此土非我族類其心必異而居封域之中故能為禍滋蔓宜徙還塞外使戎晉不雜並得其所縱有猾夏之心所害不廣矣】為此者其知内外之旨而明於馭遠之道【通旨賈誼謂首顧居下荀悦謂亂常失序江統謂非我族類皆明於馭遠人者後世如漢以南單于欵五原塞賜姓為藩臣其後劉淵劉聰大為中國患如石勒慕容氏苻堅姚萇乃見鮮卑羯氐羌之居塞内者浸淫不制遂迭起亂華至如唐以安禄山守范陽以范陽叛至於明皇幸蜀肅宗即位史思明繼起用兵不休唐室之禍不解直至於亡聖人謹華夷之辨其旨遠矣】正朔所不加也奚會同之有書會戎譏之也【何氏曰書會者惡其虚内務恃外好也孫氏曰諸侯非有天子之事不得出會諸侯况會戎哉張氏曰惠公與之有好既失之矣隱公復不能明内外之辨登戎夷於堂陛書會戎所以譏其降諸侯之尊失中國之重不修政事以攘夷狄以啓猾夏之階觀夾谷之會所謂裔不謀夏夷不亂華之言則知書會戎之旨矣家氏曰國君即位之次年不聞朝京請命受服兄弟甥舅之國亦未得交相見而以會戎為首務尤春秋所譏也陳氏曰會戎于潜春秋之始會吳黄池春秋之終此春秋之所以始終也】
夏五月莒人入向【向舒亮反此入國之始公羊傳入者得而不居也程子傳莒子娶于向向姜不安莒而歸莒人入向以姜氏還天下有道禮樂征伐自天子出春秋之時諸侯擅相侵伐興兵以侵伐人其罪著矣春秋直書其事而責常在被侵伐者蓋彼加兵於已則當引咎或自辨諭之以禮義不得免焉則固其封疆告于天子方伯若忿而與之戰則以與戰者為主處已絶亂之道也書莒人微者也凡將尊師衆曰某帥師將尊師少曰某伐某將卑師衆曰某師將卑師少曰某人不知衆寡將帥名氏亦曰某人書入入其國也侵人之境且為暴况入人之國乎杜氏曰莒國今城陽莒縣向小國譙國龍亢縣東南有向城張氏曰莒巳姓今密州莒縣向姜姓炎帝之後漢志向屬沛郡寰宇記屬應天府穀熟縣愚按莒縣今屬益都路莒州向城在今益都路沂州】無駭帥師入極【駭穀作侅後同帥朔律反後放此此大夫專兵之始左傳司空無駭入極費庈父勝之穀梁傳極國也程子傳古者卿皆受命于天子春秋之時諸侯自命已賜族者則書族不書族者未賜也賜族者皆命之世為卿也杜氏曰極附庸小國賈逵云戎邑】
左氏曰莒子娶于向向姜不安莒而歸莒人入向以姜氏還此所謂按也春秋書曰莒人入向此所謂斷【音鍜】也【程子曰傳為按經為斷】以事言之入者造【七到反】其國都【以兵破其城郭蹂踐朝市謂之入】以義言之入者逆而不順【穀梁入者逆詞】莒稱人小國也【孫氏曰春秋小國卿大夫皆略稱人】無駭不氏未賜族也【左傳無駭卒羽父請諡與族張氏曰無駭挾皆内大夫之未賜族者左氏稱司空無駭不書官夫子削之也】其書帥師用大衆也【臨川吳氏曰師者兵衆之稱周禮萬二千五百人為軍二千五百人為師五百人為旅軍師旅三名師在其中故舉中以該上下而總名其軍旅之衆曰師】非王命而入人國邑逞其私意見諸侯之不臣也【孫氏曰隱桓之際國無大小用師皆專行】擅興而征討不加焉見天王之不君也【張氏曰當時征伐不自天子出陵弱暴寡紛然無制莒魯擅興師徒入人國邑皆王法所當誅】據事直書義自見【音現】矣【杜氏曰直書其事具文見意公羊昭元不待貶絶而罪惡見愚按直書而義自見乃聖人作經之大旨故曰文則史義則竊取之蓋聖人筆削魯史之舊文取其義以為後世法直書其事而褒貶瞭然矣春秋之初大夫猶稱名而不氏僖公以後大率書氏見世卿之盛也經書帥師者百有三十僖公以前書帥師者僅九皆内大夫文宣以後外大夫多書帥師定哀之間尤數數書之大夫之強又可見矣又按穀梁以向為我邑然不書伐我則非我邑也據後書公伐莒取向則向為小國而莒㓕之耳二傳以為㓕極然滅鄟滅邿書取而極不書取則非滅也趙氏曰公穀皆云無駭不氏貶滅同姓之國若實滅同姓則當直書滅極以示譏且無駭卒亦不氏何關滅同姓哉劉氏曰穀梁云入者内弗受也有入人之國而可以受之者乎所言者歸入之例也】
秋八月庚辰公及戎盟于唐【此與戎盟之始左傳戎請盟復脩戎好也程子傳戎猾夏而與之盟非義也杜氏曰唐魯地高平方與縣北有武唐亭張氏曰今單州魚臺縣愚按今屬濟寜路濟州】
按費【音秘】誓稱淮夷徐戎此蓋徐州之戎久居中國在魯之東郊者也【費誓篇首言徂兹淮夷徐戎並興篇終獨言征徐戎則夷戎並為患而戎尤甚也漢孔氏曰此戎蓋帝王所覊縻居九州之内】韓愈氏言春秋謹嚴【進學解】君子以為深得其旨【程叔子】所謂謹嚴者何謹乎莫謹於中外之辨矣中國而自外則外之【文十年外秦成三年外鄭昭十二年外晉】戎狄肆暴則膺之【詩閟宫戎狄是膺膺擊也】此春秋之旨也而與戎歃血以約盟非義矣【事合宜之謂義先君征戎而已乃與之歃血約盟可謂宜乎】是故成於日者必以事繫【音繼】日【蘇氏白事成於日者日成於月者月成於時者時故崩薨卒葬日食山崩地震火災郊雩烝嘗盟戰滅入弑殺之類皆以日成朝聘會同侵伐圍救之類皆以月成城築蒐狩之類皆以時成】而前此盟于蔑則不日盟于宿則不日後此盟于密則不曰盟于石門則不日獨盟于唐而書日者謹之也【隱公昉與戎盟故謹而日之後此桓公二年及戎盟不書日】後世乃有結和親以許婚而骨肉棄於遠如西漢之於匈奴【前高帝八年取家人子名公主妻單于惠帝三年文帝六年景帝五年皆以公主嫁單于】乞外兵以求援而畿輔被【去聲】其逼如肅宗之於回紇【通鑑至德元載安禄山䧟長安上欲借兵於外蕃以張軍勢遣使回紇以請兵乾元初上以寜國公主下嫁是後回紇數背約舉兵向塞殺掠甚衆】信甘言以與盟而臣主蒙其恥如德宗之於尚結贊【同上貞元三年吐蕃尚結贊屢遣使求和且請修盟而歸侵地馬燧信其言為之請於朝渾瑊為會盟使使將二萬餘人赴盟所將盟吐蕃伏精騎數萬於壇西瑊等皆不知虜伐鼔三聲大譟而至唐將卒皆東走虜縱兵追擊或殺或擒之韓遊環表言虜刼盟上大驚】雖悔於終亦將奚及春秋謹唐之盟垂戒遠矣【張氏曰中國諸侯與戎相詛尤不可之大者蓋盟者刑牲以相示謂神之殛背約者當如此牲同類為之尚以長亂輕信外蕃而與之詛一有問隙惟利是視則求小疵而責大信必肆其豺狼之暴為中國之大禍故春秋於唐之盟不特謹其日又特書及戎盟深罪隱公之失道而以啟亂萌也薛氏曰盟逮于戎世變之甚者高氏曰書及者聖人深責中國而不罪乎戎也其不罪戎者乃所以外之也家氏曰魯望國之君諸夏所視儀而聽倡者也春而會戎秋而盟戎既為特會又為特盟春秋一歲再書所以貶也書公及戎盟是之謂非所當及而及此春秋書魯事之凡也及戎之及又與及儀父莒人之及異矣此一及字要當隨事而觀以求春秋之意】
九月紀履緰來逆女冬十月伯姬歸于紀【緰音須履緰左作裂繻左傳卿為君逆也公羊傳履緰紀大夫也何以不稱使婚禮不稱主入外逆女不書此何以書譏始不親迎也始不親迎昉於此乎前此矣前此則曷為始乎此春秋之始也曷為或稱女或稱婦或稱夫人女在其國稱女在塗稱婦入國稱夫人穀梁傳禮婦人謂嫁曰歸反曰來歸程子傳非命卿皆書名以君命來逆夫人也在魯故稱女内女嫁為諸侯夫人則書逆書歸明重事也來逆非卿則書歸而已見其禮之薄也先儒皆謂諸侯當親迎親迎者迎於其所館故有親御授綏之禮豈有委宗廟社稷遠適他國以逆婦者乎非惟諸侯卿大夫而下皆然詩稱文王親迎于渭未嘗出疆也送之者雖公子公孫非卿則不書杜氏曰紀國在東莞劇縣張氏曰漢屬北海郡今青州壽光縣愚按今屬益都路】
按穀梁子逆女親者也使大夫非正也【何氏曰紀無大夫書履緰者重婚禮也】魯哀公問冕而親迎【去聲】不已重乎孔子對曰合二姓之好【呼報反】以為宗廟社稷主君何謂已重乎【見禮記哀公問】文定厥祥親迎于渭造舟為梁不顯其光【詩大雅大明篇文王娶于莘國在渭水濱】則世子而親迎也【詩言文王初載書無逸文王享國五十年注四十七即位大戴禮文王十三歲生伯邑考十五歲生武王則其娶太姒乃為世子時也】韓侯娶妻蹶【音鱖】父之子韓侯迎止于蹶之里【詩韓奕篇】則諸侯而親迎也有夫婦然後有父子有父子然後有君臣【本易序卦】夫婦人倫之本也逆女必親使大夫非正也入春秋之始名宰咺歸賵以譏亂法【咺賵諸侯之妾是亂天子之法】書履緰逆女以志變常【諸侯親迎乃常禮爾使大夫逆則變常矣故特志其始王氏曰伯姬之歸紀始也見逆於裂繻終也見葬於齊侯實事之非常故志之以見婚姻之道闕】衆妾之分【扶問反】定矣【譏賵寵妾則嫡妾之分自見】大昬之禮嚴矣【桓三年傳爵有尊卑國有大小或迎之於其國或近之於境上或迎之於所館禮之節也紀侯於魯以大小言則親之者也而使履緰來是不重大昬之禮矣張氏曰劉夏祭公及凡諸逆女者皆不書使蓋雖天子諸侯亦不自主昬所以養亷遠恥也通旨内女出嫁多不書常事故也書者皆記禮之失伯姬歸于紀為不親迎而使履緰逆又為叔姬待年而書也不書則必疑以叔姬為夫人伯姬歸于杞為莊公過愛其女後二年即會于洮故書耳伯姬歸于宋為致女三國來媵之過又見其賢而書之也愚按春秋一經魯女嫁為諸侯夫人者七為大夫内子者四唯紀伯姬使履緰逆莒慶齊高固自逆宋蕩伯姬為子逆他皆不書逆者或逆之者微或親迎得禮而不書也○劉氏曰歸於諸侯則尊同尊同則志穀梁云履緰以國氏為其來接於我故進之且履緰國氏何異鄭詹而曰進之乎】
紀子伯莒子盟于密【伯左作帛此外相盟之始公羊傳紀子伯者何無聞焉爾程子傳闕文也當云紀侯某伯莒子盟于密左氏附會作帛杜預以為裂繻之字春秋無大夫在諸侯上者公羊穀梁皆作伯杜氏曰密莒邑城陽淳于縣東北有密鄉愚按今益都路密州】
凡闕文有斷【音鍜下同】以大義削之而非闕者有本據舊史因之而不能益者亦有先儒傳授承誤而不敢增者如隱不書即位桓不書王賵葬成風王不書天吳楚之君卒不書葬之類皆斷以大義削之而非闕也【愚按桓公四年七年無秋冬隱公閔公薨不地君弑賊不討不書葬之類皆斷以大義而削之也】甲戌己丑【桓五】夏五【桓十四】紀子伯莒子盟于密之類或曰本據舊史因之而不能益者也或曰先儒傳授承誤而不敢增者也【莊二十二年夏五月不係事二十四年郭公不書事僖二十八年壬申不係月文十四年叔彭生昭十年十有二月不書冬三十一年黑肱不係邾定六年仲孫忌十四年無冬皆闕文也】闕疑而慎言其餘可矣必曲為之說則鑿矣【孫氏曰紀本侯爵此稱子伯闕文也臨川吳氏曰子伯二字或是侯字之誤○啖氏曰穀梁云紀子伯莒子而與之盟此闕文耳云伯之穿鑿甚矣左氏云魯故也以子帛為履緰字故附會耳劉氏曰子帛不當稱字若比之内大夫當曰紀子帛及莒子盟不當去及也】
十有二月乙卯夫人子氏薨【穀梁傳夫人薨不地范氏曰夫人無出竟之事薨有常處程子傳隱公夫人也薨上墜之聲諸侯國内稱之小君同婦人從夫者也公在故不書葬於此見夫婦之義矣曲禮註薨顚壞之聲】
按穀梁子曰夫人子氏者隱之妻也卒而不書葬夫人之義從君者也【張氏曰書内之夫人卒葬異於外尊尊也子氏不書葬婦人從君故君存則葬禮未備待君薨而合祔也宋朝皇后先崩必俟合葬於山陵蓋古之遺制歟】邦君之妻國人稱之曰小君卒則書薨以明齊也【說文妻與已齊者也】先卒則不書葬以明順也【昏義明婦順也】有夫婦然後有父子有父子然後有君臣夫婦人倫之本也入春秋之始於子氏書薨不書葬明示大倫苟知其義則夫夫婦婦而家道正矣【陳氏曰隱桓之母俱不得為夫人則嫡庶之義明隱妻得為夫人則君臣之分定○愚按左傳以子氏為仲子謂元年歸賵豫凶事安有其人未死而歸賵雖五尺童子固知其不可也杜預謂隱讓桓為太子成其母喪以赴于諸侯審如此則考宫當加諡號矣公羊又以為隱之母然孟子既為夫人則聲子仲子均非正嫡聲子安可僭小君之號成風敬嬴所以稱夫人以僖宣二公越禮以尊其妾母隱公若果尊其母為夫人則當葬以小君之禮而書於經矣今考魯夫人見經者八文姜哀姜聲姜穆姜齊姜書薨書葬子氏以隱公在不書葬出姜歸齊亦不書薨孟子以同姓諱而畧之妾母見經者六仲子之卒在春秋之前成風敬嬴定姒齊歸皆書薨書葬稱夫人稱小君與正嫡無異仲子不稱夫人不稱小君猶未至如中葉以後失禮之甚也唯定十五年姒氏卒以哀公未即位故不成小君之禮爾】
鄭人伐衛【此諸侯專征之始程子傳聲其罪曰伐衛服故不戰衛服可免矣鄭之擅興戎王法所不容也杜氏曰衛國在汲郡朝歌縣張氏曰今濬州陽縣愚按今屬衛輝路汲縣】
按左氏鄭共【音恭】叔之亂公孫滑出奔衛【滑共叔子】衛人為【于偽反】之伐鄭取廪延至是鄭人伐衛討滑之亂也【愚按鄭莊志於殺段又欲絶其後嗣而夷之去年鄭人以王師虢師伐衛南鄙又請師於邾邾為之請於魯用師不已今再伐衛窮兵黷武遷怒復怨不貶絶而罪自見矣朱子語書伐國惡諸侯之擅興陸氏曰成公以前侵伐書人者遠事難詳不必皆微者也陳氏曰大夫將則書大夫自晉陽處父始】凡兵聲罪致討曰伐【此言討滑之亂則聲其納滑之罪如齊桓伐楚則聲其不貢包茅之罪】潜師掠境曰侵【掠者刼奪財物左傳鄭伯侵陳大獲宋向戌侵鄭大獲趙氏曰凡書侵伐不書勝敗殺掠而還也詳見莊十五年】兩兵相接曰戰【戰鬬也左傳皆陳曰戰】繯其城邑曰圍【繯于善反環也孟子環而攻之】造其國都曰入【造七到反至也凡書入或入其國都而不居如宋衛入鄭齊鄭入郕之類或入其國都而遂滅其宗廟社稷如秦入滑宋入曹之類】徙其朝市曰遷毁其宗廟社稷曰滅詭道而勝之曰敗【兩兵未陳以詐取勝】悉虜而俘之曰取【趙氏曰凡悉俘之曰取某師】輕行而掩之曰襲【左傳輕曰襲趙氏曰掩其不備曰襲】已去而躡之曰追【啖氏曰追者寇已去而躡之也】聚兵而守之曰戌【啖氏曰戌者以兵守之也】以弱假強而能左右【並如字】之曰以皆誌其事實以明輕重内兵書敗曰戰【僖公二十二年戰于升陘我師敗績獲公胄懸諸魚門諱不書敗惟莊九年戰于乾時書我師敗繢以與讎戰雖敗不諱也】書滅曰取【成公滅鄟襄公滅邿昭公滅鄫皆諱滅而書取惟僖公滅項乃公在會而季孫滅之故直書不諱】特婉其辭為【于偽反】君隱也征伐天子之大權【孟子征者上伐下也敵國不相征也】今鄭無王命雖有言可執亦王法所禁况於修怨乎不書戰者程氏以為衛已服也衛服則可免矣此義施於伐而不書戰皆可通矣【此伐而不言戰皆受伐之國自服而不待戰也故受伐者可免於罪】
【辛平王五十酉一年崩】三年【齊僖十一晉鄂四衛桓十五蔡宣三十鄭莊二十四曹桓三十七陳桓二十五杞武三十一宋穆九卒秦文四十六楚武二十一】春王二月【程子傳月王月也事在二月則書王二月在三月則書王三月無事則書時書首月蓋有事則道在事無事則存天時王朔天時備則歲功成王道存則人理立春秋之大義也愚按春秋書王正月者九十三書王二月者二十三書王三月者十九皆於歲首係王著周王之正朔以明大一統之義或歲首所書事舊史止書時或例當書時則二月三月皆不書王如隱八年書遇垂三月歸祊襄十五年書春向戌聘二月盟文九年書春毛伯求金二月得臣如京三月夫人至之類是也何休乃謂二月殷之正月三月夏之正月王者存二王之後使統其正朔其說謬甚當周之世而存夏殷之正朔豈所謂大一統耶天無二日民無二王之義安在邪】已已日有食之【公羊傳記異也曰某月某日朔食正朔世其或日或不日或失之前或失之後失之前者朔在前也失之後者朔在後也穀梁傳言日不言朔食晦日也不言食之者知其不可知知也程子傳日有食之有食之者也更不推求何者也太陽君也而被侵食君道所忌然有常度災而非異也星辰陵歷亦然何氏曰不言月食之者其形不可得而覩也】
經書日食三十六去之千有餘歲而精歷筭者所能考也其行有常度矣然每食必書示後世治歷明時之法也【朱子詩傳歷法周天三百六千五度四分度之一左旋於地一晝一夜則其行一周而又過一度日月皆右行於天一晝一夜則日行一度月行十三度十九分度之七故日一歲而一周天月二十七日有奇而一周天又二日半逐及於日而與之會一歲凡十二會方會則月光都盡而為晦已會則月光復蘇而為朔晦朔而日月之合東西同度南北同道則月揜日而日為之食是皆有常度矣然王者修德行政用賢去奸能使陽盛足以勝隂隂衰不能侵陽則日月之行雖或當食而月常避日故其遲速高下必有參差而不正相合者所以當食而不食也若國無政則當食必食雖日行有常度而實為非常之變矣故春秋日食必書杜氏曰日月動物雖行度有大量不能不小有盈縮故有雖交會而不食者或有頻交而食者家氏曰日月行天各自有道雖云或相遇而道有表裏若月光在裏依限而食者多若月光在表雖依限而食者少自漢以來歷家每以百七十有三日為一交會未有頻月交會者而襄二十一年九月十月二十四年七月八月頻月頻食漢高祖即位之三年十月十一月頻食以後至今千有餘年未有頻月食者故知天度有時而變其常兹所以為異也張氏曰於歷應食而春秋不書者尚多則日食必在交限其入限者不必盡食若過至未分月或變行以避之或五星潜在日下禦侮以救之或涉交數淺或在陽歷陽盛隂微則不食或德之休明而有小眚焉則天為之隱雖交而不食此四者德之所生也則災之所生乃德之不修也明矣】有常度則災而非異矣然每食必書示後世遇災而懼之意也日者衆陽之宗人君之表而有食之【前孔光日食對】災咎象也克謹天戒則雖有其象而無其應【去聲】弗克畏天災咎之來必矣凡經所書者或妾婦乘【陵也】其夫【何氏曰桓十七年日食有夫人譛公使齊侯誘而殺之之應莊十八年日食有夫人如莒淫佚不制之應三十年日食有夫人淫亂通于二叔殺二嗣子之應】或臣子背【音佩】君父【是年日食有衛州吁弑君公子翬專兵權之應桓三年日食既有鄭拒王師之應莊二十五年二十六年日食有慶父叔牙專權淫恣將謀簒弑之應僖五年日食有晉里克弑二君之應文元年日食有楚世子商臣弑君之應十五年日食有宋弑杵臼齊弑商人宣公弑赤莒弑庶其之應成十七年日食有晉弑州蒲之應襄十四年日食有衛孫甯逐君之應二十四年日食既有齊崔杼衛甯喜弑君之應二十七年日食有閽弑吳子蔡般弑父莒人弑君之應昭七年日食有楚弑君䖍之應十五年十七年日食有意如專恣許弑君買之應二十一年二十二年日食有子朝簒奪周分為二天下兩主之應二十四年日食有意如逐君吳弑僚之應定十二年日食有薛弑君比晉荀寅士吉射叛之應十五年日食有盗殺蔡侯齊陳乞弑君之應】或政權在臣下【宣十七年日食有四國大夫敗齊于鞌君道微臣道強之應襄十五年日食有溴梁之盟信在大夫之應二十一年二十三年再日食自溴梁來臣恣日甚凡大盟會征伐皆大夫為之二慶專陳欒盈叛晉之應昭三十一年日食有昭公客死晉大夫專執人于京帥之應定五年日食有陪臣強横魯失國寶宋大夫叛之應】或外域侵中國【桓三年日食既有楚滅穀鄧上僭稱王之應莊十八年日食有戎侵上國之應三十年日食有狄滅邢衛之應僖五年日食有狄伐晉滅温之應十二年日食有楚滅黄狄侵衛之應十五年日食有秦獲晉侯楚執宋公中國微弱之應文元年日食有楚滅江六狄比侵中國之應宣八年十年日食有楚莊圍宋析骸易子伐鄭勝晉鄭伯肉袒晉大敗于邲之應成十六年日食有楚滅舒庸之應襄二十三年日食有楚滅舒鳩之應昭七年日食有楚滅陳之應二十四年日食有吳滅巢滅徐之應】皆陽微隂盛之證也【以上並本杜欽策】是故十月之交詩人以刺【詩小序大夫刺幽王也】日有食之春秋必書以戒人君不可忽天象也【通旨春秋正人主心術之大法也故不書祥瑞而災異則書譬諸疾疫天時之戾氣也知其可畏而加慎焉則免夫掊擊之患矣肆行陵犯無所忌憚適足以速殺其身矣君子見物之有失常者必恐懼修省而不敢忽况日者衆陽之宗至尊之象乎日有食之春秋所以存而弗削也然災與異不同日有食之常度也故程氏以為災而先儒以為異春秋日食三十六精歷筭者得之幾盡其有常度審矣謂之異非也雖有常度則數不可免然或食於朔或食於夜或食於前或食於後或當食而有隂雲之祥此則人為所感之不同者也故春秋或書日或書朔或書日不書朔或書朔不書日或日朔皆不書或書日有食之既者於以見雖常度不可免而人為所感之不同如此則其應亦随之不可專歸之數而無恐懼修省以答天災矣又况地震山崩水旱虫螟物怪之變本非有常度者乎隱公九年大震電繼以大雨雪而有鐘巫之難晉惠公時河上沙鹿崩而有韓之獲宋襄公時五石隕六鷁退飛而有盂之執成公十六年雨木氷是秋君拘而季孫有苕丘之舍昭公二十五年鸜鵒來巢未幾昭孫于齊公子宋得國其應如影響不可誣也】
三月庚戌天王崩【平王也在位五十一年世子父早卒父之子林嗣位是為桓王穀梁傳高曰崩厚曰崩尊曰崩天子之崩以尊也其不名何也大上故不名也程子傳崩者上墜之形四海之内皆當奔赴魯君不往惡極罪大不可勝誅不書而自見也】
崩者上墜之形【曲禮注自上顚壞曰崩】春秋歷十有二王【愚按春秋歷十有四王悼王立未踰年敬王崩在春秋後故止曰十二王】桓襄匡簡景志崩志葬者赴告及魯往會之也【叔孫得臣葬襄王叔鞅葬景王桓匡簡之葬非卿會不書其人亦見禮意之厚薄】平惠定靈志崩不志葬者赴告雖及魯不會也【趙氏曰不會則不書志不臣也記是以著非也】莊僖頃崩葬皆不志者王室不告魯亦不往也【趙氏曰王室不告魯不赴也哀王室之無人著諸侯之不臣也】諸侯為【于偽反】天王服斬衰【音崔儀禮諸侯為天子斬衰傳曰天子至尊也檀弓天子崩三月天下服】禮當以所聞先後而奔喪今平王崩周人來訃而隱公不往是無君也其罪應【於陵反後放此】誅不書而自見【音現】矣【張氏曰天子崩不書名至尊異於諸侯也喪服斬衰裳苴絰杖絞帶冠繩緌菅屨三年諸侯為天子之禮也天王之喪同軌畢至為臣子者以所聞先後奔喪禮也隱公聞喪而不奔春秋以來送終之禮薄矣聖經詳志以見罪惡之淺深今此平王之崩但書來訃而魯人不往且志武氏子之求賻則隱公之蔑視五十一年天下之共主闕其弔葬無復臣子哀戚之情邈然不以動其心而自同於禽獸則其惡極罪大不可勝誅不待貶絶而自見矣愚按秦昭襄王薨韓桓惠王衰經入弔祠春秋諸侯之事天子不若戰國之君事大國之禮也】或曰萬國至衆也封疆至重也天王之喪不得越境以奔而修服於國卿供弔送之禮訖葬卒哭而除喪禮乎按周書康王之誥太保率西方諸侯入應【應當也禮紀疏謂南嚮當朝正門】門左畢公率東方諸侯入應門右再拜趨出王反喪服此奔成王之喪者安得以為修服於國而可乎【愚按或謂康王之誥所稱諸侯指畿内諸侯而言今考書文曰敢執壤奠則各執壤地所出之物以為奠贄而非常禮執贄之謂也曰庶邦侯甸男衛則為五服諸侯而非王臣食采於畿内者也是時成王始崩同軌諸侯雖不能盡至蓋召公畢公但率諸侯之已至者以受顧命耳】故周人有喪魯人有喪周人往弔謂使人可也魯人不往謂當親之者而不可使人代也【穀梁定元】諸侯歲時或朝覲於京師【成十三年三月公如京師七月公至莊二十二年公如齊二十三年春公至文三年公如晉四年春公至十三年公如晉十四年正月公至成十年七月公如晉葬景公十一年三月公至襄四年公如晉五年春公至十二年公如晉十三年春公至二十八年十一月公如楚二十九年葬楚康王五月公至昭十五年冬公如晉十六年夏公至愚按此傳當有或交好於大國一句恐誤漏也】或會同於方嶽【僖十六年會淮十七年九月公至宣七年會黑壤八年春公至成五年同盟蟲牢六年正月公至襄二十一年會商任二十二年正月公至】或從兵革征討之事【莊五年冬會伐衛六年秋公至二十八年會圍許二十九年春公至襄十八年十月會圍齊十九年正月公至】越境踰時不以為難何獨難於奔喪而薄君臣始終存殁之義哉大非先王之禮失春秋之義矣【通旨崩薨卒大變也不可以為常或崩或不崩或地或不地或卒或不卒或葬或不葬或赴而往或赴而不往或往而書或往而不書於以見誅亂臣賊子撥亂世反之正之意其義大矣如隱三年書天王崩即見公不奔喪不會葬之罪王臣求賻之事他皆放此而觀之可也王氏曰天王崩不名不地非略之天下皆王土故不地以示無外四海皆王臣故不名以示獨尊○劉氏曰左氏曰壬戌平王崩赴以庚戌故書之王崩實赴以庚戌則聖人雖欲遷正亦不可得且於春秋何以見平王非庚戌崩乎公羊云記崩不記葬必其時也非也凡書者皆為我有往者耳其名氏著者命卿也不著者微者也】
夏四月辛卯尹氏卒【尹左作君公羊傳尹氏天子之大夫也其稱氏譏世卿世卿非禮也穀梁傳尹氏天子之大夫也外大夫不卒於天子崩為魯主故隱而卒之程子傳尹氏王之世卿古者使以德爵以功世禄而不世官是以俊傑在位庶績咸熙及周之衰士皆世官政由是敗尹氏世為王官故於其卒書曰尹氏見其世繼也】
尹氏天子大夫世執朝權為周階亂家父所刺秉國之均不平謂何者是也【詩節南山朱子傳尹氏蓋吉甫之後春秩書尹氏卒公羊以為譏世卿者即此也愚按詩常武王謂尹氏指吉甫也家父云尹氏大師又云赫赫師尹則尹氏當幽王時為三公矣此書尹氏卒則來訃于魯也五年傳稱王使尹氏助曲沃伐晉僖二十八年王命尹氏策命晉侯為侯伯文十四年王使尹氏訟周公于晉成十六年十七年尹武公會諸侯伐鄭昭二十三年尹氏立王子朝二十六年以子朝奔楚乃尹文公圉而傳稱尹卒尹固皆其族也詩刺尹氏不弔昊天亂靡有定傳紀尹言多等殺天王之弟佞夫春秋譏尹氏輔子朝簒逆則尹氏始終秉權為亂】因其告喪與立子朝以朝奔楚皆以氏書者志世卿非禮為後鑒也【宣王時吉甫已稱氏春秋惟尹武公兩伐鄭書子其餘經傳所紀悉曰尹氏疑若漢大將軍霍氏專權秉政特寵異之而不名也春秋因其稱氏而筆之於經使後人考之見其累世稱氏檀權為害則為鍳可知矣】或曰世卿非禮裳裳者華何以作乎【裳裳者華小序古之仕者世祿小人在位則讒謟並進棄賢者之類絶功臣之世焉】曰功臣之世世其祿【孟子文王治岐仕者世祿】世卿之官嗣其位【書泰誓商王受敢行暴虐官人以世】祿以報功也故其世可延【書大禹謨賞延於世】位以尊賢也故其官當擇官不擇人世授之柄黨與既衆威福下移大姦根據而莫除人主立而無助國不亡幸爾春秋於周書尹氏武氏仍叔之子於魯書季友仲遂皆志其非禮也公羊子此必有所受矣【薛氏曰先王之制内諸侯禄也外諸侯嗣也有世祿而無世官尹氏則世官矣前王賜之不名所以尊其德也世卿之不名也隳先王之禮而非尊賢之道也王臣不卒尹氏之卒固其交魯之赴而志周之過且紀王官之世也張氏曰平王繼幽厲之後不能擇畀忠賢以修其政而因用致亂之族使之深根固柢而不可拔故春秋即使告終變例書氏以見平王不能中興周室之由而尹氏數百年相繼禍敗所以著世卿不擇賢之弊為後世之深戒也○啖氏曰左氏云君氏卒聲子也不書姓為公故曰君氏按例無有改字以為義者豈有改其本姓乎如此時隱公之母實卒不行夫人禮亦當如定十五年姒氏卒書姓也劉氏曰昭公娶吳故諱其姓謂之孟子今聲子非魯同姓諱姓非義也特書君氏又不足效其為君母若曰君母氏乃可矣龜山楊氏曰聲子而曰君氏是何理須當以尹氏為正莊二十三年傳尹氏王子虎劉卷來訃而不書其爵秩所以正人臣之義趙氏曰王臣赴告非禮也臨川吳氏曰天子之公卿大夫士其生也不外交於諸侯故其死也亦不赴告二百四十二年間惟劉卷王子虎以嘗同會盟而來赴尹氏以王崩為諸侯之主而來赴皆非禮也】
秋武氏子來求賻【賻音附此來求之始左傳王未葬也公羊傳天子之大夫其稱武氏子譏父卒子未命也不稱使當喪未君也求賻何以書譏喪事無求求賻非禮也穀梁傳天子之大夫其稱武氏子未畢喪未爵未爵使之非正也其不言使無君也歸死者曰賵歸生者曰賻曰歸之者正也求之非正也周雖不求魯不可以不歸魯雖不歸周不可以求之求之為言得不得未可知也交譏之程子傳武氏王之卿士稱武氏見其世官天王崩諸侯不供其喪故武氏遣其子徵求於四國書之以見天子之失道諸侯不臣之甚也】
武氏天子之大夫【桓五年傳武氏仍叔之子云者卿大夫子弟以父兄故而見使也家氏曰武氏子仍叔子衘命而出必皆有位於朝今乃以某氏子書公穀於仍叔之子曰父老子代從政世其祿位者也於武氏子乃曰父卒子未命蓋以仍叔為尚存之人武氏為已卒之大夫諦觀經旨皆父在而子世其官者也不然王朝公卿大夫莫非世官世祿之家何獨於此二子而書法異乎曰某氏子云者有父在焉故也臨川吴氏曰稱氏義與尹氏同子者父老而以子攝行卿之事愚按隱五年王使尹氏武氏助曲沃伐晉則武氏之子亦命為卿而尹武皆為世卿可見矣春秋書武氏之子則嫌武氏之子自來求賻仍叔子不加之字又不見其父在】何以不稱使【據桓十五年家父求車稱天王使】當喪未君非王命也【文九年毛伯求金以王居喪亦不稱使王氏箋義王在喪而使大夫求賻罪在冢宰】嗣子定位於初喪其曰未君何也古者君薨諒隂百官總已以聽於冢宰三年【本劉氏傳漢孔氏曰諒信也隂默也信默而不言也】夫百官總已以聽則是攝行軍國之事也以非王命而不稱使春秋之旨微矣於以謹天下之通喪【愚按位有貴賤而生於父母無以異者故三年之喪自天子逹於庶人當喪不稱王使以見天子居喪不發命令則三年之喪無貴賤之殊矣】而嚴君臣之名分【扶問反】也【稱王使則同於至尊稱冢宰使則疑於無王故特不稱使】夫賻以貨財則生者所須索也君取於臣不言求而曰求賻求車求金皆著天王之失道也上失其道則下不臣矣【杜氏曰魯不共王喪致令有求經直文以示不敬張氏曰惠公之薨宰咺歸賵而平王之喪隱公不奔罪不勝誅為政於王室者不能輔王以舉政刑而遣使下求於列國春秋直書以見其隳體失政取輕天下文武之澤斬然矣入隱公三年問經書周室止四事耳而人亡政息王道之不能復興蓋已具見此春秋所以為簡明也高郵孫氏曰春秋之法為上者無求求之失上也失上者卑之卑之者正其上不與有求也為下者無見求見求失下也失下者誅之誅之者正其下不與見求也曰賻曰金因喪而有求者也車無事而有求者也喪事有贈無求而天子有求於下以是為亟也車服上所以賜下而天子有求於下以是為失制矣】
八月庚辰宋公和卒【穆公也在位九年初宣公舍其子與夷而立其弟穆公至是秋公使其子馮出居於鄭而立與夷是為殤公程子傳吉凶慶弔講信修睦鄰國之常禮人情所當然諸侯之卒與國之大故來告則書】
外諸侯卒國史承告而後書聖人皆存而弗削曷為弗削春秋天子之事也古者諸侯之邦交間【去聲】問殷聘而世相朝【周禮大行人凡諸侯之邦交歲相問也殷相聘也世相朝也】蓋王事相從則有和好【呼報反】之情及告終易代則有弔恤之禮是諸侯所以睦鄰國也周制王哭諸侯則大宗伯為上相【息亮反周禮大宗伯朝覲會同則為上相王哭諸侯亦如之】司服為王制緦麻【司服王為諸侯緦衰檀弓天子之哭諸侯也爵弁絰䊷衣】宰夫掌邦之弔事戒令與其幣器財用【宰夫凡邦之弔事掌其戒令與幣器財用凡所共者凡諸侯大夫之喪使其旅帥有司而治之】是王者所以懷諸侯也凡諸侯卒皆存弗削而交鄰國待諸侯之義見【音現】矣卒而或日或不日者何謹則書日慢則書時其大致然也【宣十七年傳君卒書名赴而得禮記之詳也劉氏曰君薨赴以日月禮之常也臣子少慢則赴不具日月大慢則都不赴愚按赴告以日史書其日則經弗削以見列國臣子之謹終赴告略史不書日則經無自而書日以見臣子之慢先君而忽其死生之大變也】卒而或名或不名者何會盟則名於載書聘問則名於簡牘【趙氏曰凡諸侯同盟名於載書朝會名於要約聘告名於簡牘故於卒赴可知而紀也左氏云同盟則赴以名豈有臣子當創巨痛深之日乃忍稱君之名禮篇所録云寡君不禄而已蓋曾同盟知其名故於死時書之以紀易代陸氏曰載書者載盟誓之辭於策具標同盟諸侯之名以告神而每國執一也簡牘者使使來聘及有言命之事皆有簡書也】未嘗會盟聘問而無所證者雖使【去聲】至告喪其名亦不可得而知矣凡此類因舊史而不革者也【劉氏曰左氏云凡同盟赴以名非也王廵狩四岳則四方諸侯各隨其方伯州牧朝于天子死則相哀患則相恤朝聘通焉赴告及焉苟異方殊州生不共事患不共憂則朝聘不相通赴告不相及言同盟則赴以名非也同盟則相赴是也通旨天子崩而不名諸侯薨而名所以别於天子也諸侯不生名大夫生而名所以别於諸侯也大夫書名氏微者名氏不登於史册所以别於大夫也此春秋正名分之法也家氏曰臣子赴君父以名夏殷以前或然周人諱名其赴必不以名春秋卒諸侯以名示諸侯之卒不得與天子等耳王一而已可不名諸侯衆也烏得不名其不名者史失之或微國之君不以名通非例也愚按晉獻公惠公未嘗同會盟通聘問而卒書名宿男同盟子杞子來朝而卒不書名是皆據史舊文也】諸侯曰薨大夫曰卒五等邦君何以書卒夫子作春秋則有革而不因者周室東遷諸侯放恣專享其國而上不請命聖人奉天討以正王法則有貶黜之刑矣因其告喪特書曰卒不與其為諸侯也故曰知我者其惟春秋乎罪我者其惟春秋乎【通旨禮天子曰崩諸侯曰薨大夫曰卒士曰不禄宋公諸侯也何以書卒或曰聖人畧外以别内夫葬皆稱公曾不畧外以别内何也奚獨至於卒而别之乎或曰史官在國承赴為時君惡其薨名書曰卒夫惡其薨名而改書卒猶非良史也春秋以道名分經世之書天子之事聖人之筆削也天時王正猶刋舊史而正之君名直書而不諱豈有避時君嫌惡之名而變亂名實以書之乎然則云何不受命不與其為諸侯也其在生者或在喪而出會或墨纕而即戎或以吉禮從征伐之役皆因此以著諸侯失禮不臣之狀撥亂之意廣矣蜀杜氏曰春秋諸侯專恣不可不黜而降之於魯獨稱薨者非私魯也若於魯一槩而書之則後世無以見正禮之稱也○劉氏曰穀梁云日卒正也今正者日篡者亦日曹伯使其世子射姑來朝則曹伯之嫡也射姑卒有月無日何耶】
冬十有二月齊侯鄭伯盟于石門【此外諸侯特相盟之始左傳尋盧之盟也程子傳天下無王諸侯不守信義數相盟誓所以長亂也故外諸侯盟來告者則書之張氏曰齊國今青州臨淄縣石門齊地在濟南府臨邑縣愚按濟南今濟南路臨淄縣今屬益都路】
外盟會常事也何以書【據外諸侯朝聘交好之類皆不書】在春秋之亂世常事也於聖人之王法則非常也有虞氏未施信於民而民信夏后氏未施敬於民而民敬殷人作誓而民始畔周人作會而民始疑【見檀弓注會謂盟也盟誓所以結衆以信其後外恃衆而信不由中則民畔疑之愚按虞書紀禹征苗誓師之辭哀七年稱禹會諸侯于塗山則誓非始於殷會非始於周矣申盟之對哀公蓋以誓之而畔會之而疑始於殷周耳】子曰大道之行與三代之英丘未之逮也而有志焉【見禮運注大道謂五帝時也英謂英異謂夏殷周英異之主愚按夫子於五帝三代盛時雖未及見而猶有志於行五帝三王之道】諸侯會盟來告則書而弗削者其諸以是為非常典而有志於天下為公之世乎故凡書盟者惡【烏故反】之也【本何氏注詳見元年陳氏曰外特相盟不書必關於天下之故而後書莒紀無足道也齊鄭合天下始多故矣天下之無王鄭為之也天下之無伯齊為之也是故書齊鄭盟石門以志諸侯之合書齊鄭盟于鹹以志諸侯之散是春秋之終始也春秋於隱桓莊之際惟鄭多特筆於襄昭定哀之際惟齊多特筆焉張氏曰隱公十一年之間盟而不食言者惟此石門之盟二君終身未嘗相伐蓋齊方盛強而鄭莊奸猾鄭仇專在於宋故鄭莊恃齊以敵之雖齊間與宋盟好而左右離間必使惟已之從是以石門之盟雖不寒而宋與許紀諸國交受人伐春秋詳書于策使人考其本末而知鄭莊多詐齊僖不義而強二國相與之固列國並被其禍也臨川吳氏曰盟非盛世事也不得已而有蓋為衰世之亂邦罷民設春秋時王政不行諸侯放恣欲以戰伐而敵仇則不得不以盟會而固黨會不足恃而重之以盟人不自信而要之於神故凡書盟者春秋所惡也齊鄭盟石門繼以宋齊衛瓦屋之盟諸侯之黨合而無王近已胚胎齊覇之糾合矣齊鄭盟鹹繼以齊衛鄭沙曲僕之盟諸侯之黨散而無伯遠已醖釀秦雄之并吞矣閱世變者傷之愚按左傳尋盧之盟則春秋之前齊鄭已有盟陳氏以石門之盟為諸侯之合特據春秋所書以立義耳元年盟蔑已特相盟然僅與附庸同歃非關於天下之故惟石門乃肇伯之端故特言之】
癸未葬宋穆公【穆公穀作繆後同程子傳諸侯告喪魯往會葬則書春秋之時皆不請而私諡稱私諡所以罪其臣子】
外諸侯葬其事則因魯會而書【啖氏曰凡諸侯葬魯往會則書之徐邈曰凡書葬皆據我而言葬彼所以不稱宋葬穆公而言葬宋穆公】其義則聖人或存或削曷為或存或削春秋天子之事也傳【去聲】稱諸侯五月而葬同盟至【左傳天子七月而葬同軌畢至諸侯五月同盟至大夫三月同位至士踰月外姻至】同盟謂同方嶽之盟者其生講會同之好【去聲】其没有葬送之禮是諸侯所以睦鄰國也按周制有職喪掌諸侯之喪禮莅其禁令序其事【周官職喪掌諸侯之喪及卿大夫士凡有爵者之喪以國之喪禮莅其禁令序其事】凡諸侯及諸臣葬於墓者則冢人授之兆【域也】為之蹕【禁人不令入】而均其禁【禁所為塋限見周禮冢人】是王者所以懷諸侯也外諸侯葬或存或削而交鄰國待諸侯之義見【音現】矣葬而或日或不日者何備則書日略則書時其大致然也【宣十七年傳葬而不月其略在内劉氏曰公羊云不及時而日渇葬也渇也不及時而不日慢葬也過時而日隱之也過時不日謂之不能葬也當日而不日正也當時而日危而不得葬也非也愚考此葬宋穆公合五月之節而書日穆公非弑其國無亂雖使公子馮出居於鄭馮已去則無謀亂者矣不可謂危不得葬蔡桓侯三月而葬書日蔡季賢而請諡不可謂渇葬齊惠公三月而葬魯君奔喪卿往送葬齊國無難晉悼公三月而葬晉伯方盛平公嗣業諸卿和睦不可謂慢葬而皆不日衛穆公六月而葬宋文公七月而葬並書日二國皆無亂而傳謂宋文公始厚葬不可謂痛之衛桓公十五月而葬陳靈公二十有一月而葬皆不日非不能葬蓋二君被弑故待討賊而後葬也今考或日或時蓋由魯會葬之禮備國史詳而書日經亦書之魯會葬之禮畧國史正書時經亦畧之若夫葬之遲速則據文考事而義自見若國無亂而葬速葬緩皆以著臣子之失禮國有亂而葬不以其時則以著人君不能防微杜漸於其始俾身没弗藏而繼世者不得循送終之節且責臣子及天子諸侯方伯連率之緩於討賊也】卒而或葬或不葬者何有怠於禮而不葬者有弱其君而不葬者有討其賊而不葬者有諱其辱而不葬者有治其罪而不葬者有避其號而不葬者宋殤齊昭告亂書弑矣【宋殤公與夷為督所弑齊昭公子舍為商人所弑】而經不書葬是討其賊而不葬者也【如衛桓公齊襄公賊既討則書葬按舊史必皆書葬如魯翬弑隱公立桓公而討寪氏有死者羽父既自匿其弑君之迹安得不葬隱公晉欒書中行偃弑厲公葬之於翼東門之外齊崔杼弑莊公葬諸士孫之里魯與齊姻親而晉則盟主也以往會葬舊史本皆書葬而春秋削之所以責其臣子之不能討賊也或謂君弑國亂禮不備故不書葬然昭八年楚滅陳陳嬖人袁克葬哀公豈能備禮而春秋書之邪】晉主夏盟在景公時告喪書日矣而經不書葬是諱其辱而不葬者也【成十年公如晉晉人止公使送葬諸侯莫在魯人辱之故不書諱之也】魯宋盟會未嘗不同而三世不葬是治其罪而不葬者也【通旨宋桓公襄公成公三世不書葬者治其罪也】吳楚之君書卒者十亦有親送於西門之外者矣【襄二十八年公如楚及漢楚康王卒二十九年正月公在楚楚人使公親襚四月葬楚康王公及陳侯鄭伯許男送葬至於西門之外】而經不書葬是避其號而不葬者也【坊記春秋不稱楚越之王喪公羊吳楚之君不書葬辟其號也杜氏曰吳楚之葬僭而不典故絶而不書同之夷蠻以懲求名之偽】怠於禮而不往弱其君而不會【愚按邾屢朝魯而滕七君書卒三世不書葬邾亦七君書卒五世不葬莒宿書卒皆不葬是皆怠於弔送欺其微弱非惟不使卿往亦不使微者往會通旨葬非為死者而葬之也亦所以卹生者而助其所不及也】無其事闕其文魯史之舊也【本徐邈】討其賊而不葬諱其辱而不葬治其罪而不葬避其號而不葬聖人所削春秋之法也故曰知我者其惟春秋乎罪我者其惟春秋乎【經書諸侯卒者一百二十有四而書葬者八十有六其間弑而書葬者七卒而書葬七十有九耳○張氏曰宋公爵也其稱公與齊衛異矣穆諡也諸侯合請諡於王然春秋自蔡桓侯之外皆不請於王而私自諡者也家氏曰賤不誄貴少不誄長天子崩誄於郊諸侯薨誄於王春秋諸侯臣子之諡其君者不請於王而私為之諡春秋不削著臣子之罪愚按暴秦以諡法為子譏父臣譏君而除之春秋譏私諡者非謂其臣子譏君父也特以不請於王而罪之耳後世諸侯王宰相百官死而加諡必請於太常其得春秋之旨歟】
春秋胡傳附録纂疏卷一

[book_title]卷二
欽定四庫全書
春秋胡傳附録纂疏卷二
元　汪克寛　撰
隱公中
【壬桓王戌元年】四年【齊僖十二晉鄂五衛桓十六弑蔡宣三十一鄭莊二十五曹桓三十八陳桓二十六杞武三十二宋殤公與夷元年秦文四十七楚武二十二】春王二月莒人伐杞【武】取牟婁【此伐國取邑之始公羊傳外取邑不書此何以書疾始取邑也穀梁傳言伐言取所惡也諸侯相伐取地於是始故謹而志之也程子傳諸侯土地有所受伐之其罪大矣而奪取其土惡又甚焉王法所當誅也杜氏曰杞國本都陳留雍丘縣桓六年淳于公亡國杞似并之遷都淳于僖十四年遷緣陵襄二十九年晉人城淳于
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:37:50-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>