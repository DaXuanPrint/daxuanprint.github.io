<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,诗疑辨证全文在线阅读,诗疑辨证全文在线下载,大玄古籍书库">
<meta name="description" content="六卷,清黄中松著。此书主于考订名物,折衷各家的是非,故以《辨证》名。全书考证伪谬,校定异同,多有根据,是一部留心考据的著作。亦偶有漏误疏略,如论梁山,疑梁山在晋地,用胡渭的雍州有二梁山之说,而不知乾州的梁山与夏阳的梁山乃是一山绵连,孔颖达疏本早有详说;论“黍稷”一条,又不考诸书,仅取雷礼的“黍贵稷贱、黍早稷晚”之说。今存《四库全书》。_诗疑辨证_全文在线阅读_诗疑辨证_全文在线下载_大玄古籍书库">
<title>诗疑辨证_黄中松_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">诗疑辨证</span> <br/>
          作者： <span class="inputVal" id="bkauthor">黄中松</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]204492</span> <br/>
          说明： <span class="inputVal" id="bkdec">六卷,清黄中松著。此书主于考订名物,折衷各家的是非,故以《辨证》名。全书考证伪谬,校定异同,多有根据,是一部留心考据的著作。亦偶有漏误疏略,如论梁山,疑梁山在晋地,用胡渭的雍州有二梁山之说,而不知乾州的梁山与夏阳的梁山乃是一山绵连,孔颖达疏本早有详说;论“黍稷”一条,又不考诸书,仅取雷礼的“黍贵稷贱、黍早稷晚”之说。今存《四库全书》。</span> <br/>
          封面： <span class="inputVal" id="bkimg">Z_5360.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]诗疑辨证
[book_author]黄中松
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]204492
[book_dec]六卷,清黄中松著。此书主于考订名物,折衷各家的是非,故以《辨证》名。全书考证伪谬,校定异同,多有根据,是一部留心考据的著作。亦偶有漏误疏略,如论梁山,疑梁山在晋地,用胡渭的雍州有二梁山之说,而不知乾州的梁山与夏阳的梁山乃是一山绵连,孔颖达疏本早有详说;论“黍稷”一条,又不考诸书,仅取雷礼的“黍贵稷贱、黍早稷晚”之说。今存《四库全书》。
[book_img]Z_5360.jpg


[book_title]提要
钦定四库全书　　　　　经部三
诗疑辨证　　　　　　　诗类
提要
【臣】等谨案诗疑辨证六卷
国朝黄中松撰中松字仲严上海人是书主於考订名物折衷诸说之是非故以辨证为名然亦间有疎舛如古说雎鸠为雕类郑樵及朱子则以为鳬类左传云王雎司马也冯复京规朱传云江淮所有当年恐未入诗人之目已为定论至尔雅云雎鸠王鸠郭注雕类今江东呼之为鹗好在江渚山边食鱼尔雅又云扬鸟白鷢郭注似鹰尾上白是则二鸟明矣乃扬雄许慎皆以白鷢释雎鸠是傎也中松并存其说未免两歧黍稷一条独载雷礼黍贵稷贱黍早稷晚之说按后稷以官名社稷以坛名稷为五谷之长诸书皆然稷并不贱也月令以稷为首种尚书纬云春鸟星昏中以种稷夏火星昏中以种黍是稷亦非晚也中松乃取其说又引家语之文以废羣议不知家语王肃伪撰不足据也韩奕之梁山韩城王应麟两存旧说而其意以在晋为主中松本王肃之说谓皆在燕地持论自确而又疑梁山在晋地且不明乾州之梁山与夏阳者本一山绵亘孔疏最明乃用胡渭雍州有二梁山之说并疑梁山宫为三梁山则支离缴绕弊亦与应麟等矣应田不取郑笺田当作?声转字误之说按陈之为田此声转也?之变陈此字误也中松徒疑?非引而曰读为引以为费力不知?与□同说文解字曰□击小鼓引乐声也其文甚明何足为疑乎至全书之中考正讹谬校定异同其言多有依据可谓详於陆玑而典於蔡卞瑕不掩瑜亦近人中之留心考证者矣乾隆四十三年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
诗疑辨证卷一
上海黄中松撰
诗序
诗序之作说者不同谓为子夏作者郑康成之释南陔【云子夏序诗篇义合论】王子邕之注家语【家语子夏习於诗而通其义注云子夏所序诗今之毛诗是也】梁昭明之编文选是也谓子夏有不序诗之道三【知不及一也暴杨中冓之私春秋所不道二也诸侯犹世不敢以云三也】而谓汉儒附托者韩退之之诗序议也谓大序子夏作小序毛公更足成之者沈重也谓毛诗序子夏所创毛公及卫敬仲又加润饰者隋经籍志也至大序谓国史明乎得失之迹程子【云小序何人所作但看大序即可见如非国史何以知其所美所刺之人】李氏【迂仲云诗序必是当时人所传】信之而朱子【云史掌书蒙诵诗各有其职也】讥之矣范蔚宗谓卫宏从谢曼卿受学作毛诗序郑氏【渔仲云惟序作於东汉故汉世文字未有引诗序惟魏黄初四年有曹共公远君子近小人之语而宏之序至是始行也】朱子【云诗序东汉儒林传分明说道是卫宏作】从之而叶氏【云据史毛公赵人三传为徐故初无谢曼卿者独东汉贾逵传言父徽学毛诗於谢曼卿至显宗时合撰齐鲁韩诗与毛诗同异盖汉自中兴後毛诗始见郑康成与卫宏略先後岂有不知而以宏之序为孔子者】又疑焉王安石以为诗人所自作苏颍滨以首句为孔子之旧而尽去其余蒋仁叔谓诗序之作非出一人一章之中非出一手又陆德明曰旧说起后妃之德也至用之邦国焉名关雎序谓之小序自风风也讫末名为大序成伯瑜曰关雎之序首尾相结冠束二南故昭明亦云大序其余衆篇为小序范处义曰小序一言国史记作诗者之本义也小序之下皆大序也朱子则分诗者志之所之也至诗之至也止为大序自关雎后妃之德也至关雎之义也及各篇之序为小序诸说纷纷讫无所定今观维天之命序有孟仲子【子夏授曾申申授李克克授孟仲子】之言丝衣序有高子【子夏授诗於高行子】之言皆子夏後人则序不全为子夏作矣若果大史所题则变雅中刺厉刺幽之诗家父凡伯辈当厉幽在位作耳大史近在同朝随作随可采何由即称厉幽乎若在後王之时大史追题则方作时何所称据乎然使序至东汉时始有则孔子教门人学诗而未明诗所由作浑然读之何由取益乎孟子言颂诗读书必知人论世则诗之有序久矣序与诗同出不可尽废但其中鄙浅附会者不少则自汉以前经师传授所闻异词不免乖舛耳夫诗有四家犹春秋之有三传也毛诗有序鲁诗韩诗亦有序毛之异於鲁韩犹左之异於公谷也人不疑鲁韩之序而独疑毛序何哉
四诗入乐不入乐
南豳雅颂谓之四诗程大昌曰南雅颂为乐诗自邶至豳为徒诗而不入於乐夫诗者乐之心也【本刘勰】即乐之章【本朱子】也古人作乐有容有声容者文武二舞也声者诗之词也司马迁曰诗三百篇孔子皆弦歌之以求合於韶武之音夫三百篇而皆可弦歌则三百篇皆堪入乐矣今考周礼龠章龡豳诗豳雅豳颂即七月一篇也仪礼燕礼乡饮酒礼皆云工歌鹿鸣四牡皇皇者华笙入奏南陔白华华黍乃间鱼丽笙由庚歌南有嘉鱼笙崇丘歌南山有台笙由仪乃合乐周南关雎葛覃卷耳召南鹊巢采蘩采苹则是四节之乐奏以十八章之诗明矣左传谓肆夏为享元侯之乐文王为两君相见之乐鹿鸣所以嘉寡君也其为入乐之诗明矣季札观周乐使工歌周南召南自邶鄘以讫曹郐则十三国诗皆可歌也卫献公使太师歌巧言之卒章则变雅亦可歌也汉雅乐郎杜夔年老久不肄习於三百篇犹得文王鹿鸣伐檀驺虞四篇夫伐檀驺虞风也而曰雅乐则风雅皆堪入乐又小雅鼔钟之以雅以南毛郑以雅为先王之雅乐则合风雅颂言之也而以南为南夷之乐夫南夷之乐以其人声和而可及於乐故亦奏之三百篇之诗有声不及乐而不可奏者乎故吕东莱以左传所歌之郑风如风雨褰裳将仲子野有蔓草诸篇皆歌於燕享之会皆可为雅乐朱子辨之详争之力而马贵与辈终信吕说今试平心而察之凡诗之入乐而见於经传者其音节和平其义理纯粹奏以飨神而神无怨恫奏以乐宾而宾皆夷怿矣其变风变雅诸诗诚有不可以之祀神以之燕宾者盖乐必有诗而诗未必皆入乐耳然亦各有其音节各有其义理犹不失为中声故夫子录之也毛传释子衿之嗣音曰诵之歌之弦之舞之孔疏谓诵之者背文闇诵也歌之者引声长咏也弦之者以琴瑟播之舞之者以手足舞之也颂诗之道尽於四者之中而诗之为诗不徒以供人吟咏也可知夫声音之道不传已久三百篇之音汉末仅存四篇至晋而尽亡千百载後又乌识所谓韶武之音者何若故朱子论诗专以义理为主论极正大其答陈体仁也曰乐为诗而作非诗为乐而作得之矣
四始五际
诗有齐鲁韩毛四家毛诗出而三家渐废毛氏之学实胜三家其独传者宜也然三家之言时时见於他说学者固可参考其同异而明辨其得失矣夫诗有四始四始不明不足与言诗毛诗序曰风也小雅也大雅也颂也是谓四始诗之至也盖以四者王道兴衰之所由人君能行之则兴废之则衰故谓之四始固统风雅颂之全而言之所以明诗之重也司马迁则谓关雎为风之始鹿鸣为小雅之始文王为大雅之始清庙为颂之始是以风雅颂之首篇为四始其说已偏夫司马迁受学於孔安国孔虽治尚书实传鲁诗之学是四始之说毛鲁二家大同小异鲁固不若毛矣汉翼奉学齐诗闻五际之要【应劭曰君臣父子兄弟夫妇朋友也】孟康注云诗内传曰五际卯酉午戌亥也隂阳终始际会之岁於此则有变改之政也则齐韩合矣而诗纬含神雾曰上统元皇下序四始罗列五际推度灾曰建四始五际而八节通泛历枢之说尤详曰午亥之际为革命卯酉之际为改正辰在天门出入候听卯天保也酉祈父也午采芑也亥大明也然则亥为革命一际也亥又为天门出入候听二际也卯为隂阳交际三际也午为阳谢隂兴四际也酉为隂盛阳微五际也又曰大明在亥为水始四牡在寅为木始嘉鱼在已为火始鸿鴈在申为金始是皆本於齐韩家也五际之说春秋纬演孔图【曰诗含五际六情宋均注六情即六义　翼奉传曰六情更兴废张晏注六情廉贞寛大公正奸邪隂贼贪狠也】亦有之毛氏未尝言则诚有难信者而四始之说特以水木火金之必有始因取诗文以托之夫当日作诗之时既不同作诗之人又不一何以知大明四诗之作必配乎水木火金而水木火金之始也久矣何待大明四诗之作而後知其为始乎况五行不可偏废何以土独不为之说诗尚有风与颂何以独取雅诗为配乎是不若毛氏之说有合乎诵诗闻国政之义而又不流於穿凿傅会也夫即四始之说而毛义为优毛诗之独存也不亦宜乎
风雅正变
风雅有正变其说始於大序郑康成以二南为正风十三国为变风小雅鹿鸣至菁莪为正六月以下俱为变大雅文王至卷阿为正民劳以下俱为变窃意郑所定正风正雅者当已而所分变风变雅有未协夫诗之作所以美善刺恶也一国之中一时之人岂能尽善尽恶此善而彼恶美此而刺彼可也彼善而此恶美彼而刺此可也一人之身或始善而後恶或始恶而後善则亦美其善而刺其恶可也圣人善善恶恶之心初无一成之见也其诗之善而美者即可为正恶而刺者即可为变固不必拘定一国一时一人尔列国间亦有美诗豳风七月陈王业何可谓之变乎雅中车攻斯干崧高烝民诸篇何可谓之变乎必欲以为变或以文中子所谓豳风变而克正惟周公能之之意推之则由正而变为不正可以谓之变由不正而变为正亦可谓之变欤苏传曰王泽之薄也非是人之所能复也亦拘於时世之说耳
国风次第
周南召南邶鄘卫王郑齐豳秦魏唐陈桧曹此周乐之次第也周南召南邶鄘卫王郑齐魏唐秦陈桧曹豳此今诗之次第也周南召南邶鄘卫桧郑齐魏唐秦陈曹豳王此郑氏诗谱之次第也诸儒之说若孔氏【云周召风之正经固当为首自卫以下盖迹其先封善否参其诗之美恶验其时政得失详其国之大小斟酌所宜以为其次】欧氏【云国风之次以两而合之分其次以为比周召以浅深比卫王以世爵比郑齐以族氏比魏唐以土地比秦陈以祖裔比桧曹以美恶比也豳能终之以正故居末】程子【云周召风之正故为首卫首并邶鄘故为变风首诸侯擅相并灭王迹熄矣故雅亡而为一国之风废法失道则畿内不保故次郑君臣之分失则人伦变故次齐如此则无不乱之国魏唐被圣化而亦变魏唐变则先代之风化礼义消亡极矣故次秦秦不用周礼先圣王之遗俗尽矣故次陈桧曹帷於危亡而思周道故为乱之终周先居豳王业所以兴也故次以豳】各不相同夫经遭秦火之後篇什岂无散乱十五国风必有先後之次则一国之风更宜有次今即序说以求诗王风桓王之诗【兔爰刺桓王失信】在平王之前【葛藟王族刺平王】郑风文公之诗【清人刺文公】在庄公之间【遵大路刺庄公失道】一国且然而谓十五国之次不失其旧必强为之说即多穿凿之病故朱传槩不之及近说【云邶鄘卫殷之故墟也诗曰仪监于殷邶鄘卫周之所监也殷不监夏而周墟之周亦不监殷王之所以为王也郑畿内国从王而东故王後次之齐魏唐秦王变而为霸矣定王九年楚入陈而中国无霸故变风终於陈灵桧灭於西周之终天下无主也曹灭於春秋之终天下无霸也乱极思治故终以豳】稍为贯串终亦牵强
周南召南
吕氏春秋曰禹省南土涂山氏女令妾往候之作歌曰候人猗兮实始为南音周公召公取风焉是二南之名南取其音之近於南也诗序曰南言化自北而南也则又本其德化而名之矣盖文王之国在於岐周北近纣都西北近戎狄其风化南行焉故其乐亦名象箾南龠後之说诗者初无异议乃以文王之诗而系之周召者孔氏曰体实为风不得谓之雅二公为王行化故系之二公其理已明又曰文王末年身实称王不可以国风系之王身文王才得六州未能天下统一此二南之人犹以诸侯待之为作风诗不作雅体此实谬说夫文王未尝称王终身为诸侯耳终身为诸侯则其诗自宜为风而不得为雅矣若谓二南之人犹以诸侯待之将文王不肯以诸侯自待耶文王不能事殷而二南之人反以文王服事殷耶且诗为志之所之而风为民俗歌谣之词情动於中而形於言当日二南之人自歌其情并非为文王而择一体以作之也至於二诗之分系二公者序曰关雎麟趾之化王者之风故系之周公鹊巢驺虞之德诸侯之风故系之召公郑笺曰得圣人之化者谓之周南得贤人之化者谓之召南孔氏曰圣人宜为天子贤人宜作诸侯既分系二公以优劣为次先圣後贤故先周後召也详诗序王者二字只作文王二字看据後之追王而称之也【朱子初说云诗言文王之德者系之周公以周公主内治故也言诸侯之国被文王之化以成德者系之召公以召公长诸侯故也此实善体序意者也】郑分圣人贤人者盖指周公为圣召公为贤耳原不以文王一人之身杂施圣贤之教也孔氏和合其说而序之所谓王者诸侯竟以爵位言而分尊卑矣郑之所谓圣是已之圣化所谓贤是祖父之贤行而分彼此矣不尽失其旨耶夫周南召南皆陈文王后妃风化之效难以优劣论【欧阳本义辨之最详】郑渔仲曰二南之诗本其所得之地而系之得之周南者谓之周南得之召南者谓之召南论其地不论其人也其说最为直捷故朱传从之
关雎篇一
关雎之义当以毛传为宗鲁诗说与毛异韩婴说诗本与毛合而其流合於鲁齐诗说实与毛同郑笺申毛说实非毛义朱传用齐诗说实从毛义也司马迁【云周道阙诗人本之袵席而关雎作】杜钦【云佩玉晏鸣关雎刺之】扬雄【云周康之时关雎作为伤始乱也】杨赐【云康王一朝晏作关雎见几而作】皆学鲁诗者也皆以为刺世夫关雎果刺康王则不可谓正风圣人曷为取以冠全经乎朱子以仪礼考之知周公制作时已有此诗且为人子孙无故而扬其先祖之恶於天下何以为风化之首斯言当已韩诗外传曰关雎其至乎仰则天俯则地德之所藏道之所行大哉关雎之道也本不以为刺诗而唐志言韩诗二十二卷外传十卷薛汉习之乃後汉书明帝诏曰昔应门失守关雎刺世注引薛君章句【曰人君退堂后妃御见有度应门击柝鼓人上堂今内倾於色贤人见其萌故咏关雎说淑女正容仪也】忽倍其师说未知何故齐诗五传而至匡衡衡言纪纲之首王教之端与毛诗序云正始之道王化之基者正合也而毛诗序又云关雎后妃之德也风之始也所以风天下而正夫妇也夫曰夫妇则非嫔御之谓矣又云关雎乐得淑女以配君子所谓淑女即指后妃耳毛苌家传有自故其传曰后妃有关雎之德是幽闲贞静之善女宜为君子之好匹三句文势直下是字紧接后妃句其即以后妃为淑女明甚郑氏乃谓善女能为君子和好衆妾之怨【言皆化后妃之德不嫉妒谓三夫人以下】夫雅言文王在宫雝雝而此诗亦儗之关关则文王之家和乐可知如郑之说是文王之衆妾犹有怨恫赖此善女和好之而後文王之家可以齐乎况后妃理隂教治内事何不自和好之而诿诸淑女乎朱传以淑女指后妃而引匡衡语正与毛传合也大戴礼保傅篇曰春秋之元诗之关雎礼之冠昏易之乾坤皆慎始敬终云尔据此而知毛传朱传之真不易也
关雎篇二
逸斋补传云近世说诗以关雎为毕公作谓得之张超或谓得之蔡邕毕公受康王册命为父师尽规固其职也张超蔡邕皆汉儒多见古书必有所据其说同於鲁诗家朱子语类云此诗看来是妾媵做所以形容得寤寐反侧之事外人做不得到此又云看来是宫人作宫人思得淑女以配君子故未得则哀既得则乐逸斋之说固有好奇之病妾媵宫人二而一耳但如朱子前说则以忧乐属之文王後说又似属宫人矣故讥朱者纷起【谓传所云其忧思其喜乐俱未明指为何人以为文王耶则文王初载天作之合嘉礼非迟无为如此近切未得而辗转反侧既得而琴瑟钟鼓似少年轻佻浮露之态矣以为宫人耶则宫人於后妃宜有爱慕之诚不得有求思之事辗转反侧琴瑟钟鼓揆之情理似出无端】今考金吉甫不信大戴礼【云文王十五生武王武王八十一生成王】而援竹书纪年为证谓文王年四十七即位居丧三年其娶在五十之後则文王嘉礼难言非迟矣况当哀而哀止於辗转反侧当乐而乐止於琴瑟钟鼓则哀乐皆不过其则固不害於和平肃雍气象也若宫人被服於文王徽柔之德久已儗成一圣配而洽渭徽音又已饫闻其端自窈窕一见而百凡欣喜踊跃之情都似为淑女者友之乐之囬念当日未得之苦如何不快畅此亦说之可通者也朱子曰读诗只将意思想象去看不如他书字字要捉缚住然则此诗总言后妃之德宜配君子故托词以见意未得而忧既得而乐反复形容而后妃之淑德洋溢於词气之间固非善於立言之人不能作使必凿分文王宫人如何忧至寤寐反侧如何乐以琴瑟钟鼓不免固哉之诮矣况从千百载後书缺有间而能确知其出於毕公也哉
雎鸠
雎鸠之说有二毛苌扬雄许慎陆玑杜预郭璞孔颖达徐铉吕祖谦陆佃严粲为一说欧阳修郑樵朱子为一说一以为鵰类一以为鳬类也毛云雎鸠王雎【杜诗生子百鸟巢百鸟不敢嗔仍为哺其子礼若奉至尊此所以名王雎欤】盖本尔雅也扬许皆云白鷢似鹰尾上白陆云鵰类大小如鹗深目目上骨露幽州人谓之鹫郭云鵰类江东呼为鹗杜云雎鸠王雎也鸷而有别故以为司马主法制毛与扬许汉人也陆居吴郭杜居晋此说之最古者也嗣後徐陆皆以为鹗【鹗性好峙每立不栘所谓鹗立也】孔疏引扬许郭陆四家吕记取扬许郭三家陆雅严缉专取郭义而曰如鹗曰似鹰则皆以为鵰类也则皆以为鸷鸟也欧云诗取有别不取其鸷郑云鳬类多在水边尾有一点白朱子从之且云尝见人说淮上一般水禽名王雎雌雄两两相随然相离每远此与列女传【曰雎鸠之鸟未尝见乘居而匹虞也】所引正相合冯复京讥之曰江淮所有当年恐未入诗人之目然则何所折衷欤夫以他书证诗什不得一二不若以诗求诗之简要也韩子曰仁义之人其言蔼如言为心声诚有不可强者况禽鸟之鸣尤为天籁之所发【郑渔仲曰凡鳬鹜之类其喙褊者则其声关关鸡雉之类其喙锐者则其声鷕鷕此天籁也雎鸠之喙似鳬雁故其声如此】黄鸟之音好聆其音而知其鸟之好矣鸱鴞之声恶闻其声而知其鸟之恶矣今鵰鹗鹰鹫之类未闻其声之和也毛传训关关为和亦本尔雅尔雅曰关关嗈嗈【同雍今本作雍】和也和声之乌性必不鸷唯鳬类有雁雝雝呜鴈卫风咏之鳬类有雎关关雎鸠周南歌之故尔雅合释其义则审关关之义可信雎鸠之不鸷矣毛又训窈窕为幽闲若果鵰类则飞扬跋扈之气胜贪残搏击之心恣何可谓幽闲也子曰关雎乐而不淫一有猛鸷之象便无和乐之意则由后妃之淑益知雎鸠之亦淑矣况鸷鸟不羣观樛木螽斯而更可类推欤然则读诗而未明诗人取兴之义先当考诗人所取之物识其物始识其义也若未明诗人所取之物又当细绎诗人取兴之物识其义亦识其物矣
荇菜
毛传曰荇菜接余【本尔雅】又曰后妃供荇菜以事宗庙则荇固可食之菜也陆疏曰接余白茎叶紫赤色正圆径寸余浮在水上根在水底与水深浅等大如钗股上青下白鬻其白茎以苦酒浸之脆美可按酒唐本草曰鳬葵味甘冷即莕菜江南人多食其说相合苏颂图经独谓今人不食医方尠用岂物性变迁荇至宋而遂不可食耶【如豳风言烹葵今人亦不食矣】又本草及埤雅以荇为即鳬葵而鲁颂毛传及周礼醢人郑注许氏说文张氏广雅皆以茆为鳬葵又陆疏以荇为正员而罗愿尔雅翼谓圆而稍羡诸说互异要之荇与茆本相类茆即蓴而又有鳬葵之名荇虽别名猪蓴而非即蓴荇与蓴叶俱员蓴则极员荇则略锐而长而经言流之采之芼之则荇之可食无疑矣严氏诗缉谓参差训不齐今池州人称荇为莕公须盖细荇乱生有若须然然则诗人之词不苟如此读诗者可轻心掉之哉
琴瑟钟鼓
琴瑟钟鼓诸书言其始作之人各不相同琴书曰昔者至人伏羲王天下削桐为琴琴操亦曰伏羲作琴【长三尺六寸六分象三百六十日广六寸象六合也又上曰池言其平下曰滨言其服前广後狭象尊卑上员下方法天地】杨雄曰神农造琴以定神齐淫僻去邪欲反其天真者也说文曰琴者禁也神农所造【洞越练朱五弦周加二弦】广雅曰伏羲氏琴长七尺二寸神农氏琴长三尺六寸六分是二人皆造琴者也山海经则曰帝俊生晏龙是为琴瑟其说颇异【正字通琴名奇雅者如伏羲婴?贡梓帝命下相柏皇为琴曰丹维曰祖牀帝俊琴曰电母俊之子晏龙琴曰菌首曰白民伊陟琴曰国阿周宣王琴曰向风铭曰情有耳伏寇在是祝琴曰太古楚王子无亏抚琴为洞庭木秋之歌琴曰青翻崔駰琴曰卧氷戴逵琴曰黑鹄逵之子仲若琴曰跃鲂兄勃琴曰应谷柳文畅琴曰春风此数名可与号锺露越绿绮焦尾同备藻绘也】又扬谓舜弹五弦之琴而天下治尧加二弦以合君臣之恩张谓神农琴五弦曰宫商角徵羽文王增二弦曰少宫少商陈阳乐书又谓小琴五弦中琴倍之十弦大琴四倍之二十弦而郭璞注尔雅则言大琴二十七弦云【三礼图琴第一弦为宫次商角徵羽次少宫少商琴有弦有徽有首有尾有唇有足有腹有背有腰有肩有越唇名龙唇足名凤足背名仙人腰名美女越长者龙池短者凤沼临岳琴首絚弦者也岳山琴尾高起絚弦者也城路岳山下路也鴈足支肩下系弦者也轸支足下转扭调弦者也】世本曰庖牺氏作瑟瑟洁也【使人精洁於心淳一於行也】五十弦吕氏春秋曰古朱襄氏之治天下也【多风阳气畜积万物散解故使】士达作为五弦之瑟【以来隂气以定羣生】又曰瞽瞍拌五弦之瑟作十五弦之瑟命之曰大章舜立仰延乃拌瞽瞍之瑟益为二十三弦史记封禅书曰公孙卿为武帝言黄帝使素女鼓五十弦瑟悲帝禁不止故破五十弦为二十五弦乐书又谓五十弦大瑟也二十五弦中瑟即颂瑟也五弦十五弦小瑟也是琴与瑟俱有大小中三等之异尔雅止称大琴谓之离大瑟谓之洒而已【三礼图雅瑟长八尺一寸广一尺八寸二十三弦其常用者十九弦其余四弦谓之蕃蕃赢也颂长七尺二寸广一尺八寸二十五弦尽用也】钟则大者谓之镛其中谓之剽小者谓之栈鼓则大者谓之鼖小者谓之应焉夫钟者空也【释名曰内空受气多故声大】动也【白虎通曰隂气用事万物动成】秋分之音也【说文曰物锺成也】鼓者郭也春分之音也【风俗通曰万物郭皮甲而生】或又以为冬至之音【唐乐志　易通卦验冬至用马革圆径八尺一寸夏至用牛皮圆径五尺七寸】山海经曰炎帝之孙伯陵生鼓延始为钟礼记曰垂之和钟世本亦曰垂作钟吕氏春秋曰黄帝命伶伦与营援铸十二钟以和五音是钟之由来久矣考工记谓鳬氏为钟盖据周时言耳风俗通曰鼓不知谁所作而礼谓土鼓蒉桴苇龠为伊耆氏之乐帝王世纪以为制自黄帝【云黄帝杀兜以其皮为鼓声闻百里】通礼义纂以为创於少昊【云建鼓大鼔也少昊作焉为衆鼓之节】吕氏春秋又曰倕作鼙鼓鞀诸说纷纭年沿世远无从辨其是否姑存之以备考
葛覃篇
序曰葛覃后妃之本也后妃在父母家则志在於女功之事躬俭节用服澣濯之衣尊敬师傅则可以归安父母化天下以妇道也夫曰在父母家则志在於女功之事者【杨龟山以在父母家为归宁之时】追溯之词也曰化天下以妇道若为未嫁之女何言妇道女子十年不出又何言化天下可知序意原以此诗为大姒既归文王後而作尔孔疏泥序遂多迂说【孔以本为本性后妃在父母家本有此性出嫁修而不改妇礼无愆】张横渠诗曰葛蔓生春谷鸟迁女工兴念欲归安不将贵盛骄门族容使亲心得尽欢李迂仲本之以攻诘诸家【云所谓本者但务本而已后妃在父母之家诸家皆以为未嫁之时若以为未嫁下文何以为归安父母其文不相接】最为详悉窃意以序在父母家则志在於女功之事二句划断躬俭节用以下方是此诗本义盖言后妃在父母家时其志固在於女功之事今归文王犹能躬俭节用云云则文义未始不顺也吕东莱最信序说乃以此序为後之讲师附益朱子辨说更加痛斥未免有过於恶序之失而集传之义则诚精当已夫食刍豢者难与食粟衣锦绣者难与衣布既为大者则不屑屑而为小者人之常情也故处贫贱而习贫贱之事分固宜尔惟当富贵而安贫贱之素斯为可贵太姒为大邦之子原不可言贫贱而诸侯之女未必尽嫁诸侯即嫁诸侯未必尽为正夫人也今太姒既为君子之善匹至六州化行之时其势尤盛而勤俭孝敬如此乃见其德之厚而足以为风化之本也子贡传曰太姒将归寜而赋葛覃子曰贵而能勤富而能俭疏而能孝可以观化矣此虽後人赝作之书揆之於理初不谬云至郑笺首章之失【郑以葛延谷中喻女在父母家形体浸浸长大叶萋萋然喻女容色美盛抟黍飞集兴女有嫁於君子之道和声之远闻喻女有才美之称达於四方】欧阳讥之【曰葛以为絺綌耳据下章可验安有取喻女之长大哉】矣不复赘
黄鸟
毛传曰黄鸟抟黍也苏传吕记俱从之朱传则曰黄鸟鹂也名异而实同耳考尔雅释鸟曰皇黄鸟郭注云俗名黄离留亦名抟黍尔雅又有仓庚商庚鵹黄楚雀仓庚黧黄之文邢疏云与皇一也而辨其名者莫详於陆玑名物疏象其形者莫明於杨泉格物论言其性者又有罗愿尔雅翼陆云黄鸟黄鹂留也或谓之黄栗留幽州人谓之黄鸎一名仓庚一名商庚一名鵹黄一名楚雀齐人谓之抟黍当葚熟时来在桑间【故里语曰黄栗留看我桑黄葚熟】应节趋时之鸟也或谓之黄袌杨云鸎黑尾嘴尖红脚青遍身甘草黄色羽及尾有黑毛相间三四月鸣声音圆滑罗云此鸟之性好双飞故鹂字从丽又云鹂必匹飞鵙必单栖而东山之末章以比之子于归者也合观三家之说而黄鸟宛然可见矣
卷耳篇
左传曰嗟我怀人寘彼周行能官人也王及侯伯子男采卫大夫各居其列所谓周行也此诗说之最古者也左传之中赋诗见志断章取义多非诗人之本义若引诗而解其义者诗之义当如是解矣序说实本左传【序曰卷耳后妃之志也又当辅佐君子求贤审官知臣下之勤劳内有进贤之志而无险詖私谒之心朝夕思念至於忧勤也】但毛传言思君子官贤人置周之列位则周为周朝之周杜注云行列也周徧也思得贤人置之徧於列位则周为周徧之周二家之说既不同而后妃之职听内治理隂教善不出闺壶之中业不过笾馈之事何缘得知天下之贤而进之假令后妃之职宜尔武王何以责纣牝鸡司晨周公作易何言在中馈无攸遂乎周家世有贤妃王国实称多士不闻何人为宫闱所荐而贤才亦曷肯由宫闱以进哉後世后宫干预外政始以求贤审官为号已而引用私人徧布要路难以猝去未必非卷耳诗人阶之厉矣且关雎言后妃思得淑女以配已之君子固将以修内职而理隂教也卷耳欲辅佐君子求贤德以寘於官位则修外职而理阳教亦后妃之事不知置文王於何地后妃忧勤如此岂文王果有未进之贤耶张横渠诗闺阃诚难与国防默嗟徒御困高冈觥罍欲解痡瘏恨采耳元因备酒浆曰诚难曰默嗟知序说之难通而迁就其词也朱子定为后妃思念文王之诗其当文王朝会征伐之时羑里拘囚之日则不可考许白云直指为文王拘幽时后妃作盖朝会征伐出有定所归有常期何至忧思若此惟谗谄蔽明天王震怒存亡未卜安危莫定忧伤感人情所不免至怀思而不得见欲升高远望聊寄遐思又马病不可行马岂果病哉守礼义之闲不可得而往也又见其性情之正而足为风化之本此诚理之可通者也子贡传曰文王遣使求贤而闵行役之囏也劳之以卷耳以求贤属之文王既无后宫干政之嫌又与左传官人之说合较诸家为胜
卷耳
物各有名而物之大者有定名微者无定名或取其形或取其色或取其性或随其方言之异遂有一物而数名者要莫如卷耳之甚毛传以为苓耳则本尔雅朱传以为枲耳则本广雅广雅又名胡枲而陆玑谓如妇人耳中璫今或谓之耳璫草图经以为道人头纲目一名猪耳一名喝起草一名野茄皆象其形也郑康成谓是白胡荽则本其色也本经以为地葵陶隐居以为常思菜博物志以为羊负菜本草又名进贤菜一名缣丝菜则原其性也幽州人谓之爵耳江东呼为常枲幽冀之间称襢楚人以为葹盖其方言之异也朱子又谓即苍耳【列子释文引苍颉篇陆氏埤雅引荆楚记及冯氏诗疏皆以卷耳为苍耳】合之本名卷耳共得二十名乃考本草有苍耳别名卷耳其实味苦甘温叶味苦辛久服益气耳目聪明强志轻身陶隐居谓今伧人皆食之陆玑亦言可煮为茹【叶青白色似胡荽白华细茎】郑夹漈则云诗言采采卷耳以其可茹也即今卷菜如连钱者是若苍耳但堪入药不可食其说独异【闻老农云今俗名旱蓼母者即是叶甚大茎细硬子如枣核而有刺着人衣难去人果不食】又张横渠【见前】吕和叔【云因采卷耳而有所思念及酒醴之事】皆以采卷耳为酿酒之用观崔寔月令固有伏後为蘜之说然用苍耳之汁所造者为神蘜而非酿酒之蘜也神蘜只堪入药张吕二家殆因下章金罍兕觥而为此说耳又陆疏以为蔓生【四月中生子】郭注以为丛生【形如鼠耳丛生似盘】蔓生之物易盛丛生者尤易易生之物品贱而实微故屈子以比小人也【离骚薋绿葹以盈室是也】而广其名以藏其身使人莫可究诘非有明监孰能察之者哉
金罍
韩诗说云金罍大夫器也天子以玉诸侯大夫皆以金毛诗说云金罍酒器也诸臣之所酢人君以黄金饰尊大一硕【礼图六彜为上受三斗六尊为中受五斗六罍为下受一斛】金饰龟目盖刻为云雷之象孔疏曰韩诗说谓天子以玉经无明文谓之罍者取象云雷博施如人君下及诸臣毛诗说诸臣之所酢与周礼文同【周礼司尊彜云献象着壶大山六尊皆有罍诸臣之所酢也注云罍亦刻而画之为山云之形】则人君黄金罍谓天子也周南王者之风故皆以天子之事言焉孔氏此说最为害义周南为王者之风此小序之说由後而言之也岂后妃作诗时即自居於王者而以天子之事言乎且如其意文王实受命称王矣就此诗而论后妃志在求贤则贤未在位也维师尚父犹为钓徒泰颠闳夭辈尚安罝网也何敢侈然自居於王者哉乃文王实未为天子而以天子之事言之以之者谁乎据经言金罍而文王为诸侯太姒为诸侯夫人则金罍为诸侯之器明矣人君者天子诸侯固皆可称毛氏此传则指诸侯言耳
兕觥
韩诗说云觥容五升毛诗说云觥容七升说文【云觥罚有过一饮而尽七升过多韩说为是】从韩朱传从毛盖毛但以觥为角爵【孔云以其言兕必以兕角为之　三礼图云以兕角为之先师说云刻木为之形似兕角盖无兕者用木也】则爵之大者何妨七升乎朱子又谓周礼有觥罚之事【地官闾胥掌其比觥挞罚之事注云觥挞者失礼之罚也觥用酒其爵以兕角为之】又云觥其不敬者【春官小胥职】但谓以觥罚之非必觥为罚爵也其言尤允考韩诗说【云觥廓也所以着明之貌君子有过廓然着明】郑笺【云飨燕所以有之者礼自立司正之後旅酬必有醉而失礼者罚之亦所以为乐】杜注【云兕爵所以罚不敬言小国蒙赵孟德比以安自知免此罚戮】孔疏【云知飨有觥者七月云朋酒斯飨称彼兕觥成十四年左传卫侯飨苦成叔甯惠子引诗云兕觥其觩旨酒思柔故知飨有觥也飨礼之初示敬故酒清而不敢饮肉乾而不敢食其末亦如燕法乡饮酒大夫之飨礼亦有旅酬无算爵则飨末亦有旅酬恐其失礼故用觥也知燕有觥者昭元年左传郑人燕赵孟穆叔子皮及曹大夫兴拜举兕爵是燕有兕觥也燕礼立射人为司正之後君命安宾又升堂皆坐命之无不醉於此以後恐其失礼故知宜有觥也】陆雅【云老子曰兕无所投其角兕善抵触故先王之制罚爵以兕角为之酒阳物也善发人之刚其过则在抵触故先王制此以为酒戒】觥之为罚确有可据但正礼之爵有五韩诗说一升曰爵【爵尽也足也】二升曰觚【觚寡也饮当寡少】三升曰觯【觯适也饮当自适也】四升曰角【角触也不能自适触罪过也】五升曰散【散讪也欣不自节为人谤讪也总名曰爵其实曰觞觞者饷也】礼器【曰宗庙之祭贵者献以爵贱者献以散尊者举觯卑者举角】辨其用者详矣今诗屡言爵爵实为总名其觚觯角散四者并未咏及独咏觥者凡四何诗人之先罚欤扬雄太玄经觥羊之毅注觥羊大羊也盖止取大为义觥容七升固大容五升亦大矣罚人者取其爵之大故必用觥而酌以大斗非罚亦何妨用觥乎说文觥本作觵云兕牛角可以饮者也【其状觵觵故谓之觵　徐曰觵曲起之貌】但言可以饮则不专为罚爵矣檀弓杜蒉扬觯正韵以觯为罚爵罚既有时用觯则觥亦有时非罚耳
樛木篇
朱子尝言始亦依序为说继而疑其难通後乃知尽去序说而诗旨始明窃意集传中尚有去之未尽者敢为朱子进一解樛木序言后妃能逮下毛传甚简郑康成因依之立说而朱传亦从之以此序稍平故尔乃郑笺从序以经之君子指文王朱传从序以君子指后妃依郑则经序不相符依朱则训诂未的确也序言后妃能逮下则此诗自当专美后妃乃如郑说则逮下之意微寓於樛字之中下皆专说文王实乖体制且后妃之逮下自有恩德以及之郑乃谓以善言逮下而安之其义失之太浅衆妾之次序相从固是礼仪之一节郑谓妃妾以礼义相与和又谓衆妾以礼乐乐其君子未知礼义之即为礼乐欤礼乐之非即礼义欤其义又失之过深中庸言文王之无忧也以王季为父以武王为子故也洵如郑说文王特赖衆妾而无忧耳岂其然乎朱子谓以文义推之君子不得不指后妃若指文王恐太隔越了故易笺义而证以小君内子之文於诗之上下血脉固觉贯通而后妃有君子之德即以君子目之如世所称女中丈夫者乎然此实出自朱子创解经传称女人为君子者未之概见故後人多疑之此朱子犹未尽去序之故也申公说曰南国慕文王之德归心於周赋樛木直指为文王其书虽伪托其义实正大絶去许多葛藤亦说经之一快也夫书言文王徽柔懿恭易言内文明而外柔顺文王以之则小心翼翼昭事上帝者文王所以为樛木之实也经始勿亟庶民子来者葛藟累之於内也虞芮质成文王蹶生者葛藟累之於外也夫人君不以崇高絶物自处而以谦恭育物为心人人得而亲近之人人得而喜乐之矣天下皆乐其心宁有不乐者乎不言福禄而福禄自至乐只君子福履绥之此岂弟之君子所为干禄岂弟也瞻彼旱麓言思其足南有樛木言观其曲通斯意也朱子或不以为戮
桃夭篇
序曰桃夭后妃之所致也不妒忌则男女以正昏姻以时国无鳏民也朱子辨说以序首句为非是故集传专主文王之化言窃考汉之二赵隋之独孤唐之武后皆以妒忌之心职为厉阶人君固不可无内助之贤共宣化理然地道无成妇德不专夫人以扶人为号者也壼内之事后妃主之壼外之事天子主之各有其职今周南十一篇惟汉广汝坟为文王之化余皆归美后妃将壼外之事亦后妃主之文王徒拥虚器而毫无擘画乎况后妃不妒忌之美未足以建极兴邦也不妒忌者只是克已一面工夫耳世间赋性温柔之妇不为河东吼者亦所在多有而庸碌无能何足称美王安石谓礼义明则上下不乱故男女以正政事治则财用不乏故昏姻以时诚探本之论也而李樗非之谓此乃出於风化非缘政事之治盖言政事则教由文王惟本风化则德由后妃既欲归美后妃自略政事一边但思周南之人虽感后妃之风化而礼义不明必致苟合财用不足何以为悦空空一后妃之不妒忌而天下之男女昏姻已各得其正各及其时岂理也哉李又引太王爱厥妃当是时内无怨女外无旷夫为证不知太王当日原有与民同之之政在故齐一家而国中之家皆齐耳不然齐王之好色何以终不若太王之好色耶故专美文王固无损於后妃专美后妃便已遗漏文王序说朱传其为优劣於此可见若谓文王圣德之盛又得圣女为配肃雝者章教於外窈窕者助理於内相得益彰而天下感化覩之子而知其宜家宜室则於理不颇而诗旨亦得矣
之子于归
毛传曰宜以有室家无踰时郑笺曰妇人皆以年盛时行二家於本诗皆不明着昏姻之时孔氏谓毛以三章皆得秋冬时郑以为得仲春时者盖据东门之杨传【曰男女失时不逮秋冬】行露蔓草之笺【皆引周礼仲春之月令会男女之无夫家者为证】及绸缪之传笺【毛以三星为参星在天则可以嫁娶矣十月时也在隅十一月十二月也在户正月也邮以三星为心星昏而不见嫁娶之时也在天三月之末四月之中也在隅四月之末五月之中也在户五月之末六月之中也】以为断耳而冯氏谓二家之说合之则两得离之则两伤象语【云霜降而妇功成嫁娶者行焉氷泮而农桑起昏礼杀於此】孙卿韩婴【皆言霜降迎女氷泮杀止】夏小正【云二月绥多士女绥安也冠子娶妇之时也】月令【仲春祀郊禖盖玄鸟生乳之月以为嫁娶之候天子重而祀焉】白虎通【云嫁娶以春何也天地始通隂阳交接之时也】皆二家所证据未易评定得失今考家语又言冬合男女秋班爵位董仲舒曰圣人以男女隂阳其道同类天道向秋冬而隂气结向春夏而隂气去故霜降而迎女氷泮而杀止与隂俱近而阳远也此亦足为毛说之证而诗人所咏吉士诱怀春之女公子悲迟日之归熠燿兴结缡之感多举春为言月令仲春之月桃始华而此诗言桃华而之子于归据所见为兴则郑说长矣故朱子从郑然先王制礼尽天下之昏姻而迫以一月之期则失时之叹岂独一绸缪之良人粲者乎恐媒氏之所会亦不胜其会而奔者十八九矣夫夫妇为人伦之首故昏义着於礼经亲成男女掌之大宗伯典至重也惟寛之半载之期可以随其时之迟速而为礼之隆杀秋冬之时裕六礼行焉仲春之时迫六礼减焉氷泮而杀礼氷未泮之时不容杀矣仲春不禁奔春未仲之时不容奔矣古者媒氏之设原以掌万民之判凡男女自成名以上皆书其年月日名焉令男三十而娶女二十而嫁则所以正其礼而防其失者綦严仲春之令特以小民时有贫乏不得备礼者寛此万不得已之条耳若专以不禁为职既不禁矣恶用是媒氏为哉以此观之毛说不可尽废而仲春之月时和景明尤为吉日良辰故嫁娶者独盛而诗人多歌之尔
兔罝篇
序曰兔罝后妃之所致也关雎之化行则莫不好德贤人衆多也朱子谓序首句非是盖桃夭言男女昏姻之事以为后妃所致理犹相近此诗言贤人衆多断系文王德化之所致也旱麓之咏文王曰岂弟君子遐不作人棫朴之咏文王曰周王夀考遐不作人可知人才之作兴固本文王之德尤本文王之夀而文王之化必见於作成一世之人才者为至又非一时鼓舞作兴之所能也长养训诲之久涵育薰陶之深而後人才蔚起多士济济焉此诗正成人有德小子有造之验乎且诗中明有公侯字即指文王也【朱子此诗极其尊称不过曰公侯而已亦文王未尝称王之一徵】诗言文王而序必归之后妃其不可也明矣【申公说文王闻闳夭泰颠散宜生皆贤人而举之国史咏其事而美之】又毛传此诗不言兴朱传以为兴以为兴则兔罝虚而武夫实兔罝武夫作两人看不以为兴则兔罝之人即是武夫作一人看郑康成【曰此兔罝之人贤者也有武力可以为将帅之任】董彦远【曰文治于岐四方无侮武夫无所用其力相与从事罝网以消磨其壮心焉耳】范逸斋【曰诗人偶见兔罝者知其人勇而难犯】吕记朱子初说【曰闻橛杙之声而视其人甚勇可以为国干城者也】皆作一人看作一人看则宜作赋读矣集传既定为兴则以为两人始得乃曰虽兔罝之野人而其才之可用如此亦作一人看何自乖其例耶李黄集解黄氏櫄原本【曰兔罝之术不仁武夫以勇力自恃皆风化所难至者也今兔罝之人有至诚恭敬之心勇暴之夫有爱民忠君之德设此两事以见贤人衆多而风化之在人者深也】平分两项而都非实境夫耕莘之夫可享天心耨冀之子堪膺晋赏兔罝之中宁乏贤才然伊尹冀缺之俦古今不数槩见而鼓刀屠狗卖缯之辈岂皆滕郦樊灌耶且既知其可为腹心何以尚使之罝兔耶欲明贤才之盛反露弃贤之失诗人立言当不若是则黄氏之说似为有理
芣苢篇
文选注薛君章句【云芣苢伤夫有恶疾也芣苢虽恶臭乎我犹采取而不已者兴君子虽有恶疾我犹守而不去也】及刘向列女传【云蔡人之妻者宋人之女也既嫁於齐而夫有恶疾其母将改嫁之女曰夫不幸乃妾之不幸也奈何去之适人之道一与之醮终身不改且采采芣苢之草虽具恶臭犹始於捋采之终於怀襭之况夫妇乎乃作芣苢之诗】其说大略相同薛汉为韩诗学而刘向乃楚元王之孙元王与申公俱受鲁诗於浮邱伯向之言诗必出於鲁则是诗韩鲁合矣毛诗序曰芣苢后妃之美也和平【郑云天下和政教平也】则妇人乐有子矣郑孔【云文王三分天下有其二言天下者以其称王必以天下之辞故驺虞序曰天下纯被文王之化是也】颇乖其旨朱传但主家室和平而不取乐有子之说今观尔雅以芣苢为车前【曰芣苢马舄马舄车前疏云药草也别三名郭云今车前草大叶长穗好生道边江东呼为虾蟆衣】陆玑曰其子治妇人难产【云马舄喜在牛蹟生故云车前当道幽州人谓之牛舌草可煮作茹大滑王肃引周书王会云芣苢如李生於西戎王基驳云王会所记杂物奇兽皆四夷远国各齎土地异物以为贡贽非周南妇人所得采是芣苢为马舄之草非西戎之木也】陆佃曰善疗孕妇难产及令人有子本草亦云车前子强隂益精令人有子【云一名当道一名牛遗一名胜舄生真定平泽邱陵阪道中陶隐居云子性冷利仙经亦服饵之令人身轻不老韩诗乃云芣苢似李食其实宜子孙是为谬矣国经云春初生苖叶布地如匙面累年者长及尺余如鼠尾花甚细青色微赤结实如葶苈赤黑色今又五月采苗七月八月采实】韩诗说云食其实宜子孙合诸说徵之则序之言实为可信故集传仍载陆说细绎诗人之词非家国雍熙而无干戈之扰夫妇和合而无流离之悲时清岁稔而无征役之苦何以能优游自得相与赋诗而乐其事哉岐周太和气象於此可想初未尝有遭遇不偶如柏舟自矢之意且芣苢可鬻为茹神仙服食经以为雷精实服之行化【八月采地衣地衣者车前实也】并非恶臭之物则毛固胜於韩鲁矣又子贡传曰文王之时万民和乐童儿歌谣赋芣苢其言颇得诗旨即一鲁诗家而亦有异同耶韩诗说既云直曰车前瞿【生子两旁者】曰芣苢【见释文】以芣苢为即车前与毛传同矣又曰芣苢泽泻也【见冯疏】考本草车前泽泻实为二物殆以芣苢有马舄胜舄之名而误与
乔木
毛传曰乔上竦也郑笺曰木以高其枝之故故人不得就而休息也一止言其上竦一则言其枝之高二家自相接成验今木性下枝繁茂树必低矮删去其繁枝则渐长而渐高矣乔字本训高而木之高者其枝亦高耳朱传则曰上竦无枝曰乔盖本苏颍滨郑风注考尔雅释乔之义有五句如羽乔【郭注树枝曲卷如鸟毛羽】上句曰乔如木楸曰乔【郭注楸树性上竦】槐棘丑乔【郭注枝皆乔竦】小枝上缭为乔【郭注细枝皆翘缭上句者为乔木】一则明言小枝余则郭璞注多言其枝未知颍滨何所据而言其无枝也岂以尔雅小枝上缭为乔无枝为檄二句文相连而偶误耶则读书之疏略甚矣抑以木若有枝即可休其下而得其?今言不可休遂意其无枝耶则立说之创辟甚矣赵岐注孟子亦但言高大树木耳朱子於诗之无关大义处间有疎忽此类是也
休息游女
陆氏【释文曰休息并如字古本皆尔本或作休思此以意改尔】以休息为是孔氏【正义曰经求思之文在游女之下传解乔木之下先言思辞然後始言汉上疑经休息之字作休思也经之大体韵在辞上疑休求字为韵二字俱作思但未见如此之本不敢辄改尔】以休思为是孔说颇有理而言不敢辄改其解经亦慎矣王伯厚谓汉广不可休息朱子从韩诗作不可休思小旻是用不集朱子从韩诗作是用不就考今木集传思仍作息就仍作集顾宁人疑王氏所见之本是朱子未定之本然则朱子亦不敢轻改与孔同也至孔氏释游女之义甚正【云内则女子居内深宫固门阍寺守之则贵家之女也庶人之女则执筐行饁不得在室故有出游之事】朱传曰江汉之俗其女好游汉魏以後犹然如大堤之曲可见也【刘云大堤汉水之堤大堤曲宋随王诞为襄州时作乐府遗声都邑三十四曲有此曲】後人谓女子无故出游冶容诲淫非善俗也被文王之化者尚有此乎刘宋时六朝猗靡之习岂成周盛时所宜见风俗随时而变自周迄宋千五六百年安得相同况大堤所咏乃侠邪娼女引彼证此尤为不类此足补朱子之阙
汝坟篇
刘向列女传曰周南大夫受命平水土过时而不来其妻恐其懈於王事言国家多难惟勉强之无有谴怒遗父母忧乃作诗毛诗序曰汝坟道化行也文王之化行乎汝坟之国妇人能闵其君子犹勉之以正也二家之说相合朱子於此序无辨集传复引用序说序可从则从之岂必故为立异哉後汉书周磐传诵诗至汝坟之卒章慨然而叹注薛君章句云鲂鱼赬尾鱼劳则尾赤君子劳苦则顔色变王室政教如烈火矣犹触冒而仕者以父母甚迫近饥寒之忧为此禄仕是以此诗为思亲之作也据诗妇人则以夫为君子未有以父母为君子者是诗言未见君子既见君子真夫妇之词也周磐之叹或亦断章之意尔子贡传受辛无道商人慕文王而归之赋汝坟申公说商人苦纣之虐归心文王而作是诗二说亦得诗旨
父母孔迩
郑笺曰父母甚近当念之以免於害不能为疏远者计也是以父母为行役者之父母而以近对疏远言则近为亲近之近也说与刘向合刘辰翁从之【云父母行役者之父母也】但郑以本句为勉之以正夫勉之以正而止以已之父母为言犹未见公而忘私国而忘家之义欧阳辟郑说而本义曰父母之邦当自宣力黄实夫又讥之矣吕记张广汉曰劳苦之极从而寛之曰王室虽如毁而文王在迩有以恤我也苏传曰有文王以为之父母可以无久病矣以父母指文王言朱传前说本苏张也後一说本刘郑也而严缉谓以父母喻文王非以服事殷者之所安夫文王固无图度天命收服民情之心而民心之向慕乎文王尊之亲之奉以父母之称自非文王之所能禁故以服事殷者文王事君之大节父母孔迩者斯民戴德之至情二者原不相悖且诗在周南序曰文王之化行乎汝坟之国则以父母指文王於事情为切於文义为顺也
麟之趾篇
序曰麟之趾关雎之应也关雎之化行则天下无犯非礼虽衰世之公子皆信厚如麟趾之时也【郑云关雎之时以麟为应後世虽哀犹存关雎之化者君之宗族犹尚振振然有似麟应之时无以过也　孔云此麟趾处末者有关雎之应也关雎之化行谓螽斯以前天下无犯非礼桃夭以後也虽衰世之公子皆信厚此篇三章是也此篇处末见相终始故历前篇以为此次既因有麟名见若致然编之处末以法成功也太师编之以衆应叙者述之以示法耳不然此岂一人作诗而得相顾以为终始也郑答张逸云哀世者谓当文王与纣之时而周之盛德关雎化行之时公子化之皆信厚与礼合古太平致麟之时不能过也由此言之不致明矣按中候楃河记云帝轩题象麒麟在囿又唐传云尧时麟麟在郊薮又孔丛云唐虞之世麟凤游於田古太平时行关雎之化至极能尽人之性能尽物之性太平化洽故致麟文王时殷纣尚存道未尽行四灵之瑞不能悉致序云哀世之公子明由衰故不致也】朱子辨说止云之时二字可删集传则谓关雎之应得之盖文王后妃有关雎之德故其子姓公族皆有仁厚之应盛德之感有不期然而然者耳然以为感应则近理以为瑞应则多诬窃谓序之首句欧公辨之最明【曰前儒为毛郑学者自觉其非乃为曲说云实无麟应太史编诗之时假设此义以谓关雎化成宜有麟出故借此麟趾之篇列於最後使若化成而麟至尔然则序之所述乃非诗人作诗之本意是太师编诗之义也毛郑遂执序意以解诗宜其失之远也】自衰世以下程子讥之【云自衰世以下序之误也麟趾之时麟趾不成辞言之时谬矣】至关雎之化行二句亦觉鹘突郑孔之误由此致也郑孔之意似古行关雎之化时麟出为瑞今文王犹存关雎之化能使君之宗族振振然如麟应时则行关雎之化者不自文王始也文王特存而不失耳夫序称关雎为后妃之德郑孔无异说既关雎为后妃之德奈何别求行关雎之化之人耶此诗自当以朱传为纯正
麟
毛传以麟为信而应礼故振振亦训信厚孔氏申之【曰哀十四年左传服?注云视明礼修而麟至思睿信立白虎扰言从乂成则神龟在沼听聪知正而名山出龙貌恭礼仁则凤凰来仪驺虞传云有至信之德则应之是与左传说合也说者又云人臣则修母致子应以昭二十九年左传云水官不修则龙不至故也人君则当方来应是以驳异义云玄之闻也洪范五事一曰言於五行属金孔子时周道衰於是作春秋其言可从故天应以金兽之瑞是其义也笺公子信厚与礼相应有似於麟申述传文亦以麟为信兽驳异义以为西方毛虫更为别说】谓与左氏说合修母致子也【按左传服虔注云视明礼修而麟至思睿信立白虎扰则麟之至非由信信之应不为麟也孔又引郑驳异义所云则是麟本金兽信属土土生金修母致子故推本於信欤然孔自谓说者又云人臣则修母致子人君则当方来应文王虽未称王既为西伯宁非人君乎自应当方来应矣且考洪范五行之配五事听是金言是火貌是水视是木思是土此吴仁杰之说朱子信之而蔡氏从之者也则言又未尝属金而哀公十四年之麟见未必为孔子作春秋而来矣】其说本於礼斗威仪【云君乘金而王其政平麒麟在郊】及蔡邕月令【云天宫五兽中有大角轩辕麒麟之信麟生於火游於土故修其母致其子五行之精也】然春秋运斗枢【曰机星得则麒麟生万人夀】春秋保乾图【曰岁星散为麟】皆不言其所属春秋演孔图【曰苍之灭也麟不荣也麟木精也　宋均注麟木精生水故曰隂水气好土土黄木青故麟色青黄不荣谓见泄也】以为木精春秋感精符【曰王者不刳胎不剖卯则出於郊　又云麟一角明海内共一主也　明王动则有义静则有容乃见】何法盛徵祥记【曰麒仁兽也牝曰麟牡鸣曰游圣牝鸣曰归和夏鸣曰扶幼秋鸣曰食绥】张楫广雅【曰麟者含仁怀义行步中规折旋中矩游必择土翔必後处不履生虫不折生草不羣居不旅行不犯陷穽不罹罘?文章彬彬】许氏说文【云麒仁兽也麐牝麒也】陆氏诗疏【曰麟麕身牛尾马足黄色图蹄一角角端有肉音中锺吕行中规矩游必择地详而後处不履生虫不羣居不旅行不入陷穽不罹罗网王者至仁则出】皆言其仁即末章郑笺云麟角之末有肉示有武而不用则亦有仁意也程子曰【关雎始于袵席及於子孙至於宗族以被天下故自近而言之】麟取其厚趾定角皆於麟取之有仁厚之象也朱子从之遂易信厚为仁厚严粲辈从朱良是
采蘩篇
序曰采蘩夫人不失职也夫人可以奉祭祀则不失职矣毛郑孔无异议而後儒复有亲蚕之说【子贡传诸侯之夫人勤於亲蚕赋采蘩　申公说采蘩美夫人亲蚕之诗】朱传两存之【观朱子答潘时举陈埴两问亦姑存後说以备一解耳】夫奉祭祀者夫人之职也国君取夫人之词曰请君之玉女与寡人共有敝邑事宗庙社稷则苹蘩蕰藻之荐者夫人之事也夙夜将事之敬者夫人之心也采於沼沚之中用於宗庙之内竦敬於未祭之前舒迟於既去之後非被文王后妃之化何以能周旋中礼若是哉斯乃可以配君子而事宗庙所谓不失职也序说实得诗旨亲蠺之说一因蘩以生蚕诗言采蘩宜为蚕事一因诸侯夫人奉祭服副今诗言被则次也故生异说考豳风七月言蚕事曰采蘩祁祁似此诗亦言蚕矣然蠺事重桑故七月言蘩者止一句而言桑者特详且公所即公桑以桑名其室重桑也故有告桑之文此诗果为蚕事何不言采桑而特言采蘩乎夫蘩之类不一有生蚕之蘩有为葅之蘩生蚕者陆生者也七月之所采也为葅者水生者也此诗之所采也七月之蘩尔雅之蘩皤蒿也此诗之蘩尔雅之蘩由胡也【按毛传释此蘩为皤蒿朱传训为白蒿李时珍谓白蒿有水陆二种尔雅通谓之蘩曰蘩皤蒿者即今陆生艾蒿也辛薰不美曰蘩由胡者即今水生蒌蘩也辛香而美今依李为说】蚕性畏湿故用陆生之蘩此诗言采于沼沚则水生之蘩也董氏谓南国岁味莫先於蘩孟氏谓春初先诸草生其叶生挼【奴禾切又宣锥切按揉也】醋淹之为葅甚益人而左传合苹蘩蕰藻为涧谿沼沚之毛则此诗之蘩之为水生信矣明乎蘩之性则此诗之不为亲蚕自明矣若夫诗之言被也郑孔之说【郑以视濯既饎爨之事解在公以祭事毕夫人释祭服而去解还归皆非正祭之时孔谓特牲夕陈鼎於门外宗人升自西阶视壶濯及笾豆即此所云夜夙兴主妇亲视饎爨於西堂即此所云夙】皆有据何楷以射义言士以采蘩为节士不敢当国君夫人而归之三宫夫人世妇然以内外官之品计之三宫夫人世妇亦非士所敢拟也且三宫夫人世妇乃天子之礼序言鹊巢驺虞诸侯之风也以诸侯之风而引天子之礼更无当矣故说诗者必先格物而穷理物格则可以识诗人托兴之意理明则不为前人之说所眩不然而以臆为断其不为经之害者几希
草虫阜螽
毛传曰草虫常羊也尔雅【云草虫负蠜】郭璞【云常羊也】注同陆玑诗疏【云小大长短如蝗奇音青色好在茅草中】杜预左传注【注云蜚负蠜如蝗虫　疏云负蠜岁时常有非灾虫蜚一名负盘此注相涉误为蠜耳】皆以为蝗类而陆佃以为即蚯蚓【曰一云蚯矧即负蠜亦以类应草虫鸣於上风阜螽鸣於下风而风化】罗愿更引张衡语为证【云蚓虽微物其启闭有时故月令孟夏蝼蝈鸣後五日蚯蚓出冬至之日蚯蚓结皆以纪候夏夜好鸣於草底江东谓之歌女或曰鸣砌张衡云王蟺鸣则阜螽跳是则蚓为草虫也】窃意蚯蚓孟夏即鸣螽类五月始跃其出不同时而负蠜似蝗阜螽为蝗不类之类故诗人举以寄意若蚓与蝗絶不相类诗人何忽有怀於二虫乎是当从陆杜矣尔雅又曰阜螽蠜毛氏本之以释诗而李巡注雅【云蝗子也】陆玑疏诗【云今人谓蝗子为螽子兖州人谓之螣许慎曰蝗螽也蔡邕曰螽蝗也明一物也】以为即蝗陈藏器【唐人】以为如蝗【云阜螽蚯蚓二物异类同穴为雌雄阜螽如蝗江东人呼为舴艋有毒】盖陈以蝗是灾虫刘向所谓介虫之孽也非所恒有诗人不宜咏之耳然今田中亦间有一二不为灾者而谓与蚓同穴未之敢信陆佃谓草虫阜螽鸣跃相从【阜螽今谓之??示跳示飞飞不能远青色草虫鸣则阜螽跃而从之故阜螽曰蠜草虫谓之负蠜】则郑笺【云草虫鸣则阜螽跃而从之异种同类犹男女嘉时以礼相求呼】亦未可尽废
蕨薇
毛传曰蕨鼈也本尔雅释草文郭璞【曰广雅云紫□非也初生无叶可食江西呼为鼈】及三陆之说不同【陆玑曰蕨山菜也周秦曰蕨齐鲁曰鼈初生似蒜茎紫黑色可食如葵　陆德明曰其初生似鼈脚故名焉　陆佃曰状如大雀拳足又如其足之蹷故谓之蕨俗云初生亦类鼈脚故曰鼈】陈藏器谓永康居民多以醋淹而食之罗愿谓今道路负荷转移者皆不肯食【云蕨生如小儿拳紫色而肥食之令人脚弱礼家不用蕨】郑樵又谓四皓食之而夀夷齐食之而夭岂物性随时而异乎然既谓之菜而采之自必可食特不宜生食尔尔雅又有薇垂水之文【郭注生于水边　邢疏草生于水滨而枝叶垂于水者曰薇】乃水草也诗言陟山采薇则是山菜故毛传不引以释诗而但以为菜也陆玑【云薇亦山菜也茎叶皆似小豆蔓生其味亦如小豆藿可作羮亦可生食今官园种之以供宗庙祭祀】许慎【云似藿】项安世【云即今野豌豆蜀人谓之巢菜东坡改为元修菜】陆佃【云似藿菜之微者也故礼芼豕以薇】之说相同郑樵以为金樱芽【云薇曰白幕曰薇草曰春草曰骨美生水旁叶如萍三秦记夷齐食之三年顔色不变武王戒之不食而死】未知何据朱子【云薇似蕨而差大有芒而味苦山间人食之谓之迷蕨】从胡明仲之说【云荆楚间有草丛生修条四时发颖春夏之交花亦繁丽条之腴者大如巨擘剖而食之甘美野人呼为迷阳疑庄子所谓迷阳迷阳无伤我行者即此蕨也】以为迷阳夫迷阳是薇不知却曲又是何草耶且胡谓味甘美朱谓味苦更不相合不若元恪亲见官园所种之审矣
采苹篇一
立说必求有据无所据而强为之说则失於杜撰读书之过也然徒泥一二字之有合而失通篇之大旨亦流於穿凿而不善读矣诗序与诗同出毛氏郑氏据序以释诗者也王氏从毛辟郑者也孔氏兼申毛郑者也采苹序曰采苹大夫妻能循法度也能循法度则可以奉祭祀矣而毛氏曰古之将嫁女者必先礼之於宗室牲用鱼芼之以苹藻此自述古将嫁女之礼见苹藻之可用而非以此诗为即嫁女之礼也郑氏始以此诗之宗室苹藻为即昏义之宗室苹藻孔氏云郑以昏义教成之祭言芼之以苹藻此诗亦言苹藻即教成祭也其意右郑而左毛矣王肃曰此篇所陈皆大夫妻助夫人之祭此言直捷了当最为得解故朱子从之夫采苹之不为教成而祭也亦证之序而已序曰大夫妻则非未嫁之女矣郑既主教成之祭又不敢讼言序之失乃曰能循法度者今既为大夫妻能循其为女之时所学所观之事以为法度则此诗之作原在为大夫妻之时而诗中所述乃是为女时之事委曲周旋何其辞费乎采蘩序曰夫人不失职而诗之所言即是为夫人时之事则采苹之大夫妻能循法即是为大夫妻时之事明矣又孔谓宗子之女自祭家庙何须言于宗室若非教成之祭则大夫之妻助祭夫氏何故云大宗之庙大夫岂皆为宗子也不知宗室之名小宗之家可以称而大宗之家独不可称乎宗子诚不皆为大夫岂宗子必不可为大夫乎孔又云大夫妻助祭於夫氏则无士矣传何为兼言士夫传言大夫士而序实未尝言士也孔何信传而不信序乎然则经所云季女者大夫之妻也亦犹左传言季兰【左传济泽之阿行潦之苹藻置诸宗室季兰尸之】明其少而能敬也岂可因宗室苹藻四字偶同於昏义而遂强诗以就礼哉郑氏之学最博博则不能弃其所爱而多附会斯亦好奇之过也夫
采苹篇二
说诗之道据经为解而已不必旁徵博引也乃考之於经既有明文稽之於礼复有明徵则衆说纷纷可一言而定采苹序曰大夫妻能循法度也王肃泥之乃云此诗所陈皆大夫妻助夫氏之祭後儒多信之朱子亦从之夫曰大夫妻则是妇也而非女矣凡祭祀宗子统族人於外主妇统族妇於内楚茨曰主妇莫莫是也此诗历言所采之物所盛之具所湘之器所奠之处而指其所尸之人曰有齐季女经文明明言女而解者必曰大夫妻不知诸儒解经乎解序乎何信序之深胜於信经乎毛传曰古之将嫁女者必先礼之於宗室牲用鱼芼之以苹藻此以礼女教成之祭为一事而言犹未明郑氏辨之曰女将行无祭事也祭者主妇设羮教成之祭更使季女成其妇礼也孔氏申释毛郑以郑为是而後儒从之者盖少今考昏义曰古者妇人先嫁三月祖庙未毁教於公宫祖庙既毁教於宗室教以妇德妇言妇容妇功教成祭之牲用鱼芼之以苹藻所以成妇顺也所言宗室苹藻即诗宗室苹藻也夫古者女教与男教并重礼之所以教男子者详矣而内则云异为孺子室于宫中择於诸女与可者必其寛裕慈惠温良恭敬慎而寡言者使为子师其次为慈母其次为保母皆居於室葛覃之诗曰言告师氏则周南之始已有此制公羊传伯姬曰妇人夜出不见传母不下堂则春秋之时此礼犹不废盖教以德言容功而德为首重女德既修而风俗美江汉之游女所以不可求桃夭之之子所以叹其宜耳文王端本起化宁不以此为急者哉序称大夫妻者原其後而言也当教成而祭之时犹是季女也既祭而嫁於大夫宁非大夫妻乎序说亦未尝不通耳
苹
毛传曰苹大蓱【释文云本又作萍】也依尔雅为训也陆疏亦同【云水上浮萍麄大者谓之苹小者曰蓱季春始生可糁蒸为茹又可苦酒淹以就酒】朱传曰苹水上浮萍也盖因孔疏误引尔雅郭注而亦误也严粲讥郭【云本草水萍有三种大者苹中者荇菜小者水上浮萍毛氏以苹为大苹是也郭璞以苹为水上浮萍苹可茹而萍不可茹岂可以供祭祀乎】而陈启源据尔雅原注以正之【云苹萍二草朱传合为一华谷论其有大小之分当已但讥尔雅郭注误以小萍为大苹则非郭之误而孔疏引郭之误也案尔雅先云萍蓱注水中浮萍江东谓之藻继云其大者苹注诗曰于以采苹是郭注水中浮萍二语乃释萍蓱非释苹也於苹字直引诗证之耳孔氏引尔雅合两文为一而系郭注於下又删其引诗之语竟似以萍释苹矣严不讥孔而讥郭岂未见尔雅原文耶疏谬殊甚】真能细心读书者本草拾遗谓其叶圆【云苹叶圆濶寸许下有一点如水沫一名芣菜】尔雅翼谓其叶正方【中拆如十字根生水底叶敷水上不若小浮萍之无根而漂浮也故韩诗曰沉者曰苹浮者曰藻苹亦不沉但比萍则有根不浮游耳五月有花白色故谓之白苹吕氏春秋曰菜之美者崑仑之苹萍焉楚王渡江得萍实天问曰靡萍九衢本草称水萍皆得萍名而实苹也盖实非无根者所能枝叶九道尤大于苹矣陶隐居曰水萍非今浮萍予详着之使贤者无惑】二说不同雅翼之论详矣宜得其实冯复京又谓苹有水陆之异柳恽所谓汀洲采白苹者水生而似萍者也宋玉所谓起於青苹之末者陆生而似莎【尔雅薃侯莎其实媞】者也所辨亦明
藻
毛传曰藻聚藻也陆玑疏曰藻水草也生水底有二种其一种叶如鸡苏茎大如箸长四五尺其一种茎大如钗股叶如蓬蒿谓之聚藻扶风人谓之藻聚为发声也【此二藻皆可食煮熟挼去腥气米麫糁蒸为茹嘉美杨州饥荒可以当谷食饥时蒸而食之】孔氏引陆疏删去扶风人二句而自解之曰然则藻聚生故谓之聚藻此盖孔氏以意度之之语耳孔用陆疏而复改其义就字义而论孔氏之说似属有理独不思物之聚生者多矣何以藻好聚生而独得聚名乎孔氏又引左传苹蘩蕰藻之菜蕰聚也故传言藻聚藻是此诗之藻又名蕰乃李氏本草所谓叶细如丝及鱼鳃状节节相生之水蕰即陆疏所谓一种叶如蓬蒿者也尔雅曰莙牛薻【同藻】郭注云似藻叶大江东呼为马藻夫藻之大叶者即陆疏所谓一种叶如鸡苏者也非此诗之藻尔雅邢疏引诗于以采蘩及左传蕰藻以释牛藻是混二藻为一矣
甘棠篇
序曰甘棠美召伯也召伯之教明於南国孔疏据郑荅张逸问曰甘棠之诗召伯自明谁云文王与纣之时乎因谓此诗所陈巡民决讼皆是武王伐纣之後为伯时事武王时召伯为王官之伯故得美之是甘棠之舍与此诗之作俱在武王时也朱传曰召伯巡行南国以布文王之化或舍甘棠之下则舍甘棠在文王之世矣又曰後人思其德故爱其树而不忍伤则诗之作非即舍甘棠时也所云後人者不知文王之世之人与武王之世之人与考韩诗说称先君文王【曰昔者周道之盛召伯在朝有司请营召以居召伯曰嗟以吾一身而劳百姓非吾先君文王之志也於是出而就烝黎於阡陌晒亩之间而聼断焉百姓大悦耕桑倍力以劝於是岁大稔民给家足其後诗人见召伯之所休息树之美而歌之】鲁诗说言召公述职【刘向曰召公述职当桑蚕之时不欲变民事故不入邑中舍于甘棠之下】张文濳言天子大臣【曰召公为天子大臣而治事临务至出於草野田亩之间宜若不知体矣然古人惟不敢遗一人故能康一家不敢遗一家故能正一国】皆以舍甘棠为武王之世则孔说可信黄实夫之辨亦明【曰诗言召伯在文王时文王方为方伯而召公亦称召伯岂有此理】然实夫於行露篇云文王未尝分陕而听讼则无不可夫文王时既可听讼则因听讼而舍甘棠即谓舍甘棠在文王时亦无不可严粲曰作诗虽在後明教前乎此既不乖乎时势亦不背乎诗义允可从也
甘棠
尔雅曰杜甘棠【邢疏杜一名甘棠郭云今之杜梨下云杜赤棠白者棠舍人曰杜赤色名赤棠白者亦名棠然则其白者名棠其赤者为杜棠为甘棠杜为赤棠诗召南曰蓛芾甘棠唐风曰有秋之杜传曰杜赤棠是也】毛传曰甘棠杜也互释而实同尔雅又曰杜赤棠白者棠【邢疏郭云棠色异异其名樊光曰赤者为杜白者为棠】然则杜其总名而有赤白之异赤者名杜白者为棠赤棠之枝叶稀少故唐风小雅皆咏其特生而晋孙楚杕杜赋云华叶疏悴靡休?之茂荣是也甘棠有?可休与赤棠稍异故召伯得以憇息其下乎又陆玑疏云甘棠今棠藜一名杜藜赤棠也与白棠同耳但子有赤白美恶子白色为白棠甘棠少酢滑美赤棠子涩而酢俗语云涩如杜是也【赤棠木理韧亦可以作弓干】既以甘棠为赤棠又以为白棠前後互异当必传写有误邢氏尔雅疏冯氏诗疏引之皆删去也字止云赤棠与白棠同耳盖专以甘棠为白棠矣【尔雅翼每梨有十余子唯一子生梨余者生杜　通志甘棠谓之棠梨其花谓之海棠花其实谓之海红子】
召伯
郑笺曰召伯姓姬名奭食采於召作上公为二伯後封於燕陆释文曰奭召康公名也燕世家云与周同姓孔安国皆云尔皇甫谧云文王之庶子案左传富辰言文之昭十六国无燕也未知士安之言何所凭据【燕国在周礼幽州之域今涿郡蓟县是也】今考孔氏司马氏郑氏俱在士安前所闻当审於士安其言既同则召公之非文王子明矣故谯周注史记亦但云周之支族食邑於召也顾麟士又引鲁诗世学【曰召公奭字君奭王季之庶子文王弟也】以为文王弟亦难信而九域志云召伯甘棠树在陕州府署西南隅括地志云召伯庙在洛州夀安县西北五里【召伯听讼甘棠之下不伐其树後人怀其德因立庙】有棠在九曲城东阜上【今河南府宜阳县】二说不同若召伯听讼在文王时则九域志近之又乐记言武王克商未下车封黄帝之後於蓟封尧之後於祝而周本纪谓封尧之後於蓟封召公奭於燕【正义曰燕蓟二国俱武王立因燕山蓟邱为名其地足自立国燕盛蓟微乃并蓟而居之】范逸斋曰或云黄帝之後封於蓟者已絶成王更封召公奭於蓟史迁爱博而未免轻信之病是当从乐记矣
羔羊篇
序曰羔羊鹊巢之功致也召南之国化文王之德在位皆节俭正直【孔云毛以俭素由于心服制形于外章首二句言裘得其制是节俭也无私存於情得失表於行下二句言行可踪迹是正直也郑以退食为节俭自公为正直羔裘言德能称之委蛇者自得之貌皆节俭正直之事也】德如羔羊也朱子云此序得之但德如羔羊一句为衍说耳今考郑孔释德如羔羊句【郑云鹊巢之君积行累功以致此羔羊之化在位卿大夫竞相劝化皆如此羔羊之人　孔云宗伯注云羔取其羣而不失其类士相见注云羔取其羣而不党公羊传何休云羔取其贽之不鸣杀之不号乳必跪而受之死义生礼者羔羊之德也今人之德皆如羔羊也】固为迂曲论语郑注缁衣羔裘诸侯视朝之服【在国君臣同服君用全臣衰饰为异】孔氏於此亦引之为说则大夫之羔裘既取其德如羔羊将诸侯之羔裘亦取其贽之不鸣乎【蓝田吕氏云德如羔羊如羔羊之诗也黄櫄从之】序首句之义亦未明盖鹊巢序言夫人之德初不及君之德夫元首明而股肱良上有爱贤之君斯朝无不贤之臣以臣之贤由於君之圣致之则可耳奈何归之夫人之德乎苏氏之说【云君子能治其外而内无良妻妾以和其室家虽欲委蛇而不可得也此所以为鹊巢之功致】较为近理然诗中实无此意何苦自生枝节
紽緎总
毛传曰紽数也緎缝也孔氏曲达其义【云传於首章先言紽数者以经云五紽先解五之意故言紽数有五也首章既解其数故二章解其体言緎缝也既解其体恐人以为紽自数也緎自缝也故卒章又言总数有五以明緎数亦五緎言缝则紽总亦缝可知】吕记从之而朱传谓紽总未详者以緎之训有尔雅可据【释训曰緎羔裘之缝也孙炎曰緎缝之界域】而紽总无明文可证也考薛君章句亦以紽为数【曰小者羔大者羊素喻洁白丝喻屈柔紽数名也诗人贤仕为大夫者言其德能称有洁白之性屈柔之行进退有度也】与毛传合此诗说之最古者也冯疏载邹长倩之说【云五丝为?倍?为升倍升为緎倍緎为纪倍纪为緵倍緵为檖此乃自少之多自微之着者也缓即总字也以类求之则緎寡于总紽又寡於緎盖丝之数耳】虽亦以緎为数与尔雅戾已胡双湖曰缝之突兀为紽【郝云织素丝为组揜其缝际曰紽】有界限谓之緎【姚云革之合异为同处则曰緎】合二为一谓之总其说虽无确证而揆之於理殊觉可通又李氏谓一裘而五次缝之从节俭为说也范氏谓合五羊皮为一裘【百里奚仿古制也】窃意一裘非五羔皮可制而所以为饰处召南时尚五新郑时尚三数各不同而织素丝以英之则一乎
摽有梅篇
序曰摽有梅及时也召南之国男女得以及时也毛郑论及时义异【毛意以首章为男年二十六七女年十六七次章男年二十八九女年十八儿末章为三十之男二十之女郑以女年皆二十首章是孟夏次章是仲夏末章是季夏】郑笺释经我字谓我当嫁者孔氏申之曰女被文王之化必不自呼其夫令及时取已郑恐有女自我之嫌故辨之言我者诗人我此女之当嫁者非女自我又申公说摽有梅女父择壻之词其意正相合此诚男子生而愿为有室女子生而愿为有家之情也朱子谓序末句未安盖骤读经文似已时过而情急今反言及时不免相违然此诗作於其实七兮之前非作於顷筐塈之之後也设言有摽落之梅正见无不迨吉之女也故集传仍以男女立说而改为女子自言语类亦云里巷之女但如此已不失为正夫王道本乎人情人情所不能自已者圣人弗禁况文王风化渐行人心□雪之初亟思有所托以保其身而犹必择吉通言不敢苟从是为可美且古人朴直有情必露不似後世胸怀中冓而外作强顔也辅氏谓无隐情无匿志者诚足以发明师说朱备万更设身处地以见斯女之不得不自言亦有功朱传者也然郑笺朱传皆训庶为衆衆固庶之正训女子从一而终何言求衆士乎观书大诰酒诰皆言庶士立政又言庶常吉士则庶士云者乃朝廷之贤士故可言衆耳钱氏诗牖独以此为求贤之诗夫济济多士文王以宁文王质成蹶生之业实赖疏附先後奔走御侮之功而思皇多士生此王国文王苟不劳心以求之何能徧置之列位哉殷商播弃之余依然硕果之不食有夏修和之日惟期落实而取材而梦帝赉弼和羮有赖於盐梅夀考作人求士必先於梅实此周南之兔罝夹见於桃夭芣苢之间而此诗与羔羊隐托於行露小星中也夫家人之义男位乎外女位乎内圣化之选贤建德不与内治之端本善俗者相表里也哉但曰男女及时亦浅之乎言诗矣
三五在东
毛传曰三心五噣四时更见【孔云恐其俱时在东故云四时之中更迭见之】郑笺曰心在东方三月时也噣在东方正月时也如是终岁列宿更见又曰衆无名之星随心噣在天犹诸妾随夫人以进御於君也苏传吕记俱从之逸斋补传独辟之盖诗人所咏必据其一时所见以立言心噣见於东方既不同时诗人何缘并言之乎心为三星固无异说【孝经援神契曰心三星中独明　晋天文志曰心三星天王正位也中星为明堂天子位为大辰主天下之赏罚前星为太子後星为庶子　荆州星占曰心为天王其宿三星一名天司宿】尔雅曰咮谓之柳前汉天文志曰柳谓鸟喙则喙者柳星也春秋元命苞虽以柳为五星春秋文耀钩曰咮谓阳鸟七星为颈晋天文志曰柳八星後之明於星者多以元命苞为非噣既未必五星则言五不得为噣矣五既非噣则三亦不得为心矣且夫人唯一而心三噣五非其象也夫人专夜衆妾不敢当夕初无相随之义朱传从范而严缉从朱当已或又谓诸侯一娶九女侄娣与媵而八故诗人以三与五为言或又谓心之东见其次相连者亢氐房也亢氐房各四星合心星为十有五故曰三五或又谓诸侯进御之礼十五日而周故云三五皆不足信也
参昴
毛传曰参伐也昴留也陆氏释文曰参星名也一名伐昴一名留二星皆西方宿也今考周礼言熊旗六旒以象伐则言伐可兼参也左传称参为晋星则言参可兼伐也公羊传曰伐为大辰演孔图曰参以斩伐皆互见之文也晋志亦曰参十星一曰参伐一曰大辰则参伐果一也而汉志参为白虎三星直者为衡石下有三星锐曰伐晋志又云黄帝占参应七将中央三小星曰伐【天之都尉也】不欲其明与参等是虽同体实有专名矣又毛但指其直者而以为三星考工记数伐而为六星丹元不数伐而数左右肩股为七星晋志【曰其中三星横列三将也东北曰左肩主左将西北曰右肩主右将东南曰左足主後将军西南曰右足主偏将军】合参伐左右肩股为十星则各随所见耳元命苞曰昴六星昴之为言留言功成就系留也是昴之为留信矣尔雅曰大梁昴也【昭十三年传曰岁及大梁蔡复楚凶】西陆昴也【昭四年传曰日在北陆而藏氷西陆朝觐而出之】汉志晋志俱以为旄头是昴有五名也而汉以为六星晋以为七星则异季冬参昴俱在西方衆妾进御时俱得见之故联而咏之益知三非在东之心五非在南之噣矣
诱字如玉字
毛传曰诱道也郑笺曰有贞女思仲春以礼与男会吉士使媒人道成之疾时无礼而言然孔疏曰释诂云诱进也曲礼注进客谓导之明进导一也故以诱为道三家相接成义其说最古欧公以诱为挑诱之诱吕东莱引仪礼以证毛说之可信而痛讥欧【曰毛郑以诱为道仪礼射礼亦先有诱射皆谓以礼道之古人固有此训诂也欧阳氏误以为桃诱之诱遂谓彼女怀春吉士遂诱而污以非礼殊不知是诗方恶无礼岂有为挑诱之污行而尚可名之为吉士者乎】朱传无训苏氏【曰诱道也今有女于此思以春适人必得吉士以礼道之而後可疾时不然也】从毛当巴严氏【曰有女子怀春而欲嫁善良之士何不以礼娶之乃诱之乎无礼者岂是吉士但美其称以责之】从欧非是毛传又云有女如玉德如玉也郑笺曰如玉者取其坚而洁白孔疏曰弁师云五采玉则非一色独以白玉比之者比其坚而洁白不可汚以无礼三家说亦相成朱传曰如玉美其色也後人疑诗人舍德而言色未免近於称述艳情夸美冶容之词安在其为恶无礼又乌得为正风然则古说不可尽废
平王齐侯
子贡传齐襄结昏於周周人耻之赋何彼穠矣申公说齐襄公醉杀鲁桓公庄王欲平之使荣叔锡桓公命因使鲁主昏以桓王之妹嫁襄公国人伤之作是诗是皆鲁诗说也以春秋鲁庄公元年筑王姬之馆於外之王姬为即此诗之王姬乃在春秋圣人方书以示讥何为删诗而独取之以列於正风乎则二书为後人伪托而不足信明矣集传引或说谓平王即平王宜臼齐侯即襄公诸儿是以春秋鲁庄公十一年即周庄王之十四年以共姬妻齐桓公之王姬为即此诗之王姬也范逸斋谓共姬之得諡为共其德必於肃雝相近似已然考之春秋实有不合者襄公与桓公俱为僖公之子襄公兄也桓公弟也若以诗之王姬为嫁桓公之王姬则诗中齐侯当指僖公不当指襄公若以诗之齐侯为襄公则经文当言齐侯之弟不当言齐侯之子矣况庄王者平王之曾孙也平王太子泄父死於平王未崩之前其女当已先生泄父死平王又二十八年而崩桓王立二十三年迄庄王之十四年共六十五年矣周室虽衰王姬下嫁何至愆期若此耶则庄王之十四年必无未嫁之姑可知集传引旧说以平王为文王者本毛郑也毛云平正也郑云德能正天下之王孔氏申之曰文者諡之正名称之则随德不一而皇甫谧谓武王五男二女其一妻胡公其一即诗王姬夫武王之子成王合之邘晋应韩而为五元女太姬妻胡公明有次女矣而不见经传即以此王姬当之而王姬以尊故不为媵亦得下嫁理固可通然武王实取太公之女为邑姜先儒谓甥舅不可为昏姻而文王虽受命未尝称王武王身为天子其女尤贵诗何不言武王之女而必言文王之孙乎王安石又谓平王者犹格王寜王而已齐侯者犹康侯宁侯而已李迂仲从之曰平王既非东迁之王则齐侯亦非齐国之侯因训齐为齐一彭汝砺因谓王姬下嫁犹执妇道惟有平德故人化之而不敢踰惟有齐德故人畏之而不敢越以齐字与平字相配上下文义合已然周之东迁实有平王周之所封实有齐国今诗明言平王而反不以为平王明言齐侯而反不以为齐侯显与经背必不可从然则如之何而可也曰诗言平王则以为平王而已诗言齐侯则以为齐侯而已意者平王太子泄父既未立而死故推王姬之祖而曰平王之孙以见王姬之贵亦犹韩侯取妻诗人称之曰汾王之甥亦以明其贵也春秋所书二姬特以鲁主昏而书之其鲁不主昏而不书者多矣襄公桓公皆立为诸侯而後取王姬诗何不言齐国之侯而特言齐侯之子乎今诗言齐侯之子安知东迁之後必无嫁於齐侯之子者乎然以东周之诗而列於二南盖亦有说王姬有肃雝之德是秉文王雝雝在宫肃肃在庙之德者也近於文王者固足以见文王之化即远於文王者尤足以见文王德化之远不必论其世数皆属文王之子孙而能秉文王之德者皆可附之於文王之风也
葭
毛传曰葭芦也本尔雅释草文考尔雅云葭华【郭注即今芦也邢疏苇之未成者】蒹薕【郭注似苇而细高数尺江东呼为薕】又曰葭芦【郣注苇也】菼薍
【郭注似苇而细实中江东呼为乌蓲】其萌虇【去阮切】李巡以葭菼为一草郭璞以葭菼为别草孔疏云孙炎说与郭同舍人樊光与郭异盖从郭也夏小正【曰七月秀雚苇未秀则不为雚苇秀然後为雚苇雚未秀为菼苇木秀为芦】埤雅【曰苇即今之芦一名葭葭苇之未秀者也萑即今之荻一名蒹蒹萑之未秀者也葭一名华蒹一名薕至秋坚成谓之萑苇苇管中龠则萑小而苇大】字说【曰芦谓之葭其小曰萑荻谓之蒹其小曰苇】俱分释而沈括【梦溪笔谈】辨之尤详大约苇之丑实繁总会之止芦与荻两种耳葭也苇也皆芦也菼也蒹也萑也皆荻也葭又名华菼又名薍也初生为菼长大为薍成则为萑初生为葭长大为芦成则为苇也但此诗言春田而及葭故诗疏埤雅诗缉俱以为未秀之苇是已秦风曰蒹葭苍苍夫既苍苍矣可云未秀耶是又对文则异散文则通矣
豝豵
尔雅毛传说文字说【云豝所谓娄猪巴犹娄也】尔雅翼【云豝牝豕之小者故又言小豝】俱以豝为牝豕其说最古而相合者多当必不误朱子於风言牡於雅言牝当以雅传为正考小尔雅云彘猪也【其子曰豚】大者谓之豝古今注云渔阳以大豕为豝岂以豕之大者必牡与季氏谓诗言奉时辰牡则将为乾豆之具用牝非也说固有理但春田除害稼之兽当不论牝牡俱在所除之中也说文又曰一岁豵尚丛聚也二岁豝能相把拏也周礼大司马职注云一岁为豵二岁为豝【三岁为特四岁为肩五岁为慎】广雅之说亦同是皆汉魏之人其说犹古则经於首章言葭葭高故二岁之豝藏焉次章言蓬蓬低故一岁之豵藏焉诗人而不漫举四物也则不可废此说矣况毛公朱子之释豵【俱云一岁曰豵】已然耶又郑笺曰豕生三曰豵虽本尔雅而豕之豢於家者生子之多寡可知野田之豕何由知其生时有三乎惟一获而视其小大可定其为一岁二岁耳据七月云言私其豵大司马职云小兽私之豵固小豕也
驺虞一
汉唐以来说诗者多宗毛郑至宋欧阳本义出而辟之其辨难攻诘处真能发前人所未发而自成一家之书乃以驺虞为官名恐未合诗人之本旨也毛传曰驺虞义兽也【白虎黑文】有至信之德则应之今观太公六韬淮南子皆曰文王拘羑里散宜生得驺虞鸡斯之乘以献纣司马相如封禅文曰囿驺虞之珍羣颂曰班班之兽白质黑章其说同矣张华【曰珍兽若虎具五采尾长于身名曰驺虎乘之日行千里】郭璞【曰怪兽五采尾参于身矫足千里倏忽若神是谓驺虞诗叹其仁】及海内北经【曰林氏之国有珍兽文若虎五采毕具尾长于身名曰驺吾乘之日行千里】皆言具五采中兴徵祥说【曰驺虞仁兽也其尾叄倍状如虎而白色啸则风兴皓身如雪而无杂者】与瑞应图【曰白虎仁而不害王者不暴虐仁及行苇则生】则以为白色许慎谓不食自死之物陆玑以为不食生物不履生草陆佃以为不履生草食自死之肉说虽小异其以驺虞为兽则一也山海经以为驺吾【刘芳诗疏吾或作虞】前汉书以为驺牙【武帝建章宫有物状如麋东方朔曰此驺牙也远方归义则驺牙见】字虽异而声相近实为一物也乃欧公引贾谊新书曰驺者文王之囿名虞者囿之司兽因以驺虞为驺囿之虞官陈氏复援射义天子以驺虞为节乐官备之说以证之考周礼夏官有趣马掌王之马政【注即诗蹶维趣马也趣亦作驺】戴记季秋天子教以田猎命仆及七驺咸驾【注七驺为趣马主为诸官驾税者也　疏天子马有六种种别为驺则六驺也又有总主之人并六驺为七故为七驺】左传晋程郑为乘马御六驺属焉使训羣驺知礼楚策襄王使人发驺徵庄辛於赵淮南子曰好方非医也好马非驺也左思魏都赋曰迈梁驺之所着【张铣注梁驺古天子田猎地名】韩诗外传曰乐哉今日之驺则驺为主马之官【严粲从欧又以驺为驺御虞为虞人】非无据也若夫益列九官已见唐虞之世周礼地官山虞掌山虞之政令泽虞掌泽国之政令礼记季春命野虞母伐桑柘孟夏命虞人入山林毋有斩伐左传薮之新蒸虞候守之鲁语大寒降土蛰发水虞於是乎讲罟罶鸟兽孕水虫成兽虞於是乎禁罝罗晋语虞人入材甸人积薪又叔向召舟虞与司马则山林川泽园囿之官皆可以虞名之矣窃以驺人虞人分言之则有二官之名合言之则为一兽之名不可以驺虞为兽而废驺御虞人之说更不可以驺御虞人为官而混以驺虞为官也若执一说以相槩诗书中可以牵引附会者何可胜数其不为经之害者几希至壹发五豝句毛云虞人翼五豝以待公之射郑云君射一发而翼五豝战禽兽之命朱子则以中必叠双为解本班固西都赋也似与天子不合围诸侯不掩羣之礼未合然朱子之意不过言中之多以见兽之多如曹植名都篇一纵两禽连唐人御箭连中双兔诗一发遂双连云尔文王之仁恩及物而庶类蕃殖草木鸟兽亦举一以例其余即葭蓬豝豵而可见不可泥葭蓬豝豵以求也说诗者不以文害辞辞害志焉得矣毛郑既以驺虞为兽又有虞人之说随文生义宜来欧氏之讥也琴操曰驺虞邵国之女所作也古者役不踰时不失嘉会墨子曰成王因先王之乐命曰驺吾是二说者亦未之敢信
驺虞二
人各执一说而不能相下其有所执也必有所据也据其所据则此亦一是非彼亦一是非而是者常见其在已非者常见其在人矣惟即其所据而畅然晓之以不足据则夺其所据而是与非可不烦言而定毛传以驺虞为义兽而欧阳公信贾谊之说以为官名陈氏引射义严氏援尔雅以证欧说之可信夫毛诗未出以前诸书言驺虞盖详欧公岂偶忘之耶今试即射义观之射义曰天子以驺虞为节乐官备也注礼之家皆谓取诗壹发五豝为得贤人多之喻引诗断章也盖贤人辅而天下治故天子以备官为节并非驺御虞人不乏之谓也夫惟其人不惟其备者三公也六官之属三百六十何一不当备者而独以驺虞二官不乏为备耶考周礼夏官驺马之职下士也地官上虞泽虞之职大山大泽则中士余亦下士也其职最为微末舍其大而称其细当不其然倘以春田之际虞人有莱田之职仆人设驱逆之车故诗人咏之然四时之田皆大司马以旗致民教之坐作进退疾徐疏数之节而悉率左右以燕天子者正不乏人何皆不及之乎则射义之不足据以证驺虞之为官明矣若夫尔雅之释兽所称貘白豹甝白虎尾本白□一目白瞷之类甚多而不见於诗则诗之所无者尔雅有之诗之所有者尔雅独不可无之乎况如駉篇之十六马毛传所释驈皇骓駓驒骆駰騢鱼之九马皆尔雅之所有而骊黄騂骐駵雒驔之七马尔雅所无而毛公以其师传释之岂得谓七马者尔雅所无而以为非马耶则尔雅之不载驺虞亦未可据以为无驺虞之证矣故说诗者当察其理之是非而不必论其说之出於何人如毛氏以前无以驺虞为兽者毛氏独以为兽而理有可通即当从毛说若毛氏以前多以驺虞为兽者毛氏亦以为兽而理有未合亦不可从也即若尔雅有如马倨牙食虎豹之駮毛氏本之以释秦风之駮不思食虎豹之駮生於山而非隰所有人见其一已惊骇而走乌能细数其为六是当从陆玑之说不得以毛传尔雅相合而附会之矣夫射义尔雅俱不足以证驺虞之非兽窃得据射义以定壹发五豝之是非盖射义言乐官备者既取义於得贤之多诗自不可言得兽之少尔倘如毛郑之说虞人翼五豝以待射而君矢止壹发是有五贤人以待用而君独取其一何可言多乎夫文王之时人才衆多虽罝兔之武夫可为腹心之用此济济之所以宁也泰之初九曰拔茅茹以其彚贞吉一君子进而衆君子同升矣淳于髠曰求柴胡桔梗於沮泽累世不得一焉及至睾黍梁父之隂则郄车而载耳物之类聚者然也以此求之文王之能官人而人之足以备官可见故曰乐官备也使无班固西都赋之文为证亦当以朱传为得诗旨且合射义而可从也夫惟据理为断可夺其所据而使不足据即可据其所据而旁有所通庶可与言诗乎
驺虞三
以他书证诗不若以诗证诗之为切也以他书证诗则六韬淮南之可明毛传以驺虞为兽之非妄而射义尔雅亦可以验欧阳本义以驺虞为官之有据吾乌知六韬淮南之必是而射义尔雅之必非乎又乌知射义之必是而六韬淮南之必非乎唯以一诗为断而诗义自明周南关雎之序曰后妃之德也而麟之趾则关雎之应也召南鹊巢之序曰夫人之德也而驺虞则鹊巢之应也夫雎与鹊吾知其为鸟也而天下之人亦皆知其为鸟也麟之祥不祥不可知而其为兽也吾知之矣天下之人亦皆知之矣关雎与鹊巢相配而所咏皆鸟则麟趾与驺虞相配而所咏皆兽复何疑乎且夫二南之中岂独四诗之相配也哉葛覃【后妃之本也】采蘩【夫人不失职也】相配也卷耳【怀文王也】草虫【思君子也】相配也樛木【后妃逮下也】与嘒彼小星【惠及下也】螽斯【不妒忌也】与江有汜【能悔过也】桃夭【昏姻以时也】与摽有梅【男女及时也】兔罝【后妃之化也】与羔羊【鹊巢之功致也】芣苢【妇人乐有子也】与采苹【大夫妻能循法度也】汉广【无思犯礼也】与野有死麕【恶无礼也】汝坟【勉以正也】与殷其靁【劝以义也】莫不相配也甘棠行露何彼穠矣三诗非文王时所作而简错於其中也二南莫不相配则关雎四诗之相配可知关雎四诗相配则驺虞之为兽可知以诗证诗而其义自见何必六韬淮南射义尔雅之纷纷哉夫驺虞之说据诗而定将学诗者可尽废诸乎是又不可人必详求乎诸书之中若有得若未有得反而证诸诗而遂有得也盖非博则约无所施非约则博亦徒劳孔孟论学未有不先博而後约者也既博而能约则四子六经百家之旨一以贯之矣独驺虞之说乎哉
蓬
毛传曰蓬草名也但谓之草而不指为何草吕记朱传俱从之考尔雅云啮雕蓬荐黍蓬郭注以为别蓬种类邢疏引说文云蓬蒿也又引此诗及月令藜秀蓬蒿为证意盖以二蓬俱为陆草矣埤雅云葭是水草蓬是陆草【蓬叶散生末大于本故遇风辄拔而旋虽转徙无常其相遇往往而有故其制字从逢】诗兼咏之以见庶类之蕃殖是已而孙炎注尔雅以雕蓬为即茭米古人以为五饭之一者郑樵通志【云雕蓬者米茭也其米谓之雕胡可作饭故曰啮黍蓬者野茭也不能结实惟堪为藉故曰荐】杨慎巵志【曰蓬有水陆二种雕蓬乃水蓬雕苽是也黍蓬乃旱蓬青科也青科结实如黍羌人食之今松州有焉】俱从之冯复京陈长发复讥郑杨【冯云蓬是蒿类与茭自别郑渔仲所言盖本孙炎尔雅注非也　陈云郑因啮字荐字而傅会杨又因雕字黍字而傅会蓬之名见古书最多云转蓬飞蓬孤蓬无言水产者】究不知诗之所咏是雅之何蓬雅之二蓬果如何分别也说苑曰秋蓬恶於根本而美於枝叶【秋风一起根具拔矣】有根有枝可知其为陆草耳
诗疑辨证卷一

[book_title]卷二
<经部,诗类,诗疑辨证>
钦定四库全书
诗疑辨证卷二
上海黄中松撰
邶鄘卫
郑谱谓康叔止有卫子孙幷彼二国汉志谓康叔初封尽有邶鄘卫之地孔氏以後诸儒多从谱惟朱孟章【曰地理志云武王崩三监叛周公尽以其地封康叔迁邶鄘之民於洛邑如志之言则康叔之初已兼二国矣此说恐见】陈长发【详见稽古编】从志乃邶鄘既入卫其诗皆卫事犹系故国之名而论者益纷矣郑谓作者各有所伤从其国本而异之为邶鄘卫之诗焉孔谓如此谱说定是三国之人所作夫果三国之所作将庄姜自述之诗至邶而述之乎共姜自誓之诗至鄘而誓之乎且载驰作於许泉水竹竿作於他国何以一系邶一系鄘一系卫乎郑渔仲范逸斋辈谓采诗时随其所得之地而分系之似为直捷但闾巷小民之作各歌其土风如氓诗言顿丘顿丘【在朝歌】卫地太师得之於卫而列之於卫是已邶鄘诸诗多作於宫壼而定中干旄一为文公中兴之盛业一为大夫下贤之诚心何卫人不能歌之传之而偏散於异地乎且齐晋秦所倂之地不知凡几而皆统以本国之号岂其诗皆得於都下乎朱子谓有邶音者系之邶有鄘音者系之鄘吕东莱信之夫五方之风气不齐而音声亦别涂山歌於候人始为南音有娀谣於飞燕肇为北音夏甲叹於东阳东音以发殷整思於西河西音以兴此其理至精而其辨甚微也今观邶风泉水【曰毖彼泉水亦流於淇曰女子有行远父母兄弟曰驾言出游以写我忧】卫风竹竿【曰泉源在左淇水在右曰女子有行远父母兄弟曰驾言出游以写我忧】二诗同为卫女思归之诗不独意义相合而语句亦多相同不知何以别此之为邶音彼之为卫音乎严华谷卓去病谓存邶鄘之名不与卫之灭国项容斋朱郁仪谓存?鄘所以存殷夫卫之倂邶鄘也既未详其的在何时则周室诸侯之相并未必果自卫始固不足据以为卫罪若如汉志成王以邶鄘封康叔而诸儒乃不许康叔有邶鄘乎顾炎武据左传为说【季札观乐为之歌邶鄘卫是其卫风乎北宫文子引卫诗曰威仪棣棣不可选也今为邶之首篇】谓累言之则为邶鄘卫专言之则为卫犹言殷而曰殷商言楚而曰荆楚也斯最的确意康叔初封即受邶鄘卫之地而国号独为卫故言卫可兼邶鄘言邶鄘卫而止为一卫也季札观乐时邶鄜本合为一汉儒以卫诗最多分而为三如二雅分鹿鸣之什文王之什周颂分清庙之什耳说诗者横生议论宁有当乎
柏舟篇
序曰柏舟言仁而不遇也卫顷公之时仁人不遇小人在侧汉唐宋诸儒俱从其说朱子谓序因顷公【諡法甄心动惧曰顷】有赂王请命之事意其必有弃贤用佞之失遂以此诗予之是以顷公时未必果有仁而不遇之事故不从序而据列女传以为妇人之诗今考史记索隐曰康诰命尔侯於东土又曰孟侯则康叔已为侯也子康伯谓方伯尔非降爵也顷侯德衰不监诸侯非赂王而称侯也是赂王请命之事犹未可信诚难断此诗之必作於顷公时矣而列女传以此诗为宣夫人所作与韩诗外传言宣姜自誓者相合似为可信但卫自康叔至君角三十七君惟庄公子晋諡宣而宣公夫人前则所烝父妾夷姜也後则所夺子妇宣姜也宣公卒齐人使昭伯烝於宣姜不可强之生子女五人夫所谓不可者昭伯而非宣姜也又始不可而非终不可也昭伯为惠公庶兄是宣公之子而非弟幷未立为君也【列女传曰弟立请曰卫小国也不容二庖】又考左传昭公二十年公子朝通於襄夫人宣姜杜注宣姜灵公嫡母则卫果有两宣姜然皆淫乱之人也诗止於陈灵楚入陈在鲁宣公之十一年不应复有昭公时诗耳且刘向上封事引诗而曰小人成羣亦足愠也则与毛诗说合故朱子虽引列女传仍不全信其说也朱子注孟子後於诗传十三年仍用古序当是晚年定论故後儒多从集注而不从集传胡双湖独信朱子诗词卑顺柔弱之语谓即末章不能奋飞句可见窃正以此言可验为仁人之诗尔盖良禽择木而栖志士择君而事去就之际臣子可以自决此诗之仁人分属亲贤心忧宗国虽不见用而不忍轻去故有不能奋飞之叹耳若妇人之道一与之醮终身不改御妻求去终非正道买臣见弃益徵薄俗其有被出而去者非其人之自欲去而去也覩燕飞而垂涕杭河广而思还岂容有奋飞之思乎离骚曰勉远逝而无狐疑吾将远逝以自疏又曰忽临睨夫旧乡眷局顾而不行正此诗之意【按贾子曰历九州而相其君何必怀此都盖未谅其心事史公系心怀王四字真千古知己】盖屈原者楚之同姓也故宁以身殉国而托词路远郑康成以此仁人与君同姓故责之以兄弟之道诚见及於此乎孔丛子曰吾於柏舟见匹夫执志之不易孔子原不以为妇人之诗云
燕燕篇
序曰燕燕庄姜送归妾也朱子谓远送於南一句可为送戴妫之验盖以陈在卫南也韩氏以为定姜归其妇坊记郑注又以为卫献公无礼於定姜定姜作此诗陆释文云此鲁诗说也范逸斋辨之良是考春秋戊申卫州吁弑其君完杜注戊申三月十七正在春时玄鸟至之後也故诗人因所见以起兴而州吁亲弑桓公石碏欲讨之其谋深矣乃不图之於本国而反假手於陈可取必於陈者陈即以一介行人之至唯命是听碏之忠固足以取信於陈而古今来起义讨贼者正不乏人或谋未发而机先露或事未成而祸已至碏非有恃於陈断不敢轻发此谋也今观此诗末二句之意戴妫以先君勖寡人已亦何可独忘之乎提起先君而子弑国危之戚复仇雪怨之情隐然见於言外矣则此诗之作实有以感动戴妫而戴妫在陈故用陈而成其谋耳岂徒大义灭亲功在石子哉郝敬谓关山寥落只影孤飞千古离情此为独唱通诗之词未识诗之旨也
终风篇
序曰终风卫庄姜伤己也遭州吁之暴见侮慢而不能正也诸儒多从之今考毛传释莫往莫来句云人无以子道来事己亦不得以母道往加之孔疏云州吁既无子道以来事已由此已不得以母道往加之如其言州吁既弑桓公之後倘能以子道事庄姜庄姜遂当以母道加之乎且经言莫往莫来而传疏由莫来故莫往不显与经背乎李樗更引春秋卫定公夫人为证考左传卫侯有疾使孔成子甯惠子立敬姒之子衎以为太子是献公者乃定公所立故定姜以母子之大义责之曰余以巾栉事先君而暴妾使余其言甚正而严今庄姜以桓公为己子州吁以嬖人之子而弑之弑君之贼母子之恩已絶大义灭亲石碏之所以杀石厚也且覆巢之下无完卵杀其子安用其母夫人有君而弑之焉能有母而事之乎况州吁有宠而好兵庄姜恶之久矣岂弑君之後反欲亲之乎观燕燕之念先君而谓庄姜欲州吁以子道待己己愿以母道往加殊非情理审此当从朱传
凯风篇
序曰凯风美孝子也卫之淫风流行虽有七子之母犹不能安其室故美孝子能尽其孝道以慰其心而成其志尔孔氏最信序说乃云经皆自责之词朱子亦曰此乃七子自责之词非美孝子之作盖子能婉词几谏使亲无过诚可美矣然曰美者後人尚论之词非当日作诗者自以为可美也诗为七子自作方自责之不暇敢自以为美乎李迂仲谓七子有大舜负罪引慝之意因孟子论凯风而引舜为证遂以誉七子诚为七子所不敢当朱备万又责其不能先意承志谕亲於道其所以教天下之为子者深矣而未免太苛要皆後人议论之词非经文本义也又孔氏谓孝子自责母遂不嫁此亦要其终而言也朱子据经为解未补此义使七子作诗之後母竟他适复何足贵虽不能化之於初犹能救之於後殆所谓干母之蛊者矣孔说不可废
雄雉篇
序曰雄雉刺卫宣公也淫乱不恤国事军旅数起大夫久役男女怨旷国人患之而作是诗序以宣公有夷姜宣姜之事因称之为淫乱又有入郕伐郑之役遂加以军旅数起之罪夫淫乱不恤国事与军旅数起是两项事不应一诗而兼刺之且既言大夫久役男女怨旷此诗当即为大夫妻所作【经云君子自非微贱之役夫矣】乃言国人患之而作则又是他人抱不平也数句自相矛盾宜朱子不从也李迂仲黜王苏而遵毛郑【云王氏曰雉善鬬虽飞而不分域其交也有时言军旅数起大夫久役男女怨旷曾雉之不若也苏氏曰宣公好用兵如雄雉之勇于鬭王以男女怨旷言之苏以军旅数起言之详考此诗雄雉则有求雌之意盖以刺其淫乱如匏有苦叶曰雉鸣求其牡亦刺其淫乱小弁曰雉之朝雊尚求其雌此谓求雌之意从毛郑之说可也】黄实夫谓以禽兽喻其君非作诗者之本意故专以为怨旷之诗见识独高【云此诗大夫久役男女怨旷作此诗者自叹其雉之不若也牧犊子七十无妻作雉朝飞操曰嗟我虽人曾不如彼雉鸡生年七十无一妻与妃亦此诗怨旷之意也】而必归於刺宣公亦不脱前人窠臼盖国人之有怨旷不可谓非宣公之过今玩诗词勤劳国事而曰自诒伊阻欲求善处而曰不忮不求辞气之间纎毫无怼上之意故王鲁斋以为大有学识人作也【王曰妇人思其夫从役而未归第二章从容闲雅优柔不迫此正风也末章爱之切期之深理亦甚明大有学识人也不忮不求句夫子固尝称之虽曰何足以臧此是欲进子路故云尔学者须从此用功可也】
雄雉
雉之名见於尔雅者十有五曰鹞雉【注青质五彩】鷮雉【注即鷮鸡也长尾走且鸣】鳪雉【注黄色鸣自呼】鷩雉【注似鸡而小冠背毛黄腹下赤项緑色鲜明　疏尚书谓之华虫】秩秩海雉【注如雉而黑在海中山上】翟山雉【注长尾者】雗【音汗】雉鵫【丁罩切】雉【注今白鵫也】雉絶有力奋伊洛而南素质五彩皆备成章曰翬【注亦雉属言其毛色光鲜】江淮而南青质五彩皆备成章曰鹞【注即鹞雉】南方曰□【音俦】东方曰鶅【音缁】北方曰鵗【音希】西方曰鷷【音尊　注说四方雉之名】又曰鵽【丁刮切】鸠寇雉【注鵽大如鸽似雌雉鼠脚无後指岐尾为鸟憨急羣飞出北方沙漠地】又曰宼雉泆泆【注即鵽鸠也】又曰鸬诸雉【注未详或云即今雉】雉之暮子为鹨【力救切　注晚生者】除奋与鸬鹨为诸雉通名伊洛之鹞即鹞共十五雉也左传五雉为五工正【制器用正度量夷民者也】杜预取四方之雉幷翬为五以伊洛土之中区故与四方之雉合为五樊光贾逵以五雉分属五工邢疏讥其无所凭据今观诗中言雉者不一不独取其有耿介之性【韩诗章句雉耿介之鸟】亦取其有文明之象也【易离为雉注取其有文章】小雅有集维鷮即鷮雉也简兮右手秉翟即翟山雉也斯干如翬斯飞即素质五彩之翬也盖有三种云
匏有苦叶
序曰匏有苦叶刺卫宣公也公与夫人并为淫乱郑氏谓夫人者夷姜也欧公辟之【曰夷姜者宣公之父妾也宣姜者宣公子汲之妇也此二人皆称夫人皆与宣公为淫乱者考诗之言不可分别不知郑氏何从知为独刺夷姜也附郑者谓作诗时未为汲娶当是刺夷姜且诗作早晚不可知今直以诗之编次偶在前耳然则郑说何可据也烝父妾淫子妇皆是禽兽之行诗人刺之宜为甚恶之词今郑以匏叶苦济水深为八月纳采问名之时又以深厉浅掲喻男女才性贤不肖长幼适相当乃是刺昏姻不时男女不相当之诗也且烝父妾夺子妇岂有昏姻之礼安问男女贤愚长幼相当与否毛郑不得诗人之意故其说失之迂远也】当已然以为兼刺夷姜宣姜则宣姜宠而夷姜缢二夫人既不同时欲以一诗兼刺之理既难通且此诗通篇皆比无一语直陈其事何以定此之为刺宣公彼之为刺夫人乎【欧以首章刺宣公烝淫二姜不问可否惟意所欲期於必得济盈不濡轨兴宣公贪于淫恶身蹈罪恶而不自知雉鸣求其牡兴夫人不顾礼义而从宣公三章言宣公曾庶人之不若末章刺夫人曾行路之人不若】范逸斋专以夫人为宣姜【云说者以诗有求牡之说谓宣姜乃宣公要而取之故知为夷姜此求之过也父妾则止谓之夷姜子妇则配公之諡而为宣姜明卫人以宣姜为夫人矣】观君子偕老及鹑之奔奔二诗宣姜固自以为夫人卫亦以宣姜为夫人矣但经言雉鸣求其牡则诚不切宣姜耳朱传泛指为淫乱之人既曰淫乱则皆非匹而求匹者矣况牝鸡雄狐古语本相通何必拘以为异类相求耶夫古人作诗必从其类经文明言士如归妻迨冰未泮可知诗人所刺必是当时士庶之有淫乱者故陈此礼以讽之若刺君与夫人而陈士礼尊卑既隔体制自别徒为迂濶之说未见亲切之义赋诗必类作诗乃不类若是耶则朱传为得诗旨矣
葑
孔疏曰葑也须也芜菁也蔓菁也葑苁也荛也芥也七者一物也其言须者本尔雅【云须葑苁】及毛传也芜菁者本陆疏与方言【云陈楚谓之蘴齐鲁谓之荛关西谓之芜菁赵魏之部谓之大芥】也蔓菁者本坊记注【云葑蔓菁也陈宋之间谓之葑】也葑苁者亦本尔雅也荛又本方言芥又本陆疏【云幽州人谓之芥】也而尔雅又有薞芜之名方言又谓之蘴苏颂图经又谓之台子【春食苗夏食心秋食茎冬食根】刘禹锡嘉话录谓之诸葛菜【诸葛令军士种蔓菁取其才出甲可生食一也叶舒可煮食二也久居则随以滋长三也弃不令惜四也迥则易寻采五也冬有根可劚食六也】本草谓之九英松又谓之鸡毛菜共十有三名皆即此诗之葑也方言又云小者谓之辛芥紫者谓之芦菔埤雅亦言芜菁似菘而小俗谓之薹菜其紫花者谓之芦菔【一名莱菔】陶隐居亦言蔓菁与芦菔相似皆混芜菁为芦菔王伯厚冯嗣宗辨之矣郭注方言以葑为今菘菜陆德明又讥之【曰江南有菘江北有蔓菁相似而异】矣陈长发以李氏纲目为据指为大头菜大抵葑实菘类在南为菘在北为芜菁菘惟叶可食芜菁根叶皆可食芜菁既可食根故扬陶郑陆误以为芦菔耳且据农政全书则菘未尝不宜北芜菁未尝不宜南据本草则土地所宜南之菘北之芜菁不可移植今南方絶少芜菁北方亦鲜菘菜故诸儒之生於南北者立说多异耳又考葑既为芜菁蔬之最有益者故禹贡荆州贡之周礼醢人葅之汉桓帝诏民种以助食急就章云老菁蘘荷冬日藏老杜诗云冬菁饭之半皆言其美也郑笺乃谓其根有美时有恶时采之者不以根恶时弃其叶不知葑之根果於何时恶乎验今南方之菘既与芥形味各别而芦菔有二种有红有白其白者五月收子後其根乾枯名地括楼可入药而不可食殆谓是欤然根枯时久无叶之可采矣吕记朱传俱从郑何未细审即名物疏钱氏云凡菜近地之茎叶多黄腐不可食如此解下体最切而确【埤雅梗长叶瘦高者为菘叶濶厚短者为芜菁】
菲
孔疏云菲也芴也蒠菜也土瓜也宿菜也五者一物也考尔雅曰菲芴郭注即土瓜也又曰菲蒠菜郭注菲草生下湿地似芜菁华紫赤色可食是郭以芴与蒠菜为两物也某氏注尔雅两处俱引此诗而陆玑云菲似葍幽州人谓之芴尔雅谓之蒠菜今河内谓之宿菜则固合芴与蒠菜为一物矣但郭氏所谓土瓜者不详其形色张揖广雅亦止云土瓜芴也而本草王瓜一名土瓜则尔雅之钩藈姑也【郭注钩也一名王瓜实如瓝瓜正赤味苦】非即此菲菲之名不见於本草难定其为何物又葑则四时可采菲则三月可蒸鬻【见陆疏】其根亦三月可采【崔实月令】其生不同时不知诗人何以并歌之据郑氏【云此二菜者蔓菁与葍之类也】孙氏【尔雅注菲葍类也】陆氏三家俱以菲为葍类葍叶大华白根如指正白可啖则葍实与葑相类而郭谓蒠菜似芜菁则葑菲本相类之物故连类及之乎
荼
毛传曰荼苦菜也朱传既云荼苦菜又云蓼属於是议者纷起考尔雅言荼者五释木之檟苦荼固是木类释草曰荼苦菜【本草一名选一名游冬一名荼草】曰荼虎杖【注似红草而粗大有细刺可以染赤】曰荼委叶【注引良耜】曰蔈荂荼【注即艻】严氏谓经有三荼一曰苦菜邶谷风唐采苓雅緜是也二曰萎叶颂良耜是也三曰英荼郑出其东门豳鸱鴞是也【此即蔈荑荼】陈氏谓荼与蓼有六异苦菜生於秋历冬经春得夏乃成【本易通卦验】蓼则春生而秋萎一也苦菜以四月秀【月令】蓼则华於秋二也苦菜叶似苦苣【本草衍义】断之有白汁【陆疏】蓼叶狭小无白汁三也苦菜花黄似野菊【邢疏】蓼花成穗而长色红白四也苦菜味苦【郉疏】蓼味辛五也苦菜一花结子一丛形如茼蒿子蓼子大如胡麻子赤黑而尖扁六也二家之论甚当然则苦菜可食故内则濡豚包苦仪礼鉶羮羊苦月令以之纪时周书时训解【云小满之日苦菜秀不秀贤人潜伏】更藉以觇贤才之隐见不可与蓼花为类明矣【良耜以薅荼蓼之荼为委叶乃草也故与水草之蓼并除之也】陆佃又合苦菜茅秀为一亦误耳
荠
荠字毛郑孔皆无训吕记引本草陶隐居注云荠味甘温【主利肝气和中】人取其叶作菹及羮亦佳朱传曰荠甘菜亦用陶义也考尔雅言荠者四曰蒫荠实【注荠子味甘】邢疏引陶语及此诗为证固别录中菜部上品之荠亦即春秋繁露【云荠以冬美冬水气也荠甘味也乘於水气而美者甘胜寒也荠之言济与济大水也】与师旷占【云岁欲丰甘草先生甘草荠也】之荠也曰菥蓂大荠【注荠叶细俗呼之曰老荠】此荠味辛本草草部之荠也【一名蔑?一名大蕺一名马辛】又曰苨菧苨【注荠苨也】又曰蕇【音典】葶苈【注实叶皆似芥一名狗荠广雅云】菧苨本草以为似人参葶苈本草以为【子细黄】至苦其味亦殊皆非此诗之荠也郑渔仲以此荠为荠苨陈藏器又以大荠为葶苈皆失详考而李氏纲目以为荠有大小数种将尔雅所称皆是荠特以形异而别其名欤释家取其茎作挑灯杖可辟蚊蛾谓之护主草学者亦宜知之
泾以渭浊
泾水出陕西平凉府鎭原县西笄头山至泾州又东南至西安府邠州界又东北至西安府高陵县入渭【地里志泾水出安定泾阳县西岸头山东南至阳陵县入渭行千六百里】渭水源出陕西临洮府渭源县【汉首阳县】鸟鼠山西北谷流迳巩昌府秦州又经凤翔府宝鸡县至岐山县入西安府武功县北兴平县南至咸阳县界丰水南来注之又东过长安县北与泾水合於高陵东流至华隂县界入河【地里志东至京兆府司空县入河】是二水之源异而流合合流三百里清浊不相离斯亦宇宙之至奇也毛传【云泾渭相入而清浊异】郑笺【云泾水以有渭故见渭浊喻君子得新昏故谓已恶也】孔疏【云以泾浊喻旧室以渭清喻新昏取相入而清浊异似新旧相间而善恶别】朱传皆以泾喻旧室渭喻新昏也吕记载程子【云泾浊而渭清今泾反以渭为浊湜湜清貌视于浅处则见清彼以为浊而其沚自湜湜以言其惑而不能正】及朱子初说【云宴安于新昏不以旧室为洁而与之也】而断之曰泾新昏也渭旧室也【泾渭既合则清浊易惑于洲渚浅处视之渭之清犹可见】窃意泾浊渭清自有一定何必以沚之湜湜始知渭之清哉且既自知已之丑恶如泾当安於命而不必作此诗矣古今唯小人专恶君子新昏之以旧室为恶犹泾之反以渭为浊也如此看以字方着落
中露泥中
毛氏以中露泥中为卫邑孔氏申之不言其在何地考古今山州记云黎侯寓卫以中露泥中二邑处之又水经黎阳县【今废在直隶大名府濬县西三里】注云式微黎侯寓於卫是也则毛说有据然水经注又以泥中在魏濮阳县治【水经曰跨河东迳黎阳故城注云世谓黎侯城黎侯寓於卫诗胡为乎泥中毛云邑名疑此城也土城汚下城居山阜】曹学佺云今在东离狐城者是隋开皇中置廪邱县於此徐儆弦谓中露今属山西泥中亦必有说【又云黎国在潞安府黎城县】冯嗣宗又谓黎县即废临河县【在大名府开州西六十里】卫泥中邑即此地也中露古人所未详诸说纷纷未有确据窃以杜诗有不夜月临关之句而边关遂有不夜城乌知後人不因此诗而附会其地欤且以为地名殊觉少味故朱子从王氏说也又段昌武引曹氏曰黎侯国也【吕氏春秋武王封尧後于黎州】壶关县有黎亭东郡有黎县未知孰是考左传【潞夺黎氏地晋人灭潞】杜注黎在上党壶关县【黄氏云今潞州上党黎阳壶关三县皆古黎国城】然则壶关之黎亭乃黎本国也东郡之黎城【孟康曰诗黎侯国】或黎侯寓卫之地欤又泉水饮饯於祢释文云祢韩诗作泥是卫邑果有名泥者学者读朱传不尽废毛传焉可
万舞
毛传曰以干羽为万舞郑笺曰万舞干舞也孔氏信郑【云言干则有戚矣礼记曰朱干王戚而舞大夏言龠则有羽矣龠师曰教国子舞羽吹龠羽龠相配之物则羽为龠舞不得为万也以干戚武事故以万言之羽龠文事故指体言之且此万舞并兼羽龠则硕人故能龠舞也下章无为复言左手执龠右手秉翟也孙毓云万舞干戚也羽舞翟之舞也传失之矣】吕氏从毛【曰万者二舞总名也干舞者武舞别名也龠舞者文舞别名也文舞又谓羽舞郑据公羊云万者何干舞也龠者何龠舞也以万舞为干舞盖公羊释经之误也春秋万入去龠言文武二舞俱入以仲遂之丧去其有声者故去龠焉若万舞止为武舞则此诗与商颂何独言武舞不及文舞耶左传考仲子之宫将万焉妇人之宫亦不应独用武舞】考刘炫左传说云羽者为文万者为武武则左执朱干右执玉戚文则左执龠右秉翟固与郑说同然尚书大禹谟舞干羽於两阶孔安国曰舞文舞於宾主阶间抑武事是干舞亦为文舞也韩诗说云万以夷狄大鸟羽异义公羊说云乐万舞以鸿羽取其劲轻一举千里则又以万舞专为文舞矣左传将万而问羽数何休云妇人无武事独奏文乐夏小正二月丁亥万入用龠是羽舞龠舞名万焉息嬀闻振万焉曰先王是以舞习戎备是干舞名万也信乎万之总文武二舞矣故杜注左传止以万为舞名而孔氏疏左传亦云万是舞之大名则毛吕之说不易尔又文武二舞各有其职硕人所掌则文舞也故首章之万舞总言将舞文武二舞之时也三章乃自言其职脉理甚清若万舞专为武舞将硕人既掌武而又掌文耶何更先武而後文耶孔乃以三章证万之专为武舞岂确论乎
诸姬姑姊
毛传曰诸姬同姓之女又曰父母之姊妹曰姑先生曰姊其言简而已明郑笺以诸姬为未嫁之女谓我且欲略与之谋妇人之礼【观其志意亲亲之恩也】孔氏强毛以与郑同【云以言诸姬是未嫁之词又向所见宜据未嫁者传同姓之女亦谓未嫁也】恐非毛旨窃意欲谋妇人之礼当就傅姆而问之何得与未嫁之女谋之乎且女既未嫁乃与人谋妇人之礼岂不腼於顔乎郑又谓宁则问姑及姊亲其类也先姑後姊尊姑也先姑後姊之说本之左传【文公二年】杜氏注云卫女思归而不得故愿致问於姑姊诸儒因之皆以姑姊指在家者言朱传曰诸姬谓侄娣也又曰诸姑伯姊即所谓诸姬也是统指随嫁之媵女言矣许白云【曰侄娣随嫁者也故可与谋若姑与姊岂亦在所嫁之国而可问之哉诗缉既出适於人则与父母相远矣今父母终唯姑姊尚存问其安否感亲之殁而念骨肉之存者也当从此说】冯复京【曰诸侯一娶九女夫人及二媵俱有侄娣考诸经传并无以姑为媵之文盖姊得为媵姑尊非可从嫁也】俱讥之今考左传襄公二十一年邾庶其来奔季武子以公姑姊妻之杜氏以为公之姑及姊是姑姊二人同嫁庶其矣又昭公二年晏婴请继室於晋曰犹有先君之嫡及遗姑姊妹若而人既合言遗姑姊妹则嫡嫁而姑姊妹俱可为媵明矣【尔雅女子谓晜弟之子为侄女子同出谓先生为姒後生为娣注同出谓俱嫁事一人】若姑姊不可从媵此诗之序既云父母终思归宁而不得又安得有姑姊尚未嫁而在家者乎更安得有姑姊反以父母在而可归在家者乎顾氏日知录曰诸姬犹硕人之庶姜古之来媵而为侄娣者必皆同姓之国其年之长幼序之昭穆不可知也故有诸姑伯姊之称犹言伯父伯兄也【贵为小君而能谦以下其衆妾所谓其君之袂不如其娣者矣】朱传为人指斥深矣得此一助为功不浅若夫此诗之作或以为宋桓夫人【子贡传宋桓姬闵卫之破也】或以为郉侯夫人【钱天锡据诗言干山干山在周为邢国也】则经传无明文诚不必穿凿也
彤管
左传【定公九年】引诗静女之三章取彤管焉管之彤者毛传【曰彤管以赤心正人也古者后夫人必有女史彤管之法事无大小纪以成法】郑笺【曰彤管笔赤管也赤管炜炜女史以之说释妃妾之德美之】前汉董仲舒传【答牛亨问曰史臣载笔以彤管用赤心记事也】後汉皇后纪论【曰古史彤管记功书过】杜氏左传注【云女史记事规诲之所执也】古说相承皆即以为笔欧阳公始疑之【曰若彤管是王宫女史之笔静女何得以贻人若静女家自有彤管用以贻人则因彤管自媒何名静女古者鍼笔皆有管乐器亦有管不知此管是何物】范氏和之【曰古人以刀为笔未有用毫毛者安得有笔故书谓之画盖以刀笔刻画于简至秦蒙氏始以毫毛制笔故汉以後始有竹简写之之说】朱子遂云彤管未详何物矣间尝稽诸载籍笔之所从来者远尔其见於经者曲礼曰史载笔注笔谓书具之属是也【疏云不言简牍而言笔者笔是书之主则余载可知】又尔雅【张揖以为周公所着或言孔子所益今为十三经之一】曰不律谓之笔又曰灭谓之点注以笔灭字为点则古人不尽以刀刻画明矣见於传者外传鲁语里革曰臣以死奋笔晋语董安于曰臣之少也进秉笔士茁曰臣以秉笔事君韩诗外传王满生曰藉笔牍书之周舍曰臣以为谔谔之臣墨笔执牍从君之後伺君过而书之皆是也庄子称宋元君将画图衆史舐笔和墨史记言孔子笔则笔削则削及两汉书所载此又笔之见於子与史者也其散见於他说者尚有可考焉太公隂谋武王笔铭曰毫毛茂茂尚书中候曰元龟负图出周公援笔以时文写之孝经援神契曰孔子制作孝经撍摽笔衣绦单衣向北辰而拜崔豹古今注曰古之笔不论以竹以木但能染墨成字即谓之笔【秦吞六国灭前代之美故蒙恬得称焉蒙恬造笔即秦笔耳以枯木　为管鹿毛为柱羊毛为被所谓苍毫也】许氏说文曰楚谓之聿吴谓之不律燕谓之勿秦谓之笔刘熙释名曰古以笔能述事而言故谓之笔成公绥笔赋序曰以笔能毕举万物之形故谓之笔则自有书契以来即已有笔不独创始於秦矣况乎黄帝之砚【黄帝得玉而篆曰帝鸿氏之砚】周公之砚【周公砚铭曰石墨相着而黑邪心谗言无得汚白】晋灵公之砚【如蟾蜍腹容五合水】孔子之墨【陆士龙夫子墨祝曰孔子之墨藏于松烟本性长生子孙无边】老君之墨【老君居景室中与五老叟共谭天地之数撰经书十万言有溪提国二神人出金壶壶中有墨汁状如淳漆以写经】蔡伦以前之纸【後汉书云自古书契多编以竹简其用缯帛者谓之为纸】四者相须而利用久矣何独疑於笔乎老杜曰老尘彤管笔义亦取此意古称青史取杀青为义女史所执管加彤色故曰彤管云
桑中篇一
序曰桑中刺奔也【卫之公室淫乱男女相奔至於世族在位相窃妻妾期於幽远政散民流而不可止也】夫曰刺奔则非奔者自作乃诗人见此奔者而刺之耳吕东莱作读诗记依序立说朱子既作书以争之及东莱殁读吕氏诗记桑中篇又书其後以辨之平日与门人论议甚详而诗序辩说辨驳尤力马贵与【谓淫诗繁多如此夫子犹存之不知所删何等一篇也左传季札观乐而所歌者邶鄘卫郑皆存焉则诸诗皆雅乐矣】犹信吕记而与朱子为难窃意孔子删诗固不容间存淫邪之作而刺淫之诗亦一二见足矣何必繁多若是耶夫圣人之所恶有四讪上称人恶居其二子贡之所恶有三而徼与讦亦居其二今考国风十有五周召豳三风之外十二国风共诗一百二十有八篇而刺诗多至七十八篇曰怨曰疾曰责曰恶者更纷纷也圣人删诗何专取此刺讥诽讪之词耶如变雅中家父凡伯辈身列王朝而国是日非目覩时艰忧从中来感慨系之万不得已而发为咏歌形诸篇什以冀幸君心之一悟俗之一改忠厚之道也亦臣子之分也国风之刺诗皆毫无干涉之人微讥冷讽发人隐私斥人过恶究无补於其人已成之事此实朱子所谓一乡之扰一邑所恶者矣且诗为淫邪者所自作固为淫邪之诗乃刺人淫邪而曲尽淫邪之心曲尽淫邪之事亦当为大雅所不道况人有淫邪而我述其淫邪之事以刺之岂能去其淫邪二字乎不能去其淫邪而遂可以为雅乐乎墙有茨曰中冓之言不可道也序谓刺其上者是已然曰不可道而不明道之诗人立意之厚如此此诗独委曲详道之者何哉鹑之奔奔曰人之无良君子偕老曰子之不淑称人称子必非自作此诗曰期我曰要我曰送我就诗论诗则为自作可知奈何舍经之明文而曲从序说节外生枝徒滋诽议乎且采非一采孟不一孟诗人亦祗设为虚浮之语以寄其缭绕之思耳序遂谓相窃不可止亦太甚矣先生之言也
桑中篇二
释经之道无他惟其心之细而已矣惟其心之灵而已矣心之不细则不能剖别疑似心之不灵则不能探取真旨乐记曰桑间濮上之音亡国之音也其政散其民流诬上行私而不可止也桑中诗序曰政散民流而不可止粗心读之其言相合李黄集解遂谓礼之桑间即诗之桑中朱子信之着於集传考邶鄘卫三风皆为卫诗桑中乃卫诗之一也言卫诗而桑中在其中言桑中而即知其为卫诗矣乃乐记既言郑卫之音又言桑间濮上之音乱世之音怨以怒而系之郑卫亡国之音哀以思而系之桑间濮上是二音之伦节不同时世亦异乱之犹愈於亡亡之弥甚於乱明属二事也周礼大司乐辨其淫声凶声郑氏谓淫声若郑卫凶声亡国之声若桑间濮上分别甚明而乐记注云濮水之上地有桑间者亡国之音於此水出则桑间乃地名非诗名也又云纣使师延作靡靡之乐【已而自沈于濮水後师涓过焉夜闻而写之为晋平公歌之桑间在濮阳南】与史记合【云师旷闻而抚之曰此亡国之音也昔师延为纣作靡靡之乐武王伐纣师延自投濮水之上故闻此声必於濮水之上】是其诗作于纣时纣不久而亡故曰亡国之音则桑间之非卫诗而桑中之非桑间明矣若夫心之固滞者执诗词而泥之则曰期我曰要我曰送我我者诗人自我是此诗为淫者自作矣乃采不一采孟非一孟一人之身所遇姜弋鄘之女皆为孟而姜弋鄘之女期我要我送我之情同期我要我送我之地又同岂理之真也哉【郝氏以沬为淫昏之称麦为宿麦姜指淫妇而唐言荡葑言风弋言引鄘言贱虽不免穿凿却不为前人囿者】自古淫乱之人自以为闺门之幽世所不知故自肆而不返孰知事无微而不着恶无隐而不显钟鼓於宫而闻於外鹤鸣于臯而闻于天我方期之要之送之而人已历历知之而明明道之圣人录之於经使後世之为恶者惕然戒惧猛焉迁改庶不以昭昭饰节冥冥堕行而为不自欺之君子此诗教之为功大耳序云刺奔得诗旨矣朱子释经剖别义理最为精密而就诗论诗尤为直捷此诗偶衍李黄之误而必欲与东莱相左或亦智者之千虑欤
定之方中
毛【传曰定营室也方中昏正四方】郑【笺曰定星昏中而正於是可以营制宫室故谓之营室昏中而正谓小雪时其体与东壁连正四方】皆以定为即营室而所以取名营室之义毛以视定星而正南北遂以营宫室也郑以定星昏中小雪之时可以营宫室也考尔雅营室谓之定孙炎注定正也天下作宫室者皆以营室中为正左传凡土功水昏正而栽杜预注定星昏而中於是树板干而筑则郑说有据故朱传从郑但孔氏据周礼匠人注【匠人职匠人建国水地以县置槷以悬为规识日出之影与日入之影昼参诸日中之影夜考之极星以正朝夕】谓视日影而东西南北皆知者信已谓经传未有以定星正南北者未确考匠人职云夜考之极星以正朝夕贾疏曰前经已正东西南北恐其不审更以此二者以正南北朝夕即东西也夫极星既可正东西则定星自可正南北矣极星之正东西兼乎南北则定星之正南北亦兼乎东西矣且孔氏既以匠人注是揆日瞻星以正东西南北之事何以知定星不可视以正南北乎又宴子春秋云景公新筑柏寝之台使师开鼓琴开【左抚宫右弹商】曰夕【东方之声薄西方之声扬】明日晏子朝公曰先君太公立国何为夕对曰古之立国南望南斗北戴枢星彼安有朝夕哉【而今之夕者周公立国国之西方以尊周也公曰古之臣也】文选江淹【拟顔延之侍宴】诗云太微凝帝宇瑶光正神县列宿构仙宫开天制宝殿【注云匠人上法太微以成帝宇观斗柄以正神州赤县南北之位】是皆以星正方之证也毛说【云揆日出日入以知东西南视定北凖极以正南北】不可尽废至定名营室广雅又谓之豕韦则有三名矣而其为数春秋元命苞曰营室十星挺陶精类始立纲纪包物为室晋天文志云营室二星天子之宫也一曰元宫一曰清庙则营室实二星也又言离宫六星为天子之别宫合营室离宫亦止得八星耳考工记又合营室与东壁而为四星所见各殊当以晋志为正也
榛栗椅桐梓漆
六木之中榛栗为类椅梓为类桐最难辨漆固易明也陆玑【云榛栗属有二种其一种之皮叶皆如栗其子小形如杼子表皮黑味亦如栗所谓树之榛栗者也其一种枝茎皆如木蓼生高丈余作胡桃味辽代上党皆饶】罗愿【云榛枝茎如木蓼叶如牛李色高丈余子如小栗核中悉如李生则胡桃味膏烛又美亦可噉渔阳上党皆饶郑注礼云似栗而小关中鄜坊甚多然其字从秦盖此意也又一种大小枝叶如栗其子形如杼味亦如栗所谓树之榛栗者是大木非榛楛之榛若女贽则宜两者皆可用】皆言榛有二种而陆以此诗之榛为如栗罗以为如木蓼冯复京据说文【以榛为木亲为果】而谓山有榛之榛当作亲树之榛栗之榛宜为榛又谓两榛俱有实如栗则亦不甚别异也栗则五方皆有周秦吴扬特饶吴越被城表里皆栗惟濮阳范阳栗甜美味长【陆疏】树高二三丈叶似栎花青黄色似胡桃花【蜀本草】实有房若拳【中子二三】小者若桃李【中子惟一二将熟则暴开子出】有茅栗佳栗其实更小【栗房当心一子谓之栗禊治血尤効　图经】上林苑有侯栗瑰栗魁栗榛栗峄阳栗【西京杂记】其种亦不一矣尔雅曰椅梓郭注云即楸尔雅曰楸榎郭注云大而皵【音鹊皮粗也】楸小而皵榎说文亦曰椅梓也梓楸也楸梓也檟楸也则椅梓楸檟一物而四名乎然此诗言椅又言梓当为二物陆疏云楸之疏理白色而生子者为梓梓实桐皮曰椅则未尝不微分也而梓为百木长【罗愿】树似桐而叶小花紫【萧炳】实曰豫章【古今注】白色有角者为梓或名角楸又名子楸黄色无子者为柳楸世人见其木黄又呼为荆黄楸云【齐民要术】若夫桐之类陆玑谓有青桐【严粲梧桐生矣之桐为青桐】白桐【宜琴瑟　严粲椅桐梓漆之桐为白桐】赤桐三种本草衍义有白桐【可斵琴者叶三杈开白花不结子】荏桐【早春开淡红花子作桐油】梧桐【四月开淡黄小花一如枣花枝头出丝堕地成油五六月结桐子今人取炒为果此是月令清明之日桐始华者】岗桐【无花不中作琴体重】四种陶氏有青桐【叶皮青似桐而无子】梧桐【色白叶似青桐而有子】白桐【与岗桐无异惟有华子耳】冈桐【无子是作琴瑟者】四种陆佃讥陶说【云青桐即今梧桐白桐又与冈桐全异白桐无子材中琴瑟冈桐子大有油】是已而与罗愿皆以白桐为尔雅荣桐木之桐郭注尔雅则以为梧桐如衍义说似郭为当苏颂谓作琴瑟者冈桐也而二陆及严粲俱以为白桐则从衆矣苏又谓漆树高二三丈皮白华似椿叶似槐子若牛李木心黄【蜀本注云上等清漆色黑如瑿若铁石者好嫩黄若蜂窠者不佳】而说文云桼木汁可以?物象形桼如水滴而下则其字本作桼加水为漆沮之漆今通用漆字矣【古今注云以刚斧斫其皮开以竹管承之汁滴管中即成漆也】
景山
毛传曰景山大山也但以景为大而不言其大者为何山郑笺以後李迂仲吕东莱辈俱从之朱传曰景测景以正方面也与既景乃冈之景同或曰山名见商颂前说创也後说本之范逸斋【云景山以大而得名商之故都也卫在商几内故升虚以望知地势之胜】考水经注云河水分济北迳景山东又北迳楚邱城西寰宇记云景山在澶州卫南县东南三里是商都实有景山故诗传遗说【刘砥录朱子云景山山名与商颂陟彼南山同】朱子尝以或说为是但京【尔雅非人为之邱絶高为之京】在郑不在卫故毛氏释京亦不据以为说耳若测景之事上章揆之以日是其事也何必复言之乎本章升字降字相应上四句皆升虚以望之事观于桑始降而观之测景用八尺之臬树於所平之地中央不在山亦不在邱也况在漕虚之上乌能测楚邱之山与邱乎毛传不可易矣
匪直也人
按此有四说毛传曰非徒庸君孔疏曰文公既爱民务农如此则非直庸庸之人也【故秉操其心能诚实且复深远是善人也】范逸斋曰非可以常人而论吾君是以人为常人泛指他人言也朱子答刘坪书曰言非特人化其德而有塞渊之美至於物被其功亦至衆多之盛严粲曰是文公能务农重本以蕃育其人也非直人也文公操心塞实渊深故能致国富而强是以人为治人指百姓言也苏传曰不直哉是人也其心充实而渊深朱传曰非独此人所以操其心者诚实而渊深也则以人为斯人空指文公之身言也黄櫄曰匪直也盖诗人语而形容不能尽谓不直其为人也如此而其所以秉心者又诚实渊深所以能治国家是以人为为人实指文公之行言也许白云从朱传【云匪独训匪直字以两句作一连说直如孟子非直为观美之直】或又疑朱传合二句为一句文义迂滞【且騋牝三千皆秉心塞渊之所致不应将秉心句划断】要之四说皆通若以上四句为文公之勤於人而谓非但於人如此其秉心塞而渊兼致騋牝之三千则严意尤胜矣
四之五之六之
毛传曰骖马五辔【孔云传称渐多之由为说从内而出外上章四之谓服马之四辔也次章加一骖马益一辔故言五之也三章又加一骖更益一辔故言六之也　以御马喻治民马多益难御也】郑笺曰四之者见之数也五之者亦谓五见之也六之者亦谓六见之也毛指马之辔言郑指见贤之数言毛说太迂郑说明快但四之五之六之紧连良马之下当指马之数言黄氏谓出郊远行而外有所备夫出郊犹在国也预备其二若远适异国未知宜备几马也考书言若朽索之驭六马易孟京春秋公羊皆言天子驾六礼王度记云天子驾六诸侯与卿同驾四大夫驾三士驾二【既夕礼云公賵以两马是也】庶人驾一【埤雅说文曰軿驾二马也尚书大传曰命於其君然後得乘骈马骖驾三马也驷驾四马也】列子云六辔不乱而二十四蹄所投无差白虎通曰天子驾六者示有事天地四方也史记秦始皇以水数制所乘六马汉书舆服志乘舆所御驾六【余皆驾四】又汉制太守驷马其加秩中二千石乃益右骖故太守称五马晋王羲之出守永嘉庭列五马唐李杜诗言五马道旁来五马烂生光人生五马贵则五马六马古果有此制也但五马为太守之制卫之大夫或宜乘之六马唯天子得驾诗人不应以之美大夫且诗言驷騵彭彭武王所乘则天子也六辔耳耳鲁僖所乘则诸侯也四牡騑騑使臣所乘则大夫也一车之驾四马其定制矣卫宁独异乎王肃【云古者一辕之车驾三马则五辔其大夫皆一辕车夏后氏驾两谓之丽殷益以一騑周人又益一骖谓之驷本从一骖而来亦谓之骖经言骖则三马之名】孔晁之述毛皆谓作者历言三王之法王基【云商颂曰八鸾锵锵是殷驾四不驾三也】孔頴达【云周礼校人乘马一师四圉尚书顾命诸侯入应门布乘黄朱马以引重左右当均一辕车以两马为服以一马骖之偏而不调矣】讥之矣朱子谓取协韵而极言其盛固为圆通程子谓马至於五六马之益多见其礼意之益加也李樗曰始见则以四马与之中见则以五马与之终见又以六马与之言其礼意有加无已窃考左传昭公六年楚公子弃疾过郑见郑伯以其乘马八匹私面见子皮以马六匹见子产以马四匹见子太叔以马二匹可见古人赠贿之仪自有差等重其人则厚其礼殷懃缱绻之意藉物以将之物有加而意无尽好贤之诚者固当如是也以此观之程李之说实为有据
緑竹
尔雅曰菉王刍也【某氏曰菉鹿蓐也】郭注今呼鸱脚莎诗緑竹猗猗是也又曰竹篇蓄郭注似小藜赤茎节好生道旁毛氏本此释诗分緑与竹为二而不以为竹也陆疏曰緑竹一草名其茎叶似竹【青绿色高数尺今淇澳旁生此草】涩砺可以洗搅笏及盘枕利於刀错俗呼为木贼彼土人谓此为緑竹张华亦言奥水入淇水有緑竹草又合緑竹为一而不以为竹也朱传【曰淇上多竹汉世犹然所谓淇园之竹是也】则以緑竹为竹今考陆说与下切磋琢磨义合但经明言緑竹而以为緑草显与经背且验今木贼草寸寸有节初无华叶陆谓茎叶似竹则诚不知何物矣本草菉亦名荩草入本经下品陶氏别録谓可染作金色汉书又作盩【盩绶也】说文又作?皆言可以染黄观诗采緑采蓝并称可知为染草也本草篇蓄又名扁辨扁曼粉节草道生草苏氏谓开青黄花李氏谓开细红花郭氏虽言可食【亦杀虫】陶氏但言煮汁与小儿饮疗蚘虫而已初非美品也水经注引汉武【下淇园之竹为楗】宼恂【下淇园之竹为矢百万】事而辨之曰今通望淇川并无此物惟王刍緑竹不异毛兴此郦善长得之目验似为可信然不知两汉书何以必欲误人而前後所言皆一耶意天地之气运有转移物类之盛衰无定局淇奥本多美竹因遭两番大创遗类既鲜人亦不喜植之遂致善长不见耶则淇奥之无竹正缘武帝宼恂故尔岂可据其後而并疑其前乎淮南子曰乌号之弓贯淇卫之箭班彪曰淇园卫地殷纣竹箭园也此汉世言淇奥之有竹者也左思【三都赋序】曰见緑竹猗猗则知卫地淇奥之产则晋世淇奥犹有竹也宋儒若刘长乐【曰淇水之旁至今多美竹他所弗迨也】董广州【曰河朔无竹淇奥独产非王刍也】程子【曰淇奥之地润泽膏沃而生緑竹竹生物之美者】王安石【曰緑竹猗猗喻德之虚节清和】苏东坡【曰惟有长身大君子猗猗犹得似淇奥】李迂仲【曰传云淇奥箘辂又曰淇水之竹则淇水有竹明矣】辈皆谓淇奥有竹矣况如上林赋【曰揜以蕙緑被以江离】则緑固香草也如离骚【曰薋菉葹以盈室】则为恶草何可以比君子乎毛氏於诗之言兴者必有取兴之义意若未明孔氏类能曲折以达之此诗毛氏以为兴而不言其兴之意孔氏所申说【曰王刍与篇竹猗猗茂盛以视彼卫朝之上则有武公质美德盛耳】初无深义盖据尔雅本草所言之緑与竹原无深义也则何如据经言緑竹直以为緑色之竹之明快而緑色之竹虚节清和实可以比君子乎
考盘篇
序曰考盘刺庄公也不能继先君【武公】之业使贤者退而穷处朱子辨之明已而说者谓贤者不乐仕於朝而退处山谷若将终身则时君之弃贤可知是即刺也夫贤者退处固卫之所以日替也而是诗则但述贤者隐处山谷高举远引而自乐其乐无慕乎人爵之贵初不及朝廷之事若求所以致此之由而因以为刺是索於诗之外非索於诗之中也此诗当以孔子之言为定孔子曰吾於考盘见遯世之士无闷於世【孔丛子】既曰无闷则说是诗者第言其退处之乐而已不可谓誓不出仕【郑笺】亦不必谓不能忘君【程杨说同】盖誓不出仕则怨而不免於怒非乐天知命之人而不能忘怀则既舍而不藏不用而思行亦非随遇而安之学矣欧阳深辟郑说【云孔孟常不遇矣所居之国其君召之以礼无不往也顔子常处矣人不堪其忧而不改其乐也使诗人之意若如郑说孔子删诗必不取也】而曰硕人居於山涧之间不以为狭而独言自谓不忘此乐也永矢勿过谓安然乐居涧中不复有所他之也永矢勿告自谓其乐不可以告语於人也此独得无闷之旨朱传本此
考盘
毛传曰考成盘乐也郑笺曰有穷处成乐在於此涧者【形貌大人而寛然有虚乏之色】王肃曰穷处山涧之间而能成其乐者以大人寛博之德故虽在山涧独寐而觉独言先王之道长自誓不敢忘也郑王皆申毛说训盘为乐则此盘字与般相通如周颂般之篇郑孔皆以为乐也苏传吕记俱从之郑渔仲曰木偃盖曰盘黄氏申之曰盘者架木为屋盘结之意则盘又与盘相通【说文云盘承盘也】朱传前说似参毛郑但盘非即是乐成其隐处之室而盘桓之乐乃在此也又引陈氏曰考扣也盘器也考苏东坡言叩盘而得其声则盘固可扣之器也故范逸斋【云考击也盘器也谓击器以为乐也】黄实夫【云考盘者考系其盘以自乐也诗云子有钟鼓弗鼓弗考】皆从陈说夫盘字从木周礼有夷盘疏云以木为之是也木盘之声似不足乐而以为乐者无往而不乐乎史记毛遂奉铜盘则盘有铜者周礼玉府合诸侯共珠盘则盘更有饰以珠者皆非隐士所用之器内则进盥少者奉盘长者奉水注云盘盛盥水者则以此为盥盘也可
薖轴
毛传曰薖寛大貌郑笺曰薖饥意孔疏於两家俱无申释李樗谓毛传训诂未有所据要之上章既言硕人之寛此皆是寛大之意吕记亦从毛朱传谓薖义未详而所引或说即毛传也考释文云薖韩诗作美貌美与寛大义不相远郑以上章之寛为形貌寛然而有虚乏之色遂以薖为饥意而轴为病皆与硕人不相关又毛训轴为进郑训轴为病孔疏曰传以轴为迪释诂云迪进也笺以与陆为韵宜读为逐【释文轴毛音迪郑直六反】释诂云逐病逐与轴盖古今字异是轴之义毛郑皆借也但毛不破字其所立训皆有师授轴者所以持轮也车非轮不进则以轴为进当取诸斯范氏曰轴卷也犹言卷而怀之严氏曰如轴之卷收藏不用此於隐处之义得矣而未见自乐之意苏氏曰轴盘桓不行从容自得之谓则於自乐之意合矣【吕朱皆从之】而谓之不行与毛正相反张氏曰轴者言其旋转而不穷斯义最胜盖轮转而轴不转轴不转而轮实赖以转真能不为世转而能转世者故曰硕人
芄兰篇
序曰芄兰刺惠公也骄而无礼大夫刺之郑笺曰惠公以幼童即位自谓有才能而骄慢於大臣但习威仪不知为政以礼孔疏曰经云能不我知是自谓有才能刺之而言容璲之美故但知习威仪朱传曰此诗不知所谓不敢强解考左传言惠公之即位少而此诗言童子遂牵合而指为刺惠公然惠公年虽十五六【本杜注】既即位而为君矣直斥之曰童子干名犯分一至於此已实无礼而何以责人乎李迂仲范逸斋俱以芄兰之柔弱比惠公则与序言骄而无礼者正相反惠公幼即构其兄老能逆王命夫岂柔弱者哉据郭氏尔雅注【尔雅雚芄兰注蔓生断之有白汁可啖】陆氏疏【曰一名萝藦幽州人谓之雀瓢蔓生叶青緑色而厚摘之有白汁出食之甜脆鬻而为茹滑美其子长数寸似瓠子】俱以芄兰为蔓生蔓生之物体微而善附意卫之人有年少轻肆本无才能而诩诩自负慢侮老成及任以事而不克胜也故诗人刺之不必牵涉惠公而此诗之训诫深矣
容遂悸
毛传曰容仪可观佩玉遂遂然垂其绅带悸悸然有节度郑笺曰容容刀也遂瑞也【尔雅璲瑞也郑注玉瑞也】言惠公佩容与瑞及垂绅带三尺则悸悸然行止有节度【孔云传以此三者皆言兮故各其状悸悸然有节度总三者之词笺以容及璲与带相类则皆以体言也故为容刀与瑞行止有节度亦总三者之词】是容遂之义毛郑异而悸字之义毛郑同也朱子曰容遂舒缓放肆之貌悸带下垂之貌【吕记从之】以容遂为貌本毛氏也以为舒缓放肆则从序骄而无礼之意生也既言舒缓放肆则悸不得言有节度而承带言之知为下垂貌也郑好破字故改遂为璲而训为瑞【苏李范俱从之】上文既言佩觿佩韘又以容遂为容刀佩璲词意不重复耶严氏引离骚遵赤水而容与祭义陶陶遂遂以证朱传当已而程子训悸为执心不定【李范金许俱从之】与有节度正相反以惊悸不定加之骄矜之人亦属不合释文曰悸韩诗作萃垂貌朱子之说固非无本也
韘
毛传曰韘玦也能射御则带韘郑笺曰韘之言?所以彄?手指二说不同孔疏谓笺以礼无以韘为玦者故易之为?吕记从毛朱传存两说陈氏礼书【云韘谓之极以其中于指也谓之?以其?于指也】以传为非冯氏诗疏以笺为误考射之用有三其一为拾又名遂以韦为之着於左臂所以遂弦者也其一为玦用象骨为之着右手大指以钩弦闓体【士丧礼注】其字或为决【诗车攻　乡射礼袒决】或为抉【周礼缮人掌王之抉拾】或为玦【内则右佩玦扞】其实一物也其一为?又名极以朱韦为之所以放弦大射所谓朱极三也【注云极犹放也所以韬指利放弦也三者食指将指无名指无极放弦契于此指多则痛小指短不用】以韘为玦礼固未有明文以韘为?礼岂有明文耶说文云韘射玦也所以拘弦以象骨韦丝着右巨指许实汉人在康成前与毛合而说最古当不谬也又验今人善射者玦则时带且不妨於日用?已不复用古人即用?亦必射时始用若平居三指着?则此手将何所为耶且亦不足以饰观是当从毛
河广篇
序曰河广宋襄公母归於卫思而不止故作是诗郑笺曰宋桓夫人卫文公之妹生襄公而出襄公即位夫人思宋义不可往故作诗以自止考说苑宋襄公为太子请於桓公曰请使目夷公曰何故对曰臣之舅在卫爱臣若终立则不可以往是毛鲁说合也而刘言子之思母此诗言母之思子子母同情也序称宋襄公母而不称宋桓公夫人则为襄公时诗明矣严粲【曰卫都朝歌在河北宋都睢阳在河南自宋适卫必渡河卫自鲁闵公二年戴公始渡河而诗言谁谓河广一苇杭之则是诗作于卫未迁之前】独谓宋桓犹在襄公方为太子卫戴文俱未立时作【朱公迁钱天锡从之】其言辨已然严又谓夫人义不可以往而设为或人以远沮己己为辞以解之欲往之切故谓远为近则与孔氏假有渡者之词合矣既云设为则非实事诗但言一苇杭之喻其狭而可渡与下章不容刀意同何必拘为自北至南耶朱传既言襄公即位夫人思之复云卫在河北宋在河南自相枘凿宜来许氏之辨矣【白云二者必有一是一非】
伯兮篇
序曰伯兮刺时也言君子行役为王前驱过时而不反焉郑笺曰卫宣公之时蔡人卫人陈人从王伐郑伯也为王前驱久故家人思之夫曰刺时则怨怼上及乎君父曰思之则结念惟在乎室家详味经文郑说为当孔疏乃曰经陈所思之辞皆由行役过时之所致又曰【宣公从王为得其正以兵属王节度不由卫君而以过时刺宣公者诸侯从王虽正】是时王室微弱不能使卫侯从已而宣公自使从之据其君子过时不反实宣公之由故主责之宣公而曰刺时必加诗人以讪上之罪未知何意考春秋二百四十二年之中诸侯从王致伐者惟见於鲁桓五年之一役乃以二百四十二年絶无而一见之事不免於刺圣人复録之以示戒则亦日挞一仆之意矣且伐郑者可刺将郑之见伐者其武烈反可美欤公羊传【曰从王伐郑正也】胡氏传【曰三国以兵会伐其言从王者又以明君臣之义也君行而臣从正也】及则堂家氏【曰书三国从王明君臣之义以示天下後世亦褒三国之能以师从王责齐宋鲁大国之不从王者也】皆以从王为正孔氏不敢以从王为不正而曲为之说夫天子之力不能使我而吾自知君臣之大分踊跃从公则其忠义之性得之自天不待勉强较之奉王命而敌忾者其可美尤甚焉而为所使者乃咨嗟怨望以刺其君念私情而忘公义惑军心而沮衆志律以国法罪不容诛圣人乌得而取诸嗟乎繻葛一败而王命不行天下不复知有君臣之分君子痛之苟如仲达之说未必非伯兮诗人有以致之也甚矣序说之谬而孔疏又害义焉经云自伯之东【孔云三国从王伐郑兵至京师乃东行伐郑】朱子谓郑在卫西不得为此行是又未确【之字不必作往字盖言自伯之不在东尔】
谖草
毛传曰谖草令人忘忧孔疏曰谖训为忘非草名【传云谓欲得令人善忘忧之草不谓谖为草名故释训云谖忘也孙氏引诗云焉得谖草是谖非草名也】东莱从孔迂仲华谷皆以为草窃意谖本训忘而此草能令人忘忧故名谖草也考说文引诗作藼草云令人忘忧草也薛君章句又作萱本草注云萱一名鹿葱其花名宜男风土记云宜男妊妇佩之必生男述异记云萱草一名紫萱吴中书生名疗愁花图经云萱味甘而无毒令人好欢乐无忧徐勉萱赋云【信兹华之独茂挺金质於炎辰既耀色以祛痗亦含香而可珍同芰荷于兰暑及蝉露乎首旻】其叶四垂其跗六出亦曰宜男加名斯吉【华而不艳雅而不质】详观诸说谖草之即萱而为草名明矣嵇康养生论曰合欢蠲忿谖草忘忧古今注云欲忘人之忧则赠以丹棘一名忘忧草又云合欢树似梧桐则萱草【本草在草部】与合欢【本草在木部】实为二物而朱传曰谖草合欢食之令人忘忧者以谖草为可食则固以为草名也而连言谖草合欢似以谖草即合欢此袭郑樵之误冯氏云或者朱子因谖草连引合欢作一句读而不以合欢解谖草乎真善为朱子解者
木瓜篇
木瓜诗当以孔子之言为正序说朱传皆未尽善也序以为美齐桓公【卫国有狄人之败出处於漕齐桓公救而封之遗之车马器服焉卫人思之欲厚报之而作是诗也】孔氏谓内传之所归【左传齐侯使公子无亏帅车三百乘以戍漕归公乘马祭服五称牛羊豕鸡狗皆三百与门材归夫人鱼轩重锦三十两】是齐桓之遗戴也外传之所与【齐语曰卫人出庐於漕桓公城楚邱以封之其畜散而无育齐桓公与之系马三百】是齐桓之遗文也卫人思齐桓之大功思欲报之而不能也後儒多从之即朱子读尊孟辨亦用序说後以齐桓之惠不止於木瓜而卫人实未尝有一物以为报因疑为男女相赠答之词然曰疑者非必然之论也考贾谊曰木瓜下报上也齐桓虽霸未可言上卫国再造不可言下序说诚有附会而圣人何取此男女赠答之词列之於经乎毛传释此诗甚简而於篇末引孔子曰吾於木瓜见苞苴之礼行郑笺不以为非【云以果实相遗者必苞苴之】然则此诗乌可舍圣言而别求哉左传【北宫文子赋淇奥】韩宣子赋木瓜杜注义取欲厚报以为好夫太上立德其次贵施报施德於人固不可有望报之心望其报而施之施之之情已薄矣人有德於己何可不报执之而谓足报之报之之心犹未厚也惟施
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:39:10-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>