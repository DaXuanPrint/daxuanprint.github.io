<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="鬻子,进鬻子表,鬻子序,鬻子卷上,鬻子卷下,提要,鬻子原序,进鬻子表,鬻子,鬻子全文在线阅读,鬻子全文在线下载,大玄古籍书库">
<meta name="description" content="后人所辑楚开国人物鬻熊与周王对答的言谈记录。《汉书·艺文志》列入道家,原注云:“名熊,为周师,自文王以下问焉。”今本《鬻子》为唐逄行珪所献,内附《补鬻子》7则,出自汉贾谊《新书·修政语下》,记载了鬻熊与周统治者“坐策国事”时的一些政治、哲学观点。据《汉书·艺文志》记载,《鬻子》有二十二篇,到南朝庾仲容和唐朝马总《意林》所著录的仅存六篇。现存今本《鬻子》为十四篇,是唐代逢行珪所注,内容“篇或错乱,文多遗阙”。每篇只有短短一章,寥寥数语,缺漏不全。每篇所标篇名,多生涩费解,所标篇次,也大都前后紊乱,因此引起了">
<title>鬻子_鬻熊_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">鬻子</span> <br/>
          作者： <span class="inputVal" id="bkauthor">鬻熊</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,先秦,哲学,完结</span> <br/>
          字数： <span class="inputVal" id="bknum">[book_length]19538</span> <br/>
          说明： <span class="inputVal" id="bkdec">后人所辑楚开国人物鬻熊与周王对答的言谈记录。《汉书·艺文志》列入道家,原注云:“名熊,为周师,自文王以下问焉。”今本《鬻子》为唐逄行珪所献,内附《补鬻子》7则,出自汉贾谊《新书·修政语下》,记载了鬻熊与周统治者“坐策国事”时的一些政治、哲学观点。据《汉书·艺文志》记载,《鬻子》有二十二篇,到南朝庾仲容和唐朝马总《意林》所著录的仅存六篇。现存今本《鬻子》为十四篇,是唐代逢行珪所注,内容“篇或错乱,文多遗阙”。每篇只有短短一章,寥寥数语,缺漏不全。每篇所标篇名,多生涩费解,所标篇次,也大都前后紊乱,因此引起了后世学者的怀疑。明朝学者宋濂在《四部正讹》一书中指出:“今本《鬻子》,其文质,其义宏,实为古书无疑,”</span> <br/>
          封面： <span class="inputVal" id="bkimg">Z_5456.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]鬻子
[book_author]鬻熊
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,先秦,哲学,完结
[book_length]19538
[book_dec]后人所辑楚开国人物鬻熊与周王对答的言谈记录。《汉书·艺文志》列入道家,原注云:“名熊,为周师,自文王以下问焉。”今本《鬻子》为唐逄行珪所献,内附《补鬻子》7则,出自汉贾谊《新书·修政语下》,记载了鬻熊与周统治者“坐策国事”时的一些政治、哲学观点。据《汉书·艺文志》记载,《鬻子》有二十二篇,到南朝庾仲容和唐朝马总《意林》所著录的仅存六篇。现存今本《鬻子》为十四篇,是唐代逢行珪所注,内容“篇或错乱,文多遗阙”。每篇只有短短一章,寥寥数语,缺漏不全。每篇所标篇名,多生涩费解,所标篇次,也大都前后紊乱,因此引起了后世学者的怀疑。明朝学者宋濂在《四部正讹》一书中指出:“今本《鬻子》,其文质,其义宏,实为古书无疑,”
[book_img]Z_5456.jpg


[book_chapter]标点本

[book_title]鬻子
鬻子卷上
撰吏(五帝三王传政乙第五)
政曰：君子不与人谋之则已矣，若与人谋之则非道无由也。故君子之谋能必用道，而不能必见受；能必忠，而不能必入；能必信，而能必见信。君子非人者不出之于辞而施之于行，故非非者行是，恶恶者行善，而道谕矣。
大道(文王问第八)
政曰：昔者文王问于鬻子，敢问人有大忘乎？对曰：「有。」文王曰：「敢问大忘奈何。」鬻子曰：「知其身之恶而不改也，以贼其身乃丧其躯。其行如此，是谓之大忘。」
贵道(五帝三王周政乙第五)
昔之帝王所以为明者，以其吏也。昔之君子，其所以为功者，以其民也。力生于神，而功最于吏，福归于君。昔者五帝之治天下也，其道昭昭若日月之明然，若以昼代夜然。故其道首首然，万世为福、万世为教者，唯从黄帝以下、舜禹以上而已矣。君王欲缘五帝之道而不失，则可以长久。
守道(五帝三王周政甲第四)
圣人在上，贤士百里而有一人，则犹无有也。王道衰微，暴乱在上，贤士千里而有一人，则犹比肩也。
撰吏(五帝三王传政乙第三)
故曰：民者，贤、不肖之杖也；贤、不肖皆具焉。故贤人得焉，不肖人休焉，杖能侧焉，忠信饰焉。民者、积愚也，虽愚、明主撰吏焉，必使民兴焉。士民与之，明上举之；士民（若）〔苦〕之，明上去之。故王者取吏不忘必使民唱然后和。民者、吏之程也，察吏于民然后随。政曰：民者、至卑也，而使之取吏焉必取所爱，故十人爱之，则十人之吏也；百人爱之，则百人之吏也；千人爱之，则千人之吏也；万人爱之，则万人之吏也。故万人之吏撰卿相矣。卿相者、诸侯之丞也，故封侯之土秩出焉。卿相者、侯之本也。
鬻子卷下
曲阜(鲁周公政甲第十四)
政曰：昔者鲁周公曰：吾闻之于政也，知善不行者谓之狂，知恶不改者谓之惑。夫狂与惑者，圣王之戒也。
道符(五帝三王传政甲第二)
不肖者、不自谓不肖也，而不肖见于行，虽自谓贤，人犹谓之不肖也。愚者不自谓愚，而愚见于言，虽自谓智，人犹谓之愚。
数始(五帝治天下第七)
昔者帝颛顼年十五而佐黄帝，二十而治天下。其治天下也，上缘黄帝之道而行之，学黄帝之道而常之。昔者帝喾年十五而佐帝颛顼，三十而治天下。其治天下也，上缘黄帝之道而明之，学帝颛顼之道而行之。
禹政(...第六)
禹之治天下也，得皋陶，得杜子业，得既子，得施子黯，得季子宁，得然子堪，得轻子玉。得七大夫以佐其身，以治天下，以天下治。
汤政(天下至纣第七)
汤之治天下也，得庆誧、伊尹、湟里且、东门虚、南门蝡、西门疵、北门侧，得七大夫佐以治天下，而天下治。二十七世，积岁五百七十六岁至纣。
上禹(政...第六)
禹之治天下也，以五声听。门悬钟鼓铎磬，而置鼗，以得四海之士。为铭于簨，曰：「教寡人以道者击鼓，教寡人以义者击钟，教寡人以事者振铎，语寡人以忧者击磬，语寡人以狱讼者挥鼗。」此之谓五声。是以禹尝据一馈而七十起，日中而不暇饱食，曰：「吾犹恐四海之士留于道路。」是以四海之士皆至。是以禹当朝，廷间也可以罗爵。
道符(五帝三王传政甲第五)
夫国者、卿相世贤者有之，有国无国智者治之，智者非一日之志，治者非一日之谋。治志治谋，在于帝王，然后民知所保而知所避。发教施令为天下福者谓之道，上下相亲谓之和，民不求而得所欲谓之信，除去天下之害谓之仁。仁与信，和与道，帝王之器。凡万物皆有器。故欲有为不行其器者，虽欲有为不成。诸侯之欲王者亦然，不用帝王之器者不成。
汤政(汤治天下理第七)
天地辟而万物生，万物生而人为政焉。无不能生而无杀也。唯天地之所以杀人不能生，人化而为善，兽化而为恶。人而不善者谓之兽，有天然后有地，有地然后有别，有别然后有义，有义然后有教，有教然后有道，有道然后有理，有理然后有数。曰有冥、有旦、有昼、有夜。然后以为数。月一盈一亏，月合月离以数纪，四者皆陈以为数治。政者、卫也，始终之谓卫。
慎诛(鲁周公第六)
昔者，鲁周公使康叔往守于殷，戒之曰：「与杀不辜，宁失有罪。无有无罪而见诛，无有有功而不赏。戒之！封！诛赏之慎焉。」

[book_title]进鬻子表
臣行珪言：臣闻结绳以往，书疏蔑然；文字之初，教义斯起。记言之史设，褒贬之迹聿兴；书事之官置，劝诫之门由启。於是国版稠迭，谟训昭彰，唱赞之道以弘，阐扬之理兹畅。德业弥缛，英华日新，雕琢性情，振其徽烈。逮乎周文作#1圣，鬻子称贤，意合道同，实#2申师傅。鬻子以文王降已，大启心期，明宣布政之方，广立辅成之策，足使万机留想，一代咸休，稽古有宗，发明耳目。寻其着述之旨，探其斥救之辞，莫不原道心以裁章，研神理而启沃，弥纶彝训，经纬区中，不徒赞说微言，务於遗翰而已。斋熊为诸子之首，文王则圣德之宗。熊既文王之师，书乃政教之体，虽篇轴残缺，提举犹备纪纲，譬彼盘盂，发扬有愈。臣家传儒素，积习忠良，睹明主奉师之踪，览贤者尽义之道，循环征究，妙极机神。敢率至愚，为之注解，研覃析理，以叔私情，剪截浮辞，用申狂瞽。伏惟陛下则天垂训，越极宣风，稽太上之至和，兴帝王之炯诫，股肱谅直，献替元疑，大举贤良，宁济区宇，四海革面，八表宅心，务本修文，垂拱无事。臣以草莱卑贱，识度庸浅，荷尧沐舜，击壤枢歌，周施政教之端，属听太平之咏，志存缀辑，以述矢言。简牍难周，辞意斯拙，谨以缮写，奉献阙庭。庶日月昭明，布余晖於漏隙；时雨咸洎，洒余润於纤枯。望希尘露之资，岂议沉舟之楫？天威咫尺，神魄震惊。谨上表以闻，伏听慈旨。谨言。
永徽四年十一月二十六日，华州郑县尉臣逢行珪#3上。
＃１『作』，《四库》本作『传』。
＃２『实』，原作『皇』，据《四库》本改。
＃３『珪』，原作『圭』。

[book_title]鬻子序
鬻子名熊，楚人，周文王之师也。年九十，见文王，王曰：老矣。鬻子曰：使臣捕兽逐麋，已老矣；使臣坐策国事，尚少也。文王师之。着书二十二篇，名曰《鬻子》。子者，男子之美称。贤不逮圣，不以为经，用题纪标子。因#1据刘氏九流即道流也。遭秦暴乱，书记略尽；《鬻子》虽不预焚烧，编秩由此残缺。依《汉书·艺文志》，惟#2有六篇，今此本乃有十四篇，未详孰是。篇或错乱，文多遗阙，至敷演大道，铨撰明史，阐域中之教化，论刑德之是非，虽卷轴不全而其门可见，然邓林之枝、荆山之玉、君子余文，可得观矣。鬻子博怀道德，善谋政事，故使周文屈节，大圣谘询。情存帝王之道，辞多斥救之要，理致通远，旨趣恢弘，实先达之奥言，为诸子之首唱。织组仁义，经纬家邦，垂劝诚之风，陈弘济之术，王者览之可以理国，吏者遵之可以从政，足使贤者励志，不肖者涤心。《语》曰：《诗》三百，一言以敝之，曰思无邪。言而不朽，可为龟镜。《鬻子》论道，无邪之谓欤。幸以休务之隙，披阅子史；而书籍实繁，不能精备。至於此子，颇复留心，寻其立#3迹之端，探其阐教之旨，岂如寓言迂恢，驰术飞辩者矣，亦乃字重千金，辞高万岁#4。聊为注解，略起指归。驰心於万古之上，寄怀於千载之下，庶垂道见志，悬诸日月。将来君子，幸无忽焉。
#1『因』，《四库》本作『同』。
#2『惟』，《道藏》本原作『虽J，误。今据文义及《四库》本改。
#3『立』，《四库》本作『力』。
#4『岁』，《四库》本作『袄』。

[book_title]鬻子卷上
华州郑县尉逢行珪注
撰吏五帝三王传政乙第五
撰，具也。吏者，为政之具也。又，撰，博也，言王者布政施令，其在博求於良吏也。贤者举之，不贤者不预，言五帝三王政道可以百代传行者。乙，次於甲，以此明政之次也。
政曰：
政者，法教也。此明帝王之政事，以为法教可称也。
君子不与人谋之则已矣，
言君子修於内，理於外，端其形，正其影，体真德之要#1，守冲妙之机，言出以成教方，谋事叉为法则。苟於政而不预，岂#2妄为之哉？所以止也。
若与人谋之，则非道无由也。
君子不以人谋，则已矣。若与人谋，务存大道而言之，不以违道饰非，不以苟命求正#3。由，用也。
故君子之谋，能必用道，
君子终日言#4而不离体要，谋於政事而感#5由於道。故同於道者，道亦得之；非道之言，君子不用也。
而不能必见受；
众目视於伪，不留视於真；众心耀於名，不能察於实。夫庸主叉惑於众，岂能受於道教哉？故君子之道，不叉见纳也。
能必忠，
尽心论道而必竭忠尽道。言不邪谲也。
而不能必入；
尽忠论道，圣君叉纳，庸主所难。故有道之君，上下亲爱，忠谠进用，智卫无隐。以石投水，何龃龉哉。而不明之主，君臣疏忌，小人侍侧，端正弃遗，谄佞是亲，忠信不用，掩目而视，岂不惑欤。铃忠言之不入。
能必信，
言君子不苟合，不妄言，正色端辞，澄清真实，必存之於信也。
而不能必见信。
信言不美而合於道。庸主惑於众邪，岂信用君子之言乎？言不以见信也。
君子非人者，不出之於辞，而施之於行。
言君子但为善，将以攻恶，善不自是，恶不非人，施之於行，不显之於言说也。
故非非者行是，
言是非於人，是所同也。非於人者，人亦非之。君子将非於人，终不以非非人；自行是道，以论彼之非。
恶恶者行善，
善恶在身，是所共也。君子务善以攻恶，不以恶恶於人，所以彰恶於行善道也。
而道谕矣。
谋事铃忠，出言叉信，行善以攻恶，显是而明非，不苟求所以知，而道德自明也。
大道文王问第八
夫道者，覆天地，廓四方，斥八极，高而无际，深不可测，绵六合，横四维，不可以言象尽，不可以指示说，应无问之逶，终政教之端，包万物之形，彰三光之外，为而不有，行而不见。有道之王，动而同之，妙用无穷，故谓之大。文王因用无穷，故谓之大师问#6道，可为永则，因以名篇也。
政曰：昔者文王问於鬻子：
昔者，言往日也。虽临驭亿兆而不独专，从师问道以求政衍之门#7。
敢问人有大忘乎？
尊师道，故曰敢问。文王思存大道以终政事，心述在於经远，所以先问於大忘也。
对曰：有。
鬻子前答文王，言有大忘也。
文王曰：敢问大忘奈何？
鬻子前不即以指答者，故引成文王之问。文王欲然#8终大志之理，故曰其事奈何矣。
鬻子曰：知其身之恶而不改也，以贼其身，乃丧其躯。
过则勿惮改，终日不为恶。恶去於身也，岂但墨面髡发是为形余#9哉？故其蚩尤见诛，四凶就戮，夏癸绝祀，商辛覆宗。贼身害躯，破家失国，其行如此，是为大忘也。
其行如此，是谓之大忘。
终成所答之事。
贵道五帝三王周政乙第五
夫为政以德，必贵於道，为化国之福焉。当文王之时，而通称三王者，据近以及远，明道以同也。周者，合也，备也，言五帝三王贵道，其政能合若一也，而无所不备也。
昔之帝王，
昔者，在昔贵道德之帝王。称昔者，以远喻近，为之劝也。
所以为明者，以其吏也。
言帝王而有圣明之称者，皆委贤吏，使在显职，故道化兴而万国宁，明圣不独运也。
昔之君子，其所以为功者，以其民也。
人惟邦本#10，得众斯昌；建极乘时，必资兆庶；人皆效力#11，以成其功也。
力生於神，
王者有国#12，叉先灵佑；皇天上帝，社稷山川，神逵玄符，无不来会。成汤降神，受夏大命；武王梦神，遂大戡殷。夫冥运两仪，鼓动万物，岂有使之然哉。莫不大化於自然玄应而义用造之非我，理自相符，故曰力生於神者也。
而功最於吏，
王者度政施令而不自为#13，叉属贤能以任使之，故天下和平，人知所保。此贤史善最之功也。
福归於君。
俊德在官，尽心竭力，人敦其道，俗顺其教，上下相亲，而德交归焉。国土平康#14，而为君之福者也。
昔者五帝之治天下也，
五帝谓黄帝、颛顼、高辛、唐、虞也。
其道昭昭，若日月之明然，若以昼代夜然。
日月运明，明不私照，叉须幽显，始终不息，故昭昭然所不舍也。夫圣人与天地合德、日月齐明，道大不沦，可以崇远也#15。
故其道首首然。万世为福、万世为教者，唯从黄帝以下、舜禹以上而已矣。
首者，始也，言五帝之道常为万代之始，后之不能加也。夫黄帝始垂衣裳，造书契，置史官，为舟楫以济不通，服牛乘马，立栋宇重门，击柝以待暴客，为杵臼以利万姓，作弧矢以威天下，造律管，兴封禅。颛顼平九黎之乱，人神不杂，万物有序。高辛氏作鞠转、钟鼓、莞席。帝尧茅茨不剪，土阶三尺，夏日葛衣，冬日鹿裘，荡荡乎人无能名焉，巍巍乎其有成功也。帝舜少而至孝，尧闻聪明而用之。舜乃举禹为司空以平水土，弃为后稷以播百谷，卨为司徒以教百姓，皋陶为士师以理狱讼，垂为共工以典众作，益作朕虞以育草木，伯夷为秩宗以典三礼，夔为乐政以和神人。舜弹五弦之琴，歌《南风》之诗。夏禹栉风沐雨，冠履不顾，敷九土，乘四载，凿龙门，辟伊阙，导百川，建万国。微禹之功，人皆鱼矣。帝王之功，莫此为盛，故百代不易，为福为教也。
君王欲绿五帝之道而不失，则可以长久。
言君王但因循五帝之道而常行用，无所为替，则可以长保宗庙社稷，以为人始也。
守道五帝三王周政甲第四
执大象而天下往，明道不往，则道不可暂离所也。
圣人在上，贤士百里而有一人，则犹无有也。
言圣王在上，化被苍生，德周万物，虽百里而有一贤士，以圣道广宣，贤迹不见，其贤虽多，则若无有也。
王道衰微，暴乱在上，贤士千里而有一人，则犹比肩也。
王道衰微，暴虐乱政，人皆思德，虽千里有一贤士，其若比肩。言贤人不可得也。
撰吏五帝三王传政乙第三
帝王所以安国家，行政教，其在良吏乎。言必博广以取也。
故曰#16：民者，贤不肖之杖也，贤不肖皆具焉。
贤者，德行之名；不肖者，顽嚣之谓。夫贤与不肖见於行，此二者同出於性而异名，皆杖於最灵，各有定分矣。天下之广，黎庶之众，贤与不肖自皆具焉。
故贤人得焉，不肖人休焉。
言贤者不自求进而村为时须，王者必任，贤人所以得也；不肖者非自求退而行无所取，不登政事，是以休废也。
杖能侧焉，
有过人之智，叉矜其能；恃能矜智，必违常道。轻躁所至危僻，故曰杖能侧焉。
忠信饰焉。
怀尽忠之节，必修於道。修身贵真，履行务实，由於正路。礼、义、仁、信以文饰其身也，故曰忠信饰焉。
民者，积愚也。
冥然无知，愚之谓也。
虽愚，明主撰吏焉，必使民兴焉。
言明主推心於人，以取良史而不独任也。
士民与之，明上举之；
得於众心，善於政事，上所以举用之也。
士民若之#17，明上去之。
若如人者#18，贤愚之间、政既不与，所以斥去之也。
故王者取吏不忘，必使民唱然后和。
人主总群谋以观众，知明以探风声，察於下言以求得失，取贤人以宣政化。推己取贤，唯圣者能之。
民者，吏之程也。
程，法式也。知之在下，是故取吏之法式，察之於众庶人者，若之也。
察吏於民，然后随。
人与之，主举之；人若之，主去之。此随之也。
政曰：民者，至卑也，
极卑下也。
而使之取吏焉，必取所爱。
圣主不违人以独用也。
故十人爱之，则十人之吏也；百人爱
之，则百人之吏也；千人爱之，则千人之吏也；万人爱之，则万人之吏也。
自此已上，皆言人之情好之德行，各有所爱乐之，多少殊别也。
故万人之吏，撰卿相矣。
人爱之多，则必堪为政事。赫赫师尹，民具尔瞻。主之所拔，不可失贤也。
卿相者，诸侯之丞也。
卿相者，人主之杖，故为诸侯之丞也。
故封侯之土，秩出焉。
贤者得之，列土封疆。得自家臣，故曰秩出焉。
卿相者，侯之本也。
政之兴亡，在於卿相。得贤者和辑，失贤者离散，故为侯之职，在卿相也。
鬻子卷上竟
#1『要』，《四库》本作『安』。
#2『妄』，《四库》本作『安』。
#3『正』，《四库》本作『王』。
#4『言』，《四库》本作『言之』
#5『感』，《四库》百子本作『咸』，是。
#6『问』，《四库》本作『闻』。
#7《道藏》本原脱『求』字；今据文义及《四库》本补。又，《道藏》本『门』一字下原有『曰』字，疑原文『文王问於鬻子』后当有『曰』字，错衍至注文中；今据《四库》本删。
#8『然』，《四库》本作『熊』。
#9『余』，《四库》本作『食』。
#10『人』，《四库》本作『民』。
#11此句《四库》本作『人效其力』。
#12『王』，《四库》本作『生』。
#13『度』，《四库》本作『发』。
#14『土』，《四库》本作『士』。
#15『崇』，《四库》本作『端』。
#16『故』，《四库》本作『政』。
#17『若』，《四库》本作『苦』。
#18此句《四库》本作『如苦人者』。

[book_title]鬻子卷下
华州郑县尉逄行珪注
曲阜鲁周公政甲第十四
曲阜之地方七百里，少昊之墟，是鲁周公所封之邑，以周公裨益政礼，故称之以为篇耳。
政曰：昔者鲁周公曰：吾闻之於政也，
称周公之言，以明政者也。
知善不行者谓之狂，
善者，体道怀德也。人主行善於上，
百姓变善於下，尧之日比屋可封。
知善道之为善而不行用者，是狂悖
之人也。
知恶不改者谓之惑。
恶者，贼以丧躯。人主为恶於上，则
百姓为恶而不悛者，是昏惑#1。
夫狂与惑者，圣王之戒也。
知善而不行，知恶而不改，铃至狂惑
者。此圣王之明戒也。
道符五帝三王传政甲第二
夫开国崇基，必先於道。道既符合，无往不贞#2。影响相同，自然合应。甲者，先於乙也。
不肖者，不自。谓不肖也，
肖者，类也。言不类不似也。自知贤不肖，是为明也。不似之人，岂自称哉？言不知也。
而不肖见於行。
丹朱傲虐，无拾昼夜；额额肆恶，曾
无休息。此则见於外不以隐微者
也。
虽自谓贤人，犹谓之不肖也。
不肖者岂自谓不肖哉？以贤者视
之，不肖之逵见矣。虽以彼贤，以自
贤，人岂以为贤乎？
愚者，不自谓愚，而愚见於言。
昧道不德之人，岂自称其愚蒙哉？
而愚迹见於辞说也。
虽自谓智人，犹谓之愚。
愚者岂自以为愚哉？以智视之，愚
迹见矣。虽以彼智，以自智，人岂以
为智？
数始五帝治天下第七
言帝者，年数之始，以记其佐帝及升位之年数也。天下者，岂可妄#3理哉□亦由积德累业以有之也。言五帝之道相缘为政，故同称之也。
昔者帝颛顼，
黄帝正妃曰嫘祖，生昌意。昌意生颛顼，为高阳氏，在位七十八年。
年十五而佐黄帝，
轩辕氏，少典次子，父曰帝鸿氏，母
曰附实，见大电光绕北斗枢星照野，
感而孕，二十五月生#4，以土德王，故
曰黄帝，在位百年。颛顼自幼年以
翼佐黄帝也。
二十而治天下。
升为天子也。
其治天下也，上绿黄帝之道而行之，
因修黄帝之道而行其政令，不改革
也。
学黄帝之道而常之。
化迹不及#5，所以效也。效其通道而
常用之。
昔者帝誉，
黄帝正妃生玄嚣，玄嚣之子生·帝誉，德日新，故曰高辛，在位七十年矣。
年十五而佐帝颛顼，三十而治天下。
佐颛顼以理天下，三十而升为帝也。
其治天下也，上绿黄帝之道而明之，
言德稍下，不能尽行黄帝之道，但明之而已矣。
学帝颛顼之道而行之。
政教所为，效颛顼而行#6。其言不能常习之也。
禹政第六
伯禹，夏后氏。言禹功锡玄珪，德谐元始，任贤立政#7，以致太平，可为法则。故以名篇矣。
禹之治天下也，
黄帝玄孙，祖颛顼，姓姒，名文命，字高密，在位九年，受禅成功，曰禹。受舜禅以临天下。
得皋陶，得杜子业，得既子，得施子黯，得季子宁、得然子堪，得轻子玉。
此以上七大夫之姓名也。
得七大夫以佐其身，以治天下，以天下治。
言帝王独治天下，虽则圣德，皆俟贤佐以辅之，故得天下人安也。
汤政天下至纣第七
言成汤放无道之桀，以统万机而理天下，得贤大夫赞佐而致太平，至纣昏惑以失国，故终始书之以名篇。
汤之治天下也，
汤姓子，名履，字天乙。除虐去残曰汤。征葛伯，放杰，顺取天下以理也。
得庆誧、伊尹、湟里且、东门虚、南门蠕、西门疵、北门侧。
伊尹，有莘氏媵臣以为相。东门等，并姓名也。
得七大夫佐以治天下，而天下治。
七大夫皆有贤行，斥救弼谐，故得天下咸又也。
二十七世，
自汤至纣，父子兄弟相承二十七代也。
积岁五百七十六岁至纣。
夏曰岁，此除即位之年也。
上禹政第六
以五声听政，克勤于邦，可以为上也。
禹之治天下也，以五声听，
九重幽深，下言难进，所欲百姓反斥救之事，故悬置五声，招之以听政也。
门悬钟、鼓、铎、磬，
悬之於龚□也。
而置鼗，
置於地也。
以得四海之士。
四海之士有进於言者，爻造五声以挥击传闻也。
为铭於龚□，
悬乐器之具，刻铭於其上也。
曰：教寡人以道者击鼓，
鼓以动物，故动合於道也。
教寡人以义者击钟，
钟，金声也。以合於义，故教义者击钟也。
教寡人以事者振铎，
铎，金铃木舌也。所以事务有可行为所欲言者，以振铎也。
语寡人以忧者击磬，
忧者，声悲。磬声消燥而近於悲，故忧而击磬也。
语寡人以狱讼者挥鼗。此之谓五声。
讼狱之事务於疾速，故挥鼗以陈之。此以上并刻铭於簨□之文也。
是以禹尝据一馈而七十起，日中而不暇饱食，
急於政事，无暇安於一食，所以示接士急之也。
曰：吾犹恐四海之士留於道路。
常行之处，非所宜忧也#8。
是以四海之士皆至。
事必得道，必合上下，应会无不至也。
是以禹当朝廷间也，可以罗爵。
不暇饱食，听政不痕，朝廷闲静，然后无事也。
道符五帝三王传政甲第五
夫君子将入其职，旭旭然如日初出。入#9，昭昭然，人保其福。既去，暗暗然，人失其教。此得政典符合之谓也。
夫国者，卿相世贤者有之。
有国则有卿相。贤德者，卿相之具；人与之，主用之#10。不贤者岂能用之哉？
有国无国，智者治之。
夫有国者，岂自宁、岂自乱也？所以安者，智谋之力也。
智者，非一日之志。
积功累业，行道不倦，以成其志。
治者，非一日之谋。
谋者，心思也。树德以为尚宽重道，修政作教以至诚平之咨。谋非一日之所能致也。
治志治谋#11，在於帝王，然后民知所保，
夫君上有道，化行於下，远近慕义，四境无虞，百姓淳和，盗贼屏息，故人知所安也。
而知所避。
富贵贫贱不相犯，仁义礼智由其门#12，无违政教，下民为福，是知所避也。
发教施令为天下福者，谓之道。
先之以博爱，陈之以德义，先之以敬让，道之以礼乐，不夺人时，不干人利，故得祸乱不作。为福之道，此之谓欤？
上下相亲，谓之和。
至德以教之，要道以治之，上下同心，是谓和矣。
民不求而得所欲，谓之信。
日出而作，日没而息，不劳於事，不苦烦苛，甘其食，安其居，、乐其业，此岂外求之哉？上有行道之君，是所政者可谓之大信矣。
除去天下之害，谓之仁。
兼爱万物，慈恻外施，至若成汤征葛伯、放桀於南巢#13，夏禹之别导山川、置立州国，故得天下免於慕乱，百姓宅其所居。仁远乎哉，斯至七也。
仁与信，和与道，帝王之器。
此四者，帝王有天下之器，所以乐推也#14。苟有违之，而天下离叛，非其所有也。
凡万物皆有器，
所用利之，是以为器；而违其用，岂得其器哉。
故欲有为不行其器者，虽欲有为，不成。
惟名与器不可假人。其所营为，必以其器用。得其器也，故和之#15；不行其器，於利远矣，岂有成哉。
诸侯之欲王者亦然，不用帝王之器者不成。
言天下之大，神器之重，非其王者，难以处之，王气而来，可以宰割#16。必行仁与信、和与道，然后可招怀万姓，奄有四维。西伯以敬让兴邦，南阳以七道得政，非其人也，岂妄成之哉。
汤政汤治天下理第七
天地设而万物生，阴阳化而四时定。分别统理#17，为政之方；极於始终，可成法则也。
天地辟而万物生，
乾，其静也专一，其动也正直；坤，其静也翕敛，其动也开辟。是以广大而生万物也。
万物生而人为政焉。
政也者，所以正於天地也。言天地生万物不能相使，不能相制，须人以为政以正之。无其政也，则万物不理也。
无不能生而无杀也，
言天地能生而不能无杀。
唯天地之所以杀，人不能生。
天之能生，唯天杀之可也。夫唯天杀之，人岂生之哉？是不能生之也。
人化而为善，
万物之中，人其为贵，化而为善，理亦天常也。
兽化而为恶。
禀气以生，不有知饰#18，非人之类，岂不恶哉。
人而不善者，谓之兽。
人化而为善，是曰天常。今为不善者，与彼飞虚跖实亦何以异矣#19。
有天然后有地，
天在於上，地在於下，先天后地，理亦自然。
有地然后有别，
三才克定，万物区别。
有别然后有义，
夫妇之义着，君臣之义彰也。
有义然后有教，
百官立，政教行；父子存，家设教。所以效达於上也。
有教然后有道，
教迹逵既彰，约之以道；苟乖其道，物无以安。
有道然后有理，
事名各立而理自存。
有理然后有数。
名理既彰，以统之#20。夫数以一终十，乃至千万勺九九之数，天之运度，亦数之义也。
日有冥有旦，有昼有夜，然后以为数。
天有三百六十度，一日一度，三百六十日一周天；一日之中，昼夜百刻，以定之为数也。
月一盈一亏，月合月离以数纪。
一岁之中有十二月，一月有亏有盈。日月或合於次，或离於次，终於一岁。日穷於次，月穷於纪，星回于天，数将几终此。则日月星辰运行至十二月，皆周匝於故处。纪，犹会者也。
四者皆陈，以为数治。
春夏秋冬各统於一岁之日月也。此以上为政之道，当法则也。
政者，卫也。始终之谓卫。
政者，正也。所以正理天下，以为之·天周卫，始化之，终安之，无得之也。
慎诛鲁周公第六
刑法有伦，宜於时政；好生之德，理适典章。故明圣之资，辅成周室，诫劝之道，可得称言。国之大经，在於赏罚，二者或替，将何训焉？
可为政先，故纪之为篇目矣。
昔者，
此昔者，往日之辞也。
鲁周公使康叔往守於殷，
康叔，周公母弟也，卫三监之地。殷人数叛，故使贤母弟王也。
戒之日：与杀不辜，宁失有罪。
人命所悬，理须详正；夫刑或滥，其何则焉？故不可轻杀不辜，宁可失於有罪。此亦宽仁之道也。
无有无罪而见诛，
罚而不明，虽刑不禁。言罚必施於有罪也#21。
无有有功而不赏。
赏而不明，虽赏不劝。言赏必加於有功也。
戒之，封，
重称戒者，所以示於殷勤。封，康叔名也。
诛赏之慎焉。
诛赏者#22，国之柄也。怒而加诛，未必当罪；喜而行赏，不必当功。且赏僭惧及於淫#23，诛滥则惧及於善。赏得其功则贤人以劝，罚得其辜则奸人以息。此不可不审慎之。
鬻子卷下竟
#1《四库》本后有『之人也亡』三字。
#2『贞』，《四库》本作『真』。
#3『妄』，《四库》本作『忘』。
#4此句，《四库》本作亡『十四月生』。
#5『化』，『四库》本作『比』。
#6《道藏》本『效」原衍作『效效』。今据《四库》本改。
#7『任』，《四库》本作『仁』。
#8『忧』，《四库》本作『留』。
#9『入』，《四库》本作『光』。
#10『主』，《四库》本作『王』。
#11《道藏》本『志』前原脱『治』字。今据《四库》本补。
#12『智』，《道藏》本原作『则』，误。今据文义及《四库》本改。
#13『於』，《道藏》本原作『保』，误。今据文义及《四库》本改。
#14『推』，《四库》本作『用』。
#15此句，《四库》本作『得其用也，故达之』。
#16此句，《四库》本作『难以处王之器而未可以宰割』。
#17『别』，《四库》本作『则』。
#18『饰』，《四库》本作『识』。
#19『验』，《四库》本作『渡』。
#20此句，《四库》本作『数统之矣』。
#21『必』，《道藏》本原作『不』，误。今据文义及《四库》本改。
#22此句，《道藏》本原作『赏之重』，不通。今据《四库》本、百子本校改。
#23此句，《四库》本作『赏僭则惧及於淫』。
[book_chapter]四库本

[book_title]提要
欽定四庫全書　　　　　子部十
鬻子　雜家類一〈雜學之屬〉提要
〈臣〉等謹案鬻子一卷舊本題周鬻熊撰崇文總目作十四篇髙似孫子畧作十二篇陳振孫書録解題稱陸佃所校十五篇此本題唐逢行珪注凡十四篇葢即崇文總目所著録也考漢書藝文志道家鬻子二十二篇又小説家鬻子説十九篇是當時本有二書列子引鬻子凡三條皆黄老清靜之説與今本不類疑即道家二十二篇之文今本所載與賈誼新書所引六條文格畧同疑即小説家之鬻子説也杜預左傳注稱鬻熊為祝融十二世孫孔頴達疏謂不知出何書史記載鬻熊子事文王早卒其子曰熊麗熊麗生熊狂熊狂生熊繹成王時舉文武勤勞之後嗣受封於楚漢書載魏相奏記霍光稱文王見鬻子年九十餘雖所説小異然大約文武時人今其書乃有昔者魯周公語又有昔者魯周公使康叔往守于殷語而賈誼新書亦引其成王問荅凡五條時代殊不相及劉勰文心雕龍云鬻熊知道文王諮詢遺文餘事録為鬻子則裒輯成編不出熊手流傳附益或構虚詞故漢志别入小説家歟獨是偽四八目一書見北齊陽休之序録凡古来帝王佐輔有數可紀者靡不具載而此書所列禹七大夫臯陶杜子業既子施子黯季子甯然子堪輕子玉湯七大夫慶輔伊尹湟里且東門蝡南門蜧西門疪北門側皆具有姓名獨不見收似乎六朝之末尚無此本或唐以来好事之流依仿賈誼所引撰為贋本亦未可知觀其標題甲乙故為佚脱錯亂之狀而誼書所引則無一條之偶合豈非有心相避而巧匿其文使讀者互相檢驗生其信心歟且其篇名冗贅古無此體又每篇寥寥數言詞㫖膚淺决非三代舊文姑以流傳既久存備一家耳卷首有逢行珪序及永徽四年進書表自署華州鄭縣尉其里居則未詳云乾隆四十三年七月恭校上
總纂官〈臣〉紀昀〈臣〉陸錫熊〈臣〉孫士毅
總　校　官　〈臣〉　陸　費　墀

[book_title]鬻子原序
鬻子名熊楚人周文王之師也年九十見文王王曰老矣鬻子曰使臣捕獸逐麋已老矣使臣坐策國事尚少也文王師之著書二十二篇名曰鬻子子者男子之美稱賢不逮聖不以為經用題紀標子同據劉氏九流即道流也遭秦暴亂書記畧盡鬻子雖不預焚燒編帙由此殘缺依漢書藝文志惟有六篇今此本乃有十四篇未詳孰是篇或錯亂文多遺闕至敷演大道銓撰明史闡域中之教化論刑徳之是非雖卷軸不全而其門可見然鄧林之枝荆山之玉君子餘文可得觀矣鬻子博懐道徳善謀政事故使周文屈節大聖諮詢情存帝王之道辭多斥救之要理致通逺旨趣恢𢎞實先達之奥言為諸子之首唱織組仁義經緯家邦垂勸誡之風陳𢎞濟之術王者覽之可以理國吏者遵之可以從政足使賢者勵志不肖者滌心語曰詩三百一言以蔽之曰思無邪言而不朽可為龜鏡鬻子論道無邪之謂歟幸以休務之隙披閲子史而書籍實繁不能精備至於此子頗復留心尋其力迹之端探其闡教之㫖豈如寓言迂恢馳術飛辯者矣亦乃字重千金辭髙萬禩聊為注解畧起指歸馳心於萬古之上寄懐於千載之下庶垂道見志懸諸日月将来君子幸無忽焉

[book_title]進鬻子表
臣行珪言臣聞結繩以往書疏蔑然文字之初教義斯起記言之史設褒貶之迹聿興書事之官置勸戒之門由啟於是國版稠疊謨訓昭彰唱讃之道以𢎞闡揚 --（『昜』上『旦』之『日』與『一』相連）之理兹暢徳業彌縟英華日新雕琢性情振其徽烈逮乎周文傳聖鬻子稱賢意合道同實申師傅鬻子以文王降已大啟心期明宣布政之方廣立輔成之筞足使萬機留想一代咸休稽古有宗發明耳目尋其著述之㫖探其斥救之辭莫不原道心以裁章研神理而啟沃彌綸彜訓經緯區中不徒讃說微言務於遺翰而已鬻熊為諸子之首文王則聖徳之宗熊既文王之師書乃政教之體雖篇軸殘缺提舉猶備紀綱譬彼盤盂發揚 --（『昜』上『旦』之『日』與『一』相連）有愈臣家傳儒素積習忠良覩明主奉師之蹤覧賢者盡義之道循環徵究妙極機神敢率至愚為之注解研覃析理以叙私情剪截浮辭用申狂瞽伏惟陛下則天垂訓越極宣風稽太上之至和興帝王之炯誡股肱諒直獻替無疑大舉賢良寧濟區宇四海革面八表宅心務本修文垂拱無事臣以草莱卑賤識度庸淺荷堯沐舜擊壤謳歌周施政教之端屬聽太平之詠志存綴輯以述矢言簡牘難周辭意斯拙謹以繕冩奉獻闕庭庶日月昭明布餘暉於漏隙時雨咸泊灑餘潤於纎枯望報塵露之資豈議沉舟之楫天威咫尺神魄震驚謹上表以聞伏聽慈㫖謹言永徽四年十一月二十六日華州鄭縣尉臣逄行珪上

[book_title]鬻子
唐　逄行珪　注撰
吏五帝三王傳政乙第五
撰具也吏者為政之具也又撰博也言王者布政施令其在博求於良吏也賢者舉之不賢者不預言五帝三王政道可以百代傳行者乙次於甲以此明政之次也
政曰
政者法教也此明帝王之政事以為法教可稱也
君子不與人謀之則已矣
言君子修於内理於外端其形正其影體真徳之安守冲妙之機言出以成教方謀事必為法則茍於政而不預豈安為之哉所以止也
若與人謀之則非道無由也
君子不與人謀則已矣若與人謀務存大道而言之不以違道飾非不以茍命求王由用也
故君子之謀能必用道
君子終日言之而不離體要謀於政事而咸由於道故同於道者道亦得之非道之言君子不用也
而不能必見受
衆目視於偽不留視於真衆心耀於名不能察於實夫庸主必惑於衆豈能受於道教哉故君子之道不必見納也
能必忠
盡心論道而必竭忠盡道言不邪譎也
而不能必入
盡忠論道聖君必納庸主所難故有道之君上下親愛忠讜進用智術無隠以石投水何齟齬哉而不明之主君臣疏忌小人侍側端正棄遺諂佞是親忠信不用掩目而視豈不惑歟必忠言之不入也
能必信
言君子不茍合不妄言正色端辭澄清真實必存之於信也
而不能必見信
信言不美而合於道庸主惑於衆邪豈信用君子之言乎言不以見信也
君子非人者不出之於辭而施之於行
言君子但為善將以攻惡善不自是惡不非人施之於行不顯之於言説
故非非者行是
言是非於人是所同也非於人者人亦非之君子将非於人終不以非非人自行是道以論彼之非
惡惡者行善
善惡在身是所共也君子務善以攻惡不以惡惡於人所以彰惡於行善道也
而道論人
謀事必忠出言必信行善以攻惡顯是而明非不茍求所以知而道徳自明也
大道文王問第八
夫道者覆天地廓四方斥八極髙而無際深不可測綿六合横四維不可以言象盡不可以指示説應無間之迹終政教之端包萬物之形彰三光之外為而不有行而不見有道之王動而同之妙用無窮故謂之大文王因用無窮故謂之大師聞道可為永則因以名篇也
政曰昔者文王問於鬻子
昔者言往日也雖臨馭億兆而不獨專從師問道以求政術之門
敢問人有大忘乎
尊師道故曰敢問文王思存大道以終政事心迹在於經逺所以先問於大忘也
對曰有
鬻子前答文王言有大忘也
文王曰敢問大忘奈何
鬻子前不即以指答者故引成文王之問文王欲熊終大忘之理故曰其事奈何矣
鬻子曰知其身之惡而不改也以賊其身乃喪其軀過則勿憚改終日不為惡惡去於身也豈但墨面髠髮是為形食哉故其蚩尤見誅四㐫就戮夏癸絶祀商辛覆宗賊身害軀破家失國其行如此是為大忘也
其行如此是謂之大忘
終成所答之事
貴道五帝三王周政乙第五
夫為政以徳必貴於道為化國之福焉當文王之時而通稱三王者據近以及逺明道以同也周者合也備也言五帝三王貴道其政能合若一也而無所不備也
昔之帝王
昔者在昔貴道徳之帝王稱昔者以逺喻近為之勸也
所以為明者以其吏也
言帝王而有聖明之稱者皆委賢吏在顯職故道化興而萬國寧明聖不獨運也
昔之君子其所以為功者以其民也
民惟邦本得衆斯昌建極乗時必資兆庶人効其力以成其功也
力生於神
生者有國必先靈祐皇天上帝社稷山川神迹𤣥符無不來㑹成湯降神受夏大命武王夢神遂大戡殷夫𡨋運兩儀鼔動萬物豈有使之然哉莫不大化於自然𤣥應而義用造之非我理自相符故曰力生於神者也
而功最於吏
王者發政施令而不自為必屬賢能以任使之故天下和平人知所保此賢吏善最之功也
福歸於君
俊徳在官盡心竭力人敦其道俗順其教上下相親而徳交歸焉國士平康而為君之福者也
昔者五帝之治天下也
五帝謂黄帝顓頊髙辛唐虞也
其道昭昭若日月之明然若以晝代夜然
日月運明明不私照必須幽顯始終不息故昭昭然所不舍也夫聖人與天地合徳日月齊明道大不淪可以耑逺也
故其道若首然萬世為福萬世為教者唯從黄帝以下舜禹以上而已矣
首者始也言五帝之道常為萬代之始後之不能加也夫黄帝始垂衣裳造書契置史官為舟楫以濟不通服牛乗馬立棟宇重門擊柝以待暴客為杵臼以利萬姓作弧矢以威天下造律管興封禪顓頊平九黎之亂人神不雜萬物有序髙辛氏作鞉鞞鐘鼓莞席帝堯茅茨不剪土階三尺夏日葛衣冬日鹿裘蕩蕩乎民無能名焉巍巍乎其有成功也帝舜少而至孝堯聞聰明而用之舜乃舉禹為司空以平水土棄為后稷以播百穀卨為司徒以教百姓臯陶為士師以理獄訟垂為共工以典衆作伯益作朕虞以育草木伯夷為秩宗以典三禮夔為樂正以和神人舜彈五絃之琴歌南風之詩夏禹櫛風沐雨冠履不顧敷九土乗四載鑿龍門闢伊闕道百川建萬國微禹之功人皆魚矣帝王之功莫此為盛故百代不易為福為教也
君王欲縁五帝之道而不失則可以長久
言君王但因循五帝之道而常行用無所為替則可以長保宗廟社稷以為人始也
守道五帝三王周政甲第四
執大象而天下往明道不往則道不可暫離所也
聖人在上賢士百里而有一人則猶無有也
言聖王在上化被蒼生徳周萬物雖百里而有一賢士以聖道廣宣賢迹不見其賢雖多則若無有也
王道衰微暴亂在上賢士千里而有一人則猶比肩也王道衰㣲暴虐亂政人皆思徳雖千里有一賢士其若比肩言賢人不可得也
撰吏五帝三王傳政乙第三
帝王所以安國家行政教其在良吏乎言必博廣以取也
政曰民者賢不肖之杖也賢不肖皆具焉
賢者徳行之名不肖者頑嚚之謂夫賢與不肖見於行此二者同出於性而異名皆杖於最靈各有定分矣天下之廣黎庶之衆賢與不肖自皆具焉
故賢人得賢不肖人休焉
言賢者不自求進而材為時須王者必任賢人所以得也不肖者非自求退而行無所取不登政事是以休廢也
杖能側焉
有過人之智必矜其能恃能矜智必違道輕躁所至危僻故曰杖能側焉
忠信飾焉
懐盡忠之節必修於道脩身貴真履行務實由於正路禮義仁信以文飾其身也故曰忠信飾焉
民者積愚也
𡨋然無知愚之謂也
雖愚明主撰吏焉必使民興焉
言明主推心於人以取良吏而不獨任也
士民與之明上舉之
得於衆心善於政事上所以舉用之也
士民苦之明上去之
如苦人者賢愚之間政既不與所以斥去之也
故王者取吏不忘必使民唱然後和
人主總羣謀以觀衆知明以探風聲察於下言以求得失取賢人以宣政化推已取賢唯聖者能之
民者吏之程也
程法式也知之在下是故取吏之法式察之於衆庶人者若之也
察吏於民然後随
人與之主舉之人若之主去之此随之也
政曰民者至卑也
極卑下也
而使之取吏焉必取所愛
聖主不違人以獨用也
故十人愛之則十人之吏也百人愛之則百人之吏也千人愛之則千人之吏也萬人愛之則萬人之吏也自此已上皆言人之情好之徳行各有所愛樂之多少殊别也
故萬人之吏撰卿相矣
人愛之多則必堪為政事赫赫師尹民具爾瞻主之所拔不可失賢也
卿相者諸侯之丞也
卿相者人主之杖故為諸侯之丞也
故封侯之土秩出焉
賢者得之列土封疆得自家臣故曰秩出焉
卿相者侯之本也
政之興亡在於卿相得賢者和輯失賢者妬散故為侯之職在卿相也
曲阜魯周公政甲第十四
曲阜之地方七百里少昊之墟是魯周公所封之邑以周公禆益政禮故稱之以為篇耳
政曰昔者魯周公曰吾聞之於政也
稱周公之言以明政者也
知善不行者謂之狂
善者體道懐徳也人主行善於上百姓變善於下堯之日比屋可封知善道之為善而不行用者是狂悖之人也
知惡不改者謂之惑
惡者賊以喪軀人主為惡於上則百姓為惡而不悛者是昏惑之人也
夫狂與惑者聖王之戒也
知善而不行知惡而不改必至狂惑者此聖王之明戒也
道符五帝三王傳政甲第二
夫開國崇基必先於道道既符合無往不真影響相同自然合應甲者先於乙也
不肖者不自謂不肖也
肖者類也言不類不似也自知賢不肖是為明也不似之人豈自稱哉言不知也
而不肖見於行
丹朱傲虐無捨晝夜頟頟肆惡曽無休息此則見於外不以隠㣲者也
雖自謂賢人猶謂之不肖也
不肖者豈自謂不肖哉以賢者視之不肖之迹見矣雖以彼賢以自賢人豈以為賢乎
愚者不自謂愚而愚見於言
昧道不徳之人豈自稱其愚䝉哉而愚迹見於辭説也
雖自謂智人猶謂之愚
愚者豈自以為愚哉以智視之愚迹見矣雖以彼智以自智人豈以為智乎
數始五帝治天下第七
言帝者年數之始以記其佐帝及升位之年數也天下者豈可忘理哉亦由積徳累業以有之也言五帝之道相緣為政故同稱之也
昔者帝顓頊
黄帝正妃曰嫘祖生昌意昌意生顓頊為髙陽氏在位七十八年
年十五而佐黄帝
軒轅氏少昊次子父曰帝鴻氏母曰附寳見大電光繞北斗樞星照野感而孕二十四月生以土徳王故曰黄帝在位百年顓頊自幼年以翼佐黄帝也
二十而治天下
升為天子也
其治天下也上緣黄帝之道而行之
因修黄帝之道而行其政令不改革也
學黄帝之道而常之
比迹不及所以效也效其通道而常用之
昔者帝嚳
黄帝正妃生𤣥囂𤣥囂之子生帝嚳徳日新故曰髙辛在位七十上賓
年十五而佐帝顓頊三十而治天下
佐顓頊以理天下三十而升為帝也
其治天下也上緣黄帝之道而明之
言徳稍下不能盡行黄帝之道但明之而已矣
學帝顓頊之道而行之
政教所為效顓頊而行其言不能常習之也
禹政第六
伯禹夏后氏言禹功錫𤣥圭徳諧元始仁賢立政以致太平可為法則故以名篇矣
禹之治天下也
黄帝𤣥孫祖顓頊姓姒名文命字髙宻在位九年受禪成功曰禹受舜禪以臨天下
得臯陶得杜子業得既子得施子黯得季子𡩋得然子堪得輕子玉
此以上七大夫之姓名也
得七大夫以佐其身以治天下而天下治
言帝王獨治天下雖則聖徳皆俟賢佐以輔之故得天下乂安也
湯政天下至紂第七
言成湯放無道之桀以統萬機而理天下得賢大夫贊佐而致太平至紂昏惑以失國故終始書之以名篇
湯之治天下也
湯姓子名履字天乙除虐去殘曰湯征葛伯放桀順取天下以理也
得慶輔伊尹湟里且東門蝡南門蜧西門疪北門側伊尹有莘氏媵臣以為相東門等並姓名也
得七大夫佐以治天下而天下治
七大夫皆有賢行斥救弼諧故得天下咸乂也
二十七世
自湯至紂父子兄弟相承二十七代也
積歳五百七十六嵗至紂
夏曰嵗此除即位之年也
上禹政第六
以五聲聽政克勤于邦可以為上也
禹之治天下也以五聲聴
九重幽深下言難達所欲百姓反斥救之事故懸置五聲招之以聽政也
門懸鐘鼔鐸磬
懸之於簨簴也
而置鞀
置於地也
以得四海之士
四海之士有進其言者必造五聲以揮撃傳聞也
為銘於簨簴
懸樂器之具刻銘於其上也
曰教寡人以道者撃鼓
鼓以動物故動合於道也
教寡人以義者撃鐘
鐘金聲也以合於義故教義者撃鐘也
教寡人以事者振鐸
鐸金鈴木舌也所以事務有可行為所欲言者以振鐸也
語寡人以憂者撃磬
憂者聲悲磬聲消燥而近於悲故憂而撃磬也
教寡人以獄訟者揮鞀此之謂五聲
獄訟之事務於疾速故揮鞀以陳之此以上並銘於簨簴之大也
是以禹嘗據一饋而七十起日中而不暇飽食
急於政事無暇安於一食所以示接士之急也
曰吾猶恐四海之士留於道路
常行之處非所宜留也
是以四海之士皆至
事必得道必合上下應㑹無不至也
是以禹當朝廷間也可以羅爵
不暇飽食聽政不疲朝廷閒静然後無事也
道符五帝三王傳政甲第五
夫君子将入其職旭旭然如日初出光昭昭然人保其福既去暗暗然人失其教此得政典符合之謂也
夫國者卿相世賢者有之
有國則有卿相賢徳者卿相之具人與之王用之不賢者豈能用之哉
有國無國智者治之
夫有國者豈自寧豈自亂也所以安者智謀之力也
智者非一日之志
積功累業行道不倦以成其志
治者非一日之謀
謀者心思也樹徳以為尚寛重道修政作教以至誠平之咨謀非一日之所能致也
治志治謀在於帝王然後民知所保
夫君上有道化行於下逺近慕義四境無虞百姓淳和盗賊屏息故人知所安也
而知所避
富貴貧賤不相犯仁義禮智由其門無違政教下民為福是知所避也
發教施令為天下福者謂之道
先之以博愛陳之以徳義先之以敬讓道之以禮樂不奪民時不干民利故得禍亂不作為福之道此之謂歟
上下相親謂之和
至徳以教之要道以治之上下同心是謂和矣
民不求而得所欲謂之信
日出而作日沒而息不勞於事不苦煩苛甘其食安其居樂其業此豈外求之哉上有行道之君是所致者可謂之大信矣
除去天下之害謂之仁
兼愛萬物慈惻外施至若成湯征葛伯放桀於南巢夏禹之别導山川置立州國故得天下免於暴亂百姓宅其所居仁逺乎哉斯仁至也
仁與信和與道帝王之器
此四者帝王有天下之器所以樂用也茍有違之而天下離叛非其所有也
凡萬物皆有器
所用利之是以為器而違其用豈得其器哉
故欲有為不行其器者雖欲有為不成
惟名與器不可假人其所營為必以其器用得其用也故違之不行其器於利逺矣豈有成哉
諸侯之欲王者亦然不用帝王之器者不成
言天下之大神器之重非其王者難以處王之器而未可以宰割必行仁與信和與道然後可招懐萬姓奄有四維西伯以敬讓興邦南陽以仁道得政非其人也豈妄成之哉
湯政湯治天下理第七
天地設而萬物生隂陽化而四時定分則統理為政之方極於始終可成法則也
天地闢而萬物生
乾其静也專一其動也正直坤其静也翕斂其動也開闢是以廣大而生萬物也
萬物生而人為政焉
政也者所以正於天地也言天地生萬物不能相使不能相制須人以為政以正之無其政也則萬物不理也
物不能生而無殺也
言天地能生而不能無殺
唯天地之所以殺人不能生
天之能生唯天殺之可也夫唯天殺之人豈生之哉是不能生之也
人化而為善
萬物之中人其為貴化而為善理亦天常也
獸化而為惡
禀氣以生不有知識非人之類豈不惡哉
人而不善者謂之獸
人化而為善是為天常今為不善者與彼飛虚渡實亦何以異矣
有天然後有地
天在於上地在於下先天後地理亦自然
有地然後有别
三才克定萬物區别
有别然後有義
夫婦之義著君臣之義彰也
有義然後有教
百官立政教行父子存家設教所以效達於上也
有教然後有道
教迹既彰約之以道苛乖其道物無以安
有道然後有理
事名各立而理自存
有理然後有數
名理既彰數統之矣夫數以一終十乃至千萬九九之數天之運度亦數之義也
日有冥有旦有晝有夜然後以為數
天有三百六十度一日一度三百六十日一周天一日之中晝夜百刻以定之為數也
月一盈一虧月合月離以數紀
一嵗之中有十二月一月有盈有虧日月或合於次或離於次終於一嵗日窮於次月窮於紀星迴於天數将㡬終此則日月星辰運行至十二月皆周匝於故處紀猶㑹者也
四者皆陳以為數治
春夏秋冬各統於一嵗之日月也此以上為政之道當法則也
政者衛也始終之謂衛
政者正也所以正理天下以為之天周衛始化之終安之無得之也
慎誅魯周公第六
刑法有倫宜於時政好生之徳理適典章故明聖之資輔成周室誡勸之道所得稱言國之大經在於賞罰二者或替将何訓焉可為政先故紀之為篇目矣
昔者
此昔者往日之辭也
魯周公使康叔往守於殷
康叔周公母弟也衛三監之地殷人數叛故使賢以弟往也
戒之曰與殺不辜寧失有罪
人命所懸理須詳正夫刑或濫其何則焉故不可輕殺不辜寧可失於有罪此亦寛仁之道也
無有無罪而見誅
罰而不明雖刑不禁言罰必施於有罪也
無有有功而不賞
賞而不明雖賞不勸言賞必加於有功也
戒之封
重稱戒者所以示於殷勤封康叔名也
誅賞之慎焉
誅賞者國之柄也怒而加誅未必當罪喜而行賞未必當功賞僭則懼及於淫誅濫則懼及於善賞得其功則賢人以勸罰得其辜則姦人以息此不可不審慎之
鬻子

        </div>
      </div>
    </div>
  </div>
</div>
<!--update:2025-08-30 09:39:34-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>