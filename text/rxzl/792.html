<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="礼记章句序。（增补）,礼记章句卷一,礼记章句卷二,礼记章句卷三,礼记章句卷四,礼记章句卷五,礼记章句卷六,礼记章句卷七,礼记章句卷八,礼记章句卷九,礼记章句卷十,礼记章句卷十一,礼记章句卷十二,礼记章句卷十三,礼记章句卷十四,礼记章句卷十五,礼记章句卷十六,礼记章句卷十七,礼记章句卷十八,礼记章句卷十九,礼记章句卷二十,礼记章句卷二十一,礼记章句卷二十二,礼记章句卷二十三,礼记章句卷二十四,礼记章句卷二十五,礼记章句卷二十六,礼记章句卷二十七,礼记章句卷二十八,礼记章句卷二十九,礼记章句卷三十,礼记章句卷">
<meta name="description" content="四十九卷。清王夫之撰。此书对《礼记》经文,逐句逐章,详作笺释,颇有发明。寻其意旨,盖将合《大学》、《中庸》章句为一书,以还《戴记》旧貌。唯在每篇之首,列其篇旨,大柢短长互见。如谓“《王制》为汉文帝时,令博士诸生作”,本《正义》引卢植说。然考卢说,出自《史记·封禅书》。《封禅书》有“文帝召鲁人公孙臣,拜为博士,与诸生草改历服色事。明年使博士诸生刺《六经》,作。《王制》,谋议巡守封禅事”。检校今《王制》,无一语言及封禅巡守事。司马贞《史记索隐》引刘向《别录》云:。“文帝所造书,有《本制》、《兵制》、《服制》篇">
<title>礼记章句_王夫之_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">礼记章句</span> <br/>
          作者： <span class="inputVal" id="bkauthor">王夫之</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]561944</span> <br/>
          说明： <span class="inputVal" id="bkdec">四十九卷。清王夫之撰。此书对《礼记》经文,逐句逐章,详作笺释,颇有发明。寻其意旨,盖将合《大学》、《中庸》章句为一书,以还《戴记》旧貌。唯在每篇之首,列其篇旨,大柢短长互见。如谓“《王制》为汉文帝时,令博士诸生作”,本《正义》引卢植说。然考卢说,出自《史记·封禅书》。《封禅书》有“文帝召鲁人公孙臣,拜为博士,与诸生草改历服色事。明年使博士诸生刺《六经》,作 《王制》,谋议巡守封禅事”。检校今《王制》,无一语言及封禅巡守事。司马贞《史记索隐》引刘向《别录》云: “文帝所造书,有《本制》、《兵制》、《服制》篇”。以今《王制》参检,郑君《三礼目录》云“名曰《王制》者,以其记先王班爵、授禄、祭祀、养老之法度”,绝不相合。此博士所作《王制》,或在《艺文志》中 《礼家·古封禅群祀》二十二篇中,非 《礼记》之《王制》。又谓“《月令》之作,为战国时,八家之儒与杂流之士,依傍先王之礼法,杂纂而附益之。而吕不韦以武力袭取,掩为己有。戴氏知其所自来,故采之于 《记》,以备三代之遗法焉”。考《正义》云,“贾逵、马融之徒,皆云《月令》周公所作,故王肃用焉”。《后汉书·鲁恭传》:“恭议曰:《月令》周公所作,而所据皆夏之时也”。蔡邕《明堂月令论》 曰: “《周书》七十一篇,而《月令》第五十三。秦相吕不韦著书,取《月令》为纪号。淮南王安亦取以为第四篇,改名曰《时则》。故偏见之徒,或曰《月令》吕不韦作,或曰淮南,皆非也”。《隋书·牛弘传》: “今《明堂》、《月令》者,蔡邕王肃云,周公所作。《周书》内有《月令》第五十三即此”。魏郑公《谏录》“《月令》起于上古,吕不韦止是修古《月令》,未必始起秦代也”。此则《礼记· 月令》非吕不韦著审定矣。《史记·文信侯列传》,“《吕览》实不韦宾客所集,不能因此附会其说,而谓《月令》亦其客所作也”。《汉书·河间献王传》《鲁恭王传》,两称《礼记》,皆统以“古文”。《鲁恭王传》又特别明之曰“皆古字也”。《河间献王传》,且明言“七十子之徒所论”。书中又怎会有秦汉之文混杂其中呢?此皆抄袭前言,未加深考之故。然如论《明堂位》,力破吕不韦、蔡邕之说,谓“天子朝诸侯于太庙户牖之间,其庙之堂坫,即所谓明堂也”。此与《论语》《管子》亦有“反坫”之说,可相互证。论《乐记》谓“此篇之说,传说杂驳,其论性情文质之际,多淫于荀卿氏之说,而背于圣人之旨”。此则为前人所未及。其《衍中庸》一篇,所得经义为多,尤为详晰。在近代注《礼》之家中,犹可谓瑜瑕互见者。此本有《船山遗书》本。</span> <br/>
          封面： <span class="inputVal" id="bkimg">Z_5193.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]礼记章句
[book_author]王夫之
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]561944
[book_dec]四十九卷。清王夫之撰。此书对《礼记》经文,逐句逐章,详作笺释,颇有发明。寻其意旨,盖将合《大学》、《中庸》章句为一书,以还《戴记》旧貌。唯在每篇之首,列其篇旨,大柢短长互见。如谓“《王制》为汉文帝时,令博士诸生作”,本《正义》引卢植说。然考卢说,出自《史记·封禅书》。《封禅书》有“文帝召鲁人公孙臣,拜为博士,与诸生草改历服色事。明年使博士诸生刺《六经》,作 《王制》,谋议巡守封禅事”。检校今《王制》,无一语言及封禅巡守事。司马贞《史记索隐》引刘向《别录》云: “文帝所造书,有《本制》、《兵制》、《服制》篇”。以今《王制》参检,郑君《三礼目录》云“名曰《王制》者,以其记先王班爵、授禄、祭祀、养老之法度”,绝不相合。此博士所作《王制》,或在《艺文志》中 《礼家·古封禅群祀》二十二篇中,非 《礼记》之《王制》。又谓“《月令》之作,为战国时,八家之儒与杂流之士,依傍先王之礼法,杂纂而附益之。而吕不韦以武力袭取,掩为己有。戴氏知其所自来,故采之于 《记》,以备三代之遗法焉”。考《正义》云,“贾逵、马融之徒,皆云《月令》周公所作,故王肃用焉”。《后汉书·鲁恭传》:“恭议曰:《月令》周公所作,而所据皆夏之时也”。蔡邕《明堂月令论》 曰: “《周书》七十一篇,而《月令》第五十三。秦相吕不韦著书,取《月令》为纪号。淮南王安亦取以为第四篇,改名曰《时则》。故偏见之徒,或曰《月令》吕不韦作,或曰淮南,皆非也”。《隋书·牛弘传》: “今《明堂》、《月令》者,蔡邕王肃云,周公所作。《周书》内有《月令》第五十三即此”。魏郑公《谏录》“《月令》起于上古,吕不韦止是修古《月令》,未必始起秦代也”。此则《礼记· 月令》非吕不韦著审定矣。《史记·文信侯列传》,“《吕览》实不韦宾客所集,不能因此附会其说,而谓《月令》亦其客所作也”。《汉书·河间献王传》《鲁恭王传》,两称《礼记》,皆统以“古文”。《鲁恭王传》又特别明之曰“皆古字也”。《河间献王传》,且明言“七十子之徒所论”。书中又怎会有秦汉之文混杂其中呢?此皆抄袭前言,未加深考之故。然如论《明堂位》,力破吕不韦、蔡邕之说,谓“天子朝诸侯于太庙户牖之间,其庙之堂坫,即所谓明堂也”。此与《论语》《管子》亦有“反坫”之说,可相互证。论《乐记》谓“此篇之说,传说杂驳,其论性情文质之际,多淫于荀卿氏之说,而背于圣人之旨”。此则为前人所未及。其《衍中庸》一篇,所得经义为多,尤为详晰。在近代注《礼》之家中,犹可谓瑜瑕互见者。此本有《船山遗书》本。
[book_img]Z_5193.jpg


[book_title]礼记章句序 （增补）
《易》曰：“显诸仁，藏诸用。”缘仁制礼，则仁体也，礼用也；仁以行礼，则礼体也，仁用也。体用之错行而仁义之互藏，其宅固矣。人之所以异于禽兽，仁而已矣。中国之所以异于夷狄，仁而已矣；君子之所以异于小人，仁而已矣；而禽狄之微明，小人之夜气，仁未尝不存焉；惟其无礼也，故虽有存焉者而不能显，虽有显焉者而无所藏。故子曰：“复礼为仁。”大哉礼乎！天道之所藏而人道之所显也。
仁之经纬斯为礼，曰生于人心之不容已，而圣人显之。逮其制为定体而待人以其仁行之，则其体显而用固藏焉。《周礼》六官、《仪礼》五礼，秩然穆然，使人由之而不知。夫子欲与天下明之而发挥于不容已，精意所宣，七十子之徒与知之，施及于七国、西汉之初，仅有传者，斯戴氏之《记》所为兴也。故自始制而言之，则《记》所推论者体也，《周官》《仪礼》用也；自修行而言之，则《周官》《仪礼》体也，而《记》用也。《记》之与《礼》相倚以显天下之仁，其于人之所以为人，中国之所以为中国，君子之所以为君子，盖将舍是而无以为立人之本，是《易》《诗》《书》《春秋》之实缊也。
天下万世之为君子，修己治人，皆以是为藏身之固，而非是则仁道不显，而生人之理息矣。是以先儒莫不依礼以为躬行之密用，而论撰姑缓焉。非徒惘于礼经之阙佚而无以卒其业，亦以是为道之藏而不可轻也。虽然，沿此而俗儒纂诂以应科举者，乃以其支离弇鄙之言附会成书，文义不属，而微言之芜敝也愈以远。明兴，诏定《五经》，徒取陈氏之书，盖文学诸臣之过，而前无作者，不能阙以姑待，取办一时学宫之用，是其为失盖有由然，而亦良可憾已。
夫之生际晦冥，遘悯幽怨，悼大礼之已斩，懼人道之不立，欲乘未死之暇，上溯《三礼》，下迄汉、晋、五季、唐、宋以及昭代之典礼，折中得失，立之定断，以存先王之精意，徵诸实用，远俟后哲，而见闻交诎，年力不遑，姑取戴氏所记，先为章句，疏其滞塞，虽于微言未知或逮，而人禽之辨、夷夏之分、君子小人之别，未尝不三致意焉。天假之年，或得卒业，亦将为仁天下者之一助。倘终不逮，则世不绝贤，亦以是为后起者迩言之资也。
岁在癸丑日长至衡阳王夫之序。

[book_title]礼记章句卷一
《礼记》者，汉戴氏圣述所传于师，备五礼之节文而为之记也。《周礼》《仪礼》，古礼经也。戴氏述其所传，不敢自附于经，而为之记，若《仪礼》之记，列于经后以发明之焉。孔子反鲁，定礼乐，引申先王之道而论定其义，辑礼经之所未备而发其大义，道其微言。七十子之徒，传者异闻而皆有所折中，以至周末洎汉之儒者，习先师之训，皆有纪述。小戴氏承众论之后，为纂叙而会归之，以为此书，显微异同之词，虽若不一，而于以体先圣复性以立人极之意，其不合者鲜矣。善学者通其意以会其同，辨其显以达其微，其于先王穷理尽性、修己治人之道，明而行之，亦庶乎其不远矣。
曲礼上
“曲”者，详尽委曲之意。此篇举礼文之委曲，以诏人之无微而不谨，尤下学之先务。先儒因简策繁多，分为二篇。上篇凡六十三章。旧未分章，诸说多所割裂，今寻绎文义，为之节次如左。
《曲礼》曰：毋不敬，俨若思，安定辞，安民哉。
言《曲礼》者，举篇名以冠一篇之文。“曰”者，列其目之辞。“毋不敬”，大小众寡之不敢慢，动而慎也。“俨若思”，未有思而端严凝志，若有所思，静而存也。“安”，审处其当也，循事察理，必得其安，而后定之以为辞说，言而信诸心也。此三者未及于安民之事，而以此自治而临人，则天下之理得而情亦可通矣。于以安人，奚难哉！民者，人之尽辞。此言君子行礼反躬自尽之要。
右第一章。按此章原本正心修身之道以为礼之本，而圣学之功举不外于此，盖一篇之统宗，全经之体要备矣。
敖不可长，欲不可从，志不可满，乐不可极。 敖，五报反。长，丁丈反。从，足用反。乐，卢各反。
“志”者，心有所期于事也；“乐”，得其意之所适也。四者之动，以礼节之，则各适其当而不流，是以君子贵乎循礼也。
贤者，狎而敬之，畏而爱之。
“狎”，亲也；虽狎必敬，虽畏不忘其爱，则礼行乎其间矣。
爱而知其恶，憎而知其善。
能节其情，则善恶之理见矣。
积而能散，安安而能迁；临财毋苟得，临难毋苟免；狠毋求胜，分毋求多。 难，乃旦反。分，如字。
“安安”者，安于其安。“迁”，无怀土之心也。“毋求胜”者，自反而缩，虽败犹荣也。“分”，与人分财。“积”与“狠”虽非君子之所务，而货恶其弃于地，则积而非贪，以直报怨，则狠而非戾。六者能审乎利害死生之间，以反诸其节，则私欲不行，义立而礼行矣。
疑事毋质，直而勿有。
“质”，证也。事之然否曲直未明见而信诸心，毋质证以为固然。其直者虽可自信，抑勿挟而有之以与人竞能焉，如此，则私意不行而天理以见矣。
若夫，坐如尸，立如齐，礼从宜，使从俗。 夫，防无反。齐，侧皆反。使，疏吏反。
“从俗”，谓所使之国所习行之礼。上言学者去私循理以为行礼之本，则自强于礼，而不挟己自是以拂乎人情，其于容貌之庄，权宜之中，亦举而措之而已。此盖有阙文。详见《大戴记》。
右第二章。此章言节情去私为礼之本，与上章相承而立言，以为一篇之纲领。上章言存理之学，而此章言遏欲之事。先存理而次遏欲者，圣学所以异于异端而有本也。此下四章则以发明礼之大旨，本立而用斯行矣。
夫礼者，所以定亲疏，决嫌疑，别同异，明是非也。 夫，防无反。别，笔列反。
“定”，谓不以私爱逆天伦也。相似曰“嫌”，未审曰“疑”，“别同异”者，别其似同而异，似异而同也。
礼，不妄说人，不辞费。 说，与“悦”同。
亲疏定，嫌疑决，则不妄说人矣。同异别，是非明，则不待辞之费而自辩矣。
礼，不逾节，不侵侮，不好狎。 好，呼报反。
“节”，亲疏、嫌疑、同异、是非之定则也。有礼而节不逾，则其于人也，亢而不侵侮之，卑而不玩狎之矣。
右第三章。
修身践言，谓之善行。行修言道，礼之质也。 行，下孟反。
“道”，顺也。能修其身以践其言，则行修矣。所言者皆可修之于身，则言顺矣。
礼闻取于人，不闻取人。
君子秉礼在躬，人将取则。身不修，言不道，强欲效人以行礼，质不立而所行皆伪矣。
礼闻来学，不闻往教。
有自修之心则来学而因以教之，若未能有自修之志而强往教之，则虽教亡益。故君子修身务本，而后可以学礼。
右第四章。
道德仁义，非礼不成；教训正俗，非礼不备。
在理曰“道”，在心曰“德”。“仁”者，爱之礼。“义”者，心之制。礼以显其用，而道德仁义乃成乎事矣。设科以督正之曰“教”。启释其所未通曰“训”。教训斯民以正其俗者，以为善去恶为大纲，而非示之以礼，则不能随事而授之秩叙，以备乎善也。
分争辨讼，非礼不决；君臣上下、父子兄弟，非礼不定；宦学事师，非礼不亲；班朝治军、莅官行法，非礼威严不行；祷祠祭祀，供给鬼神，非礼不诚不庄。 朝，直遥反。
“上”，官长。“下”，贰属。游学曰“宦”。“亲”者，亲其师友。“班朝”，序朝位也。“祷”，祈也。“祠”，辞也，谓告祭也。地祇曰“祭”，天神曰“祀”。“供”，荐；“给”，备物；谓宗庙馈食之祭。“诚”，尽其心也。“庄”，饬其事也。
是以君子恭敬、撙节、退让以明礼。 撙，祖本反。
“恭”，神之肃也。“敬”，心之慎也。“撙”，酌也。“节”，制也。“退”，自抑也。“让”，逊于人也。礼著于仪文度数，而非有恭敬之心、撙节之度、退让之容，则礼意不显。君子知礼之无往不重，而必著明其大用，使人皆喻其生心而不容已，故内外交敬，俾礼意得因仪文以著，而礼达乎天下矣。
鹦鹉能言，不离飞鸟；猩猩能言，不离禽兽。今人而无礼，虽能言，不亦禽兽之心乎？夫惟禽兽无礼，故父子聚麀。是故圣人作为礼以教人，使人以有礼，知自别于禽兽。 离，力知反。猩，音生。“不离禽兽”，卢氏本作“走兽”。夫，防无反。
在野曰“兽”，见获曰“禽”。《易》：“田无禽。”御法：“逐禽左。”皆谓兽也。鹿牝曰“麀”。“作为”者，因人心自有之制而品节之为章程也。天之生人，甘食悦色，几与物同。仁义智信之心，人得其全，而物亦得其一曲。其为人所独有而鸟兽之所必无者，礼而已矣。故“礼”者，人道也。礼隐于心而不能著之于外，则仁义知信之心虽或偶发，亦因天机之乍动，与虎狼之父子、蜂蚁之君臣无别，而人道毁矣。君子遭时之不造，礼教坠，文物圮，人将胥沦于禽兽，如之，何其不惧邪？
右第五章。
大上贵德，其次务施报。礼尚往来。 大，他盖反。施，以鼓反。
“大上”，谓大贤以上也；君子秉仁义以接物，而不因人之顺逆以异其施。其次，则虽自尽而不能忘于物矣，故施报交致，而后人劝于善。“礼”者，以齐天下，合贵贱贤不肖而纳于道者也，是故因其施报之情而将之以酬酢，则达情兴行而人无不劝也，是以“礼尚往来”。
往而不来非礼也，来而不往亦非礼也。
以礼接人者，必以礼应；应以礼者，必更以礼接之。觐问之有劳贿，祭祀之有嘏撰，以及于登降揖让，无不然者。
人有礼则安，无礼则危。故曰：礼者，不可不学也。
有礼则心泰而行亨，无礼则心歉而行竞。
夫礼者，自卑而尊人。虽负贩者，必有尊也，而况富贵乎？ 夫，防无反。
人心固有之退让，礼所生也；虽负贩者不能泯之。
富贵而知好礼，则不骄不淫；贫贱而知好礼，则志不慑。 好，呼报反。
“慑”，怯惑也。以礼立身则所行皆裕，富贵贫贱不足以移之。
右第六章。此上六章通论礼为德行之要、委曲必尽之意。自此以下乃列其事而目言之，皆礼之曲也。
人生十年曰幼，学。二十曰弱，冠。三十曰壮，有室。四十曰强，而仕。五十曰艾，服官政。 幼、弱、壮、强、艾，绝句。下耆、老同。冠，右乱反。艾，鱼肺反。
“十年”者，通十年以后，二十以下放此。八岁而入小学，十五而入大学，在十年之先后也。“弱”，未强之称。“壮”，气盛也。舜三十未娶而称鳏，则“有室”亦通三十前后也。“强”，骨坚也。“艾”，治也；谓阅历足任治也。“官政”，大政。古者四十始试为士，三载考绩，三考历中、上士，五十而使受命为大夫，与闻国之大政。
六十曰耆，指使。七十曰老，而传。八十、九十曰耄。
“耆”之为言至也，言已至老境也。“指使”，谓指事使人，不躬亲也。“传”，传家政授子孙，己就养也。“耄”，惽忘也。
七年曰悼。悼与耄，虽有罪不加刑焉。
“悼”，谓可怜爱也。悼无知，耄虽有知而无力，故矜其有罪，均于恤幼。
百年曰期颐。
“期”，待。“颐”，养也。饮食衣服皆待人，不能自服食也。
大夫七十而致仕。若不得谢，则必赐之几杖，行役以妇人，适四方乘安车。
“谢”，免也。阮谌《礼图》云：几长五尺，高二尺，广二尺，置坐侧以凭而安体。赐几杖，则入公门携以从。“以”，携也。古者六十闭房，七十开房，行役携妇人以温体。“安车”，庳轮小车，驾一马，可坐乘者。
自称曰“老夫”，于其国则称名。
“自称”者，行役而称于异国也。于其国，对君称名，君臣之义虽老不废。
越国而问焉，必告之以其制。
“告之以其制”者，先以国之旧制告之，而听其裁酌，使知因革也。他国之制非所素习，故必告之。此二句与上下文义不属。朱子谓《曲礼》杂取精要之语集以成篇，然则采辑者因文连而未删，于养老敬长之义无与，不必强为附合也。
谋于长者，必操几仗以从之。 长，丁丈反。下同。从，疾用反。
所谋者或非俄顷所决，长者小步伫思，则操几杖而从其后，示若从游，不相迫也。
长者问，不辞让而对，非礼也。 长，丁丈反。
“问”，谓问道艺。
右第七章。此章序人生历年人事之节、勤逸之差，因以推长长老老之道。其下五章皆因是而广记之。
凡为人子之礼，冬温而夏凊，昏定而晨省。 凊，七性反。
“温”，谓篝火加纩之类。“凊”，谓奉箑进浴之类。“定”者，安置其枕罩。“省”者，候问向夕之安否。
在丑夷不争。
“丑夷”，等类也。谓兄弟与己同事父母，温凊定省，人各自致，不可争先取悦，贻兄弟之忌，以伤父母之心。
夫为人子者，三赐不及车马。 夫，防无反。
仕者一命受爵，再命受服，三命受车马，受车马而尊备矣。父在，虽年逾五十，爵为大夫，不敢受车马之赐，嫌于以贵临亲也。
故州闾乡党称其孝也，兄弟亲戚称其慈也，僚友称其弟也，执友称其仁也，交游称其信也。 “其弟”之“弟”，特计反。
二十五家为“闾”，四闾为“族”，五族为“党”，五党为“州”，五州为“乡”。“亲”，谓同姓之疏者。“戚”，姻亚也。“慈”，犹和也。同官为“僚”，同业为“执”。“交游”，所相往来者。“信”，谓纯厚可依任也。人惟倨傲之情不能自抑，则无以顺亲，而动与物忤；能以退让之道事其亲，而人皆宜之矣。故曰：孝，顺德也。
见父之执，不谓之进不敢进，不谓之退不敢退，不问不敢对。
“执”，执友。“不问”而言“不对”者，谓或问他人，己虽知，不敢对也。
此孝子之行也。 行，下孟反。
总结上文。
右第八章。
夫为人子者，出必告，反必面，所游必有常，所习必有业。 夫，防无反。告，古沃反。
“反”言“面”者，既面则自知其反，不待告也。若所出不果，则亦告。“有常”“有业”，皆素令父母知之，其或改业，亦必以告。
恒言不称老。
凡言语皆避之。“老”者，人子之心所怆怛不忍言也。
年长以倍，则父事之。 长，丁丈反。下同。
谓己年二十以上，交游四十以上者。
十年以长，则兄事之，五年以长，则肩随之。
“肩随”者，并行而差退逊，不敢与齐等。
群居五人，则长者必异席。
古者席长二寻，容四人。五人则最长者别专一席，余不敢与同席。敬老以其近于父，敬长以其近于兄，一孝弟之推也。
右第九章。
为人子者，居不主奥，坐不中席，行不中道，立不中门。
命士以上，父子始异宫，此言与父同宫者。“奥”，室中西南隅。“中席”，谓专席而居其中。“道”，门内道。“中门”，枨闑之间也。
食飨不为 ，祭祀不为尸。 食，禅吏反。
食宾曰“食”，以酒曰“飨”。“槩”者，平器之名，谓酌也。凡食酳飨献，主人酌之；“不为槩”者，不自为主人也。己为尸而父助祭，则己尊父卑。郑氏谓“尸卜筮无父者”是也。
听于无声，视于无形。
以父母之心为心，则凡有意指，不待言色而审知之矣。为君子者，未有以言色诏其子者也。
不登高，不临深，不苟訾，不苟笑。
“訾”，非诋。“笑”，嘲谑也。登临或致陨坠，訾笑将召怨辱，皆以伤父母之心。
孝子不服暗，不登危，惧辱亲也。
“服”，执事也。“暗”，暗处。不执事于暗处，恐触物亏体。“危”，亦高也。重言者，亦记者杂集之词。
父母存，不许友以死，不有私财。
“许友以死”者，为友报仇，有死之道也。子畏于匡，颜渊后。子曰：“吾以女为死矣。”曰：“子在，回何敢死？”然则夫子遇害，颜子其死矣。颜路存而可以殉师者，何也？盖许友以死者，未必死而有死之心也。颜子之于匡，即令其死而变出意外，初无致死之道与必死之心。若时值其变，可以死而无死，则抑偷生以辱亲矣。
右第十章。
为人子者，父母存，冠衣不纯素；孤子当室，冠衣不纯采。 纯，诸允反。
“纯”，缘也；冠之缘，则武也。父母存，深衣青缘，其或缟冠，则亦玄武。“孤子”，谓年未三十而父没者。“当室”，谓冢子专家政，虽除丧，冠衣素纯，感早孤也。若三十以后，有代亲之道，及庶子生本迟暮，纯采可也。
右第十一章。
幼子常视毋诳。
“视”，古与“示”通。言教示幼子，常必以正，毋戏语，令习闻诳说。
童子不衣裘裳。 衣，于既反。
盛饰则习为泰侈。
立必正方，不倾听。
“正方”者，随室之四方，恒正立，不面隅也。“不倾听”者，凝神以伺，长者虽低语，不必倾耳而闻。
长者与之提携，则两手奉长者之手；负剑辟咡诏之，则掩口而对。 长，丁丈反。奉，方勇反。辟，匹亦反。
“奉长者之手”，敬爱以承也。“负”，背负之。“剑”，旁挟之，如带剑状。“辟”，偏也。口旁曰“咡”。或负，或剑，而倾头附耳以与之语，则掩口以对，以屏气也。
从于先生，不越路而与人言。 从，才用反。
“先生”，通师与父兄之称。“越路”，迤行也。
遭先生于道，趋而进，正立拱手。先生与之言则对，不与之言则趋而退。
“趋”，流水步。“趋而进”，急于见也。“趋而退”，重烦之也。古者相见，不拜则不揖，揖所以肃宾而进之。
从长者而上丘陵，则必乡长者所视。 从，才用反。长，丁丈反。上，时掌反。乡，许亮反。
平地起阜曰“丘”，高山迤下曰“陵”。“上丘陵”者，登眺也。“乡长者所视”，不敢佻，且待问也。
右第十二章。此上五章，承第七章而广记事父母兄长之礼。孝弟者，德之本，礼之实也。谨诸此以达乎众礼之原，则天礼之节文皆生心而不容已矣。自此以下，乃杂记应对、进退之节以广之。
登城不指，城上不呼。 呼，火故反。
恐惑人也，大叫曰“呼”。
将适舍，求毋固。将上堂，声必扬。 上，时掌反。
“舍”，旅馆。“求毋固”者，有所需求，不可必得。“堂”，室基。“声必扬”者，时堂上先有人则然。
户外有二屦，言闻则入，言不闻则不入。将入户，视必下。入户奉扃，视瞻毋回；户开亦开，户阖亦阖；有后入者，阖而勿遂。 闻，亡运反。奉，芳勇反。
古者脱屦乃坐，“有二屦”，则先有客在坐。“言不闻不入”者，徘徊扬声警之而后入，疑有私秘，勿干掩之也。“视必下”者，恐有不欲令己见者，便令覆蔽也。“扃”，门扇上镮钮。“奉扃”者，开不令骤，勿触内人。此言户阖者也。“回”，邪视也。开阖必因其旧者，虑主人之开阖有故也。“阖而勿遂”，亦谓户阖者，勿遂尽阖，嫌拒后人；小阖之，使后人者亦知阖耳。
毋践屦，毋踖席，抠衣趋隅，必慎唯诺。 唯，以水反。
“屦”，谓先客所脱屦。“踖”，亦践也。“惟”“诺”，皆应声；“惟”，恭于“诺”。“慎”，谓不爽其节。
右第十三章。自此以下至第十六章，皆记升堂入室之礼。大要为少事长者言之，而成人以后，主宾相接，趋朝奉使，亦因类而通之。
大夫、士出入君门，由 右，不践阈。
“门”，门橛也。门以向堂为正。“ 右”，东也。宾客入门而左，臣不敢当宾礼，入门而右，示从君也。“阈”，门限也。 在门中，阈倚之，车行则去阈。“践阈”，践阈际也。言“士”“大夫”者，上统卿，侯国之卿亦上大夫耳。
右第十四章。此章因上章入门升堂之文而广记之。少者入长者之门，亦不敢当宾而由右。凡若此类，皆可推而通之也。
凡与客入者，每门让于客。
“凡”者，统尊卑之辞。“与”，延也。“每门”者，诸侯则有应门、库门、庙门，大夫则有大门、庙门或寝门。“让”，让之先，让已乃揖。
客至于寝门，则主人请入为席，然后出迎客。
言“寝门”者，据在寝而言。在庙亦然。“然后出迎客”者，请入为席之意云然耳，实未入也。“为”，治也。
客固辞，主人肃客而入。
一辞曰礼辞，再辞曰“固辞”。不三辞者，主人听许不入为席，即便肃客入也。“肃”，揖也。
主人入门而右，客入门而左；主人就东阶，客就西阶；客若降等，则就主人之阶。主人固辞，然后客复就西阶。
“降等”，谓大夫于异国之君，士于大夫。
主人与客让登，主人先登，客从之。
“主人先登”，亦谓降等之客。若主客敌等，则同登。
拾级 句 ，聚足连步以上。 拾，本“涉”字之误。上，时掌反。下同。
“涉”，践而登也。“级”，阶之等也。“涉级”之法，前足蹑一等，后足从之倂，而后前足又升，使步相连。
上于东阶，则先右足；上于西阶，则先左足。
便相乡也。
右第十五章。
帷薄之外不趋，堂上不趋，执玉不趋。
“不趋”，则步也。“趋”者，前足践地，后足即起；“不趋”，则前足安而后足移也。“帷”，布幔。“薄”，帘也。大夫以薄，士以帷。“帷薄之外”，大门外。凡趋以敏示敬，未见尊者则不为容。言“帷薄”，则天子诸侯之屏外不趋可知已。堂上地迫，不容趋。“玉”，聘者所执圭、璧、琮、璋。“执玉”，重玉，虽堂下亦不趋。
堂上接武，堂下布武。
“武”，足迹也。“接武”，迹相接，每移足蹑前迹之半，其步密也。“布武”，后足继进，当前足迹之尽处，各自成迹，不相蹑也。此皆谓步之容也。堂上地狭，虑与人相抵摩，故其步密，堂下则步阔。
室中不翔，并坐不横肱。
皆嫌其迫人也。行而张拱曰“翔”。
授立不跪，授坐不立。
恐烦受者俯仰。若尊者坐，则跪授之。
右第十六章。
凡为长者粪之礼，必加帚于箕上，以袂拘而退。其尘不及长者，以箕自乡而扱之。 为，于伪反。长，丁丈反。拘，古侯反。乡，许亮反。极，读若“吸”，许急反。
“粪”，扫也。初奉箕帚时，加帚箕上，两手奉箕，恭也。“袂”，左袂。“拘”，曲擁如钩。右手扫而左袂外拘，蔽之也。“退”，却行。《史》所谓“拥篲却扫”者是也。“尘不及长者”，通上下文言之。“扱”，敛粪入箕内也。敛粪时，箕内乡而乡外扫之，使箕后膺乡长者，亦以御尘。
右第十七章。此章以下至二十三章，皆记侍坐之礼。其宾主之坐异者则别记之，同者则即侍坐而见也。此章记粪礼。“粪”者，布席之始事。
奉席如桥衡。 奉，芳勇反。桥，居妙反。
谓为长者奉席也。“桥衡”，桔槔上横木，“有低昂”者，席有首尾，展而奉之，左手举席首，昂；右手承席尾，低；如桥衡之低昂然。
请席何乡，请衽何趾。 乡，许亮反。下同。
此将布席而请也。“衽”，卧席。言“请衽”者，因请席而类记之。问“何趾”者，首尊，不敢斥言。
席南乡、北乡，以西方为上；东乡、西乡，以南方为上。
“南”“北”，下上；“东”“西”，左右也。此据路寝南面而推言之尔。“为上”者，专一席则席有首尾，席首为上；若非一席，则坐时以北为尊卑之次。西南为奥，深密尊崇，故其方尊。此记室中之席。若堂上，则或东上、北上，如《乡射》《燕礼》所记。
若非饮食之客，则布席，席间函丈。
“函”，空处所容也。饮食之客，宾主各有定位，相去疏远。若非饮食，则讲说须密迩，故相对设席，去一丈。古一丈当今官尺六尺，凡言丈尺者放此。
主人跪正席，客跪抚席而辞。客彻重席，主人固辞。客践席，乃坐。
“抚”，手据之也。“重”席者，客大夫以上则设之。此下四节记宾主即席之礼。
主人不问，客不先举。
“举”，称言也。客来必有故，嫌于急自暴，故必主先问之。
将即席，容毋怍。两手抠衣，去齐尺。 齐，子斯反。
“怍”，色变如怍也。“抠衣”，便坐时展之。“齐”，裳下缉。“去齐尺”者，齐去地尺。
衣毋拨，足毋蹶。 蹶，居卫反。
“拨”，发扬貌。“毋拨”者，方坐之顷，振身敛衣令收摄也。“蹶”，跃也；举足高则若跳跃然。
先生书策琴瑟在前，坐而迁之，戒勿越。
此记侍坐之礼。“坐”，跪也。“在前”者，谓当即席之路也，须迁之乃可即席。既过，仍还迁故处而后坐。“戒”者，慎饬之辞。
虚坐尽后，食坐尽前。 尽，子忍反。
尽后，谦也。尽前，恐污席也。
右第十八章。
坐必安，执尔颜。长者不及，毋儳言。 长，丁丈反。
“安”，不摇动也。“执”，守也。以心神存守其颜，而后颜从心以正也。“儳”，暂貌，谓忽然而言及之。
正尔容，听必恭。
“正容”者，勿流视，无惰色也。持听以恭，其听乃察。
毋剿说，毋雷同。必则古昔，称先王。 剿，初交反。
“剿”，夺也，谓人方言而中夺之以伸己说也。“雷同”， 然群诤，无所分别之貌，谓人方言此，己无异义相竞复说也。人之为言不生于心，不审于理，仓猝而发，其不陷于此二者鲜矣。“剿说”则私意横行而众论不伸，“雷同”则不顾其安而增其惑乱，乃其妄之所自起。则惟竞流俗之长短，为异为同，不出于里巷之是非。若能称古昔，法先王，则斟酌群心，而徐喻以至理，为之折中，及其论定，不求异于人而自非人之所能及，亦何暇剿人之说，而亦何屑与之雷同哉！此虽小学之所早戒，而亦士君子之所不易持者，可勿慎哉。
右第十九章。按此章及“将适舍、求毋固”之类，俱叶 为短句；临川吴氏曰，取其诵读之易而便于童习也。古书阙而教法泯，俗间率以周兴嗣《千文》、李瀚《蒙求》开其先。士大夫之家颇知其无用而舍旃，童习之初，遽授《小学》《孝经》等书，字语参差，往往不能以句；教者强揠学者苦难，又胡能使之乐学哉？程子尝欲作诗略言洒扫、应对、事长之节，其说韪矣。
侍坐于先生，先生问焉，终则对。
不敢自矜敏速。
请业则起，请益则起。
“请业”，问所习。“请益”，闻教未了而更求详也。
父召无诺，先生召无诺，惟而起。 惟，以水反。
“无诺”，亦“惟”也。“先生”，谓师也。先生之召均于父，敬之至也。“诺”者，应朋友之声。
侍坐于所尊敬，毋余席。见同等不起。
“所尊敬”者，位尊齿长者。虚坐尽后，宾主则然。侍于尊者则尽前，以亲近为敬也。“同等”，同辈也。尊统于一，私敬不伸，故不起。
烛至起，食至起。
趋，执事也。
上客起。
尊者之客，随尊者起也。
烛不见跋。
古者以炬为“烛”，束蒿新以膏灌之，手所持处谓之“跋”。“不见跋”者，两手高举之。
尊客之前不叱狗，让食不唾。
“让食”，谓两人共食，二者皆粗鄙之尤，然不觉察，则或有然者。
侍坐于君子，君子欠伸，撰杖屦；视日蚤莫，侍坐者请出矣。 撰，仕转反。莫，麦故反。
“欠伸”，呵气而侧伸其躬，倦容也。“撰”，料理也。“请出”者，达君子之意。
侍坐于君子，君子问更端，则起而对。 更，古行反。
“更端”，别有问难也。“起”者，敬以受益；君子命之复坐，乃复坐。
侍坐于君子，若有告者曰“少闲，愿有复也”，则左右屏而待。 闲，如字。复，芳服反。
“闲”，空暇也。“复”，如《周礼》“复逆”之“复”，下告上之辞。“左右”，即谓侍坐者。“屏”，退也。人不即言，则不欲吾闻矣，避之使伸其说。
右第二十章。
毋侧听，毋噭应，毋淫视，毋怠荒。
“侧听”，心不适主而姑听之貌。“噭应”，鄙人远应之声。“淫视”，目驰而不收也。“怠”，惰也。“荒”，放也。皆容止自恣之貌。
游毋倨，立毋跛，坐毋箕，寝毋伏。
“游”，小步。“倨”，高足。“跛”，斜倚一足也。“箕”，伸足如箕舌也。“伏”，覆也。君子必左侧而卧。
敛发毋髢，冠毋免，劳毋袒，暑毋褰裳。
“髢”，髲也。垂余如妇人之假发也。“敛发”，必以 韬之至末，不使其余散垂。“发”者，人之异于禽兽，古人重而必韬之，防损落也。“冠”，非有丧及待刑则不免，“袒”，偏露其裼衣也；非丧与割牲则不袒。“蹇”，祛也。去裳而露其袴，鄙人涉水之容也。
右第二十一章。
侍坐于长者，屦不上于堂； 长，丁丈反。下同。上，时掌反。
客敌等，则脱屦于牖下以就坐。“不上于堂”，脱于阶下也。
解屦，不敢当阶。
屦有系，穿 而结之，脱则解之。“不敢当阶”者，向阶外侧。不敢以蹲俯乡长者。
就屦，跪而举之，屏于侧。
“就”，著也。谓退而著之以行也。“跪举”者，不俯以取，防欹蹶失容也。“屏”，退也。“侧”，阶侧，退即阶侧隐蔽而著之。
乡长者而屦，跪而迁屦，俯而纳屦。 乡，许亮反。
谓长者送之也。长者在前，不得屏退，则迁屦向旁，侧身纳之。“俯而纳”者，以身隐蔽之也。
右第二十二章。
离坐，离立，毋往参焉。
谓交游群居时也。“离”，两人并也。彼或有所谋论，往参则强与闻之。
离立者，不出中间。
行过之，必绕其旁。
右第二十三章。
男女不杂坐，不同椸枷，不同巾栉，不亲授。
“男女”，通夫妇而言。“不杂坐”，昼则男子居外，女子居内，各有坐次也。“椸枷”，衣架也。“巾”，拭巾。“栉”，梳具。“不亲授”者，此奠之地而彼取之也。
嫂叔不通问，诸母不漱裳。
“通问”，谓相候谢及馈遗。“诸母”，父妾之有子者。漱，洗也。可使漱衣，不可使漱裳。裳在下体，亵也。
外言不入于梱，内言不出于梱。
“梱”，与“阃”同，闺门限也。谓男在外，女在内，不相遥语也。
女子许嫁，缨；非有大故，不入其门。
“缨”，以五采为之，系之于衿。女子十五笄而许嫁，则系缨，示有所属；嫁则丈夫亲脱之。“大故”，谓水火危疾。“门”，其寝室之户。“不入”，通父兄而言。
姑、姊、妹、女子子已嫁而反，兄弟弗与同席而坐，弗与同器而食，父子不同席。
“反”，归宁也。“父子”，谓父于女子子也。言“兄弟”，该兄弟之子于姑。父子再言“不同席”者，容可共器而食。
右第二十四章。此下二章记男女有别之礼。
男女非有行媒，不相知名；非受币，不交不亲。
“行”，犹通也。“知名”，问名而告之。媒氏相通言而后，纳采问名，故纳采之辞曰“吾子有惠贶室某”也。“受币”，纳征也。币用束帛玄 。“交”，谓吉凶相闻。“亲”者，始定婿、妇之名也。
故日月以告君，齐戒以告鬼神，为酒食以召乡党僚友，以厚其别也。告，古沃反。齐，侧皆反。食，祥吏反。
“日月”，谓所生年、月、日也。《周礼·媒氏》：“凡男女自成名以上皆书年、月、日、名，令三十而娶，二十而嫁；凡娶判妻入子者，皆书之。”书成登于朝，是“告君”也。婚礼受于庙，为神席以告祖祢。酒食召客，礼无所考，或女子之家纳征以后行之。“厚”，重也。“别”者，别人道于禽兽。
取妻不取同姓。故买妾不知其姓则卜之。 取，七遇反。下同。
“卜”者，占其可否。
寡妇之子，非有见焉，弗与为友。
“有见”，谓因所亲之人而求见也。
贺取妻者曰：“某子使某，闻子有客，使某羞。”
“使某”，使者名。“羞”，进食也。“有客”，谓送女者。不斥言贺其婚者，男女之嫌，不以婚为可庆。
右第二十五章。
贫者不以货财为礼，老者不以筋力为礼。
礼以将其爱敬也，财力不足而强为之，则重难之心生，而爱敬衰矣。
右第二十六章。自此章以下杂记礼之节文，其以事类序者，则因序次；其不以事类序者，各自为义，不可强为连合，然其由本至末，自小而大之条理，学者亦可以意求之也。
名子者不以国，不以日月，不以隐疾，不以山川。
“国”，如卫侯晋、蔡侯吴之类。“日月”，干支也。如蔡侯、甲午、鲁侯甲之类。“山川”，谓名山大川。如泰、华、河、海之类。避之者，为难讳也。隐疾，黑臀之类，嫌扬其恶。
男女异长。 长，丁丈反。
各为伯仲。
男子二十冠而字。父前子名，君前臣名。女子许嫁，笄而字。 冠，古乱反。
既字则恒以字称之，惟臣于君前名其父及僚长，子于父前名其兄，孙于王父前名其父，则不敢以字行。女子笄而字，则无所称名。
右第二十七章。
凡进食之礼，左殽右胾，食居人之左，羹居人之右；脍炙处外，醯酱处内；葱 处末，酒浆处右 。食，祥吏反。下同。处，昌与反。炙，之夜反，俗读“之石反”者误。
“进”，陈设也。肉带骨曰殽，切肉无骨曰胾，二者皆当人前。食肉以胾为便，故“右”之。“食”，饭。“羹”，肉兼汁，或有糁菜。“居人左右”者，列殽胾之旁也。先啜羹而后饭，故羹居右。“脍”，聂切生肉而酿造之。“炙”，火灼熟肉也。脍炙，珍馔，将饱乃以劝食，故处殽、胾之外。“醯”，盖“醢”字之误。“醢”，用鱼、蛤、雁、兔，“酱”用麋鹿之类，先膊干其肉细莝之，杂以梁麴及盐，渍以美酒或醯，涂置瓮中，百日乃成。其制若今虾酱、鱼子酱之类。醢酱以调换杀、胾，故处内。“ ”蒸葱。“处末”者，在醢酱之左，以陪醢酱而设，故云末。“浆”，澄米渖醖之酸而饮之。古无茗饮，故通饮此。“酒浆”，以酳食者，处醢酱之右。若两有之，则左酒右浆。此大夫、士与宾客燕食之礼。其礼食之设，见《仪礼·公食》。
以脯修置者，左朐，右末。
薄切肉为长条而干之曰“脯”，捶而加姜桂曰“修”；每条皆中屈之，置于俎。“置”，陈也，谓置于脍炙之外，为加馔也。“朐”，中屈处。“末”，两端也。“右末”者，便持其末而绝之也。
客若降等，执食兴辞，主人兴辞于客，然后客座。
“降等”，若士于大夫。“兴辞”者，先席宾于户西，客不敢当，若将食于堂下，主人亦兴，辞其勿下也。“执食”，食为食之主，殽、胾之属不能偏执。
主人延客祭。祭食，祭所先进。殽之序，偏祭之。
“延”，举手若揖然。“祭”，祭始制食者于豆间。客不先祭，须主人延请者，祭则食矣。“祭所先进”者，食或有益，后不祭也。“殽之序”，谓殽、胾、脍、炙、脯，先设者先祭，始于殽，偏于脯。
三饭，主人延客食胾，然后辩殽。
“三饭”，三进食也；须三饭乃食胾者，养道以谷为主。“辩殽”，殽有肋、有脊、有骼、有肩，至肩则偏也。
主人未辩，客不虚口。
“虚口”，酳也，食竟以酒浆荡口也。酳则不复食矣。客不食，主人亦不复食矣。故主人未辩殽，虽饱不酳，若将复食然，以待主人。此宾主敌之礼。若尊客则不待主人，主人不先饱。
右第二十八章。此章记燕食之礼，特为详尽。自此以下至三十六章，皆记食饮之礼。《记》曰：“礼始于饮食。”又曰：“饮食男女，人之大欲存焉。”天理之节文，不舍人欲而别自为体；尽其宜、中其节则理也。弗之觉察而任之焉则欲也，亦存乎心之敬肆而已矣。
侍食于长者，主人亲馈，则拜而食；主人不亲馈，则不拜而食。 长，丁丈反。
“馈”，手设之也。侍食则主人为食主，故惟亲馈而后拜，不敢尸客礼也。
右第二十九章。
共食不饱，共饭不泽手。
“共食”，或以大器。“不饱”者，留有余也。“泽”，挼莎之也。古者饭以手挼莎之，使余粒坠器中，虑为人所憎也。
毋抟饭，毋放饭，毋流歠，毋咤食，毋啮骨； 挂，徒官反。“咤食”之“食”，祥吏反。
“抟”，谓以手抟聚之，易多食也。“放”，散也，且食且坠。“流”，长吸也。“咤”，口 乙唇舌作声也。“啮骨”者，食殽不手擘。五者皆贪食之容。
毋反鱼肉，毋投与狗骨，毋固获；
“反”，反之于俎。“固获”，必得也；箸不能致，则置之。
毋扬饭。饭黍毋以箸。毋嚃羹，毋絮羹，毋刺齿，毋歠醢。 “饭黍”之“饭”，扶晚反。絮， 据反。刺，匕亦反。
“扬”，掀去其热气，嫌欲疾也。黍圆滑，以箸则狼戾。“嚃羹”，谓食菜羹不以箸，口吸菜嚃嚃然也。“絮羹”，以醢酱调之，欲致味也。“刺”，攕也。肉菜或韧，易入齿缝，毋强嚼之，则齿不须刺矣。“醢”，以 肉，非歠品也。
客絮羹，主人辞不能亨；客歠醢，主人辞以窭。 亨，普耕反。
“辞”，谢也。羹待客絮，则亨调先失矣。醢备咸酸，而可歠，则贫薄之醢也。使主人愧谢，何以自安？故必毋絮歠。
濡肉齿决，干肉不齿决。 干，古寒反。
“濡肉”，胾。“干肉”，脯。“决”，断也。干肉以手擘之，啮断则失容也。
毋嘬炙。
“嘬”，大撮之，一举尽脔也。孟子曰：“人之所以异于禽兽者，几希。”言人无所往而不嫌于禽兽也。故甘食悦色，人之所与禽兽共者也，禽兽与人共而人之自异者，鲜矣。人之所异者，何也？心理之安而从容以中其节也。一饮一食之际，无所往而不求异于禽兽焉，亦君子立人道之大端也，盖可忽乎哉！
右第三十章。
卒食，客自前跪彻饭齐，以授相者。主人兴辞于客，然后客座。 卒，子恤反。齐，将合反。相，息亮反。
“自”，从也。“前”，反向席前也。“齐”，醢酱。“饭齐”，主人亲馈，故客亲彻。“相”，主人赞馔者。“辞”，不言“固”，一辞则已也。客复坐者，侍人彻竟然后起。
右第三十一章。此章承二十八章“客不虚口”之后而言，盖亦燕食之礼也。
侍饮于长者，酒进则起，拜受于尊所；长者辞，少者反席而饮；长者举未釂，少者不敢饮。 长，丁丈反。少，诗照反。
此燕居饮酒于室之礼。“酒进”，谓主人赞者酌而属己。“拜受于尊所”者，当酒尊所设处，乡主人而拜。在室中不得拜于阶，若反席而拜，则已倨也。饮而卒爵曰“釂”。长者辞，遂不成拜，恐劳长者答己。
右第三十二章。
长者赐，少者贱者不敢辞。 长，丁丈反。少，诗照反。
“赐”，谓酒食。“贱者”，家臣，于其主亦称“长者”，官之长也。
右第三十三章。
赐果于君前，其有核者怀其核。
不敢弃也。“怀”者，古人祛口无缝合处。
御食于君，君赐余，器之溉者不写，其余皆写。
“溉”者，陶器之属。“其余”，萑竹之属。“写”，倾置他器中乃食也。器可溉者，则就器食，食已而溉之。不可溉者，则不敢污君器。
右第三十四章。
馂余不祭。
食尊者之余曰“馂余”。“不祭”者，尊者已祭矣。
父不祭子，夫不祭妻。
“祭”，延祭也。凡祭必主人延之而后祭，虽侍食于长者，长者亦延，少者亦祭。惟子侍父食，妻侍夫食，则与“君祭先饭”之礼同。若合卺之礼，妻亦祭者，未成妇，宾也。
御同于长者，虽贰不辞。 长，丁丈反。
“御”，侍食。“同”，馔与长者等同也。“贰”，加馔；为长者设，故己不敢辞。
偶坐不辞。
“偶坐”，并席。食非己所专，虽加馔不辞。
右第三十五章。
羹之有菜者用梜，其无菜者不用梜。
“梜”，箸也。“不用”者，主人不设也。虚设无实则不敬。
右第三十六章。
为天子削瓜者，副之，巾以 ；为国君者，华之，巾以绤；为大夫，累之；士，疐之；庶人，龁之。 为，于伪反。副，普逼反。华，胡瓜反。累，与“倮”同，为果反。 ，古“蒂”字，当计反。
“瓜”，甜瓜，夏食之以解渴。“副”，四析而横断之，成八片。“华”，中裂横，不四析。巾，覆瓜上，置器中进之。“累”，不巾覆也。士、庶人不言“为”者，今自削之。“疐”，去其疐，不裂也。“庶人”，府、吏之属。“龁”者，但自削皮，疐则龁去之。必去疐者，疐苦也。此公庭大会，天子食瓜而赐群下之礼。
右第三十七章。
父母有疾，冠者不栉。
“不栉”，不暇自整饰也。童子、妇人则栉。无冠覆蔽之，蓬首则近丧。
行不翔，言不惰，琴瑟不御。
“翔”，张拱也。“惰”，辞气舒缓，若怠惰也。“御”，用也。
食肉不至变味，饮酒不至变貌。
“变味”，肉胜改食味也，犹必饮酒食肉者，嫌近丧。
笑不至矧，怒不至詈。 矧，失忍反。
齿本曰“矧”，大笑则见。
疾止复故。 复，芳服反。
须疾止，乃复其素。
有忧者，侧席而坐，有丧者，专席而坐。
“有忧”，谓父母疾，及父母在他邦有衅难也。“侧席”，不中席，示变也。“有丧”，通功、缌而言。“专席”，不与人同席。丧席素也。
右第三十八章。此章因上居坐饮食之礼，而记其变者以终之。
水潦降，不献鱼鳖。
不益人以所能自有也。
献鸟者，佛其首；畜鸟者，则勿佛也。 畜，丑求反。
“佛”，违戾也；为小竹笼笼其首，系向后，恐其妄啄也。“畜鸟”，鸡、鹜、鹅，驯则不须佛也。
献车马者，执策绥；献甲者，执胄。
“执”，执之升堂致命也。“绥”，升车索。“策”，捶马杖。“胄”，兜鍪，轻小，便授受。
献杖者，执末。
尊受者，使执其端。凡奉杖于长者亦如之。
献民虏者，操右袂。
“民虏”，军所俘人民。“操右袂”者，制之防其异心。
献粟者，执右契；献米者，操量鼓；献熟食者，操酱齐；献田宅者，操书致。 量，力羊反。齐，子兮反。
谷之属皆曰“粟”。“契”，书竹策，合以为验。司偿者执左，司取者执右。“鼓”，量器之总名。“致”，与“质”同；谓质约债鬻之书。古者田皆授于公，而此得献者，周末之礼。
凡遗人弓者，张弓尚筋，弛弓尚角，右手执箫，左手承弣，尊卑垂帨。遗，于季反。
“遗”，平交赠报之辞。遗已定之弓，则张之；未定体则弛之。“尚”，在上也。弓筋外而角内，张体来，弛体往。遗人者执之，皆今屈向下，张而下曲则筋在上，弛而下曲则角在上。“箫”，梢也。“弣”，把也。“左手承弣”者，示不用也。“尊卑”，犹言高下，因身容之曲直，见手容之高下。“帨”，佩巾。曲躬磬折而其帨垂，则弓与心平也。
若主人拜，则客还辟，辟拜。 还，似宣反。辟，上毗益反，下毗义反。
“主人”，谓受遗者。“客”，遗弓者。“还辟”，逡巡回身貌。辟拜而不答者，方执弓也。
主人自受，由客之左，接下承弣；乡与客并，然后受。 乡，许亮反。
“自受”者，虽少贱不使人受，重弓也。“由客左”者，初乡客而立其左，以左手从下曲处接之，承弣而右，执客手执之箫，乃渐移足与客并立，客乃释弓而主人受之。客之执左箫而虚右箫，本以授主人，使右执，主人姑顺承其意，相乡以左手承弣，而必迁延并立乃受者。弓戎器，不可向人而持也。客右手执弣，示不用；主左承弣，示用之。弓者，男子之所有事，故其礼缛重如此。
进剑者左首。进戈者前其 ，后其刃。进矛、戟者前其镦。 ，在困反。后，胡豆反。镦，徒对反。
“首”，剑柄。“戈”，钩子戟也。“矛”，如 而三廉，似今之枪。“戟”，旁有方枝。“ ”“镦”，皆柄末铁，锐曰“ ”，平曰“镦”。“左首”“后刃”者，皆示不用，利器不可持以向人也。
进几杖者拂之。
以袂去尘，昭敬也。
效马效羊者右牵之；效犬者左牵之。
“效”，呈也。马 羊狠，须右牵犬易牵而或妄噬，左牵右制之。
执禽者左首。
进者左首，则受者右首矣；使受者便制其逸飞。
右第三十九章。此及下章皆记持进器物之礼。或有非君子所亲执者，则当教习仆隶，使知也。
饰羔雁者以缋。
“饰”，覆羔雁上。“缋”，画布。此天子、卿、大夫之礼。诸侯之孤、卿、大夫，其布不缋。
受珠玉者以掬。受弓剑者以袂。
合手曰“掬”。“以掬”，慎也。“以袂”者，纳手袂中而奉之，异于用时。
饮玉爵者弗挥。
“挥”，扬之；告卒爵也。
凡以弓剑，苞苴、箪笥问人者，操以受命，如使之容。 苞，布交反。苴，子余反。使，色吏反。
“苞”者，以苇裹鱼肉，“苴”，藉也，以草藉器而贮腥物也。“箪”“笥”，皆丝竹为之；圆曰“箪”，方曰“笥”，用盛饭饵。“问”，遗也。受命之顷，陈设执持，皆如至彼之容，预展习之，示敬也。
右第四十章。
凡为君使者，已受命，君言不宿于家。
急君命也。“言”，命也。
君言至，则主人出拜君言之辱。使者归，则必拜送于门外。 使，色吏反。
“言”，谓有所谘访。“出拜”，于门外迎拜。凡拜，使者皆不答拜。
若使人于君所，则必朝服而命之；使者反，则必下堂而受命。 “使人”之“使”，如字。“使者”之“使”，色吏反。
此谓君行在外，己居守而有所请命，及受命使外而遣人归，有所告报也。下堂迎使者，使者升南面，乃升北面受命。事君之礼，不以遐迩易节。
右第四十一章。此章以下三章，又随文杂记之，说见第二十六章。
博闻强识而让，敦善行而不怠，谓之君子。 强，如字。识，昌志反。行，下孟反。
“强识”，忍不忘也。多闻识而不骄。敦善行道，不以难成而怠，则立于礼而德成矣。
右第四十二章。
君子不尽人之欢，不竭人之忠，以全交也。
欢尽则情无余，忠竭则心无余。在人者既难乎继，且施我者已至，则我所报者不得独轻；在己者抑且不给，两俱困倦而交自此 矣。“交”者，人道之大伦。君子慎守其终，自处其厚，而不使朋友之或成于薄。故自燕飨赠贿以至于一日一事之酬酢，无不酌此意以行之。所以朋友之伦，得与父子、君臣而并立也夫。
右第四十三章。按此二章，虽杂辑而泛记之，然其言持己与人之道，博习力行而酌情以为施受，则自第十三章以下，事君长，接宾友，以尽礼于居处、进退、饮食、馈问之间，皆必本此以行之。则此篇之序，纲目相因，条理不紊，虽错综而实相贯通，亦自此可识矣。自第四十四章以下，渐及于丧、祭、军、宾，则皆礼之大者，盖以序而推及之也。
礼曰：“君子抱孙不抱子。”此言孙可以为王父尸，子不可以为父尸。
“王”之为言大也。生谓之“王父”，没谓之祖。引古礼文以证“子不可以为父尸”之理。其下盖有阙文。子之于父，本一体也，然君子之所贵于身者，性也，非形也。故忘性以厚爱其形者，小人之道也。子者，亦吾之委形而已矣；知其为小体，则不养小以害大；知其为委形，则不暱爱以乱别；是故君子不抱子，而昭穆之别于此立焉。情之所不得黩，神之所不得依也。孙则再传而固已别矣。生则抱之而不嫌于私，没则依之而不失其列，孝子之事亲也以道；生所不得抱，死不得以为尸。所以殊君子于小人，尊亲之至也。以此为教，后世犹有慈子以陷于恶者，则人道之不明久矣。
右第四十四章。此及下章，祭礼之散见者。祭莫重于尸，故先及之。
为君尸者，大夫、士见之，则下之；君知所以为尸者，则自下之。
此自散齐之日而言。“以”，用也。“知所用为尸”者，筮已从，尚未戒之。
尸必式，乘必以几。
“必式”者，敬以迓神之来依。“乘”，凭之以登车。“以几”者，尊者之动必慎也。此谓自家乡庙时。
齐者不乐，不吊。 齐，侧皆反。乐，如字。
远哀乐以壹其心。
右第四十五章。
居丧之礼，毁瘠不形，视听不衰，升降不由阼阶，出入不当门隧。
“毁瘠不形”，无备容也。专精并志以致哀而慎终，虽致毁而神气聪明常炯如也。主人位在东序西面，而升降必由西阶，绕道以行，不忍亟废人子之礼。“隧”，中道枨 之间。
居丧之礼，头有创则沐，身有疡则浴，有疾则饮酒食肉，疾止复初。不胜丧，乃比于不慈不孝。 创，初良反。复，芳服反。胜，书烝反。
“不胜丧”，不堪终丧，或至毁死也。“不慈”，谓伤父母之慈。
五十不致毁。六十不毁。七十惟衰麻在身，饮酒食肉，处于内。 衰，七雷反。处，昌吕反。
“致”，极也。“不致毁”“不毁”，非哀不致，饮食居处稍听人调摄之。“处于内”，不居于倚庐。
右第四十六章。此下五章节记丧礼。
生与来日，死与往日。
“与”，数也。“往日”，死之日。“来日”，其明日也。“生”者，成服仗之事，以死之。明日数，哀宁有余也；“死”者，小大敛之事，即死之日数之，急送终之礼也。此士丧礼也。大夫以上，敛殡用繁而用冰，则死亦数来日。
知生者吊，知死者伤。知生而不知死，吊而不伤；知死而不知生，伤而不吊。
“知”，谓与相知交。“生者”，丧主人。“伤”，哭踊也。称情以行，礼不虚设也。此亦士丧礼耳。
诸侯则邻国之孤，虽未相知交，必吊。
右第四十七章。
吊丧弗能赙，不问其所费；问疾弗能遗，不问其所欲；见人弗能馆，不问其所舍。 遗，于季反。
“赙”，用车马或货贿。“所欲”，所需嗜食药。“不问”者，口惠不诚。
赐人者不曰来取，与人者不问其所欲。
畀君子曰“赐”，赍小人曰“与”。不令之来取，必往遗之，以崇君子。不问所欲，恐其欲难厌，以全小人。
右第四十八章。此章因吊赙之义而推广言之。
适墓不登垄，助葬必执绋，临丧不笑，揖人必违其位。
“垄”，冢也。登冢，嫌践死者上。“绋”，引柩车索。主人虽备足人数，必代为更迭引之，示有事也。“位”，丧家宾所即之位。后来吊宾或有须揖者，必违位揖之，不以凶位接，吉也。
望柩不歌，入临不翔，当食不叹。
“望柩”，道有行柩而望见之也，虽当歌必辍。“入临”，尊吊卑之辞。“食”，丧食，虽怀戚亦非叹时也。
邻有丧，舂不相。里有殡，不巷歌。 相，息亮反。
“舂”，舂粟。“相”，助舂之讴吟声。“巷歌”，行歌于巷。
适墓不歌，哭日不歌。
“适墓”，省己先茔。“不歌”，其日不歌。“哭日”，哭吊人之日。
送丧不由径，送葬不辟涂潦。 辟，卑义反。
“送丧”，谓丧在他国而以归者，主国之人送之，丧车必由通轨，当追随之，毋取径道迤行。送葬趋墓所，不能尽由经途，或时凌轹途潦，送者不辟，有急当扶助也。“涂”，泥淖。“潦”，积水。
右第四十九章。
临丧则必有哀色，执绋不笑，临乐不叹。
“临乐”，与观乐也。与于人之哀乐，则不干之。
介胄，则有不可犯之色。
虽肄习之，如敌在前。
故君子戒慎，不失色于人。
“失色于人”，失其所以待人之色也。承上文而推广言之。惟常存戒慎，则心恒为主于内而顺应乎事物。则凡所酬酢，皆适如其哀乐刚柔之节，人不得以窥其失矣。
右第五十章。
国君抚式，大夫下之；大夫抚式，士下之。
“抚”，凭也。“式”，轼也。小敬则式，大敬则下车。尊者所敬，卑者当益敬之。此谓士从大夫，大夫从君，为从车而行之时。
右第五十一章。
礼不下庶人，刑不上大夫，刑人不在君侧。 上，时掌反。下，胡驾反。
有士礼，无庶人礼；听其自尽，而上不责之。“刑”，墨、劓、剕、宫。刑人，各有所守，不使为近侍，以防奸而远怨。三者皆以明贵贱、崇廉耻也。
右第五十二章。此上二章杂辑而泛记之。说见第二十六章。
兵车不式。
崇武威、齐耳目也。
武车绥旌，德车结旌。 绥，与“ ”同，而追反。
“武车”，革路、木路。“德车”，玉路、金路、象路也。析羽曰“旌”。然按《周礼》，惟游车载旌。游车者，木路也。此五路并言“旌”者，旌亦惟常旂，旗旐之总名也。“绥”，旗带也。“绥旌”者，张旌而舒其绥，以宣著众目，为进止也。“结旌”者，以绥结束，其旌不展。文事不尽饰，所以养德威也。
史载笔，士载言。
此谓从君在外也。“史”，内史、外史，掌书王令及外事者，皆为贰本，以为记注，所谓“君举必书”也。“笔”，古以竹为之，染于丹漆，书之于版；至秦始以毛为笔，濡墨而书。笔言“载”者，兼有简牍也。“士”，司士，掌群臣之版与邦国都家县鄙之数，以诏王治。“言”，版籍也。“载言”，以备王卒，有征召，考验而行也。
前有水，则载青旌。前有尘埃，则载鸣鸢。前有车骑，则载飞鸿。前有士师，则载虎皮。前有鸷兽，则载貔貅。 载，都盖反。骑，奇寄反。
“载”，与“戴”同，加于旌竿之上。君行师从，师必有先驱。先驱者有所见，则载物于旌竿，以警后车；后车皆载之，以警徒众，使知备御。“青”，青雀。言“旌”者，统下文之辞，凡载皆旌也。“鸣”之为象，张喙引吭；飞则张翼。“鸢”，鹞也。“有尘埃”，必有车众。远但见尘埃坌起，则载鸣鸢；近而知为车骑，则载飞鸿；又近而知为士师；则载虎皮。“士”，兵；“师”，众也；“鸷兽”，虎狼也。“貔貅”，兽名，未详，或曰似豹。五者惟虎言“皮”，他皆未详其制。或刻木、范金为之。其以为绘于旌上者，则误也。取象之义亦未尽晓。按赵武灵以前无骑马事，此言“车骑”，则汉儒传经者附会之辞。
行：前朱鸟而后玄武，左青龙而右白虎。招摇在上，急缮其怒。进退有度，左右有局，各司其局。 行，户郎反。
“行”，行列也。“玄武”，龟也。“招摇”，北斗杓星。“上”，犹中也。“急”，督也。“缮”，治也。“进退”，步伐止齐。“度”，尺度也。“左右”，两卒相距之间。“局”，行列部分也。此记军阵之法，言四方之旌旗，既绘四兽以为别，而中军建北斗之旗，高张特出，麾督以治四军，而致其勇毅。旗章既尔，陈法亦然。前扬象鸟，右踞象虎，左盘象龙，后峙象龟，中军圆转，以缮治四方之缺而助其威，象摇招。盖古之军阵后左高，前右下，下者掎角而进，飞扬攫踞，如火之扬，金之锐。高者，翼护而屹峙焉，如木之旁生，水之流绕；中军督麾而补治之，如天之运行四时。此举全军之形势而言也。至其束伍之间，疏密疾迟之节，则进而伐，退而止，皆有尺度，令进可及敌，互相蹑而不离，退可容身而不相践。其两卒相距，什伍相因，则疏密各有定局，令其疏而不受冲，密而不相碍，终始各守其局而不乱。此以行伍之散合而言也。二者皆古阵法之著于军礼者，实万古不易之机要，诸葛八阵，李靖六花，皆迹此而为之，莫能过也。
右第五十三章。此章记兵车行陈之法，备矣。
父之仇，弗与共戴天。
行求必杀之，败则致死焉。不言母者，妇人无外事，不得为仇所害。
兄弟之仇，不反兵。
恒执兵自随，遇则杀之，不待归家求兵刃。
交游之仇，不同国。
朋友之义，同患难，一生死，或兄弟弱、子幼，则当为报。“不同国”者，不避则杀之。
四郊多垒，此卿大夫之辱也。
“垒”，敌来侵伐为营垒。谋国不臧，以召耻辱，必致命以御之。
地广大，荒而不治，此亦士之辱也。
“士”，邑宰。言“亦”者，卿大夫亦有辱，而士为专责也。胼胝服勤，虽如冥死于水，可也。
右第五十四章。此上两章皆记军礼。
临祭不惰。
志摄气盛则不惰。
祭服敝则焚之，祭器敝则埋之，龟 敝则埋之，牲死则埋之。
交神之余，不敢亵也。“牲”，涤养未用者。
凡祭于公者，必自彻其俎。
助祭者与于献，则皆有俎。自彻者，尊神惠也。若助祭于大夫以下，则主人归之。
右第五十五章。此下三章皆记祭礼。下章言以讳事神之事，亦祭义也。
卒哭乃讳。
卒哭之前，不忍以神事其亲，故未讳。
礼，不讳嫌名，二名不偏讳。
“嫌名”，音相近。
逮事父母，则讳王父母；不逮事父母，则不讳王父母。
“事”，谓稍长知服勤也。闻父母尝讳之，不忍以存没异，则讳之。此士礼也。大夫以上，则庙未祧者，皆讳。
君所无私讳。
不自讳，亦不为大夫讳。
大夫之所有公讳。
陪臣于大夫之侧，既为大夫讳，尤必为君讳。以此推之，大夫于诸侯之侧，必为天子讳矣。
《诗》《书》不讳，临文不讳。
《诗》《书》通所诵习者而言。“临文”，谓简册奏移。“不讳”，恐碍理事也。周初以谥易名，始有讳理，惟不称先君某而已。其后乃以言语之触者皆回避之，渐渍成俗，日为繁苛，乃至临文曲为迁移，以“泉”代“渊”，以“兽”代“虎”，易古人之名，改家世之姓，曲文害义，多所窒碍。又或减易字画，形模不全，失六书之本旨。其弊非一，诚文胜伤质之明验矣。顾生其世，习其俗，仁人孝子，诚有见其字、闻其读而恻然不安者，盖亦情之所不容已。所谓“君子之过，其失也厚”也。
庙中不讳。夫人之讳，虽质君之前，臣不讳也。妇讳不出门。大功、小功不讳。
“庙中”，谓祭告之辞。于太庙不为群庙讳，于群庙不为祢讳，父前子名之义。“夫人之讳”，其家讳也。“质”，对也。惟或有复白于夫人，则讳，余则否。妇人生不通名于外，没亦无从讳之。族姓之卑幼者，皆不为讳也。“大功”“小功”，谓再从伯叔父，非于其子前不为讳。
入竟而问禁，入国而问俗，入门而问讳。 竟，与“境”同，居影反。
“竟”，疆关。“禁”，君所特禁。“国”，城门。“俗”，国所习尚习忌也。“门”，公门。君尊，故虽宾客必为之讳。三者皆远厌恶之道。
右第五十六章。
外事以刚日，内事以柔日。
境外曰“外”，国中曰“内”。盟会征伐之类，则用刚日，取其果毅克胜也。《诗》曰：“吉日维戊”，又曰：“吉日庚午。”冠婚丧祭，则用柔日，取其顺受福祉也。祭用辛或丁，入学用丁。其再虞用刚日，则欲急相仍祭而已。或云“社用甲”者，盖误。《周书》社用戊，初营洛，境外事也。若卜筮，则各以其刚柔卜筮之。
凡卜筮日，旬之外曰“远某日”，旬之内曰“近某日”。 远，于怨反。近，其谨反。
“旬”，谓朔后十日内。不吉，则又后十日内；又不吉，则晦日内。“近”“远”某者，去旬日内外，或刚或柔也。古者日不从月，无初一、初二之文，故其辞若此。
丧事先远日，吉事先近日。
“先远日”，先卜筮旬外。“先近日”，先卜筮旬内。“吉事”，祭也。丧先远，不忍迫也。祭先近，不敢后也。
曰：“为日，假尔泰龟有常，假尔泰筮有常。” 为，于伪反。
“曰”，命龟蓍之辞。“为日”，言为占日故卜筮。“假”，藉也。“泰”，尊之之辞。“有常”，谓不失其贞也。按命龟蓍者，“有常”之下更有“某日卜某事，无有后艰”云云。此略记之耳。大事卜、小事筮，卜筮之辞并记之，惟人所用。
卜筮不过三。卜筮不相袭。
“袭”，仍也。卜则不筮，筮则不卜。皆不吉，祭则免之，葬则择其仅可者用之。
龟为卜， 为筮。卜筮者，先圣王之所以使民信时日、敬鬼神、畏法令也。所以使民决嫌疑，定犹与也。故曰：“疑而筮之，则弗非也；日而行事，则必践之。”
“先圣王”，谓伏羲以降王者有天下之通称。“信”，期也；谓期必时日，以趋事也。“敬鬼神”者，示有所秉承，不敢专也。“畏法令”者，君奉天以治人事，民莫敢不畏也。“犹”，相似；“与”，相连；两端不决之意。“嫌疑”，是非不审。“犹与”，两是而无所折中也。“弗非”者，欲为而疑之，则众议可否，交相识非，以筮定之，则群论息矣。“日”，刻日也。事之将举，未有定期，或且以他事移易；筮日已定，不可更改，则人必践其期，无废事也。卜筮之神用，其精义虽不止于此，然苟非尽性至命而合天人之蕴者，则其所尚于卜筮者，但率此意以行之，犹为寡过。不然，废人事，渎鬼神，或至见义不为而失几召败，则卜筮且为冥行侥幸之用，而废之可矣。
右第五十七章。
君车将驾，则仆执策立于马前，已驾，仆展 ，效驾。
“仆”，御者也。大驭御玉路，戎仆御革路，齐仆御金路，道仆御象路，田仆御木路，皆谓之“仆”。“执策立于马前”者，监视圉人驾也。“展”，视也。“ ”，辖也。 头穿轂空中，为一车之枢管，重展视之，慎也。“效驾”者，告已驾于君也。
奋衣由右上，取贰绥，跪乘。 上，时掌反。
“奋衣”，掀襟齐也。“由右上”者，君乘在左，辟君位也。“贰”，副也。路车有贰绥，君登车，执正绥；御，执副绥。“跪乘”者，君未乘，嫌专君车也。
执策分辔，驱之五步而立。
“分辔”，分疏六辔。“驱之五步”者，调试之也。“步”，六尺。“立”，止也。
君出就车，则仆并辔授绥，左右攘辟。 辟，毗亦反。
“并辔授绥”者，总六辔于右手，而以左手授君绥，转身向后，引君上也。“攘”，麾也。以策左右指麾，辟除前人而便于驱也。
车驱而驺。至于大门，君抚仆之手，而顾命车右就车。门闾、沟渠必步。 驺，任救反。
“驺”与“骤”同，马疾步也。“抚仆之手”，便回身内乡。“顾命”者，返顾门以内人，申警守备也。“车右”，有戎右，有齐右，有道右，皆取忠勇之士，骖乘以备非常。“闾”，里门也。“门闾”狭隘，有枨闑；“沟渠”，圮梁狭险；皆虞倾触，故车右必下步，令轻易行，且扶夹推掀之。
右第五十八章。自此章以下至第六十一章，皆记乘车之礼。此章言为君御右之事。
凡仆人之礼，必授人绥。若仆者降等，则受；不然，则否。
“仆人”，谓为人御也。“降等”，以爵言。然少为长御，礼亦应同。“否”者，辞仆者，使委绥，而后己揽之。
若仆者降等，则抚仆之手；不然，则自下拘之。 拘，古侯反。
此谓初升车时，立未安固，且或有所顾命，须援仆以防倾仆。“抚”者，从上按之。“拘”者，从手下侧把之也。
右第五十九章。
客车不入大门。
此诸侯相见之礼也。宾至，主君迎拜辱，宾车稍进，下答拜，乃入门。及出，主君送至车前，三请三让乃登。详见《周礼·司仪》。
妇人不立乘。
“立”则面首出茀蔽外，故坐而乘之。
犬马不上于堂。
献犬马者，惟操 勒，升堂致命。充庭实者，惟将币。
故君子式黄发。
“故”上必有所承之辞。此盖记者杂辑他书之文也。“君子”，有位之通称。“黄发”，里巷间不相识之老人。
下卿位。
此则专以君言。“卿位”，路门内门东北面位，君出过此，乃升车，入则于此下。
入国不驰，入里必式。
“国”，国门内。“不驰”者，恐惊扰人。“里”，闾门。谓士大夫入其所居之里闾，必修敬容，不以贵临其邻右。
右第六十章。
君命召，虽贱人，大夫、士必自御之。
“召”，以属车来迎己，欲速至也。“必自御之”，不敢以君之使者为仆。
介者不拜，为其拜而巫蓌拜。， 为，于伪反。
“介者”，甲士。“蓌”，与“挫”通。“蓌拜”之“拜”，折也。《诗》云：“勿剪勿拜”，谓拜则挫折。疑于伤陨，惟揖而已。《左传》：“三肃使者。”“肃”，揖也。
右第六十一章。
祥车旷左，乘君之乘车不敢旷左；左必式。
“祥”，吉也。葬有丧事，有祥车；祥车为仪容也。“旷左”，虚左以为死者之位也。“乘君之乘车”者，王行，五路皆驾，王惟乘一，余四，车右摄左而旷其右。“不敢旷左”，为其嫌于祥车也。右既摄左而必常式，不敢同于自乘也。
仆御妇人，则进左手，后右手；御国君，则进右手，后左手而俯。 后，胡豆反。
妇人寻常乘安车，四轮驾一马，不须御于车上。惟翟车及嫁时容车有御。御非妇人所任。后夫人则奄人御，其余则戚属御之。“进左手，后右手”，侧身向右以远别也。“御国君”，则反是者，侧身向左，不背君也。“俯”者，乃执辔策不得式，微伛也。若寻常为御，则端立齐手。
国君不乘奇车。 奇，居宜反。
“奇”，偏也。君乘必有右，偶而不奇，大夫以下，惟戎车有右。
车上不广欬，不妄指。
“广”，大也。大欬则体摇动车；妄指，则惑御者。
立视五巂，式视马尾，顾不过毂。
“立”，执绥正立时。“巂”，规也；谓车轮一周之远也。轮围一丈九尺八寸。五规，九丈九尺，平瞻而下视，其远近适至是也。“视马尾”者，自俯则适见马尾也。“顾”，回视也。“不过毂”者，回目而首不动，视不及毂后也。
国中以策彗恤勿，驱，尘不出轨。 勿，莫勃反。
“彗”，横揩之如扫也。“恤”，怜也。“勿”，拂也。以策横揩马背搔摩之，如 人之疴痒而拂摩之，才令知警，少步促行，不以策挥击令疾走；如此则虽驱不疾，尘不扬起出轨辙外。所谓“入国不驰”是也。
右第六十二章。
国君下齐牛，式宗庙；大夫、士下公门，式路马。 齐，侧皆反。
孔氏《疏》云：按郑氏《周礼·注》，宜云“下宗庙，式齐牛”是也。“下宗庙”者，车至库门内，将左乡，入宗庙，则先下之，车不乡庙门也。“齐牛”，在涤之牛。“下公门”，谓横绝过公门外必下之也。“路马”，驾路车之马。式其马则式其路可知，皆以广其敬也。
乘路马，必朝服，载鞭策，不敢授绥，左必式。 朝，直遥反。
“乘路马”，乘路车而驾其马，即所谓“乘君之乘车”也。于此更言者，记者所述不一，书随记之也。“鞭”，革条。“策”，竹杖；“载”之者，措于车上，不手执之，示不敢鞭策路马也。“不授绥”者，自引贰绥以上，仆不授也。“左必式”，义见前。
步路马，必中道。以足蹙路马刍，有诛。齿路马，有诛。
“步”，谓圉人引就驾及调习时。“以足蹙刍”者，谓秣不以手持刍，而蹴令食也。“齿”，问其年也。“诛”，责而罚之也。敬君而及其马，所以尊君者至矣。乃君之有近侍便嬖之臣，岂其不马若？而忠介之士必不为之屈下，绳以礼法，责其骄蹇，惟恐不至，则又何也？盖广敬而施及微贱者，臣礼之常，别嫌守正而不下比于匪人者，臣义之正；二者固并行而不相悖也。后世谄佞之徒，以怀禄固宠为心，引路马不齿之说，以文其依附权幸之奸，而世主曾莫之察，以疾趋于危亡，宜矣哉。
右第六十三章。
《礼记章句》卷一终

[book_title]礼记章句卷二
曲礼下
凡十三章。
凡奉者当心，提者当带。 奉，芳勇反。
“凡”者，平交授受之礼。器无系者“奉”，有系者“提”。“带”，大带，在肋下无骨间。所奉者当心，所提者当带，肘腕恒平，在心、带之间也。
执天子之器则上衡，国君则平衡，大夫则绥之，士则提之。 上，时掌反。绥，汤果反。
“衡”，谓眉衡。《考工记》曰：“乡衡而实不尽。”“上衡”，手齐眉。“平衡”，器齐眉。“绥”，手齐肩。“提”，如提者，手在心、带之间也。为大夫执器者，其家臣、士则其宾友。盖助馈奠而执俎豆之属。
凡执主器，执轻如不克。
“主器”，助祭于君而奉瓒爵之属。《易》曰：“主器者，莫若长子。”“克”，胜也。
执主器，操币、圭、璧，则尚左手；行不举足，车轮曳踵；立则磬折垂佩。
“操币、圭、璧”者，助奠痤及聘礼所有事也。“尚左手”者，两手拱抱之，左加右上也。“车轮曳踵”，谓趾微举而踵常附地。曳之以行，如车轮之辗地无绝迹；敬慎之至，则不必有倾仆之忧而恒操恐虑也。“立”，谓稍立俟用间。“磬折”，俯而脊折，如磬之句倨然。磬折而佩垂矣。
主佩倚则臣佩垂，主佩垂则臣佩委。
此执器玉而与主相授之容。“倚”，附于身。“垂”，离身而悬于空。“委”，拂地也。主植立而佩倚裳，则臣小俯而佩垂；主致敬而俯，则臣大俯而佩委于地。授受必下于君也。
执玉，其有藉者则裼，无藉者则袭。
“执玉”，执聘圭及琮璋也。玉必有缫藉，以韦衣木牌承玉而加绚组之系。纡组两端，令垂向下，谓之“有藉”。屈组在手，谓之“无藉”。其衣服之制，夏葛冬裘，上有裼衣，裼衣上有袭衣，袭衣上加正服，掩而不开谓之“袭”。若开此正服及袭衣，左袒露其裼衣，则谓之“裼”。“裼”，见美也。“袭”，充美也。“有藉”则玉见其美，“无藉”则玉藏其美。故衣服各从其文质之称，所以尊玉也。聘则屈缫，享则垂缫。
右第一章。此章所记操奉授受之容，与上篇第三十八、九章相类。特上篇所记乃少贱之事，而此所记者，为宗庙朝廷之礼。故不以类相属而系于此。凡二篇之序，由弟子之仪以及成人之节，由家庭乡党以及于邦国，渐推而及于大者，是为《曲礼》之次第云。
国君不名卿老、世妇，大夫不名世臣、姪娣，士不名家相、长妾。 相，怠亮反。长，丁丈反。
“卿老”，上卿也。天子有二十七世妇，以降杀差之，诸侯当有九世妇也。“世臣”，谓父之臣。“姪娣”，大夫一娶三女，姪、娣，二媵也。“家相”，子弟任家政者。“长妾”，妾之有子者。“不名”者，别尊卑、养廉隅也。
君、大夫之子，不敢自称曰“余小子”；大夫、士之子，不敢自称曰“嗣子某”。
“自称”，谓摄祭时。“君”，诸侯。“大夫”，天子大夫视诸侯者。“大夫”“士”，诸侯之臣也。“余小子”，王世子之称。“嗣子某”，侯国世子之称。
不敢与世子同名。
天子之世子，天下避之；诸侯之世子，一国避之。
右第二章。
君使士射，不能，则辞以疾，言曰：某有负薪之忧。
“使士射”，为以备耦也。“不能”者，卑贱不敢与君耦，托以不能也。“辞以疾”，所谓托于不能。“负薪”，贱者之辞。
侍于君子，不顾望而对，非礼也。
“顾望”，谓顾望同列，让人对也。若呼其名而问之则否也。
右第三章。
君子行礼不求变俗。祭祀之礼，居丧之服，哭泣之位，皆如其国之故，谨修其法而审行之。
此为大夫、士之去国者言也。“求”者，歆羡之辞。“俗”，旧习。谓不歆于新国而改故俗以从之也。周之侯国，各以事守用其先代之礼，如“祭祀”，则有求阴、求阳之类，“居丧”，则有旁亲降、不降之类，“哭泣”，则有宾主、男女、东西之别；各仍其俗而为法焉。“谨修”，慎于讲习，“审行”，临事不惑也。君子敦仁，不妄其本，不以君臣义绝而轻改之，诚有其不忍者也。
去国三世，爵禄有列于朝，出入有诏于国，若兄弟宗族犹存，则反告于宗后。
“爵禄有列”者，谓君为其家立后，使守先祀。“诏”，告也。“出入有诏”，谓所迁不定，或更徙他国，犹告之故君，令知所往也。“兄弟”，谓始出奔者兄弟之后。“宗族”，宗子收其族人也。“反告”者，告报吉凶之事而行。“宗后”者，宗子及君所命为后者也。如此则一如其故国之礼而行之矣。
去国三世，爵禄无列于朝，出入无诏于国，惟兴之日，从新国之法。
“无列”“无诏”，则兄弟宗族或尽亡，或虽存而失其祀矣。“兴”，谓兴起受命为卿、大夫，得赐氏祀三世。若孔子于鲁，两世为下大夫，不得云“兴”，故曰“某殷人也”，犹用殷礼。
君子已孤，不更名。 更，古行反。
“更名”，或有所避忌。父在则禀命为之。
已孤，暴贵，不为父作谥。
“贵”，谓为卿、大夫以上。“不为父作谥”者，父不知己贵，不敢以诬其亲。周不为大王、王季作谥。
右第四章。
居丧：未葬读丧礼；既葬读祭礼，丧复常读乐章。
“读”，谓可读之也。既葬，反虞，以祭易奠，故可读祭礼。“乐章”，弦歌之诗。
居丧不言乐，祭事不言凶，公 庭不言妇女。
“言”，谓间语及之。“祭事”，谓散齐以后。“凶”，死丧灾眚。“妇女”，婚嫁及其疾病生育。
右第五章。
振书端书于君前，有诛；倒 侧龟于君前，有诛。
“振”，拂尘。“端”，整齐其篇策也。“倒 ”者，筮人颠倒其蓍以齐之。“侧龟”，卜人反侧而省视之也。不预整理，至君前乃始为之，故皆有罚。
龟 、几杖、席盖、重素，袗、 绤、不入公门。 重，直龙反。
“龟 ”，非君卜筮时，不得持入公门，问私事。“席”，坐具；君若赐坐，官为设之。“几杖”，则亦君设，赐之，不得自以之人，擅尊安也。“盖”，以蔽雨日，雨沾服失容，则不朝，日则不敢蔽也。“重素”，衣之缘以素者，疑于凶服。“袗”，单衣不裼。“ 绤”，葛也。凡非所当入而以入公门者，有司必呵止之；不然，交罚之。
苞屦、扱衽、厌冠，不入公门。 苞，白表反。厌，于涉反。
“苞”，菅也。“扱衽”者，扱前衿于带间，匍匐奔迫之容也。“厌冠”，丧冠；“厌”，伏也。丧冠外毕由武下反出之，故名“厌冠”。此皆初丧在殡之服饰。举三者则衰绖可知。盖居丧者不从政，无入公门之礼。小人无知而入，则呵禁之。
书方、衰、凶器，不以告，不入公门。 衰，七雷反。
“书方”，书赗物之板。“衰”者，谓以衰服入，非谓服衰者也。“凶器”，棺椁、明器之属。此谓丧在公门之内，如宫正、庶子所掌宿卫之类，其成丧于次舍，需用凶物，必告于君而后敢以入也。
公事不私议。
“议”，集众讲拟，若今会议。会推必于公庭，不得因便在私署。
右第六章。
君子将营宫室；宗庙为先，厩库为次，居室为后。凡家造：祭器为先，牺赋为次，养器为后。 造，在到反。养，余亮反。
“营”，度造也。“先”者，务尽其制；“后”者，取备而已。“厩库”者，有家之本，先于居室，务实也。“家造”，大夫有家之所造也。“牺赋”，刃、互盆、簝之类。“养器”，以自奉养者，盘、杅、巵、匜之属。
无田禄者不设祭器，有田禄者先为祭服。
“无田禄”，谓下士与庶人，在宫者同禄，颁粟而无田。命士以上始有禄田及圭田也。“不设祭器”者，荐用养器，无俎、豆、敦、铏也。财虽有余，不敢以货殖所获奉其先，惧辱亲也。有田禄，谓初受田禄。先为祭服而后祭器者，祭器可假，祭服须称身也。孟子曰：“器皿衣服不备，不敢以祭。”无器无服则荐而不祭，以自艾也。初得田禄，则成衣服而假器以祭，急于祭也。古之人亟于欲仕，仕而备物以祭，乃得为人子。故人竞于贤，而朝廷之爵禄以重。后世举天禄天爵而仅以恣人之崇高 厚，则廉耻轻而名器不足为荣矣。况乎非所得之爵禄、亏体辱亲，而藉口荣，养以文其贪冒乎！此古今之别也。
君子虽贫，不粥祭器；虽寒，不衣祭服；为宫室，不斩于丘木。 粥，余六反。衣，于既反。
“丘”，墓垄也；不忍其亲之心，虽死不夺，而况于养其身与其妻子者乎？“不粥祭器”，则亦不买人之祭器以祀其先。“不斩丘木”，则他人之丘木亦不忍伐之。
大夫、士去国，祭器不逾竟。大夫寓祭器于大夫，士寓祭器于士。 竟，与“境”同，居影反。
故国者，先人墓之所藏，神之所依也。虽不幸而去国，固有反之心焉。故祭器寄于人，而不将之以去。寄必于其等，尊不下移，卑不上干，以明守也。三世以后有兴于新国者，所寓者乃归之。
右第七章。
大夫、士去国逾竟，为坛位乡国而哭，素衣、素裳、素冠、彻缘、鞮屦、素簚、乘髦马。不蚤鬋，不祭食，不说人以无罪；妇人不当御。三月而复服。 竟，同“境”，居影反。壇，“ ”字之误，裳演反。乡，许亮反。缘，余绢反。簚，亦作“幭”，莫历反。蚤，与“爪”同，侧七反。说，如字。复，芳服反。
“去国”，谓去其宗国也。“逾竟”乃哭，大夫待放于境上，未逾境，犹有反之望也。“坛”，当作“ ”，除地曰“ ”。“素衣、裳、冠”，三年之丧，大祥之服也。“徹缘”“鞮”，皆谓屦。“鞮”，无 ，盖菲屦，大功屦也。“髦马”，不剪鬣。“簚”，车上覆笭。“素簚”，以白狗皮为之，丧车之饰也。“蚤”，修指爪。“鬋”，鬄去鬓下耏毛，如丧之不饰也。“不祭食”，丧食不祭也。凡此杂用丧礼而不纯，为君在，嫌也。“说”，告语也，或问其去国之故，引咎归己而讳国恶也。“当御”，大夫娶有二媵，其御亦各有制也。“复服”，则所为皆复，惟“不说无罪”则终始一耳。古之人笃于故国，而不忍忘君者如此。夫君既逐我，于义已离，而所适者亦中原冠带之友邦，可以得禄祀先而行其道。然且哀之如丧考妣，而引咎以让善于旧君，此岂故为之文哉！君子诚有其恻怛忠厚之心，故发诸容貌言语，有不如是而不安者，况于君非弃我，国罹倾亡，一旦改而事仇，而心不为之动？孔子曰：“女安则为之。”言乎其无人之心也。
右第八章。此上八章皆记士、大夫之礼。此下三章则杂诸侯以下之礼而记之。
大夫、士见于国君，君若劳之，则还辟，再拜稽首；君若迎拜，则还辟；不敢答拜。 劳，力报反。还，似宣反。辟，毗义反。
凡称“国君”者，皆邻国之君。“见”，私见也。此谓大夫以事出疆，顺见邻国之君，及出亡在外见其国君，未委贽求仕也。“劳”者，慰问之。“还辟”，逡巡却避，以非奉使，不敢当劳也。言“若劳”“若迎拜”者，君加礼之，非犹聘礼之必劳、拜也。“迎拜”，谓未劳间先拜也。“不答拜”，君臣分殊，不敢当宾主也。
大夫、士相见，虽贵贱不敌，主人敬客，则先拜客；客敬主人，则先拜主人。
“先拜”者，主人出迎客时，望见而即拜也。“敬”者，因事意所存而致敬也。若宾主两无致敬之事，则士先拜大夫，后拜者还辟，俟拜已而后答拜。
凡非吊丧，非见国君，无不答拜者。
“吊丧”助执事，不自当宾礼，“见国君”，不敢亢宾主，故不答拜。礼尚往来，尊卑长幼俱必成宾主之礼，“无不答拜”矣。凡答拜，先拜者亦还辟之。
大夫见于国君，国君拜其辱；士见于大夫，大夫拜其辱；同国始相见，主人拜其辱。
“拜辱”，出门迎宾，甫见而即拜，谢其辱临也。“士见于大夫”，亦谓异国。若同国，则大夫、士皆谓之主人。
君于士，不答拜也；非其臣，则答拜之；大夫于其臣，虽贱必答拜之。
诸侯于大夫答拜，下天子也。于士不答拜，殊大夫也。非其臣，虽士必答，不臣人之臣也。大夫之臣虽贱答拜，辟正君也。“贱”，谓下士。
男女相答拜也。
男女有别，不相为尊卑，虽舅于妇、妻之母于婿，无不答拜者。其答拜也，先拜者一拜，答者再拜，先拜者又一拜，谓之侠拜。
右第九章。
国君春田不围泽，大夫不掩群，士不取 卵。
“泽”有芦苇，禽兽所聚乳育处。“掩”，袭也。“群”，牝牡合游成群也。“ ”，鹿子；“卵”，雉孚乳其卵：三者皆重伤生类，故禁之。凡田，有徒众则悉起之。国君徒众盛，故可“围泽”。大夫之徒众可“掩群”，士徒众寡，二者皆不能，仅可“取 卵”。故因其得为而禁之，实则“掩群”“取 卵”，亦诸侯、大夫之通禁。
岁凶，年谷不登，君膳不祭肺，马不食谷，驰道不除，祭事不县。大夫不食粱，士饮酒不乐。 除，迟据反，县，胡消反。
“岁凶”，谓水旱。“登”，成也。“谷不登”者，螽、螟、风、雹害穑事也。“祭肺”，杀牲有折俎，则有祭肺。天子日食少牢、朔月大牢，诸侯日食特牲、朔月太牢，则有之也。“驰道”，君门外大道。“除”，甃治之也。“县”，天子宫县，诸侯轩县。“祭不县”，则燕食可知。“粱”，加食也。按《公食大夫礼》，初设黍稷、正馔，已，乃加稻粱。“不乐”，谓不用乡乐。君子畏天灾，重民命、恐惧修省，而导民以俭也。
君无故，玉不去身；大夫无故，不撤县；士无故，不撤琴瑟。 县，胡谓反。
大夫以下燕居则不佩玉，君则常佩之，以尽饰。大夫有特县，士张琴瑟而已。“故”，谓丧灾病患。君子以哀掩乐，以乐节忧，使性情得其正而无偏戾，虽有怫情隐虑，尤必广其心以自裕也。
右第十章。
士有献于国君。他日，君问之曰：“安取彼？”再拜稽首而后对。
称“国君”者，别于大夫君之辞。“他日”，谓士献于君，不亲受，致于后门，使人受之，他日见而后问之。“问”，犹劳谢也。“取”，用也。“安取彼”，犹言何用此也。“再拜稽首”，谢君之恤己贫而抑不终拒之也。
大夫私行出疆必请，反必有献。士私行出疆必请，反必告。
“私行”，谓亲迎及吊葬于所亲者；士则或从师宦学。“献”者，以所受赠贿奉君，昭君之灵宠也。献必先告而后献。士告则无献。
君劳之，则拜；问其行，拜而后对。 劳，力报反。
“劳”，慰问其劳苦。“问其行”者，问其行道经历所闻见也。
右第十一章。
国君去其国，止之曰：“奈何去社稷也！”大夫， 句 曰：“奈何去宗庙也！”士， 句 曰：“奈何去坟墓也！”
“去”，违也。“大夫”“士”，谓去其宗国而出奔者。国君则其臣谏止之，大夫、士则僚友留之，皆以大义相匡救。
国君死社稷。
国亡与亡也。盖国君之社稷受之天子，承之先君先世，以元德显功受帝王之命而修其先祀，国以外则皆非其所有矣。不能有其土则不能修其祀，神明之胄，浸且降为编氓，而祖功宗德自我绝矣，是以有死而无去，国君之义然也。故《记》言“国君死社稷”，而不言天子，其义明矣。李纲徇都人，怀土之私情，挟天子为孤注，一时浮竞之士翕然贤之，邪说相师，胁四海九州之共主，仅殉一都会之邑，而天下沦胥。邪说窃经义而不详，其为害亦憯矣！后之谋国者不幸而当其变，其尚明辨于此哉。
大夫死众，士死制。
大夫出为军帅，败则死之。士受君命，专制一邑，或制一军，邑亡军败死之。致身之义也。大夫不死其采邑。
右第十二章。
君天下曰“天子”。
“天下”，无外之称，谓播告臣民及四夷。“子”者，男子之美称。“天”者，言其德位配天。
朝诸侯，分职、授政、任功，曰“予一人”。 朝，直遥反。
“分职”，分命六官之职。“授政”，颁政教于诸侯。“任功”，任邦国都鄙以征役之功。义取资众以有为，故自称曰“予一人”。
践阼临祭祀，内事曰“孝王某”，外事曰“嗣王某”。临诸侯，畛于鬼神，曰“有天王某甫”。
“阼”，阼阶，主祭者之位。“内事”，宗庙。“外事”，郊、社、柴望之类。称“孝”者，谓以致其孝养。“嗣”者，谓嗣续先人而奉祀典也。“临诸侯”者，巡守临莅其国。“畛”，疆也，入其疆而告祭之也。“鬼”，谓诸侯之祖祢，“神”，谓侯国之祀典，其秩视诸侯，故以臣主之礼临之。言“有”者，不恒相告祝之辞。“某甫”，以字称。冠而字之，达于天子。
崩，曰“天王崩”。复，曰“天子复矣”。告丧，曰“天王登假”。措之庙，立之主，曰“帝”。 复，芳服反。假，胡加反。
“崩”，史册之辞。“复”，不名者，土无二王，魂神自喻也；称“天子”者，死事质也。“登”，升也。“假”，与“遐”同，远也；谓上升于天，高远不可挽也。“措之庙”，祔也。“主”，练主。称“帝”者，夏、殷之礼，周则称王而加之谥。通《经》所记，多杂用三代之礼文，记者盖有损益折中之意焉。
天子未除丧，曰“予小子”。生名之，死亦名之。
“予小子”者，自称也。“生名”者，有所播告，既曰“予小子”，下仍系之以名，示有適主也。“死名”者，以无谥。故史策所书，系名王下。《春秋》书“王猛”是已。
右第十三章。自此章以下至于篇末，皆记天子、诸侯、大夫、士庶尊卑隆杀之节，而先详其名称之别。名者，人治之大者也。各生于实，而实必因名以显，及其名之既定，则令共之义、详要之职、冠履之分，皆依此而立，则实生名而名亦生实，名实相待，而不可偏废者也。人之所以异于禽兽者，名而已矣。心能喻之，言不能别之，则义不达而冥昧无有恒则，故夫子言“为政”而以正名为先，岂但为卫 言之哉！申不害、韩非之徒亦附此以立说，顾流于纤刻，而忠厚诚朴之意不足以存，固君子之所不取。然惩其已甚而概以名为刻核浅薄之术，则亦不足以与于圣人经世之大用矣。
天子建天官，先六大，曰：大宰、大宗、大史、大祝、大士、大卜，典司六典。 大，他盖反。司，息吏反。下同。
“建天官”者，言本天治人，使治天职也。“六大”“五官”“六府”“六工”，皆殷制也。“典”，常也。“典司”者，为其常职。“六典”，常法也。“大宰”，司百官之典，“大宗”，司宗族之典，“大史”，司古今之典，“大祝”，司祭祀之典，“大士”，司刑狱之典；“大卜”，司卜筮之典。殷尚鬼，故祝、卜尊焉。
天子之五官，曰：司徒、司马、司空、司士、司寇，典司五众。
“司徒”司县、都、乡，遂之众。“司马”司六军之众。“司空”司力役之众。“司士”司宿卫之农。“司寇”司胥隶之众。
天子之六府，曰：司土、司木、司水、司草、司器、司货，典司六职。
“府”，主藏者。“司土”掌田税，“司木”掌山林，“司水”掌川泽，“司草”掌原薮刍苇，“司器”掌百工。“货”，泉也，今谓之钱。“司货”掌口率、市征及铸造。
天子之六工，曰：土工、金工、石工、木工、兽工、草工，典制六材。
“土工”陶，“金工”冶，“石工”治玉石，“木工”梓匠轮与，“兽工”治革骨。“草工”作苇器。“制”，治也。
五官致贡，曰“享”，五官之长曰“伯”，是职方。 长，丁丈反。下同。
五官之长，既各司其众，兼摄治五方之诸侯，各司其方。司徒主中，治畿外采男服；司马主南，司空主北，司士主东，司寇主西，典其方之诸侯。岁献于天子之赋物谓之“贡”。“贡”之为言功也。诸侯之国莫非王土，诸侯之财莫非王有，所能致其献者，功力所获而已。“伯”，犹长也。
其摈于天子也，曰“天子之吏”。天子同姓谓之“伯父”，异姓谓之“伯舅”。自称于诸侯曰“天子之老”，于外曰“公”，于其国曰“君”。
“摈”者，导其方之诸侯以享于天子，而摈者赞曰“天子之吏某率某方侯某”。天子称之“父”“舅”而尊以“伯”者，以其长诸侯，优之也。“自称于诸侯”，称于其所掌之方也。“于外”者，所掌之方侯国称之。“其国”，县内国邑。
九州之长，入天子之国曰“牧”。
上五官之长以王官治侯国，此“九州之长”则以其州之诸侯，尊贤者为之；州各一长，内外兼制之道也。“入天子之国”，谓率其州之诸侯觐天子，而摈曰“某州牧率某侯某”。“牧”者，率群驯扰之意。
天子同姓谓之“叔父”，异姓谓之“叔舅”，于外曰“侯”，于其国曰“君”。
“叔”者，亚于伯之称。然此亦记其大凡耳。按《觐礼》云：“非他，伯父实来。”则不必五方之伯，而后称伯也。且同姓自有昭穆，假令在兄弟子孙之行为“伯”为“长”，讵可称之“伯”“叔”乎？此或据成王制礼时，属籍卑幼者而言尔。“于外”，于其州所长之国也。“于国”，则其本封。
其在东夷、北狄、西戎、南蛮，虽大曰“子”。于内自称曰“不谷”，于外自称曰“王老”。
“夷”，羊也。“狄”，犬也。“戎”，狨也。“蛮”，蟊也。四夷无人理，故以兽名。然此之夷狄戎蛮亦在九州之境，特以依山附海，礼俗职贡不同于诸侯，遂狄而贱之，若春秋之莱、介、潞、甲及今时黔、蜀之土司然者。“大”，谓国土大而为之长者也。“子”，爵止于子也。“于内”，于其国。“于外”，于其所长之小国。“不谷”，谓 戾不能为善。称“王老”者，假王灵以威远方。
庶方小侯入天子之国曰“某人”，于外曰“小子”，自称曰“孤”。
“庶方”，犹言杂种。此蛮夷之君长，受治于其长者也。“人”者，略其君臣之辞。“于外”，于中国诸侯之前。“自称”，称于其国也。“子”，贱辞。“孤”者，夷狄不知有父，若无父之孤。
天子当依而立，诸侯北面而见天子，曰“觐”。天子当宁而立，诸公东面、诸侯西面，曰“朝”。 依，于岂反。朝，直朝反。
“依”，与“扆”同，其制如今屏风，以绛为质而画斧焉，建于堂上、室外、户西牖东。“当依”，当其前，所谓“负扆”也。“立”者，古者虽尊无坐，见人之礼；秦始制天子坐而受朝。“诸侯北面”者，五等诸侯皆北面也。秋见曰“觐”，受之于庙，奉祖宗之灵以涖之，侯皆北面面王而奉教戒也。门屏之间曰“宁”，在库门之外，外朝也。公东面，侯西面，子、男其北面与？春见曰“朝”。受挚于朝，受享于庙，出而与诸侯相见，环列各于其位。叙典礼也。
诸侯未及期相见，曰“遇”，相见于郤地曰“会”。诸侯使大夫问于诸侯曰“聘”，约信曰“誓”，涖牲曰“盟”。 郤，邱递反。约，于笑反。
“期”，约也，“未及期”，谓卒然相遇，不及期约也。“郤”，空间也，谓非国都。会于郤地，则遇，亦于郤地也。“问”者，省候之意。“约”，结也。“信”者，不相疑贰。“誓”，矢于鬼神也。“涖牲”者，刑鸡犬豕之血于坎，刵牛耳，加盟言于上而埋之，为诅誓也。此皆诸侯友邦往来之礼。礼仪币享，各有差等，古礼亡，无所考矣。殷人始作“会”，周人始作“盟”。
诸侯见天子曰”臣某侯某”；其与民言，自称“寡人”。
此五等诸侯之通称。下四节放此。先“臣”而后爵者，爵固天子之臣也。汉以下先职而后臣，非是。
其在凶服，曰“適子孤”。临祭祀，内事曰“孝子某侯某”，外事曰“曾孙某侯某”；死曰“薨”；复曰“某甫复矣”。 適，丁历反。复，芳服反。
“適子”，正其为先君之嗣，所谓“定位于初丧”也。不称某者，告臣民之辞。不称嗣侯，未受王命也。“外事”，山川社稷。“曾”之为言重也。“曾孙”者，自古肇祀而己承之之意。内外俱称爵者，昭世守也。“薨”，亦史册之辞。“复”，称字者，诸侯爵非至极，而臣子不敢斥其名也。
既葬见天子，曰“类见”。
诸侯五月而葬，嗣子三年丧毕，乃以士服见天子。“既葬见”者，谓天子巡守至其国，不容不见也。“类”，似也，执皮帛从其等之诸侯后，似君非君，似世子非世子也。
言谥曰“类”。 类，力轨反。
“言”，请也。“类”，当作“诔”，哀词也。不敢直言谥，求哀诔也。
诸侯使人使于诸侯，使者自称曰“寡君之老”。 使于“使者”之“使”，色吏反。
诸侯之大夫不敢以爵称，依君以自见也。此章皆记诸侯之礼。此节承上文。诸侯使人问于诸侯，而附及之，且以著“寡君”之称也。
右第十四章。
天子穆穆，诸侯皇皇，大夫济济，士跄跄，庶人僬僬。 济，子礼反。焦，子笑反。
此记相临相见之容也。“穆穆”，深远貌；谓喜怒不形也。“皇皇”，大也；谓发气充盈而盛大也。“济济”，齐肃貌；“跄跄”，趋事若将不及貌；“僬僬”，卑局貌。上下各安其度，则各安其心。尊者舒而思深，卑者蹙而力勤也。
右第十五章。此章记容之殊，盖名正而分定，心安其分而著于容也。
天子之妃曰“后”，诸侯曰“夫人”，大夫曰“孺人”，士曰“妇人”，庶人曰“妻”。
“妃”，配也；君于阳曰“帝”，君于阴“曰”后；天称上帝，地称后土；天子之妃，为天下母，故与后土均称。“夫”，扶也；言扶助其君以奉宗庙社稷也。“孺”，属也；言以恩礼连属其姻党也。“妇”，阜也；阜安其家也。“妻”，齐也；贫富劳逸与夫齐也。
天子有后，有夫人，有世妇，有嫔，有妻，有妾。 此节旧误“在天子建天官”之上，今定正于此。
天子一后、三夫人、九嫔、二十七世妇、八十一御妻。“嫔”误序“世妇”下。“妻”，御妻。“妾”，贱执事者，其数未闻。
公侯有夫人，有世妇，有妻，有妾。
诸侯之妃，秩视天子之夫人。两国之媵与夫人之媵为“世妇”，凡八人。“御妻”盖二十七人。“妾”未详。
夫人自称于天子，曰“老妇”。自称于诸侯曰“寡小君”。自称于其君，曰“小童”。自世妇以下，自称曰“婢子”。子于父母，则自名也。
“称于天子”者，献享之辞。“老妇”，谓诸侯为天子之老，而己其妇也。“妇”者，降从士妻之称。“称于诸侯”者，邻君来朝，答其享与致飧，摈者之辞也。“小童”，无知之称。世妇以下无外交，称于其君尔。“子于父母自名”者，虽天子之后，诸侯之夫人，于其父母必自名，不敢以贵临之。《春秋传》曰“吾季姜”是已。
右第十六章。
列国之大夫，入天子之国，曰“某士”，自称曰“陪臣某”，于外曰“子”，于其国曰“寡君之老”。使者自称曰“某”。 使，色吏反。
“某士”者，以国系士上，盖摈者之辞也。诸侯之大夫虽贵，与天子下士齿尔。“于外曰子”二句，盖错误。当云“于其国曰‘子’”，所使者称之之辞，若云“某子使某”是也。下当云“于外曰‘寡君之老’”，亦摈者之辞也。“使者”，谓大夫之使，不得称使臣，以名自通而已。
右第十七章。
天子不言“出”，诸侯不生名。
谓列国史策所书也。天子有天下，不以畿内为守；虽避乱出奔，不言“出”也。诸侯卒，从其告讣而名之，以正其终，生则爵而不名，君尊也。
君子不亲恶。诸侯失地，名，灭同姓，名。
“君子”，谓君国子民之道。“亲恶”，犹言“自作孽”也。“失地”，亡其国也；失国则绝其先祖之祀。灭同姓，则戕其本根，尽失其君国子民之道，而行同匹夫矣。“名”，列国之史名之。
右第十八章。
为人臣之礼不显谏，三谏而不听，则逃之。
“不显谏”者，不斥其过而暴之。“逃”，去也。古之君臣，分义虽明而恩礼相接。大臣既坐而论道；小臣亦日侍于君而与于从容讽喻之列，可先事而进其微辞，造膝而伸其密论，故“不显谏”者，可以弗显谏而无事于激也。后世尊君抑臣，分地悬远，士大夫之得进言于君也难，而宦寺戚畹与盘踞密勿之大奸，复从而间之；言路之臣，非亢言补牍，申明于属目之地，亦孰从致之而孰与听之哉！此古今臣道之所自别也。而丑直恶正之徒，犹借“不显谏”之说，挑激人主，而加言者以讦上沽名之罪，则有贼不见，有谗不知，而谄国于危亡，可不察与！
子之事亲也，三谏而不听，则号泣而随之。 号，胡刀反。
诚发于中，不容自已也。
君有疾，饮药，臣先尝之；亲有疾，饮药，子先尝之。
爱君均于爱亲。
医不三世，不服其药。
阅历多则知变。记诵方书，与师心自用者，不敢以君、亲尝试之。
右第十九章。自十三章以下，记天子、诸侯、大夫等杀名称之别，君臣之名正而分定矣。至第十八章，言君不虚贵之道，以见尊者之必有以尊。此章则言忠臣资敬事君之节，以见臣之尊君，不徒以其名，而实必践之。记者之意深矣。此下则以补前章之所未备而杂记之焉。
儗人必于其伦。
“儗”，想像而名言之也。“伦”，等也。此一章之大纲。
问天子之年，对曰：“闻之，始服衣若干尺矣。”问国君之年，长，曰“能从宗庙社稷之事矣”；幼，曰“未能从宗庙社稷之事也”。问大夫之子，长，曰“能御矣”；幼，曰“未能御也”。问士之子，长，曰“能典谒矣”；幼，曰“未能典谒也”。问庶人之子，长，曰“能负薪矣”；幼，曰“未能负薪也”。 长，丁丈反。
问天子、诸侯，问其使臣也。大夫以下，问其父兄也。古者四十而仕为士，五十乃爵为大夫，故大夫、士之年不待问，惟问其子尔。“庶人”，谓未仕者。天子曰“闻之”者，至尊深居，虽见之，不敢言见也。至尊有所能否，臣下不敢测量，但以衣之长短辩其长幼。“若干”，犹言几许。“宗庙社稷之事”，祀事也。大夫有军旅之任，必习射御，御卑于射，谦词也。“典谒”，谓典司将命、报人请谒也。皆所谓“儗于其伦”也。
问国君之富，数地以对，山泽之所出。问大夫之富，曰“有宰，食力，祭器、衣服不假”。问士之富，以车数对。问庶人之富，数畜以对。 “数地”“数畜”“数”，所矩反。畜，丑救反。
“地”，井疆。“山泽所出”，材木、金锡、鱼苇之属。先言“以对”，后言“山泽”者，山泽或有或无也。“宰”，邑宰，有采邑，则“有宰”。“食力”，食民赋税若干也。士三命，赐车马。“畜”，鸡豚牛羊。凡所对者，皆家国之本计，君子财以给用，不以货贿为宝。此亦“儗于其伦”之义。
右第二十章。
天子祭天地，祭四方，祭山川，祭五祀，岁遍。诸侯方祀，祭山川，祭五祀，岁遍。大夫祭五祀，岁遍。士祭其先。
“祭地”，社也。“四方”者，四望也。“五祀”，春户、夏灶、季夏中霤、秋门、冬行也。《祭法》谓天子七祀、大夫三、士二，与此不同，乃七祀有司命、泰厉，说《礼》者引纬书以实之，怪诞不经，盖汉儒之所附会，当以此及《王制》为正。“方祀”，祀其方之望，所谓诸侯有方望也。诸侯所祭之山川，其境内名山大川也。“祭其先”者，统天子以下之所同，士无外祀，故专言之。
凡祭，有其废之，莫敢举也；有其举之，莫敢废也。
圣人居天子之位，而当革命改制之时，则酌乎情理以为废兴。后此者虽或意有所见，不敢损益之也。
非其所祭而祭之，名曰“淫祀”，淫祀无福。
为淫祀者，本以徼福，而德所不及，情所不通，神固不歆，福岂可徼而得哉！
右第二十一章。
天子以牺牛，诸侯以肥牛，大夫以索牛，士以羊豕。 牺，当作“牷”，疾 缘反。
“牷牛”，毛色纯者，夏玄、殷白、周骍。“肥牛”，不揀色而养于涤者。“索”，求也；谓求得而用之，不养也。牛兼羊豕为太牢，羊豕无牛为少牢。大夫少牢而有牛者，一则天子之大夫视侯、伯，一则上大夫之虞祭用太牢也。士特牲而兼羊豕者，亦上士虞祭。
右第二十二章。
支子不祭，祭必告于宗子。
自宗子以外，皆谓之“支子”。此“宗子”者，统小宗言之。“祭必告”者，谓宗子有故，命支子摄祭，若筮日、筮尸之类，一皆请命。
右第二十三章。
凡祭宗庙之礼。
此记牲粢玉币之名而谓之“礼”者，礼以敬为主，为之嘉名，殊于人用，所以昭敬也。宗庙之事，亲而崇质，且为之文，则外祀可知已。
牛曰“一元大武”，豕曰“刚鬣”，豚曰“腯肥”，羊曰“柔毛”，鸡曰“翰音”，犬曰“羹献”，雉曰“疏趾”，兔曰“明视”。
“元”，大也，首也。“武”，足迹。牛头角侈、足迹大也。“鬣”，脊毛。“豚”，小豕早饲肥者。“翰”，羽也。“翰音”，美羽翰而善鸣也。“羹献”者，《仪礼》“羹定”“羹饪”，郑氏皆以为用狗，则狗为羹，具也。雉以为羞，兔以为腊。凡腊充陪鼎，大夫用麋，士用兔，不言麋者，阙文。“疏趾”，谓雉足趾长，张则开疏也。“明视”者，兔目最明，故方家以兔矢疗目疾。
脯曰“尹祭”，稿鱼曰“商祭”，鲜鱼曰“脠祭”。
“尹”，正也。“脯”为馔主，故曰正祭。“稿鱼”，干鱼。“商”，量也；谓酌量燥湿之宜也。“鲜鱼”用鲋，鲋脠然条直也。
水曰“清涤”，酒曰“清酌”。
“水”者，盥洗之水；若上尊之水，则曰玄酒。“涤”，洗也。
黍曰“芗合”，粱曰“芗萁”，稷曰“明粢”，稻曰“嘉蔬”。 萁，居之反。
五谷芬芳之气曰“芗”。“合”，黏也，“黍”于谷属最黏者也。“萁”，茎也。“粱”茎高美。“明”，犹正也；“稷”为五谷之长，“粢”之正也。稻称“嘉蔬”者，苗初生葱菁，若可蔬茹也。
韭曰“丰本”，盐曰“咸鹾”。
“韭”，菹之为豆实。“盐”，形盐加笾也。“丰本”者，言其白茎丰长。大咸曰“鹾”。
玉曰“嘉玉”，币曰“量币”。
“量”，制也；言长短合制。币之制丈八尺。
右第二十四章。
天子死曰“崩”，诸侯曰“薨”，大夫曰“卒”，士曰“不禄”，庶人曰“死”。 卒，子律反。
“崩”，上坠也。“薨”，颠坏之声。“卒”，终也。“不禄”，不终其禄也。“死”，则质言之。“崩”“薨”“卒”，史策之文。“不禄”，赴辞。“死”，恒言。
在床曰“尸”，在棺曰“柩”。
“在床”，袭敛迁尸之床。“尸”，陈也；陈列形体，示全归也。“柩”之为言久也，欲其藏尸久长也。
羽鸟曰“降”，四足曰“渍”。
“降”，落也，鸟飞在上，死则落也。“四足”，兽也。“渍”，谓以汤泡去毛。
死寇曰“兵”。
异于凡死者，示当哀恤之。
祭王父曰“皇祖考”，王母曰“皇祖妣”，父曰“皇考”，母曰“皇妣”，夫曰“皇辟”。 辟，婢亦反。
“王”，太也，太犹大也。“皇”，大也，君也。“考”，成也，令终而成乎归也。“妣”，媲也，媲美于考也。“辟”，君也，夫为妻主也。妻有祭告者，子幼无丧主，妻摄为主也。
生曰“父”，曰“母”，曰“妻”；死曰“考”，曰“妣”，曰“嫔”。
前言“夫”，此言“妻”，互文见之。“嫔”，宾也，言夫所宾敬也。生、称质以全爱也，死称文，以昭敬也。以此推之，生曰“王父”，死曰“祖”，必有辨矣。“祖”，入庙之称也。流俗不察，生称王父为祖，鄙哉！
寿考曰“卒”，短折曰“不禄”。
此既毕丧而追语及之，以崇高年而悼早夭。大夫、士同之。
右第二十五章。
天子视不上于袷，不下于带。国君绥视，大夫衡视，士视五步。 上，时掌反。下，户嫁反。绥，与“妥”同，汤果反。
“袷”，交领。“带”，大带。上不过袷，下不过带，谓垂目而视，适见袷、带之间，当膺际也。“绥视”，微垂其目之上睑，妥然下视也。“衡”，平也，谓目之上睑适与睛平，虽不下垂，亦不及远也。“视五步”，则扬目外瞩矣。此皆临下之容。尊者视愈敛，以谨瞻视，养威望；卑者视弥舒，以便应接也。
凡视：上于面则敖，下于带则尤，倾则奸。 敖，五到反。
“上于面”，谓扬目而自见其鼻唇。“下于带”，首太俯也。“尤”者，近于有所尤思。“倾”，侧目也；“奸”者，有所思而叵测。
右第二十六章。
君命，大夫与士肄，在官言官，在府言府，在库言库，在朝言朝。 朝，直遥反。下同。
“肄”，习也；谓讲求国事之兴革从违也。“命大夫与士肄”者，大夫闻国政而事有疑，则使询于士，公议之也。“官”，署也。若肄官职，则于大宰之署；肄田赋，则于司徒之署也。“府”，藏货贿。“库”，藏车器甲兵。时命会同稽核，则就府、库肄之。“朝”，则典礼之所从议也，皆不得就私室谋公事。季氏欲用田赋，使冉有访于仲尼，三发不对，以其不延夫子于官朝而访之也。
朝言不及犬马。
言不及亵。
辍朝而顾，不有异事，必有异虑。故辍朝而顾，君子谓之固。
“辍”，罢也。“顾”，反顾。“固”，鄙陋也。辍朝则礼成事毕，恪共而退，无容反顾矣。惟朝有变故，则惊遽回望。不然，则有不轨之心，或抱恨而疾视。今皆不尔，而无故反视，是鄙固而不知礼也。
在朝言礼，问礼对以礼。
称引古礼相问答。
右第二十七章。
大乡不问卜。
“大乡”，祫，褅也。《书》曰：“兹予大乡于先王。”祫、褅合祭群庙，莫适问其违从，以时自尽其诚，不卜也。
不饶富。
义未详。旧说以为“备而已，勿多于礼”也。
右第二十八章。
凡挚，天子鬯，诸侯圭，卿羔，大夫雁，士雉，庶人之挚匹。 挚，与“ ”同。匹，一作“鹜”，莫卜反。
天子于天下无宾礼，惟巡守所至，告其鬼神，则神为主而己就见之，则用“鬯”。“鬯”者，秬黍酒，合郁人所贡百草之英，杂酿之，则谓之郁。此言“鬯”者，郁鬯也。“圭”，命圭。子、男执璧，言“圭”者，统辞。羔、雁皆以布维之，天子之卿、大夫，则缋其布。雉不能生致，用死者，或用腒。“匹”，鸭也。
童子委挚而退。
凡实奉挚入，皆主人拜受，惟见国君则委挚于地而退，不授也。童子于先生用臣礼，不相授受，尊师也。其挚则束脯。
野外、军中无挚，以缨、拾、矢，可也。
“野外”，谓四时之田，乡，遂之远者，卒相见。“军中”者，异国之臣会师而遽相见也。“缨”，马首尾饰，以罽或氂为之。“拾”，鞲也，射者以裹袖。
妇人之挚，椇榛脯修枣栗。
“椇”，枳也。“榛”，似栗而小。“脯”，干肉。“修”，加姜桂捶治之。诸侯之挚玉，昭其所守也。男子之挚禽，田牧之所得也。妇人之挚，笾豆之实，中馈之所勤也。非其力之所致者，货财不足以为礼。童子不能田牧，野外、军中仓猝不备物，然必有所执，示不徒见也。
右第二十九章。
纳女于天子，曰“备百姓”；于国君，曰“备酒浆”；于大夫，曰“备扫洒”。 扫，先到反。洒，所卖反。
“纳女”，致女也。婿有故不亲迎，则女氏遣人致之，此其将命之辞。“备百姓”，言广子姓令繁多也，下必其为嫡嗣，谦也。天子之子孙，必有封邑，而赐氏。
右第三十章。
《礼记章句》卷二终

[book_title]礼记章句卷三
檀弓上
夏、殷之礼，因时创制。周公监于二代，建一王之典，而三恪之后，犹修先世之事守，虽文献凋落，尚多传习。孔子折中裁定，归于画一，顾其言曰“吾从周”，又曰“某殷人也”，则孔氏所讲习而行用者，固有杂殷、周之制者焉。夫子没，七十子之徒亲闻习见，各得圣人之一体，是以尊闻行知，各有所尚。而春秋以降，学士大夫之行礼者，或移于俗尚，逾于轨则，或附古行私，名合实离，或惩创流俗，矫枉过直，参诸孔门，传说之不一，诚有不得而齐者矣。夫礼，经也；因事变之不齐而斟酌以中节者，权也。惟圣人而后可与权，则下此者不得与矣。是篇杂记夫子以后行礼异同之迹，其出入得失，或因圣言以为之论定，或虚悬其事而不明著其是非。诚体验而慎思之，将必有不易之理存乎其中，而精义之用显矣。诚学者择善之切图，而《礼经》之断案也。亦以简册繁多，分为上下篇。
上篇凡百二十五章。
公仪仲子之丧，檀弓免焉。 免，亡运反。
“公仪”，氏；“仲子”，字；鲁同姓大夫。檀弓，鲁人。“免”者，以布广一寸，从项中而前交于额，又却向后绕于髻，袒而不冠者之丧饰也。朋友皆在他邦，则袒免，矜其无主而为之主也。仲子所立非主，均于无主。故弓重服以哀之，且起问者见事情也。凡朋友冠弁绖。
仲子舍其孙而立其子。 舍，书也反。下同。
明弓以是，故而免也。“孙”，适孙。“子”，庶子。“立”，立为丧主。春秋诸侯之大夫世官，则为丧主者嗣其爵。称仲子者，其遗令云然。
檀弓曰：“何居？我未之前闻也。” 居，车之反。
“居”，语助辞。主人不能喻弓变服为讽己，故显讥之。
趋而就子服伯子于门右，曰：“仲子舍其孙而立其子，何也？”
子服伯子，亦鲁同姓大夫，名何。众兄弟位皆继主人西面，伯子位在门右者，服已绝也。弓显讥而主人犹不喻，故就其贤者诘之。
伯子曰：“仲子亦犹行古之道也。昔者文王舍伯邑考而立武王，微子舍其孙腯而立衍也，夫仲子亦犹行古之道也。” 腯，徒本反。夫，防无反。
伯邑考，文王长子，早卒。“舍”者，舍其子也。腯，微子适孙。衍，其庶子也。文王为殷诸侯，不自创制，微子守殷祀，故皆用殷礼。伯子无能改正仲子之乱命，又从而为之辞耳。
子游问诸孔子，孔子曰：“否！立孙。”
弓为伯子强辞所抑，不能复争，故子游闻而以问也。“否”，决其不然之辞。公仪氏，姬姓之族属，无用殷礼之理，而爵位受之于君；顾不用一王之典制，则坏法乱纪之尤，而为争乱造端矣。
右第一章。
事亲有隐而无犯，左右就养无方，服勤至死，致丧三年。事君有犯而无隐，左右就养有方，服勤至死，方丧三年。事师无犯无隐，左右就养无方，服勤至死，心丧三年。 养，余亮反。
“隐”，谓当属目之地，知其过而不亟白之也。“左右”，谓常依之不相去也。“养”，奉指使也。“勤”，劳也，“无方”者，子与弟子虽众，遇事即趋，无常职。“有方”，各司其职，不侵官也。“至”，致也，言遇难不避死也。“致丧”者，内外交尽也。“方丧”者，如礼法而为之服，尽其外也。“心丧”者，恻怛悲悼，不饮酒食肉，不闻乐，不御于内，尽其内也。审乎三者同异之辨，一因乎天理人情之自然，而道尽诸己矣。
右第二章。凡篇内非纪行礼者得失之已事，及称引前人之言者，皆记者述论定之说，其言或出于夫子与七十子之徒，无所从考。要以析群疑而明不易之理也。余章仿此。
季武子成寝，杜氏之葬在西阶之下，请合葬焉，许之。入宫而不敢哭。武子曰：“合葬非古也，自周公以来未之有改也。吾许其大而不许其细，何居？”命之哭。 居，车之反。
季武子，季孙宿。此盖其城费时事，然其说多所难通。不必强为之说也。
右第三章。
子上之母死而不丧。
子上，名白，子思之子。其母已出，不为丧服，盖子思命之。
门人问诸子思曰：“昔者子之先君子丧出母乎？”曰：“然”。
伯鱼丧出母，而夫子不禁也。
“子之不使白也丧之，何也？”
门人复问。
子思曰：“昔者吾先君子无所失道；道隆则从而隆，道污则从而污。伋则安能？为伋也妻者，是为白也母；不为伋也妻者，是不为白也母。” 污，乌瓜反。
“先君子”，谓仲尼。“隆”，高。“污”，下也。《礼》：为出母齐衰期，为父后者则无服。周道尊尊，其制然尔。殷道亲亲，虽为父后者犹服之。子思言夫子道隆，故可损益三代而上用殷制，己道卑下，自当遵时王之礼也。不为伋也妻则不为白也母，言子上为父后，不得遂其私恩也。
故孔氏之不丧出母，自子思始也。
孔氏之后嗣，虽非为父后者，皆不丧出母，则非礼矣。
右第四章。
孔子曰：“拜而后稽颡，颓乎其顺也；稽颡而后拜，颀乎其至也。三年之丧，吾从其至者。” 稽，康礼反。颀，口狠反。
“颓乎”，自上委下之貌。“顺”，象也。“颀”，切也。殷之丧拜，先拜。周之丧拜，先稽颡。拜以谢宾，稽颡以自致。先拜者，先宾后己，序之顺也。先稽颡者，情迫自致，哀之至也。礼以顺为贵，丧以哀为主。三年之丧，从其至者，朞以下从其顺者可尔。“从”，谓取之为礼制也。
右第五章。
孔子既得合葬于防。
“合葬”之说，详第十一章。防，鲁下邑。
曰：“吾闻之，古也墓而不坟，今丘也，东西南北之人也，不可以弗识也。”于是封之，崇四尺。
“墓”，兆域。“坟”，丘冢也。孔子志行道于天下，得行斯行，不必仕鲁，恐子孙兴于他邦，不知其处，故用周制，聚土以为封。
孔子先反。
实土三，主人反而虞。
门人后。雨甚，至。孔子问焉，曰：“尔来何迟也？”曰：“防墓崩。”
“防”，虑也；恐其崩，当修之。
孔子不应。三。孔子泫然流涕，曰：“吾闻之，古不修墓。”
泫然流涕而言者，情无已而礼不可过也。古之葬者，合为兆域，序其昭穆，墓大夫掌之各有版图，以为世守，无待修治，自以远樵苏占据之害，故不立修墓之制。俾送死者，有所终止，是以仁人孝子，情无已而制不可过。自秦以降，宗法毁，井田裂，士大夫无世禄，而强豪兼并，土田山麓旦暮易主，故时王之制，为高坟崇表谨识其所，用垂于后，孝子慈孙以时芟治而培护之，然后可免于耕 发露之惨，固情理之不容已者也。读者察夫子泫然流涕之心，可以知礼随时变；而古道之未可泥矣。
右第六章。
孔子哭子路于中 庭。有人吊者，而夫子拜之。既哭，进使者而问故。使者曰：“醢之矣。”遂命覆醢。 使，色吏反。覆，如字。
弟子哭师于庭，故如其哭位报也。“覆”，倾也，示不忍食。子路之死，惑于灵公之命，而不能推之以天理之至极，固未为得矣。食焉不避其难，亦以殉其一曲之义也，以视诸董搏霄、余阙之死，固不同矣。夫子不以为失身，而替其师弟之恩，诚有以谅其心与。
右第七章。
曾子曰：“朋友之墓，有宿草而不哭焉。”
“宿草”，谓前岁之草，经凋复荣。盖亦丧之至期而止。
右第八章。
子思曰：“丧三日而殡，凡附于身者，必诚必信，勿之有悔焉耳矣。三月而葬，凡附于棺者，必诚必信，勿之有悔焉耳矣。”
谓士礼也。“附于身者”，衣衾 绞之属；“附于棺者”，棺翣茵器之属。“诚”者，尽其礼，“信”者，不疑于心。哀遽瞀乱，虑有疏忘，舒其期于三日，三月，得竭心殚虑以为之矣，勿令他日哀绪稍宁，始记忆追悔而无及也。
右第九章。
丧三年以为极，亡则弗之忘矣。故君子有终身之忧，而无一朝之患，故忌日不乐。
“极”，止也。“亡”，亦忘也。“患”，谓过毁灭性。“不乐”者，徹琴瑟。丧虽三年以为极，而释服以后岂遂忘乎？其思慕不置者，犹三年以内也。“忌日不乐”，不忘之征也。盖情则一往而易尽，性则有节而恒，于此可以验性情之分矣。
右第十章。
孔子少孤，不知其墓。 少，诗照反。
孔氏以华督之难自宋奔鲁，家世未显，宗族未盛。至叔梁大夫，始以力事鲁襄公，而又早丧。其先世寓葬于鲁，非有墓人之掌，故孔子不知。
殡于五父之衢。人之见之者，皆以为葬也。其慎也，盖殡也。 父，扶雨反，下同。
五父之衢，道名。杜预曰：“在鲁国东南。”叔梁大夫之卒，未得葬而殡于外，至夫子长，以不知先墓，故不敢葬焉。然葺至深固，人见之者，皆谓为葬。“盖殡”者，掘肂厝之，毕涂其上而又加慎焉，故有似乎葬也。
问于鄹曼父之母，然后得合葬于防。
鄹，鲁下邑。叔梁氏所食地。《春秋传》称，叔梁大夫为鄹人纥，盖以邑氏。曼父或其族人。“合葬”，谓合于先人之墓也。葬必从祖祢，示不忘本。夫子不知先墓，姑慎于殡，以待访得而后葬，以道宁亲而勿之有悔也。
右第十一章。此章之旨，旧说乖谬尤甚，考文按事，义本如此。第六章同。
邻有丧，舂不相，里有殡，不巷歌。 相，息亮反。
义见《曲礼》。
右第十二章。
丧冠不 。 ，耳追反。
“ ”者，纮之余也。冠有笄，以纮系之，顺颐而下，结之而垂其余，以致饰也。丧冠，以麻维之而不垂其余，去饰也。记者见时有丧冠绥者，故云。
右第十三章。
有虞氏瓦棺。
上古衣之以薪。有虞氏尚陶，始为瓦棺，袭敛而殡葬焉。
夏后氏堲周。
烧土曰“堲”，今之砖也。夏后氏易棺以木，而以堲周围甃之。
殷人棺椁。
始加椁也。椁之制，如井阑，四周，上加抗木。
周人墙，置翣。
“墙”，柳衣；今之棺罩。柩车行道路以为饰，囚以葬焉。其制：上有荒，荒上有齐，结采为之旁有帷，荒下有池；池如笕，衣以青布；尊者池下有振，容如幔檐，又悬铜鱼于振容之侧。“翣”，以木为之，形如扇而首如盾，画黼黻云气于上。“置”者，厝于墙外。
周人以殷人之棺椁葬长殇。 长，丁丈反。
“棺椁”无墙翣。十六至十九为“长殇”。
以夏后氏之堲周葬中殇、下殇。
“堲周”无椁。十二至十五为“中殇”，八岁至十一为“下殇”。
以有虞氏之瓦棺葬无服之殇。
七岁以下，“无服之殇”。四代之制，物弥备，事弥文，而后孝子之心尽焉。生乎明备之世，而槁葬其亲者，是殇其亲矣。
右第十四章。
夏后氏尚黑，大事敛用昏，戎事乘骊，牲用玄。
“大事”，谓丧事。“敛”，兼大小敛而言。“昏”，日落宇色黑。“骊”，黑马。戎事齐力而此尚色者，天子之革路也。
殷人尚白，大事敛用日中，戎事乘翰，牲用白。
“日中”宇色白。“翰”，白鸟羽，马色如之也。
周人尚赤：大事敛用日出，戎事乘 ，牲用骍。
“日出”宇色赤。“ ”，今之枣骝。“骍”，黄牛带赤色。三代王者本天治人，因心制法，体其德，用其道，皆以信诸心之独至而无疑者为治教一世之定理，而见天下之事物莫不以此为至极。故吉凶典礼、容音象数，咸于此准焉。非务为矫革以侈受命之符，缘饰以涂天下之耳目。故曰：“虽有其位，苟无其德，不敢作礼乐焉。”自邹衍五德之说，倡为不经之论，世儒踵之，强取天地阴阳五行，而物为之比肖，纤巧凑泊，有文无情，乃以是为立政之大者，遂可以合天而治人，其亦愚而诬矣。
右第十五章。
穆公之母卒，使人问于曾子曰：“如之何？”
穆公，鲁君，名不衍，哀公曾孙。曾子，曾申，参之子。
对曰：“申也，闻诸申之父曰：‘哭泣之哀，齐斩之情， 粥之食，自天子达。’” 齐，子斯反。
为母齐衰，并言“斩”者，言父母服异而情一也。“达”，下达于士、庶人，诸侯可知已。
右第十六章
布幕，卫也； 幕，鲁也。 ，思邀反。
“幕”，所以覆棺而殡者。“ ”，缣也。天子 幕，诸候布幕。鲁、卫皆侯国，而鲁独 幕者，沿成王赐周公以天子之礼，后遂无所不僭。并言之，其失自见矣。
右第十七章。旧说皆以此章连上章，俱为曾申答穆公之言。今按曾申所答乃礼之大者，其余丧制概未之及，不应独详一幕。故分为二章云。
晋献公将杀其世子申生，公子重耳谓之曰：“子盖言子之志于公乎？”世子曰：“不可，君安骊姬，是我伤公之心也。”曰：“然则盖行乎？”世子曰：“不可，君谓我欲弑君也，天下岂有无父之国哉！吾何行如之？” 重，直龙反。盖，与盍反。
申生，事详见《春秋传》。“言子之志”，谓暴其事之诬也。“安”，狎而便之也。“伤公之心”者，谓事白，骊姬当抵罪，戚公心也。“如”，往也。“之”，亦往也。迭言“行如之”者，迫遽之辞。按《春秋传》，申生死于新城，时重耳在蒲，此言重耳谏申生，盖传闻之讹。
使人辞于狐突曰：“申生有罪，不念伯氏之言也，以至于死。申生不敢爱其死，虽然，吾君老矣，子少，国家多难，伯氏不出而图吾君，伯氏苟出而图吾君，申生受赐而死。”再拜稽首，乃卒。 少，诗照反。难，乃旦反。
“辞”，诀也。狐突，申生之傅。“不念其言”者，皋落之役，突尝劝之出奔也。“子少”，谓奚齐。“再拜稽首”，拜君命也。“卒”，自缢死。
是以为恭世子也。
恭世子者，其后晋人谥之。《谥法》：“执行坚固曰恭。”仅得为“恭”而不得称孝，以其不能全身格亲，必如舜之“不格奸”，而后人子之道尽。记者记此，以见孝道之难也。
右第十八章。
鲁人有朝祥而莫歌者，子路笑之。夫子曰：“由，尔责于人，终无已夫，三年之丧，亦已久矣夫。” 莫，芒故反。夫，防无反。
“祥”，大祥。二十四月之余，已交乎三年。“久”，谓丧极于三年，传行自旧，不可过也。
子路出，夫子曰：“又多乎哉？逾月则其善也。”
“多”，犹甚也；谓子路之责之，亦非已甚也。“逾月”，谓更逾一月，二十七月也。君子以礼恕人，则人易从；若自尽之道，则不得苟可免讥而止也。
右第十九章。
鲁庄公及宋人战于乘丘。县贲父御，卜国为右。马惊，败绩，公队，佐车授绥。 乘，绳证反。县，胡涓反。贲，博昆反。队，与“坠”同，直类反。
乘丘，鲁地。“败绩”，公之戎路仆也。“佐军”，副车。“授绥”，援公登车以免。
公曰：“末之卜也。”县贲父曰：“他日不败绩，而今败绩，是无勇也。”遂死之。圉人浴马，有流矢在白肉。公曰：“非其罪也。”遂诔之。
古者将战必卜御、右。庄公谓卜之未审，致用贲父而败，辞若宽之，实深责之也。贲父御不失正，知非己罪，而以为己适御而败车，不能辞无勇之罪，因驰入敌师而死。“白肉”，股裹肉也。马中矢而惊，败非御者之罪，始明矣。无罪而死，义。故庄公哀而诔之。诔则谥。
士之有诔，自此始也。
礼：大夫乃有诔。此记礼之所由变也。
右第二十章。
曾子寝疾，病。乐正子春坐于床下，曾元、曾申坐于足，童子隅坐而执烛。
“病”，疾甚也。子春，曾子弟子。元、申，皆曾子之子。“隅坐”，不与成人并。
童子曰：“华而睆，大夫之箦与？”子春曰：“止！”曾子闻之，瞿然曰：“呼！” 与，以诸反。呼，朽居反。
“华”，画饰。“睆”，刮去节目去也。“箦”，床笫，时曾子所卧者。“止”，令勿言，恐曾子闻而欲易之也。“瞿然”，惊视貌；目先将瞑，至此惊而苏也。“呼”，欲问而不能之声。
曰：“华而睆，大夫之箦与。”
童子知欲问，不忍欺而再告也。
曾子曰：“然，斯季孙之赐也，我未之能易也，元，起易箦。”曾元曰：“夫子之病革矣，不可以变，幸而至于旦，请敬易之。”曾子曰：“尔之爱我也不如彼；君子之爱人也以德，细人之爱人也以姑息。吾何求哉？吾得正而毙焉，斯已矣。”举扶而易之。反席未安而没。 革，纪力反。
“革”，急也。“变”，动也。“细”，小也。“姑”，且。“息”，安也。“何求”，言不望及旦也。“举”，掖而起。“扶”，拥令稍坐也。季孙优老尊贤，以其箦奉养曾子，曾子寝之而不嫌，孟子所谓“不以为泰”也。死生之际，虽曰一如其素，而为人生之大变，则谨礼守正，尤为不可不慎。曾子养其大勇浩然之气，当病革之顷，徙义如不及，志正而不忧其气之不胜，朱子以为“行一不义，杀一不辜，得天下而不为”之心是已。或以受季孙之赐为非礼，而不当独慎之于将终之际为疑，其亦浅矣。
右第二十一章。
始死，充充如有穷；既殡，瞿瞿如有求而弗得；既葬，皇皇如有望而弗至。练而慨然，祥而廓然。 瞿，九遇反。
“充充”，悲填膺貌。“穷”，无所复之也。“瞿瞿”，惊视貌。“求而弗得”，不信其亡而常若欲求之。“望而弗至”，虚望而已。“慨然”，愤不自辑也。廓然，寥廓而意孤也。此章可谓善状孝子之心矣。惟其如此，故闻乐不乐，食旨不甘，居处不安，而疏衰之服 粥之食、哭泣之哀，一行其所不容已而已矣。
右第二十二章。
邾娄复之以矢，盖自战于升陉始也。 娄，力猪反。复，芳服反。
邾，曹姓之国；称邾娄者，齐人语也。升陉之战，在鲁僖公二十二年，与鲁战也。邾虽胜鲁，死伤亦众，尸横原野，不得收敛。招魂者荣其死事，以矢代衣。后虽非兵死，亦习用矢，成乎蛮夷之殊俗矣。
鲁妇人之髽而吊也，自败于台骀始也。 台，本“壶”字之误，产吴反。
去 而露其 曰“髽”。“台骀”，《春秋传》作狐骀。鲁为邾所败，事在襄公四年。有丧则不吊。鲁师大败，兄弟姻亚甥舅同死者众，方髽而互相吊，其后遂沿之成礼。此二事皆因兵事而成乎失礼，则兵为祸始，其可轻试之哉。
右第二十三章。
南宫 之妻之姑之丧。
南官 ，南容也；其妻，孔子兄之子。
夫子诲之髽，曰：“尔毋从从尔，尔毋扈扈尔，盖榛以为笄。长尺而总八寸。” 从，子勇反。长，直亮反。
古者以 韬发，不露其髻。初丧，男子免而妇人髽，则去 而为露髻。“从从”，高也。“扈扈”，广也。髽，当约发而卑小其髻，不为饰也。“笄”，簪也。“总”，以六升布一条束髻上而垂其余。妇为舅姑齐衰期，恶笄有首，或用椫，或用榛，故夫子言“盖”，谓可通用也。凡吉笄长尺二寸，今以髽卑小，故短之。“总八寸”者，齐衰之总。斩衰总六寸。
右第二十四章。
孟献子禫，悬而不乐，比御而不入。夫子曰：“献子加于人一等矣！” 县，古涓反。比，必二反。
“比”，次也，谓次序其群妾，当御之辰待于内寝也。“不入”者，仍居恶室。“加”，犹逾也。时人皆不及于礼，而献子过之，故较时人为贤。
孔子既祥，五日而弹琴不成声，十日而成笙歌。
孔子父没，为母得伸其三年亦二十四月之祥也。祥卜远日，十日则亦禫月之初矣。琴声自外成，笙歌声自内出，故先琴而后笙歌。
有子盖既祥而丝屦组缨。
“既祥”，亦禫月也。《礼》：既祥，白屦无 ，缟冠素纰，以素为缨。有子以丝饰屦，以组为缨，则纯乎吉矣。二十四月而祥，间月而禫，禫则可以乐，而冠屦犹不纯吉，礼之中也。献子过情而不可为法，有子文不及而逾礼。故记者以圣人之中正折中之。
右第二十五章。
死而不吊者三：畏、厌、溺。 厌，于甲反。
“畏”者，死于盗刺。“厌”者，死于岩墙。“溺”者，死于徒涉。三者苟在亲故之伦，哭之可也。吊以吊生者，而为人子者，不能预防而谏免之，又不致身以殉难，不孝之尤，不足恤矣。何吊之有？
右第二十六章。
子路有姊之丧，可以除之矣，而弗除也。孔子曰：“何弗除也？”子路曰：“吾寡兄弟而弗忍也。”
姊妹适人者服大功，子路以寡兄弟，故欲以昆弟之服服之期。
孔子曰：“先王制礼，行道之人皆弗忍也。”
言凡人皆有独致其情而不忍之处，先王所以制礼而为之折中；情所不及，必企及之，情所过者，必俯就也。
子路闻之，遂除之。
面诏而曰“闻之”者，夫子微辞尔，善子路之不逆也。
右第二十七章
大公封于营丘，比及五世，皆反葬于周。 大，他盖反。比，必二反。
营丘，今青州府临淄县；大公始封之都也。“五世”，大公及丁公伋、乙公得、疣公慈母、哀公不臣。
君子曰：“乐乐其所自生，礼不忘其本。” “乐乐”，上如字，下卢各反。
“所自生”，谓所生之国。“本”，先世所习守也。君子之于礼乐，虽博习不滞，而夫人之情必依其旧，故或适他国，而必以其故国家世之声容度数为心之所安，如钟仪操南音，孔子用殷礼是已。此言齐人善体礼乐之意，以安其先君。
古之人有言曰：狐死正丘首，仁也。 首，舒救反。
“正”，犹当也。狐生于山，故死必当丘以措其首。此不忍忘本之情，见诸禽兽者也。大公虽非周同姓，而其兴也，因周而得有宗庙社稷，以奉先而传后，故没而遗今反葬，施及五世，仁之至矣。“仁”者，礼乐之实也。昭代徐、沐二公，相传十余世宦于燕、滇，而皆反葬于留都，亦此意与。
右第二十八章。
伯鱼之母死，期而犹哭。夫子闻之，曰：“谁与哭者？”门人曰：“鲤也。”夫子曰：“嘻！其甚也。”伯鱼闻之，遂除之。 期，居之反。与，以诸反。
伯鱼之母，出母也。“与”，诘辞。“嘻”，怪叹声。“甚”，过也。父在为母齐衰期，十三月而禫，十五月而除，则逾期而哭。出母，虽期而不禫，十二月斯除矣。
右第二十九章。此章之义详第四章。
舜葬于苍梧之野，盖三妃未之从也。季武子曰：“周公盖祔。”
“苍梧之野”，旧以为在湖广宁远县，秦、汉属苍梧郡。“盖”，疑辞。祔者，夫妇合葬。
右第三十章。按此章之义出于秦、汉传记之传闻，而记礼者因之以著。古无合葬之礼尔，然犹未之信也。故两称“盖”以疑之。舜都蒲阪而崩于鸣条，孟子言之明矣。不知秦汉之际，何者倡为珠尘泪竹，象耕鸟耘之怪论，于是而卒葬苍梧之说起焉。沿及于今，指九疑培 之丘以为舜墓，勒诸祀典，乃使鸣条冢域，樵苏无禁而永废明禋，亦古今之通憾矣。惟宋罗长源觉其非是，广为辨证，而信从者寡，良可欢也。又三妃之文，不别嫡庶。旧说以为帝喾四妃，舜不告而娶，不立正妃而三妃匹贵。孔颖达杂引纬书及王逸《楚辞》注以征之，说尤怪诞，而资并后匹嫡者之口实，其以坏人伦、导争乱者，为害尤烈。至于合葬之礼，取证季孙，而谓始自周公。乃考《周礼》，冢人辨兆域之制，先王居中，余以昭穆为左右，孙从祖列，既已灼然。男女之别，人之大伦也，漫令夫妇合冢，则嫂叔比肩而舅妇相向，不亦紊乱之尤乎？以庙制推之，则妇祔于王姑，与姑为昭穆，而男女之兆域必各有封界，其亦明矣。大抵《檀弓》一篇博采杂记，听其得失同异，以待言礼者之自择，如此类者众矣。弗思弗辨而执以为必然，则亦不足与于记者之深意，而徒为礼之蠹也。
曾子之丧，浴于爨室。
“浴”，谓煮浴汤也。《丧礼》：为垼于西墙下以煮浴。今煮之于爨室，以生事事之，之死而致之生，亦失礼者也。旧说谓曾子矫曾元之辞易箦而故为谦俭，移尸于爨室而浴之，不通。
右第三十一章。
大功废业。或曰：“大功，诵可也。”
“业”，谓学业弦诵之事，乐之属也。故大功以上，哀戚深重，必废之。“诵”者，口读习之而不被之弦歌也。“可”者，或可之辞。盖为姑姊妹女子子适人者所服大功。
右第三十二章。
子张病，召申祥而语之曰：“君子曰终，小人曰死。吾今日其庶几乎？” 语，鱼巨反。
生之道尽，则可以“终”矣。“死”者，神气澌灭
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:38:32-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>