<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,序,卷一。士冠礼第一,卷二。士昬礼第二,卷三。士相见礼第三,卷四。乡饮酒礼第四,卷五。乡射礼第五之一,卷六。乡射礼第五之二,卷七。燕礼第六之一,卷八。燕礼第六之二,卷九。大射仪第七之一,卷十。大射仪第七之二,卷十一。聘礼第八之一,卷十二。聘礼第八之二,卷十三。聘礼第八之三,卷十四。聘礼第八之四,卷十五。公食大夫礼第九,卷十六。觐礼第十,卷十七。丧服第十一之一,卷十八。丧服第十一之二,卷十九。丧服第十一之三,卷二十。士丧礼第十二之一,卷二十一。士丧礼第十二之二,卷二十二。士丧礼第十二之三,卷二十三。">
<meta name="description" content="南宋李如圭集郑注贾疏,于《仪礼》多有发明的著作。30卷。宋自熙宁。(1068—1077年)。以来,罢废《仪礼》,学者多不传。乾道(1165—1173年)年间,有张淳订其讹;。淳熙。(1174—1189年)。中李如圭复为之集释。李氏生南宋,曾与朱熹核定礼书,尚见古本。乃全录郑玄注,旁证博引,发郑注贾疏所未备,次第一如《仪礼》。又考论宫室之制,作《释宫》;。分别章句之旨,则有《纲目》。全书原17篇,首尾完具者15篇。《四库全书》以其文稍繁,分秩得30卷。其《乡射》、《大射》两篇,如圭释文已佚,乃参取惠栋、沈大">
<title>仪礼集释_李如圭_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">仪礼集释</span> <br/>
          作者： <span class="inputVal" id="bkauthor">李如圭</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]240954</span> <br/>
          说明： <span class="inputVal" id="bkdec">南宋李如圭集郑注贾疏,于《仪礼》多有发明的著作。30卷。宋自熙宁 (1068—1077年) 以来,罢废《仪礼》,学者多不传。乾道(1165—1173年)年间,有张淳订其讹; 淳熙 (1174—1189年) 中李如圭复为之集释。李氏生南宋,曾与朱熹核定礼书,尚见古本。乃全录郑玄注,旁证博引,发郑注贾疏所未备,次第一如《仪礼》。又考论宫室之制,作《释宫》; 分别章句之旨,则有《纲目》。全书原17篇,首尾完具者15篇。《四库全书》以其文稍繁,分秩得30卷。其《乡射》、《大射》两篇,如圭释文已佚,乃参取惠栋、沈大成二家所校宋本,证以唐石经本,于经文多有改定,《仪礼》始得完备。其《释宫》则别为一书,《纲目》 已佚。有墨海金壶本、经苑本及《丛书集成(初编)》本 。</span> <br/>
          封面： <span class="inputVal" id="bkimg">Z_4520.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]仪礼集释
[book_author]李如圭
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]240954
[book_dec]南宋李如圭集郑注贾疏,于《仪礼》多有发明的著作。30卷。宋自熙宁 (1068—1077年) 以来,罢废《仪礼》,学者多不传。乾道(1165—1173年)年间,有张淳订其讹; 淳熙 (1174—1189年) 中李如圭复为之集释。李氏生南宋,曾与朱熹核定礼书,尚见古本。乃全录郑玄注,旁证博引,发郑注贾疏所未备,次第一如《仪礼》。又考论宫室之制,作《释宫》; 分别章句之旨,则有《纲目》。全书原17篇,首尾完具者15篇。《四库全书》以其文稍繁,分秩得30卷。其《乡射》、《大射》两篇,如圭释文已佚,乃参取惠栋、沈大成二家所校宋本,证以唐石经本,于经文多有改定,《仪礼》始得完备。其《释宫》则别为一书,《纲目》 已佚。有墨海金壶本、经苑本及《丛书集成(初编)》本 。
[book_img]Z_4520.jpg


[book_title]目录
钦定四库全书　　　　经部四
仪礼集释目録　　　　礼二【仪礼之属】
卷一
士冠礼第一
卷二
士昬礼第二
卷三
士相见礼第三
卷四
乡饮酒礼第四
卷五
乡射礼第五之一
卷六
乡射礼第五之二
卷七
燕礼第六之一
卷八
燕礼第六之二
卷九
大射仪第七之一
卷十
大射仪第七之二
卷十一
聘礼第八之一
卷十二
聘礼第八之二
卷十三
聘礼第八之三
卷十四
聘礼第八之四
卷十五
公食大夫礼第九
卷十六
觐礼第十
卷十七
丧服第十一之一
卷十八
丧服第十一之二
卷十九
丧服第十一之三
卷二十
士丧礼第十二之一
卷二十一
士丧礼第十二之二
卷二十二
士丧礼第十二之三
卷二十三
既夕第十三之一
卷二十四
既夕第十三之二
卷二十五
士虞礼第十四
卷二十六
特牲馈食礼第十五之一
卷二十七
特牲馈食礼第十五之二
卷二十八
少牢馈食礼第十六
卷二十九
有司彻第十七之一
卷三十
有司彻第十七之二
【臣】等谨案仪礼集释三十卷宋李如圭如圭字寳之庐陵人官至福建路抚干案宋中兴艺文志曰仪礼既废学者不复诵习乾道间有张淳始订其讹为仪礼识误淳熙中李如圭为集释出入经又为纲目以别章句之指为释宫以论宫室之制朱熹尝与之校定礼书盖习于礼者云云则如圭当与朱子同时而陈振孙书录解题言如圭淳熙癸丑进士文献通考引振孙语又作绍兴癸丑进士考淳熙纪元凡十六年中间寔无癸丑绍兴癸丑为高宗改元之三年朱子校正仪礼乃在晚嵗疑当为绍熈癸丑陈氏马氏并讹一字也宋自熙宁中废罢仪礼学者鲜治是经如圭乃全录郑康成注而旁征博引以为之释多贾公彦疏所未备又纲目释宫各一篇世无本故朱尊经义考云俱未见今从永乐大典录出排纂成书十七篇中首尾完具尚十五篇惟乡射大射二篇及别行之纲目一篇均在永乐大典缺卷之内无从考补姑仍其旧然已得其十之九矣仪礼一经因治之者希经文并注往往讹脱如圭生于南宋尚见古本今据以校正补注疏本经文脱字二十四改讹字十四删衍字一百六十九并考唐石经及陆德明经典释文张淳仪礼识误及各本文句字体之殊各加辩证者不胜指数各附案语于下方其乡射大射两篇如圭之释虽佚亦防取恵栋沈大成二家所校宋本证以唐石经本补经文脱字七改讹字四删衍字二补注文脱字四十一改讹字三十九删衍字十七以成仪礼之完帙如圭旧本本十七篇篇自为卷其间文句稍繁者篇页太多难于分帙今析之得三十卷其释宫则仍自为一书别着于录焉乾隆四十二年二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]序
仪礼集释序
古者礼仪三百威仪三千其节备矣汉兴高堂生士礼止十七篇鲁徐生善为颂为礼官大夫【顔师古曰颂与容同】而瑕丘萧奋以礼至淮阳太守东海孟卿事萧奋以授后仓仓説礼数万言号曰后氏曲台记授戴德戴圣郑康成云五弟子则高堂生萧奋后仓二戴凡五人所即仪礼之书也汉旧仪有二郎为此颂貌威仪事天下郡国有颂史皆诣鲁学之葢周旋曲折必习而后能其善盘辟为颂而不知经者有矣未有不习于仪而能通其意者也自汉以来礼日益坏其大经大本固已晦蚀不明所谓颂貌威仪之事仅存此书世亦莫有知者此学士大夫之责也然其节目之繁文义之宻骤而读之未易晓解甚或不能以句后仓所説泯没无郑注又时有疎略汶心窃病之近得庐陵李君如圭所着集释穷探博采出入经以发明前人之未备考论宫室之制则有释宫分别章句之指则有纲目其有志于古而用力之勤如此学者能玩而绎之则知礼与天地竝其周旋揖让登降进退莫非天理之流行人道之所以立先王之盛化行俗美与夫后世之不如古皆由于礼之与废而不可诬也则是书于世教岂小补哉遂刻之桂林郡之学官与同志者共之陈汶撰

[book_title]卷一 士冠礼第一
钦定四库全书
仪礼集释卷一　　　　宋　李如圭　撰
士冠礼第一
郑目録云童子任职居士位年二十而冠主人冠朝服则是仕于诸侯天子之士朝服皮弁素积古者四民世事士之子恒为士冠礼于五礼属嘉礼大小戴及别録此皆第一
释曰童子居士位年二十而冠之礼也班固曰帝王质文世有损益至周事为之制威仪三千周衰诸侯恶其害己灭去其籍至秦大坏汉兴鲁高堂生礼十七篇古经者出于鲁淹中及孔氏与十七篇文相似多三十九篇今仪礼十七篇则高堂生所者也古经所多三十九篇字皆篆书絶无师説此十七篇之次因刘向别録戴德篇次初士冠礼至士相见礼三篇与别録同次士丧礼四既夕礼五士虞礼六特牲馈食礼七少牢馈食礼八有司九乡饮酒礼十乡射礼十一燕礼十二大射仪十三聘礼十四公食大夫礼十五觐礼十六丧服十七戴圣则大射仪已前七篇亦同别録之次而士虞礼八丧服九特牲馈食礼十少牢馈食礼十一有司十二士丧礼十三既夕礼十四聘礼十五公食大夫礼十六觐礼十七
士冠礼筮于庿门【案庿原本作庙下同唐石经作庿陆德明经典释文云庿刘昌宗音庙则知古本无作庙者今从释文及石经为正】
郑注筮者以蓍问日吉凶于易也冠必筮日于庿门者重以成人之礼成子孙也庿谓祢庿不于堂者嫌蓍之灵由庿神
释曰龟为卜防为筮凡言庿者皆祢庿昬礼行事于庿记云受诸祢庿是也其非祢庿则皆举庿名以别之
主人冠朝服缁带素韠即位于门东西面
郑注主人将冠者之父兄也冠委貌也朝服者十五升布衣而素裳也衣不言色者衣与冠同也筮必朝服者【案今注疏本脱者字】尊蓍龟之道【案此下今注疏本有也字】缁带黒缯带【案此下今注疏本有也字】士带博二寸再缭四寸屈垂三尺素韠白韦韠【案此下今注疏本有也字】长三尺上广一尺下广二尺其颈五寸肩革带博二寸天子与其臣冕以眡朔【案眡各本作视张淳仪礼识误云释文眡音视陆既音视正文非视字明矣】皮弁以日眡朝诸侯与其臣皮弁以眡朔朝服以日眡朝凡染黒五入为緅七入为缁则六入与
释曰礼之通例衣与冠同色黄衣黄冠是也裳与韠同色素积素韠是也此冠素韠故其服缁衣而素裳带大带也韠蔽膝也古者佃渔而食因衣其皮先知蔽前后知蔽后后王易之以布帛而犹存其蔽前者不忘本也门东门外之东天子之朝服皮弁诸侯之朝服冠主人冠朝服则诸侯之士矣朝服尊于端冠时主人端尊蓍龟故筮时朝服特牲馈食礼筮日与祭同服端者蓍不可尊于先祖冠如字下冠同冠弁以冠布冠冠箱执冠齐冠丧冠同大夫巳上大带博四寸士再绕腰共为四寸带之反屈向上又垂而下者则皆三尺颈韠之中央肩其两角皆上系于革带者
有司如主人服即位于西方东面北上
郑注有司羣吏有事者谓主人之吏所自辟除府史已下【案此下今注疏本有也字】今时卒吏及假吏是也【案吏下今注疏本有皆字】
筮与席所卦者具馔于西塾
郑注筮所以问吉凶谓蓍也所卦者所以画地记爻易曰六画而成卦馔陈也具俱也西塾门外西堂也
布席于门中闑西阈外西面
郑注闑门橛【案此下今注疏本有也字】阈阃也古文闑为阈为蹙
释曰闑门中央所竖短木也阈门限也闑西而曰门中者举大分言之闑与音义同谷梁曰置旃以为辕门葛覆质以为古文即出于孔氏壁中字以篆书者
筮人执防抽上韇兼执之进受命于主人【案此于字唐石经作于应从前后作于为正】
郑注筮人有司主三易者【案此下今注疏本有也字】韇藏防之器【案此下今注疏本有也字】今时藏弓矢者谓之韇丸也【案丸今注疏本讹作几】兼并也进前也自西方而前受命者当知所筮也释曰防蓍也下韇以承防上韇韬之【案此下永乐大典内删去原文注云余同贾疏今取疏义补之少牢云史左执筮右抽上韇兼与筮执之东面受命于主人得主人命讫史曰诺西面于门西抽下韇左执筮右兼执韇以击筮乃释韇立筮此云防彼云筮一也少牢具陈此不言者文不具当与彼同案三正记大夫蓍五尺故立筮士之蓍三尺当坐筮与彼异也】
宰自右少退赞命
郑注宰有司主政教者【案此下今注疏本有也字】自由也赞佐也命告也佐主人告所以筮也少仪曰赞币自左诏辞自右
释曰有司各司其事者宰则总众职者也仲弓为季氏宰问政子曰先有司少退后于主人
筮人许诺右还卽席坐西面卦者在左
郑注卽就也东面受命右还北行就席卦者有司主画地识爻者【案此下今注疏本冇也字】
卒筮书卦执以示主人
郑注卒已也书卦者筮人以方写所得之卦【案此句下今注疏本有也字】
释曰方板也
主人受眡反之
郑注反还也
筮人还东面旅占卒进告吉
郑注旅众也还与其属共占之古文旅作胪
释曰以易辞占其吉凶也洪范曰三人占则从二人之言
若不吉则筮逺日如初仪
郑注逺日旬之外
释曰曲礼曰旬之外曰逺某日吉事先近日夏小正曰二月绥多女士冠子取妇之时是则冠有常月
彻筮席
郑注彻去也敛也
宗人告事毕
郑注宗人有司主礼者【案此下今注疏本有也字】
主人戒宾宾礼辞许
郑注戒警也告也宾主人之僚友古者有吉事则乐与贤者劝成之【案劝今注疏本讹作欢】有凶事则欲与贤者哀戚之今将冠子故就告僚友使来礼辞一辞而许【案此下今注疏本有也字】再辞而许曰固辞三辞曰终辞不许也
主人再拜宾荅拜【案荅今注疏本作答唐石经及古本竝从艸无从竹者】主人退宾拜送
郑注退去也归也
前期三日筮宾如求日之仪
郑注前期三日空二日也筮宾筮其可使冠子者贤者恒吉冠义曰古者冠礼筮日筮宾所以敬冠事敬冠事所以重礼重礼所以为国本
乃防宾宾如主人服出门左西面再拜主人东面荅拜郑注防进也防者必先戒戒不必防其不防者为众宾或悉来或否主人朝服
释曰筮日朝服至此无改服之文知皆朝服朝服者常时相见所服也
乃防宾宾许主人再拜宾荅拜主人退宾拜送
郑注乃防宾者亲相见致其辞
防赞冠者一人亦如之
郑注赞冠者佐宾为冠事者谓宾若他官之属中士若下士也防之以筮宾之明日
释曰赞者皆降宾主一等若主人下士亦取下士为赞礼穷则同故也防宾防赞冠者同日
厥明夕为期于庿门之外【案此庿字原本及今注疏本竝作庙唐石经作庿今从石经为正】主人立于门东兄弟在其南少退西面北上有司皆如防服立于西方东面北上
郑注厥其也防服朝服
摈者请期宰告曰质明行事
郑注摈者有司佐礼者在主人曰摈在客曰介质正也宰告曰旦日正明行冠事
告兄弟及有司
郑注摈者告也
释曰兄弟有司在列而犹告之者审慎重冠事
告事毕
郑注宗人告也
摈者告期于宾之家夙兴设洗直于东荣南北以堂深水在洗东
郑注夙早也兴起也洗承盥洗者弃水器也士用铁荣屋翼也周制自卿大夫以下其室爲夏屋水器尊卑皆用金罍及大小异【案及周学健改作其】
释曰直当也荣説文曰屋梠之两头起也梠楚谓之梠齐谓之檐檐头之起者如翚之飞故荣又谓之屋翼周制天子诸侯爲殷人四阿之屋东西南北皆有霤大夫已下爲夏后氏南北两下之屋无东霤而有东荣燕礼洗当东霤大夫士礼洗当东荣其处则同耳以堂深者洗北去堂逺近取于堂廉至北壁之逺近也盥手洗爵之时恐水秽地故设洗承而弃之凡设水用罍沃盥用枓见少牢馈食礼
陈服于房中西墉下东领北上
郑注墉墙也【案今注疏本无也字】
爵弁服纁裳纯衣缁带韎韐
郑注此与君祭之服杂记曰士弁而祭于公爵弁者冕之次其色赤而微黑如爵头然或谓之緅其布十三升纁裳浅绛裳凡染绛一入谓之縓再染谓之赪【案染各本作入张淳仪礼识误云释文再染如琰反下二字同葢以三入四入皆染字也尔雅有再染三染之文此郑氏用染字之据若染绛之染则去声也】三染谓之纁朱则四染与纯衣丝衣也余衣皆用布惟冕与爵弁服用丝耳先裳后衣者欲令下近缁明衣与带同色【案衣字原本讹在明字上据疏文改正】韎韐緼韨也士緼韨而幽衡合韦为之士染以茅搜因以名焉今齐人名蒨为韎韐【案疏云周公时名蒨草为韎草以此韎染韦合之爲韐因名韨爲韎韐是蒨一名韎而韨名韎韐蒨不得名韎韐也韐字乃衍文】韨之制似韠冠弁不与衣陈【案冠弁下各本衍者字今据疏删正】而言于上以冠名服耳今文纁皆作熏
释曰爵弁服者冕服之次士服之上者也凡冕以木爲体长尺六寸广八寸低前一寸二分以三十升布衣之上下纁前后有旒其服衣而纁裳有章爵弁前后平无旒又爵色爲异耳其服无章亦纯衣纁裳古缁防二字竝行据布为色则字爲缁据帛爲色则字爲防纯即防字之转也尔雅曰一染谓之縓再染谓之頳三染谓之纁考功记曰三入爲纁五入爲緅七入爲缁自纁已上爲绛自緅已下爲黑若以纁入赤则爲朱以纁入黑则爲绀又以绀入黒则爲緅在緅缁之间緅即爵也其色黑多而赤少与缁同故冠爵弁皆缁衣也韎韐者士之韨也合韦爲之故谓之韐染以茅搜茅搜一名蒨可以染绛韦昭谓急疾呼茅搜成韎故因名其所染爲韎韐而齐人又名蒨爲韎韐也【案齐人名蒨为韎即韦昭所谓急疾呼茅搜成韎也李氏据郑注误本不知韐字属衍文】他服谓之韠祭服谓之韨韨有龙章山火之饰士无饰韎韦而已与君音预下与君同緼赤黄间色幽黑色也衡佩玉之衡也
皮弁服素积缁带素韠
此与君视朔之服也皮弁者以白鹿皮爲冠象上古也积犹辟也以素爲裳辟蹙其要中皮弁之衣用布亦十五升其色象焉
释曰古者以鸟兽之皮冒而句领皮弁象之服不言色者衣与冠同色也素素白缯
端裳黄裳杂裳可也缁带爵韠
郑注此莫夕于朝之服端即朝服之衣易其裳耳上士裳中士黄裳下士杂裳杂裳者前后黄【案前后原本讹作上下据疏云前阳后隂故知前后黄也今从疏文改正】易曰夫黄者天地之杂也天而地黄士皆爵韦爲韠其爵同不以冠名服者是爲缁布冠陈之玉藻曰韠君朱大夫素士爵韦
释曰谓之端者用正幅爲之朝服冕服亦得端名语曰端章甫记曰端冕而听古乐是也可也者三等士惟其所宜服者陈之裳虽有三而爵俱爲士故同用爵韠爵亦杂色也带有二大带以束衣革带以系韠系佩举韠则有革带可知莫见曰夕
缁布冠缺项青组缨属于缺缁纚广终幅长六尺皮弁笄爵弁笄缁组纮纁边同箧
郑注缺读如有頍者弁之頍缁布冠无笄【案此下各本衍者字今据疏删正】着頍围发际结项中隅爲四缀以固冠也项中有亦由固頍爲之耳今未冠笄者着卷帻頍象之所生也滕嶭名蔮爲頍属犹着纚今之帻梁【案此下今注疏本有也字】终充也纚一幅长六尺足以韬髪而结之矣笄今之簪有笄者屈组为纮垂爲饰无笄者缨而结其绦纁边组侧赤也同箧谓以上凡六物【案以原本讹作此张淳仪礼识误据释文改爲以今注疏本作谓此以上】隋方曰箧【案隋今注疏本作随】释曰六物者缺项青组缨一缁纚二皮弁笄三爵弁笄四缁组纮皮弁爵弁皆有之为六缁布冠无笄冠武以下别爲頍頍之两端爲以绳穿之结于项上其上四隅缀于武又以二组左右着于頍垂于頥下结之其有笄者则以组系于笄之左绕頥仰属于笄之右屈系之组垂者曰缨屈者曰纮
栉实于箪
郑注箪笥也
蒲筵二在南
郑注筵席也
侧尊一甒醴在服北有篚实勺觯角柶脯醢南上郑注侧犹特也无偶曰侧置酒曰尊侧者无酒服北者纁裳北也篚竹器如笭者勺尊升所以酒也爵三升曰觯柶状如匕以角爲之者欲滑也南上者篚次尊笾豆次篚古文甒作庑
释曰凡醴无酒而有柶一豆一笾者笾实脯而豆实醢按下行【案此下原本缺】
爵弁皮弁缁布冠各一匴执以待于西坫南南面东上宾升则东面
郑注爵弁者制如冕黑色但无缫耳周礼王之皮弁防五采玉琪象邸玉笄诸侯及孤卿大夫之冕皮弁各以其等爲之则士之皮弁又无玉象邸饰缁布冠今小吏冠其遗象也匴竹器名今之冠箱也执之者有司也坫在堂角古文匴爲篹坫爲檐【案原本云古文匴作纂坫作襜张淳仪礼识误据释文订改】
释曰西坫堂西南隅之坫也以土爲之执匴者宾未入南面宾升东面以向宾也缫绳贯旒者防户外古外二反缝中也琪结也弁顶之柢也
主人端爵韠立于阼阶下直东序西面
郑注端士入庿之服也阼犹酢也东阶所以荅酢宾客也堂东西墙谓之序
兄弟毕袗立于洗东西面北上
郑注兄弟主人亲戚也毕犹尽也袗同也者衣裳也缁带韠位在洗东退于主人不爵韠者降于主人也古文袗爲均也
释曰兄弟之服衣裳带与上士同惟以不爵韠爲降耳
摈者端负东塾
郑注东塾门内东堂负之北面
将冠者采衣紒在房中南面
郑注采衣未冠者所服玉藻曰童子之节也缁布衣锦縁锦绅并纽锦束发皆朱锦也紒结发古文紒爲结
释曰以朱锦爲总束发又以爲大带并约带之纽及爲缁布衣之縁童子尚华饰
宾如主人服赞者端从之立于外门之外
郑注外门大门外
摈者告
郑注告者出请入告
释曰出请宾所以来故入告主人
主人迎出门左西面再拜宾荅拜
郑注左东也出以东爲左入以东爲右
释曰古者宫必南乡主人迎出门左出以东爲左也主人入门而右客入门而左入以东爲右也
主人揖赞者与宾揖先入
郑注赞者贱揖之而已又与宾揖先入道之赞者随宾
每曲揖
郑注周左宗庿入外门将东曲揖直庿将北曲又揖释曰庿在寝东既入大门曲而东主人在南宾在北揖至庿南曲而北主人在东宾在西又揖
至于庿门揖入三揖至于阶三让
郑注入门将右曲揖将北曲揖当碑揖
释曰既入庙门主人右趋堂涂将背客宜揖当堂涂俱北乡又揖前行当碑碑三分庭一在北庭之节又宜揖也三者礼之大节尊卑同
主人升立于序端西面宾西序东面
郑注主人宾俱升立相乡
赞者盥【案此下各本有于洗西三字因注云盥于洗西后人妄増加经文耳据疏云赞者盥于洗西无正文可证唐初本犹无此三字】升立于房中西面南上
郑注盥于洗西由宾阶升也立于房中近其事也南上尊于主人之赞者古文盥皆作浣
释曰盥盥手也凡主人盥于洗北宾盥于洗南盥于洗西下宾也赞者之事在箧箪皆陈于房西面立于将冠者之东南赞冠者一人而云南上明与主人之赞者竝立敬宾之赞者序之于上
主人之赞者筵于东序少北西面
郑注主人之赞者其属中士若下士筵布席也东序主人位也适子冠于阼少北辟主人
将冠者出房南面
郑注南面立于房外之西待宾命
释曰昬礼母南面于房外女出于母左知房外南面者皆于房户外之西其房外之东则南当阼阶矣
赞者奠纚笄栉于筵南端
郑注赞者宾之赞冠者也奠停也古文栉爲节
宾揖将冠者将冠者即筵坐赞者坐栉设纚
郑注卽就设施
宾降主人降宾辞主人对
郑注主人降爲宾将盥不敢安位也辞对之辞未闻
宾盥卒壹揖壹让升主人升复初位
郑注揖让皆壹者降于初古文壹皆作一
释曰宾盥者将有事先自絜也
宾筵前坐正纚兴降西阶一等执冠者升一等东面授宾
郑注正纚者将加冠宜亲之兴起也降下也下一等升一等则中等相授冠缁布冠也
宾右手执项左手执前进容乃祝坐如初乃冠兴复位赞者卒
郑注进容者行翔而前鸧焉至则立祝坐如初坐筵前兴起也复位西序东面卒谓设缺项结缨也
冠者兴宾揖之适房服端爵韠出房南面
郑注复出房南面者一加礼成观众以容体
释曰冠于堂服于房以冠爲重也冠义曰冠而后服备服备而后容体正颜色齐辞令顺观示也
宾揖之即筵坐栉设笄宾盥正纚如初降二等受皮弁右执项左执前进祝加之如初复位赞者卒纮
郑注如初爲不见者言也卒纮谓系属之
释曰不见谓辞对主人升复位之【案此下永乐大典内删去原文注云余同贾疏今取疏义补之栉者脱缁布冠更栉也笄有二一是紒内安髪之笄一是皮弁及六冕固冠之笄今此栉讫未加冠即言设笄宜是安发之笄缁布冠亦有之缁布冠不言设笄而言设纚皮弁言设笄不言设纚互见爲义系属之者左相系定右相屈系拟解时易】
兴宾揖之适房服素积素韠容出房南面
郑注容者再加弥成其仪益繁
宾降三等受爵弁加之服纁裳韎韐其他如加皮弁之仪
郑注降三等下至地他谓卒纮容出
彻皮弁冠栉筵入于房
郑注彻者赞冠者主人之赞者爲之
筵于户西南面
郑注筵主人之赞者户西室户西
释曰寝庿以室爲主故室户专得户名凡言户者皆室户房户则兼言房以别之
赞者洗于房中侧酌醴加柶覆之面叶
郑注洗盥而洗爵者昬礼曰房中之洗在北堂直室东隅篚在洗东北面盥侧酌者言无爲之荐者面前也叶柶大端赞酌者宾尊不入房古文叶爲擖释曰凡洗爵必先盥手盥有不洗者无爲之荐自酌自荐也柶醴匕也其两端枋细而叶大赞者面叶以授宾宾迎受得面枋以授冠者冠者亦迎受得面叶以扱醴也爲于伪反
宾揖冠者就筵筵西南面宾受醴于户东加柶面枋筵前北面
郑注户东室户东今文枋爲柄
冠者筵西拜受觯宾东面荅拜
郑注筵西拜南面拜也宾还荅拜于东序之位东面者明成人与爲礼异于荅主人
释曰凡宾荅主人拜于西阶上北面又主人礼宾皆云拜送此云荅拜亦异于主人
荐脯醢
郑注赞冠者也
冠者即筵坐左执觯右祭脯醢以柶祭醴三兴筵末坐啐醴建柶兴【案释文云捷柶初洽反本又作插亦作扱张淳仪礼识误以爲注之扱柶释文作捷柶李如圭以为经之建柶释文作防柶今注疏本此处经文作捷柶兴乃误据释文改经考之他篇经文仍作建柶不得此处独异唐石经亦作建柶则释文指注非指经明矣】降筵坐奠觯拜执觯兴宾荅拜
郑注建柶扱柶于醴中【案扱释文作捷今考此即释文所云亦作扱者是唐初已非一本无庸改扱爲捷】其拜皆如初古文啐爲呼
释曰祭谓取少许祭先世造此食者不忘本也凡醴不卒觯啐之而礼成上拜拜受觯此拜拜礼成其卒觯者则卒觯乃拜曽子问曰将冠子冠者至闻齐衰大功之丧如之何孔子曰内丧则废外丧则冠而不醴彻而埽即位而哭如冠者未至则废内丧谓同门者冠者谓宾及赞者也废者丧成服因丧而冠建陆作捷【案此下原本缺】
冠者奠觯于荐东降筵北面坐取脯降自西阶适东壁北面见于母
郑注荐东荐左凡奠爵将举者于右不举者于左适东壁者出闱门也时母在闱门之外妇人入庿由闱门
释曰凡言荐谓笾豆也南面者以东爲左取脯明得礼也【案此下永乐大典内删去原文注云贾疏见前当是疏引杂记入自闱门升自侧阶郑注云宫中之门曰闱门今集释仅缺此数语】
母拜受子拜送母又拜
郑注妇人于丈夫虽其子犹侠拜
宾降直西序东面主人降复初位
郑注初位初至阶让升之位
冠者立于西阶东南面宾字之冠者对
郑注对应也其辞未闻
宾出主人送于庿门外
郑注不出外门将醴之
请醴宾宾礼辞许宾就次
郑注此醴当作礼礼宾者谢其自勤劳也【案今注疏本脱此九字】次门外更衣处也以帷幕簟席爲之【案以今注疏本讹作必】释曰士之醴子醴宾醴妇经皆作醴不必改爲礼大夫以上乃曰傧曰礼耳聘礼次以帷士或用簟席
冠者见于兄弟【案此于字唐石经作于应从前后作于爲正】兄弟再拜冠者荅拜见赞者西面拜亦如之
郑注见赞者西面拜则见兄弟东面拜赞者后宾出
入见姑姊如见母
郑注入入寝门也庿在寝门外如见母者亦北面姑与姊亦侠拜【案此下今注疏本有也字】不见妺妺卑
释曰未字见母巳字见兄弟急于母缓于兄弟不言见父与宾者冠讫是见己
乃易服服冠端爵韠奠挚见于君遂以挚见于乡大夫乡先生【案此于字唐石经作于应同上句作于爲正】
郑注易服不朝服者非朝事也挚雉也乡先生乡中老人爲卿大夫致仕者
乃醴宾以壹献之礼
郑注壹献者主人献宾而已即燕无亚献者献酢酬宾主人各两爵而礼成特牲少牢馈食之礼献尸此其也士礼一献卿大夫三献礼宾不用柶者【案礼宾今注疏本讹作宾醴】泲其醴内则曰饮重醴【案此下原本衍清糟二字今据内则删正】稻醴清糟黍醴清糟梁醴【案今注疏本脱此十字】清糟凡醴事质者用糟文者用清
释曰壹献之礼主人献宾宾酢主人主人复自饮酬宾宾奠而不举即燕坐【案此下原本缺】
主人酬宾束帛俪皮
郑注饮宾客而从之以财货曰酬所以申畅厚意也【案厚下原本衍之字今据注疏本删正】束帛十端也俪皮两鹿皮也古文俪爲离
释曰诸侯用虎豹皮余人麋鹿皮可也【案此下永乐大典内删去原文注云余同前贾疏今取疏义补之大戴礼云礼币采饰而四马是大夫礼多与士异礼器云琥璜爵郑云天子酬诸侯诸侯相酬以此玉将币则又异于大夫也尊卑献数多少不同及其酬币惟于奠酬之节一行而巳凡言束者无问脯与锦皆以十爲数】
赞者皆与赞冠者爲介
郑注赞者众宾也皆与亦饮酒爲众宾介宾之辅以赞爲之尊之饮酒之礼贤者爲宾其次爲介
释曰大戴礼曰公冠飨之以三献之礼无介无乐皆端其酬币朱锦采四马
宾出主人送于外门外再拜归宾俎
郑注一献之礼有荐有俎其牲未闻使人归诸宾家也
若不醴则醮用酒
郑注若不醴谓国有旧俗可行圣人用焉不改旧也曲礼曰君子行礼不求变俗祭祀之礼居丧之服哭泣之位皆如其国之故谨脩其法而审行之是【案此下今注疏本有也字】酌而无酬酢曰醮醴亦当爲礼
释曰醴尚质无酬酢酒本有酬酢故无酬酢者爲醮
尊于房户之间两甒有禁酒在西加勺南枋
郑注房户间者房西室户东也禁承尊之器也名之爲禁者因爲酒戒也酒新水也虽今不用犹设之不忘古也
释曰醴在房酒在堂酒事文也凡醴无幂醮亦不用幂从醴质古未有醴酪以水当酒之用后世以其色故谓之酒
洗有篚在西南顺
郑注洗庭洗当东荣南北以堂深篚亦以盛勺觯陈于洗西南顺北爲上也
释曰篚亦有识爲上下也
始加醮用脯醢宾降取爵于篚辞降如初卒洗升酌郑注始加者言一加一醮也加冠于东序醮之于户西同耳始醮亦荐脯醢宾降者爵在庭酒在堂将自酌也辞降如初如将冠时降盥辞主人降也凡荐出自东房
冠者拜受宾荅拜如初
郑注赞者筵于户西宾升揖冠者就筵乃酌冠者南面拜受宾授爵东面荅拜如醴礼也于宾荅拜赞者则亦荐之
冠者升筵坐左执爵右祭脯醢祭酒兴筵末坐啐酒降筵拜宾荅拜冠者奠爵于荐东立于筵西
郑注冠者立俟宾命宾揖之则就东序之筵
释曰不卒爵者从醴礼
彻荐爵筵尊不彻
郑注彻荐与爵者辟后加也不彻筵尊三加可相因由便也
加皮弁如初仪再醮摄酒其他皆如初
郑注摄犹整也整酒谓挠之今文摄爲聂
释曰挠搅益之示新也酒云摄明因前
加爵弁如初仪三醮有干肉折俎哜之其他如初北面取脯见于母
郑注干肉牲体之脯也折其体以爲俎哜尝之
若杀则特豚载合升离肺实于鼎设扃鼏
郑注特豚一豚也凡牲皆用左胖煮于镬曰亨在鼎曰升在俎曰载载合升者明亨与载皆合左右胖离割也割肺者使可祭也可哜也今文扃爲鈜古文鼏爲宻
释曰文曰豚小豕也周祭肺离割之不絶其中央少者食时乃絶以祭既又哜之是谓离肺一名举肺一名哜肺言举之以哜也扃所以扛鼎鼏覆之牲体在俎亦得升名下云肴升折俎少牢馈食礼云升羊载右胖是也周人尚右胖用左胖者葢异代之礼
始醮如初
郑注亦荐脯醢彻荐爵筵尊不彻矣
再醮两豆葵菹蠃醢两笾栗脯
郑注蠃醢螔蝓醢今文蠃爲蜗
三醮摄酒如再醮加俎哜之皆如初哜肺
郑注摄酒如再醮则再醮亦摄之矣加俎哜之哜当爲祭字之误也祭俎如初如祭脯醢
释曰上于再醮不言摄酒此言于三醮互相备也凡俎必祭而后哜故郑谓上哜字当爲祭如圭谓如初皆谓如不杀者也哜之如初如哜干肉折俎其所异者哜肺耳
卒醮取笾脯以降如初若孤子则父兄戒防
郑注父兄诸父诸兄
冠之日主人紒而迎宾拜揖让立于序端皆如冠主礼于阼
郑注冠主冠者亲父若宗兄也古文紒爲结今文礼作醴
释曰礼当从今文作醴醴重而醮轻孤子礼盛醴而不醮也且士之醴子无作礼字者
凡拜北面于阼阶上宾亦北面于西阶上荅拜
释曰大戴礼曰公冠自爲主迎宾揖升自阼立于席北既醴降自阼其余自爲主者其降也自西阶以异其余皆与公同也曽子问曰父没而冠则已冠扫地而祭于祢巳祭而见伯父叔父而后飨冠者飨冠者谓礼宾也
若杀则举鼎陈于门外直东塾北面
郑注子得申礼盛之父在有鼎不陈于门外
若庶子则冠于房外南面遂醮焉
郑注房外谓尊东也不于阼阶非代也不醮于客位成而不尊
释曰适子不醴则醮庶子醮而不醴醮三举而醴一酌以简爲贵也醮用酒而醴用醴以质爲贵也醮有折俎醴惟脯醢而已以少爲贵不尚味也适子冠与醮异处以变爲敬庶子冠而遂醮略之此适庶之辨也
冠者母不在则使人受脯于西阶下戒宾曰某有子某将加布于其首愿吾子之教之也
郑注吾子相亲之辞吾我也子男子之美称古文某爲谋
宾对曰某不敏恐不能共事以病吾子敢辞
郑注病犹辱也古文病爲秉
主人曰某犹愿吾子之终教之也宾对曰吾子重有命某敢不从
郑注敢不从许之辞
释曰此所谓一辞而许曰礼辞也
防曰某将加布于某之首【案此于字唐石经作于应从前后作于爲正】吾子将莅之敢防宾对曰某敢不夙兴
郑注莅临也今文无对
始加祝曰令月吉日始加元服
郑注令吉皆善也元首也
释曰服古音蒲北反下同
弃尔幼志顺尔成德寿考惟祺介尔景福
郑注尔女也既冠爲成德祺祥也介景皆大也因冠而戒且劝之女如是则有寿考之祥大女之大福也释曰古顺愼通用既冠责以爲人子爲人弟爲人臣爲人少者之礼皆成人之德也家语曰成王年十三而嗣立明年冠周公命祝雍祝王祝雍曰使王近于民逺于年啬于时惠于财亲贤而任能其颂曰令月吉日王始加元服去玉防志服衮职钦若昊天六合是式率尔祖考永永无极此周公之制也福古音拍逼反下同
再加曰吉月令辰乃申尔服
郑注辰子丑也申重也
敬尔威仪淑愼尔德睂寿万年永受胡福
郑注胡犹遐也逺也逺无穷古文眉作麋
三加曰以歳之正以月之令咸加尔服【案加原夲讹作服据唐石经改正】
郑注正犹善也咸皆也皆加女之三服谓缁布冠皮弁爵弁也
兄弟具在以成厥德
郑注厥其也【案今注疏本脱此三字】
黄耇无疆受天之庆
郑注黄黄发也耇冻棃也【案棃今注疏本作犂】皆寿徴也疆竟释曰黄髪发白而复黄也冻棃面似冻棃色也庆古音羌下同此辞正与令叶服与德叶疆与庆叶
醴辞曰甘醴惟厚嘉荐令芳
郑注嘉善也善荐谓脯醢芳香也
拜受祭之以定尔祥承天之休寿考不忘
郑注休美也【案今注疏本脱此三字】不忘长有令名
醮辞曰防酒既清嘉荐亶时
郑注亶诚也古文亶爲瘅
始加元服兄弟具来孝友时格永乃保之
郑注善父母爲孝善兄弟爲友时是也格致也永长也保安也行此乃能保之今文格爲嘏凡醮者不祝释曰醮者于醮乃有辞冠时不祝来古音力之反
再醮曰防酒既湑嘉荐伊脯
郑注湑清也伊惟也
乃申尔服礼仪有序祭此嘉爵承天之祜
郑注祜福也
三醮曰防酒令芳笾豆有楚
郑注防美也楚陈列之貌
释曰再醮彻始醮之笾豆而别荐三醮则因之惟加俎而已是以始醮再醮之辞皆云嘉荐三醮直云笾豆有楚也
咸加尔服肴升折俎
郑注肴升折俎亦谓豚【案此七字今注疏本在下受福无疆之下】
承天之庆受福无疆字辞曰礼仪既备令月吉日昭告尔字
郑注昭明也【案此三字今注疏本在下爰字孔嘉之下】
爰字孔嘉髦士攸宜
郑注爰于也孔甚也【案此六字今注疏本接上注昭明也之下】髦俊也攸所也【案此六字今注疏本在下永受保之之下】
释曰嘉古音姬与宜字叶
宜之于假永受保之曰伯某甫仲叔季惟其所当郑注于犹爲也假大也宜之是爲大矣【案此十三字今注疏本接上攸所也之下】伯仲叔季长幼之称甫是丈夫之美称孔子爲尼甫周大夫有嘉甫宋大夫有孔甫是其甫字或作父
释曰惟其所当者当其次则称之若次仲则曰仲某甫夏殷质次积于仲周文次积于叔二十曰伯某甫至五十则又舍其二十之字直以伯仲别之檀曰幼名冠字五十以伯仲死諡周道也假古音古隔句与甫叶之隔句与宜叶
屦夏用葛端黒屦青絇繶纯纯博寸
郑注屦者顺裳色端黒屦以裳爲正也絇之言拘也以爲行戒状如刀衣鼻在屦头繶缝中紃也纯縁也三者皆青博广也
素积白屦以魁柎之缁絇繶纯纯博寸
郑注魁蜃蛤柎注也
爵弁纁屦黒絇繶纯纯博寸
郑注爵弁屦以黒爲饰爵弁尊其屦饰以缋次释曰爵弁纁裳故纁屦画缋之事青与白白与黑与黄对方爲缋次青与赤赤与白白与黑黑与青比方爲绣次凡舄之饰如缋次屦之饰如绣次上黑屦以青爲饰白屦以缁爲饰如绣次也纁屦当以白爲饰而乃以缋次黑爲饰者尊爵弁故饰其屦与舄同复下曰舄禅下曰屦天子诸侯乃冕服用舄他服用屦爵弁服者冕服之次也三服见屦不同者屦同裳色礼例之常故皮弁以裳挈屦端屦一而裳三故舍裳而以衣挈屦冕服亦衣纁裳而用舄故爵弁以弁挈屦也
冬皮屦可也不屦繐屦
郑注繐屦丧屦也屦不灰治曰繐
释曰屦冬皮夏葛春宜从夏秋宜从冬魏人以葛屦履霜诗刺其褊丧服有繐衰知繐屦丧屦也曽子问曰如将冠子而未及期日而有齐衰大功之丧则因丧服而冠除丧不改冠杂记曰以丧冠者虽三年之丧可也大功之末可以冠子可以嫁子父小功之末可以冠子可以嫁子可以取妇已虽小功既卒哭可以冠取妻下殇之小功则不可
记冠义始冠缁布之冠也大古冠布齐则缁之其緌也孔子曰吾未之闻也冠而敝之可也
郑注大古唐虞以上緌缨饰未之闻大古质葢亦无饰【案今注疏本脱葢亦二字】重古始冠冠其齐冠白布冠今之丧冠是也
释曰杂记曰大白冠缁布之冠皆不緌大白即大古白布冠也玉藻曰始冠缁布冠自诸侯下达冠而敝之可也缁布冠缋緌诸侯之冠也缁布冠士以上冠而敝弃之庶人则常服之诗云彼都人士台笠缁撮是也撮谓其制小仅可撮其紒也凡记皆补经所不备者盖当时所记亦或后世追记之
适子冠于阼以着代也醮于客位加有成也【案此二于字唐石经竝作于应从前后作于爲正】
郑注醮夏殷之礼每加于阼阶醮之于客位所以尊敬之成其爲人也【案今注疏本脱此二十五字】
释曰客位户西也户西者尊处凡宾皆位于此故谓之客位
三加弥尊谕其志也
郑注弥犹益也冠服后加益尊谕其志者欲其德之进也【案今注疏本脱此二十字】
冠而字之敬其名也
郑注名者质所受于父母冠成人益文故敬之也今文无之【案今注疏本脱也字及今文无之四字】
委貌周道也章甫殷道也毋追夏后氏之道也
郑注委犹安也【案此句之上今注疏本有或谓委貌爲冠七字乃后人误以仪礼经通解之文窜入于此】言所以安正容貌章明也殷质言以表名丈夫也甫或爲父今文爲斧母发声也追犹堆也夏后氏质以其形名之三冠皆所服以行道也其制之异同未之闻
周弁殷冔夏收
郑注弁名出于槃槃大也言所以自光大也冔名出于幠幠覆也言所以自覆饰也收言所以收敛髪也【案此下今注疏本有齐所服而祭也六字亦后人误以经通解之文窜入于此】其制之异亦未闻【案今注疏本脱亦字】
三王共皮弁素积
郑注质不变
释曰歴记此者缁布冠始加皮弁再加周弁三加后言皮弁者见此先代之冠百王同之委貌即易服服冠者也
无大夫冠礼而有其昬礼古者五十而后爵何大夫冠礼之有
郑注据时有未冠而命爲大夫者周之初礼年未五十而有贤才者试以大夫之事犹服士服行士礼二十而冠急成人也五十乃爵重官人也大夫或时改取【案今本作娶】有昬礼是也
释曰丧服大夫爲昆弟之长殇小功大夫有兄殇是未二十而试爲大夫也已爲大夫则冠矣所谓大夫冠而不爲殇也虽早冠亦行士礼而冠无大夫冠礼也记之时有之非也
公侯之有冠礼也夏之末造也
郑注造作也自夏初已上诸侯虽父死子继年未满五十者亦服士服行士礼五十乃命也至其衰末上下相乱篡弑所由生故作公侯冠礼以正君臣也坊记曰君不与同姓同车与异姓同车不同服示民不嫌也以此坊民民犹得同姓以弑其君也【案也今本作者】释曰家语曰古者王世子虽幼其即位则尊爲人君人君治成人之事者何冠之有然则诸侯之冠异天子与曰君薨而世子主丧是亦冠也已人君无所殊也诸侯之有冠礼也夏之末造也有自来矣今无讥焉春秋曰晋侯以鲁公宴于河上问公年曰十二年矣可以冠矣公还及卫冠于成公之庿假钟磬焉书曰王与大夫尽弁以啓金縢之书説者以爲成王时年十五则天子诸侯不必二十而冠也大戴礼曰公冠四加冕天子儗焉或曰四当爲三当爲衮字之误
天子之元子犹士也天下无生而贵者也
郑注元子世子也无生而贵皆由下升
释曰此明天子元子亦依士礼而冠也大戴礼曰太子与庶子冠礼与士同其飨宾也皆同
继世以立诸侯象贤也
郑注象法也爲子孙能法先祖之贤故使之继世也释曰古者四民世事士之子常爲士【案此下原本缺】
以官爵人德之杀也
郑注杀犹衰也德大者爵以大官德小者爵以小官
死而諡今也古者生无爵死无諡
郑注今谓周衰记之时也古谓殷殷士生不爲爵死不爲諡周制以士爲爵死犹不爲諡耳下大夫也今记之时士死则諡之非也諡之由鲁庄公始也

[book_title]卷二 士昬礼第二
钦定四库全书
仪礼集释卷二　　　　宋　李如圭　撰
士昬礼第二
郑目録云士娶妻之礼以昬爲期因而名焉必以昬者阳往而隂来日入三商爲昬昬礼于五礼属嘉礼大小戴及别録北皆第二
昏礼下达纳采用鴈
郑注达通也【案通下今注疏本有达字】将欲与彼合昬姻必先使媒氏下通其言女氏许之乃后使人纳其采择之礼用鴈爲挚者取其顺阴阳往来【案此十二字今注疏本在皆所以养亷耻句下又用鴈上有纳采而三字】诗云取妻如之何匪媒不得昬必由媒交接设绍介皆所以养亷耻
释曰【案此下原本缺】
主人筵于户西西上右几
郑注主人女父也筵爲神布席也户西者尊处将以先祖之遗体许人故受其礼于祢庿也【案今注疏本无也字】席西上右设几神不统于人席有首尾
释曰席西上【案此下原本缺】
使者端至
郑注使者夫家之属若羣吏使往来者端士莫夕之服又服以事其庿有司缁裳
释曰属谓君命之士吏谓府史也使者于主人庿中行事故亦服端缁裳即裳据上士而言冠礼云有司如主人服使者所吏反后使者奉使皆同
摈者出请事入告
郑注摈者有司佐礼者请犹问也礼不必事虽知犹问之重慎也
主人如宾服迎于门外再拜宾不荅拜揖入
郑注门外大门外不荅拜者奉使不敢当其盛礼释曰聘賔不荅拜言辟此不言辟者士卑无君臣礼
至于庿门【案此句庿字唐石经作庙应从前后作庿爲正】揖入三揖至于阶三让
郑注入三揖者至内霤将曲揖既曲北面揖当碑揖释曰内霤门内霤也霤屋檐滴处
主人以宾升西面宾升西阶当阿东面致命主人阼阶上北面再拜
郑注阿栋也入堂深示亲亲今文阿爲庪
释曰士之庿五架中脊爲栋栋北之架下当室户栋南之架爲南之架爲庪凡宾皆当此深入当栋示亲亲也居委居绮二反
授于楹间南面
郑注授于楹间明爲合好其节同也南面竝授也释曰楹柱也堂上有两楹楹间堂东西之中也凡敌者授受于楹间聘礼受玉于中堂与东楹之间中堂者堂南北之中入之北而未及栋也东楹之间君行一臣行二也此昬礼使者与主人亦非敌而授于楹间者明合好故令其逺近之节同宾主俱南面
宾降出主人降授老鴈
郑注老羣吏之尊者
释曰犹公卿大夫之室老也宾出庿门主人授鴈立待后事
摈者出请
郑注不必宾之事有无
宾执鴈请问名主人许宾入授如初礼
郑注问名者将归卜其吉凶古文礼为醴
摈者出请宾告事毕入告出请醴宾
郑注此醴亦当为礼礼宾者欲厚之
賔礼辞许
郑注礼辞一辞
主人彻几改筵东上侧尊甒醴于房中
郑注彻几改筵者乡为神今爲人侧尊亦言无酒侧尊于房中亦有篚有笾豆如冠礼之设
主人迎宾于庿门外【案庿字从唐石经】揖让如初升主人北面再拜宾西阶上北面荅拜主人拂几授校拜送宾以几辟北面设于坐左之西阶上荅拜
郑注拂拭也拭几者尊宾新之也校几足辟逡遁【案原本讹作廵张淳云仪礼逡遁字凡十一释文皆作遁】古文校爲技【案今注疏本讹作枝】释曰北面拜拜宾至也以几辟者宾卑也凡受几皆横受之及其设皆旋几纵执乃设之
赞者酌醴加角柶面叶出于房
赞佐也佐主人酌事也赞者亦洗酌加角柶覆之如冠礼矣出房南面待主人捂受【案捂原本及今注疏本竝作迎张淳引释文捂授吾故反又引既夕礼若无器则捂授之注曰谓对相授可证注文本捂字后人改为迎今订正】古文叶作擖
主人受醴面枋筵前西北面宾拜受醴复位主人阼阶上拜送
郑注主人西北面疑立待宾即筵也宾复位于西阶上北面明相尊敬此筵不主爲饮食起
赞者荐脯醢
郑注荐进
宾即筵坐左执觯祭脯醢以柶祭醴三西阶上北面坐啐醴建柶兴坐奠觯遂拜主人荅拜
郑注即就也左执觯则祭以右手也凡祭于脯醢之豆间必所爲祭者谦敬示有所先也啐尝也尝之者成主人意建犹扱也兴起也奠停也
释曰公食大夫豆多者祭于上豆之间知凡祭皆于笾豆之间也
宾即筵奠于荐左降筵北面坐取脯主人辞
郑注荐左笾豆之东降下也自取脯者尊主人之赐将归执以反命辞者辞其亲彻
宾降授人脯出主人送于门外再拜
郑注人谓使者从者授于阶下西面然后出去
纳吉用鴈如纳采礼
郑注归卜于庿得吉兆复使使者往告昬姻之事于是定
纳徴纁束帛俪皮如纳吉礼
郑注徴成也使使者纳币以成昬礼用纁者象阴阳傋也束帛十端也周礼曰凡嫁子取妻入币纯帛无过五两俪两也执束帛以致命两皮爲庭实皮鹿皮今文纁皆作熏
释曰杂记曰纳币一束束五两两五寻两两端也每端二丈两端相向卷之爲一两五两三纁二象阳奇隂偶也诸侯加以大璋天子加以谷圭庶人则用缁帛无纁用缁者妇人隂也纳徴用币故又谓之纳币何休曰纁取其顺天地俪皮者鹿皮所以重古凡陈于庭者曰庭实
请期用鴈主人辞宾许告期如纳徴礼
郑注主人辞者阳倡隂和期日宜由夫家来也夫家必先卜之得吉日乃使使者往辞即告之
期初昬陈三鼎于寝门外东方北面北上其实特豚合升去蹄举肺脊二祭肺二鱼十有四腊一肫髀不升皆饪设扃鼏
郑注期取妻之日鼎三者升豚鱼腊也寝壻之室也北面乡内也特犹一也合升【案原本脱此二字据今注疏本补】合左右胖升于鼎也去蹄蹄甲不用也举肺脊者食时所先举也肺者气之主也周人尚焉脊者体之正也食时即祭之饭必举之贵之也每皆二者夫妇各一耳凡鱼之正十五而鼎减一爲十四者欲其敌偶也腊腊也肫或作纯纯全也凡腊用全髀不升者近窍贱也饪孰也扃所以扛鼎鼏覆之古文纯爲钧髀爲脾今文扃作鼏皆作宻
释曰特牲馈食礼陈鼎当门重昬礼摄盛故如少牢礼陈鼎东方也合升者夫妇各一胖所谓共牢也去蹄谓其践地秽恶也肺有二其一举肺离割之使食时可祭可哜又名离肺哜肺其一祭肺刌切之以祭又名刌肺切肺祭时二肺俱有生人食惟有举肺此具二肺者鬼神隂阳也祭用鱼十有五此亦因之而减其一生人之鱼数则异乎此凡牲止用一胖腊则左右体胁相配故得纯名少牢礼腊用麋知士腊而已曲礼曰曰明视徐説文曰鼏以木横贯鼎耳举之即易玉也
设洗于阼阶东南
郑注洗所以承盥洗之器弃水者
馔于房中醯酱二豆菹醢四豆兼巾之黍稷四敦皆葢郑注醯酱者以醯和酱生人尚防味兼巾之者六豆共巾也巾爲御尘葢爲尚温周礼曰食齐视春时释曰酱以醯和之故名醯酱下经直言酱也惟公食大夫及此礼有醯酱
大羮湇在爨
郑注大羮湇煮肉汁也大古之羮无盐菜爨火上周礼曰羮齐视夏时今文湇皆作汁
释曰湇汁也郊特牲大羮不和后王更有铏羮致以五味犹存大羮不忘古也羮尚故设时乃取之于爨大羮竝如字
尊于室中北墉下有禁酒在西绤幂【案幂今注疏本讹作幂考周礼幂人以疏布巾幂八尊説文作幎云周礼有幎人是幂即幎字之变体】加勺皆南枋郑注墉墙也禁所以甒者酒不忘古也绤麤葛今文枋作柄
尊于房户之东无酒篚在南实四爵合
郑注无酒者略之也夫妇酌于内尊其余酌于外尊合破匏也四爵两凡六爲夫妇各三酳一升曰爵
释曰外尊无幂以尊厌卑也燕礼方圜壶亦无幂郊特牲曰共牢而食同尊卑也器用陶匏尚礼然也三王作牢用陶匏大古礼器大古无共牢之礼三王作之而用大古之器重夫妇之始也
主人爵弁纁裳缁袉【案袉唐石经及各本竝讹作袘今据説文改正】从者毕端乘墨车从车二乘执烛前马
郑注主人壻也壻爲妇主爵弁而纁裳冕之次大夫已上亲迎冕服冕服迎者鬼神之鬼神之者所以重之亲之纁裳者衣缁衣不言衣与带而言袉者空其文明其与袉俱用缁袉为縁袉之言施以缁縁裳象阳气下施从者有司也乘贰车【案贰各本讹作二今据疏文改正】从行者也毕犹皆也墨车漆车士而乘墨车摄盛也执烛前马使徒役持炬火居前炤道
释曰郊特牲曰冕斋戒鬼神阴阳也言敬此夫妇之道如事鬼神也凡昬各用其上服五冕色俱故谓之冕爵弁则士服之上也杂记曰士弁而亲迎巾车职曰大夫乘墨车士乘栈车栈车漆而不革挽墨车革鞔而漆之大夫有贰车士无贰车此有之者亦摄盛
妇车亦如之有裧
郑注亦如之者车同等士妻之车夫家共之大夫已上嫁女则自以车送之裧车裳帏周礼谓之容车有容则固有葢
释曰春秋宣五年秋齐高固来逆叔姬冬高固及叔姬来反马反马者留其车也留车妻之道反马壻之义此大夫已上自以其车送女也诗曰渐车帷裳
至于门外
郑注妇家大门之外
主人筵于户西西上右几
郑注主人女父也筵爲神布席
释曰凡逆者皆受女于庿春秋楚公子围娶于郑公孙段氏郑人请墠听命围不可郑人曰其敢爱丰氏之祧又曰围布几筵告于庄共之庿而来则来逆者亦告庙曲礼曰齐戒以告鬼神
女次纯衣纁袡立于房中南面
郑注次首饰也今时髲也周礼追师掌爲副编次纯衣丝衣女从者毕袗则此衣亦矣【案原本脱衣字摢疏文补正】袡亦縁也袡之言任也以纁缘其衣象阴气上任也凡妇人不常施袡之衣盛昬礼爲此服防大记曰复衣不以袡明非常
释曰次次第髪长短爲之少牢馈食礼所谓主妇髲鬄也女亦纚笄命妇衣褖衣者服次纯衣褖衣也褖衣色黒士妻助祭之服盛昬礼故服之不言裳者妇人之服连衣裳
姆纚笄宵衣在其右
郑注姆妇人年五十无子出而不复嫁能以妇道教人者若今时乳母矣【案今注疏本脱矣字】纚縚发笄今时簪也纚亦广充幅长六尺宵读为诗素以朱绡之绡鲁诗以绡为绮属也姆亦衣以绡爲领因以爲名且相别耳姆在女右当诏以妇礼
女从者毕袗纚笄被顈黼在其后
郑注女从者谓侄娣也诗云【案今注疏本脱云字】诸娣从之祁祁如云袗同也同者上下皆【案此下今注防有也字】顈襌也诗云素衣朱襮尔雅云黼领谓之襮周礼曰白与黒谓之黼天子诸侯后夫人狄衣卿大夫之妻刺黼以爲领如今偃领矣士妻始嫁施襌黼于领上假盛饰耳言被明非常服
主人端迎于门外西面再拜宾东面荅拜
郑注宾壻
主人揖入宾执鴈从至于庿门【案庿各本作庙据唐石经改正】揖入三揖至于阶三譲主人升西面宾升北面奠鴈再拜稽首降出妇从降自西阶主人不降送
郑注宾升奠鴈拜主人不荅明主为授女耳主人不降送礼不参
释曰宾奠挚而拜稽首壻有子道也
壻御妇车授绥姆辞不受
郑注壻御者亲而下之绥所以引升车者【案此下今注疏本有曲礼曰三字据疏释下二语云曲礼文则注无曲礼曰可知】仆人之礼必授人绥释曰郊特牲曰壻亲御授绥亲之也亲之也者亲之也
妇乘以几姆加景乃驱御者代
郑注乘以几者尚安舒也景之制盖如明衣加之以为行道御尘令衣鲜明也景亦明也驱行也行轮三周【案行下今注疏本有车字】御者乃代壻今文景作幜
释曰乘以几谓登车时也曲礼曰尸乘必以几诗云衣锦褧衣裳锦褧裳以锦爲衣裳而上加襌縠庶人妻之嫁服也硕人诗亦云衣锦褧衣庶人卑不嫌与国君夫人同士妻纯衣加明衣非爲其文大着爲御风尘耳
壻乘其车先俟于门外
郑注壻车在大门外乘之先者道之也男率女女从男夫妇刚柔之义自此始也俟待也门外壻家大门外
妇至主人揖妇以入及寝门揖入升自西阶媵席于奥【案媵下各本衍布字张淳引释文云媵席中无布字】夫入于室即席妇尊西南面媵御沃盥交
郑注升自西阶道妇入也媵送也谓女从者也御当爲讶讶迎也谓壻从者也媵沃壻盥于南洗御沃妇盥于北洗夫妇始接情有亷耻媵御交道其志释曰诗云好人提提宛然左辟好人爲容好者左辟辟而左不敢当尊葢壻揖妇入之时也室中西南隅谓之与壻爲主先就席妇席未设也沃盥沃水以盥手也春秋外曰秦伯归晋公子女五人公子使奉匜沃盥
赞者彻尊幂举者盥出除鼏举鼎入陈于阼阶南西面北上朼俎从设【案朼各本作匕下同张淳云释文朼必履反后士防礼乃朼载乂曰朼者特牲馈食乃朼有司朼羊朼豕鱼字皆从木少牢馈食长朼古文作匕郑氏亦改爲朼】
郑注执朼者执俎者从鼎而入设之朼所以别出牲体也俎所以载也
北面载执而俟
郑注执俎而立俟豆先设
朼者逆退复位于门东北面西上
郑注执朼者事毕逆退由便至此乃着其位略贱也释曰逆退后入者先退也
赞者设酱于席前菹醢在其北俎入设于豆东鱼次腊特于俎北
郑注豆东菹醢之东
释曰酱爲本先设之而居右以右手取之便也俎豚俎也俎以牲体爲主故豚俎专得俎名鱼次者次在俎东
赞设黍于酱东稷在其东设湇于酱南
郑注要方也
释曰豆东豚鱼酱东黍稷取其方故特腊而设湇于酱南
设对酱于东
郑注对酱妇酱也设之当特俎
释曰席前酱右而腊左奥席之左当对席之右故对酱当奥腊也
菹醢在其南北上设黍于腊北其西稷设湇于酱北御布对席赞启防却于敦南对敦于北
郑注启也今文启作开古文却爲绤
释曰菹醢北上醢在菹南各上其右也俎亦设于豆西鱼次腊特于俎南乃设黍于酱西曰腊北者以其次腊设之其实在俎北也防敦葢也却仰也仰之于地
赞告具揖妇即对筵皆坐皆祭祭荐黍稷肺
郑注赞者西面告具也壻揖妇使即席荐菹醢释曰肺祭肺也
赞尔黍授肺脊皆食以湇酱皆祭举食举也
郑注尔移也移置席上便其食也皆食食黍也以用也用者谓啜湇酱【案今注疏本作谓用口啜湇用指酱疏内举注文亦有用口用指四字皆校书是者所増观集释复解字云以指之可证】古文黍作稷
释曰肺脊举肺脊也以其举之以祭以食故又名此肺脊爲举以指之
三饭卒食
郑注卒已也同牢示亲不主爲食起三饭而成礼也
赞洗酌酌酳主人主人拜受赞户内北面荅拜酳妇亦如之皆祭
郑注酳漱也酳之言演也安也漱所以絜口【案絜今注疏本作洁古本皆作絜后同】且演安其所食酳酌内尊
赞以肝从皆振祭哜肝皆实于菹豆
郑注肝肝炙也饮酒宜有肴以安之
释曰振祭以肝擩盐中振之乃祭也士虞礼曰宾长以肝从实于俎缩右盐言实不言加异于祭礼
卒爵皆拜赞荅拜受爵再酳如初无从三酳用卺亦如之
郑注亦无从也【案经文卒爵皆拜下今注疏本有妇拜见上篇见母章此篇妇见奠菜一章及内则女拜尚右手凡二十四字乃后人误以仪礼经通解之文窜入于此】
释曰昬义曰昬礼纳采问名纳吉纳征请期皆主人筵几于庿而拜迎于门外入揖让而升听命于庿所以敬慎重正昬礼也父亲醮子而命之迎男先于女也子承命以迎主人筵几于庿而拜迎于门外壻执鴈入揖让升堂再拜奠鴈葢亲受之于父母也降出御妇车而壻授绥御轮三周先俟于门外妇至壻揖妇以入共牢而食合卺而酳所以合体同尊卑以亲之也敬慎重正而后亲之礼之大体而所以成男女之别而立夫妇之义也
赞洗爵酌于外尊【案于下各本衍户字据前尊于室中北墉下是爲内尊尊于房户之东是爲外尊注止称爲内尊外尊此处疏云乃酌外尊亦无户字今刚正】入户西北面奠爵拜皆荅拜坐祭卒爵拜皆荅拜兴
郑注赞酌者自酢也
主人出妇复位
郑注复尊西南面之位
乃彻于房中如设于室尊否
郑注彻室中之设于房中爲媵御馂之彻尊不设有外尊也
主人説服于房媵受妇说服于室御受姆授巾
郑注巾所以自絜清今文説皆作税【案今注疏本无皆字】
御衽于奥媵衽良席在东皆有枕北止
郑注衽卧席也妇人称夫曰良孟子曰将见良人之所之【案见释文作覸云今本亦作见】止足也古文止作趾
主人入亲説妇之缨
郑注入者从房还入室也妇人十五许嫁笄而礼之因着缨明有系也葢以五采爲之其制未闻
释曰曲礼曰女子许嫁缨与内则未冠笄者衿缨之缨异
烛出
郑注昬礼毕将卧息
媵馂主人之余御馂妇余赞酌外尊酳之
郑注外尊房户外之东尊
媵侍于户外呼则闻
郑注爲尊者有所徴求今文侍作待
夙兴妇沐浴纚筓宵衣以俟见
郑注夙早也昬明日之晨兴起也俟待也待见于舅姑寝门之外古者命士已上年十五父子异宫释曰纚筓宵衣士妻服也特牲馈食礼主妇纚筓宵衣
质明赞见妇于舅姑席于阼舅即席席于房外南面姑即席
郑注质平也房外房户外之西古文舅作咎【案舅下今注疏本有皆字】
妇执笲栗自门入升自西阶进拜奠于席
郑注笲竹器而衣者【案而今注疏本讹作有】其形盖如今之筥□芦矣【案□芦今注疏本作籚】进拜者进东面乃拜奠之者舅尊不敢授也
舅坐抚之兴荅拜妇还又拜
郑注还又拜者还于先拜处拜妇人与丈夫爲礼则侠拜
降阶受笲腶脩【案腶释文作段云本又作腶同唐石经讹作□】升进北面拜奠于席姑坐举以兴拜授人
郑注人有司姑执笲以起荅妇拜授有司彻之舅则宰彻之
释曰姑举之若亲受之然枣栗义取早自谨敬腶脩取断断自脩正公羊曰妇见用枣栗云乎腶脩云乎杂记曰【案此下原本缺】
赞醴妇
郑注醴当爲礼赞礼妇者以其妇道新成亲厚之
席于户牖间
郑注室户西牖东南面位
侧尊甒醴于房中妇疑立于席西
郑注疑正立自定之貌
赞者酌醴加柶面枋出房席前北面妇东面拜受赞西阶上北面拜送妇又拜荐脯醢
郑注妇东面拜赞北面荅之变于丈夫始冠成人之礼
释曰始冠者南面受醴以向宾宾东面荅拜此舅姑在东故妇东面拜受也又拜者侠拜醴赞酌赞授故面枋也
妇升席左执觯右祭脯醢以柶祭醴三降席东面坐啐醴建柶兴拜赞荅拜妇又拜奠于荐东北面坐取脯降出授人于门外
郑注奠于荐东升席奠之取脯降出授人亲彻且荣得礼人谓妇氏人
舅姑入于室妇盥馈
郑注馈者妇道既成成以孝养
特豚合升侧载无鱼腊无稷竝南上其他如取女礼郑注侧载者右胖载之舅俎左胖载之姑俎异尊卑竝南上者舅姑共席于奥其各以南爲上其他谓酱湇菹醢女谓妇也如取妇礼同牢时今文竝当作并【案今注疏本无今文二字似后人因下当字遂删此二字耳当字应是衍文】
妇赞成祭卒食一酳无从
郑注赞成祭者授处之今文无成也
席于北墉下
郑注墉墙也【案今注疏本脱此三字】室中北墙下
妇彻设席前如初西上妇馂舅辞易酱
郑注妇馂者即席将馂也辞易酱者嫌淬污
释曰【案此下原本缺】
妇馂姑之御赞祭豆黍肺举肺脊乃食卒姑酳之妇拜受姑拜送坐祭卒爵姑受奠之
郑注奠之【案今注疏本脱此二字】奠于篚
释曰不馂舅余者舅尊嫌相防郊特牲曰舅姑卒食妇馂余私之也
妇彻于房中媵御馂姑酳之虽无娣媵先于是与始饭之错
郑注古者嫁女必侄娣从【案从下今注疏衍之字】谓之媵侄兄之子娣女弟也娣尊侄卑若或无娣犹先媵客之也始饭谓舅姑错者媵馂舅余御馂姑余也古文始爲姑
释曰媵先先于御也
舅姑共飨妇以一献之礼舅洗于南洗姑洗于北洗奠酬
郑注以酒食劳人曰飨南洗在庭北洗在北堂设两洗者献酬酢以絜清爲敬奠酬者明正礼成不复举凡酬酒皆奠于荐左不举其燕则更使人举爵释曰舅献姑酬共成一献也
舅姑先降自西阶妇降自阼阶
郑注授之室使爲主明代己
释曰昬义曰夙兴妇沐浴以俟见质明赞见妇于舅姑妇执笲枣栗腶脩以见赞【案此下原本缺】
归妇俎于妇氏人
郑注言俎则飨礼有牲矣妇氏人丈夫送妇者使有司归以妇俎当以反命于女之父母明其得礼
舅飨送者以一献之礼酬以束锦
郑注送者女家有司也爵至酬宾又从之以束锦所以相厚古文锦皆爲帛【案今注疏本云皆作帛】
姑飨妇人送者酬以束锦
郑注妇人送者隶子弟之妻妾凡飨速之
释曰士卑无臣自以其子弟爲仆隶春秋曰士有隶子弟速者就其馆召之
若异则赠丈夫送者以束锦
郑注赠送也就宾馆
释曰聘宾去至郊而赠知此亦就其馆也古者大夫不外娶嫌外交士卑不嫌故有异送者
若舅姑既没则妇入三月乃奠菜
郑注没终也奠菜者以篚祭菜也葢用堇
释曰三月天气变妇道成庿见犹舅姑存时之盥馈堇葢亦取谨敬之义内则有堇荁音谨
席于庿奥东面右几席于北方南面
郑注庿考妣之庿北方墉下
释曰祭设同几精气合庿见象生时故别席也
祝盥妇盥于门外妇执笲菜祝帅妇以入祝告称妇之姓曰某氏来妇致奠嘉菜于皇舅某子
郑注帅道也入入室也某氏者齐女则曰姜氏鲁女则曰姬氏来妇【案妇原本及今注疏木竝讹作归摢宋本改正】言来爲妇嘉美也皇君也
释曰盥于门外犹沐浴俟见也
妇拜扱地坐奠菜于几东席上还又拜如初
郑注扱地手至地也妇人扱地犹男子稽首
释曰皆拜之重者几东东字疑
妇降堂取笲菜入祝曰某氏来妇敢告于皇姑某氏奠菜于席如初礼
郑注降堂阶上也室事交乎户今降堂者敬也于姑言敢告舅尊于姑
妇出祝阖牖戸
郑注凡庿无事则闭之
老醴妇于房中南面如舅姑醴妇之礼
郑注因于庿见礼之
壻飨妇送者丈夫妇人如舅姑飨礼记士昬礼凡行事必用昬昕受诸祢庿辞无不腆无辱
郑注用昕使者用昬壻也【案此下今注疏本有壻悉讣反从士从胥俗作婿女之夫凡十四字乃释文前壻之二字下音义误入于此】腆善也宾不称币不善主人不谢来辱
释曰【案此下原本缺】
挚不用死皮帛必可制
郑注挚鴈也皮帛俪皮束帛也
释曰士挚用死雉故明之皮帛必可制爲衣物亦告以直信之义
腊必用鲜鱼用鲋必殽全
郑注殽全者不餧败【案餧今注疏本作馁説文有餧无馁云餧饥也一曰鱼败曰餧张参五经文字云经典相承别作馁为饥馁字以此字爲餧饷之餧字书无文可证馁字古人所无】不剥伤
释曰用鲜贵新也鼎九者腊乃有鲜用鲋殽全者取相衣附全节之义
女子许嫁筓而醴之称字
郑注许嫁已受纳徴礼也筓女之礼犹冠男也使主妇女宾执其礼
祖庿未毁教于公宫三月若祖庿已毁则教于宗室郑注祖庿女高祖爲君者之庿也以有缌麻之亲就尊者之宫教以妇德妇言妇容妇功宗室大宗之家
问名主人受鴈还西面对宾受命乃降
郑注受鴈于两楹间南面还于阼阶上对宾以女名
祭醴始扱壹祭【案壹今注疏本作一唐石经亦作壹】及扱再祭宾右取脯左奉之乃归执以反命
郑注反命谓使者问名纳吉纳徴请期还报于壻父
纳徴执皮摄之内文兼执足左首随入西上参分庭一在南
郑注摄犹辟也兼执足者左手执前两足右手执后两足左首象生曲礼曰执禽者左首随入爲门中阸狭西上中庭位并
释曰内文者足向上兼执之掩其文在内也随入室中庭乃竝立北面
宾致命释外足见文主人受币士受皮者自东出于后自左受遂坐摄皮逆退适东壁
郑注宾致命主人受币庭实所用爲节士谓若中士下士不命者以主人为官长自由也
释曰外足足之逺身者士【案此下原本有缺文】来出于执皮者之后由其左北面受之后者先反而东不命之士官长所自辟除府史之属
父醴女而俟迎者母南面于房外
郑注女既次纯衣父醴之于房中南面葢母荐焉重昬礼也女奠爵于荐东立于位而俟壻壻至父出使摈者请事母出南面房外示亲授壻且当戒女也
女出于母左父西面戒之必有正焉若衣若筓母戒诸西阶上不降
郑注必有正焉者以托戒使勿忘【案戒下今注疏本衍之字】释曰衣筓当在身见衣筓【案此下原本缺】
妇乘以几从者二人坐持几相对
郑注持几者重慎之
释曰登车以几若王后之履石
妇入寝门赞者彻尊幂酌酒三属于尊弃余水于堂下阶间加勺
郑注属注也酒涚水贵新昬礼又贵新故事至乃取之三注于尊中
笲缁被纁里加于桥舅荅拜宰彻笲
郑注被表也笲有衣者妇见舅姑以饰爲敬桥所以庪笲其制未闻今文桥爲镐
妇席荐于房
郑注醴妇飨妇之席荐也
飨妇姑荐焉
郑注舅姑共飨妇舅献爵姑荐脯醢
妇洗在北堂直室东隅篚在东北面盥
郑注洗在北堂所谓北洗北堂房中半以北洗南北直室东隅东西直房户与隅间
释曰【案此下原本缺】
妇酢舅更爵自荐
郑注更爵男女不相因也
不敢辞洗舅降则辟于房不敢拜洗
郑注不敢与尊者爲礼
凡妇人相飨无降
郑注姑飨妇人送者于房无降者以北洗篚在上
妇入三月然后祭行
郑注入夫之室三月之后于祭乃行谓助祭也释曰妇人之从君子岂以爲必得当之哉见礼则进不见礼则退故嫁者三月而后庿见祭行祭行而后反马也诗曰未见君子忧心忡忡亦既见止亦既觏止我心则降
庶妇则使人醮之妇不馈
郑注庶妇庶子之妇也使人醮之不飨也酒不酬酢曰醮亦有脯醢适妇酌之以醴尊之庶妇酌之以酒卑之其仪则同不馈者共养统于适也
释曰适妇赞醴之庶妇亦使人醮之适妇馈舅姑舅姑飨妇庶妇不馈不飨
昬辞曰吾子有恵贶室某也
郑注昬辞摈者请事告之辞吾子谓女父也称有恵明下达贶赐也室犹妻也子谓公冶长可妻也某壻名
某有先人之礼使某也请纳采
郑注某壻父名也某也使名也
对曰某之子憃愚又弗能教吾子命之某不敢辞郑注对曰者摈出纳宾之辞某女父名也吾子谓使者今文弗爲不无能字【案今文今注疏本作古文】
致命曰敢纳采问名曰某既受命将加诸卜敢请女爲谁氏
郑注某使者名也谁氏者谦也不必其主人之女
对曰吾子有命且以傋数而择之某不敢辞
郑注卒曰某氏不记之者明爲主人之女
醴曰子爲事故至于某之室某有先人之礼请醴从者郑注言从者谦不敢斥也今文于爲于
对曰【案原本脱此二字据唐石经及今注疏本补】某既得将事矣敢辞郑注将行
先人之礼敢固以请
郑注主人辞固如故
某辞不得命敢不从也
郑注宾辞也不得命者不得许已之命【案许今注疏本讹作辞】
纳吉曰吾子有贶命某加诸卜占曰吉使某也敢告郑注贶赐也赐命谓许以女名也某壻父名
对曰某之子不教惟恐弗堪子有吉我与在某不敢辞郑注与犹兼也古文与爲豫
纳徴曰吾子有嘉命贶室某也某有先人之礼俪皮束帛使某也请纳徴致命曰某敢纳徴对曰吾子顺先典贶某重礼某不敢辞敢不承命【案原本脱此四字据唐石经及今注疏本补】郑注典常也法也
请期曰吾子有赐命某既申受命矣惟是三族之不虞使某也请吉日
郑注三族谓父昆弟已昆弟子昆弟虞度也不亿度谓卒有死防此三族者己及子皆爲服期期服则逾年欲及今之吉也杂记曰大功之末可以冠子嫁子
对曰某既前受命矣惟命是听
郑注前受命者申前事也
曰某命某听命于吾子
郑注曰某壻父名也
对曰某固惟命是听使者曰某使某受命吾子不许某敢不告期曰某日
郑注某吉日之甲乙
对曰某敢不敬须
郑注须待【案此下今注疏本有也字】
凡使者归反命曰某既得将事矣敢以礼告
郑注告礼所执脯【案此注今注疏本在下主人曰闻命矣之下】
主人曰闻命矣父醮子
郑注子壻【案此下今注疏本有也字敖继公集説又有醮之礼如冠醮与其异者于寝耳凡十三字考春秋公羊隠公元年春王正月疏引郑注昬义醮之礼如冠醮与不引士昬礼可证仪礼中夲无此注敖氏取礼记注入于此耳】
释曰醴重而醮轻女以从人爲重故父醴【案此下原本缺】
命之曰【案唐石经亦作命之曰今注疏本之下衍辞字】往迎尔相承我宗事郑注相助也宗事宗庿之事
勖帅以敬先妣之嗣若则有常
郑注勖勉也若犹女也勉帅道妇【案各本皆讹作勉帅妇道张淳引释文上帅道之注云下帅道同下帅道谓此句也可证古本乃勉帅道妇】以敬其爲先妣之嗣女之行则当有常深戒之诗云大似嗣徽音【案此注今注疏本在下不敢忘命句之下】
释曰易【案此下原本缺】
子曰诺惟恐弗堪不敢忘命
释曰荀子曰亲迎之礼父南乡而立子北面而跪醮而命之往迎尔相成我宗事勖率以敬先妣之嗣若则有常子曰诺惟恐不能敢防命矣
宾至摈者请对曰吾子命某以兹初昬使某将请承命郑注宾壻也命某某壻父名兹此也将行也使某行昬礼来迎【案此注今注疏本在下某固敬具以须句之下】
对曰某固敬具以须父送女命之曰戒之敬之夙夜毋违命
郑注夙早也早夜卧命舅姑之教命古文毋爲无
母施衿结帨曰勉之敬之夙夜无违宫事
郑注帨佩巾
释曰孟子曰女子之嫁也母命之往送之门曰往之女家必敬必戒毋违夫子坊记曰昬礼壻亲迎见于舅姑舅姑承子以授壻恐事之违也以此坊民妇犹有不至者
庶母及门内施鞶申之以父母之命命之曰敬恭听宗尔父母之言夙夜无愆视诸衿鞶
郑注庶母父之妾也鞶鞶囊也男鞶革女鞶丝所以盛帨巾之属爲谨敬申重也宗尊也愆过也诸之也示之以衿鞶者【案今注疏本脱者字】皆托戒使识之也不示之衣筓者【案衣上今注疏本衍以字】尊者之戒不嫌忘之视乃正字今文作示俗误行之
壻授绥姆辞曰未教不足与爲礼也【案明监本注疏脱此十四字唐石经亦有】
郑注姆教人者【案明监本注疏脱此四字】
宗子无父母命之亲皆没已躬命之
郑注宗子者适长子也命之命使者母命之在春秋纪裂繻来逆女是也躬犹亲也亲命之则宋公使公孙夀来纳币是也言宗子无父是有有父者【案原本脱一有字据今注疏本补】礼七十老而八十齐防之事不及若是者子代其父爲宗子其取也父命之
释曰春秋公羊説宋公无母其来纳币也自命之纪有母其来逆女也母命之母命之而不称使者妇人无外事
支子则称其宗
郑注支子庶昆弟也称其宗子命使者
弟称其兄【案唐石经亦作弟称今注疏本弟下衍则字】
郑注弟宗子之母弟【案今注疏本脱之字】
若不亲迎则妇入三月然后壻见曰某以得爲外昬姻请觌
郑注女氏称昬壻氏称姻觌见也
释曰壻见见妻之父母也尔雅曰妇之党爲昬兄弟壻之党爲姻兄弟
主人对曰某以得爲外昬姻之数某之子未得濯摡于祭祀【案摡唐石经及今注疏本竝讹作溉张淳引释文摡古代反少牢馈食摡鼎匕俎摡甑甗匕与敦摡豆笾勺爵觚觯字皆作摡今考説文摡涤也溉灌注也二字各别】是以末敢见今吾子辱请吾子之就宫某将走见
郑注主人女父也以白造缁曰辱
释曰未濯摡于祭祀谓妇未祭行
对曰某以非他故不足以辱命请终赐见
郑注非他故弥亲之辞命谓将走见之言今文无终赐
对曰某得以爲昬姻之故【案得以今注疏本作以得今考上言某以得爲外昬姻之数以者自以也对称某以非他故此乃云某得以为昬姻之故以者指壻以之也唐石经亦作某得以爲敖继公疑上言之数此言之故必有一误因云得以宜作以得不知以字在下正与故字语气相贾又与上故字相应今注疏本从敖氏説改经耳】不敢固辞敢不从
郑注不言外亦弥亲之辞古文曰外昬姻【案明监本脱此六字】
主人出门左西面壻入门东面奠摰再拜出
郑注出门出内门入门入大门出内门不出大门者异于宾客也壻见于寝奠摰者壻有子道不敢授也摰雉也
释曰凡见于尊者奠摰而不授
摈者以挚出请受
郑注欲使以宾客礼相见
壻礼辞许受摰入主人再拜受壻再拜送出
郑注出已见女父
释曰此礼与聘宾觌主国君之礼同
见主妇主妇阖扉立于其内
郑注主妇主人之妇也见主妇者兄弟之道宜相亲也阖扉者妇人无外事扉左扉
释曰左扉东扉也士防礼卜葬日阖东扉主妇立于其内春秋曰妇人送迎不出门见兄弟不逾阈
壻立于门外东面主妇一拜壻荅再拜主妇又拜壻出郑注必先一拜者妇人于丈夫必侠拜
主人请醴及揖让入醴以一献之礼主妇荐奠酬无币郑注及与也无币异于宾客
壻出主人送再拜

[book_title]卷三 士相见礼第三
钦定四库全书
仪礼集释卷三　　　　宋　李如圭　撰
士相见礼第三
郑目录云士以职位相亲始承挚相见礼杂记防礼曰相见也反哭而退朋友虞祔而退士相见于五礼属宾礼大小戴及别录皆第三
士相见之礼挚冬用雉夏用腒左头奉之曰某也愿见无由逹某子以命命某见
郑注挚所执以至者君子见所尊敬【案见下今注疏本衍于字】必执挚以将其厚意【案此下今注疏本衍也字】士挚用雉者取其耿介交有时别有伦也雉必用死者爲其不可生服也夏用腒备腐臭也左头头阳也无由逹言久无因縁以自逹也某子今所因縁之姓名也以命者称述主人之意今文头爲脰
释曰雉春交秋别既别不杂不可【案此下原本缺】
主人对曰某子命某见吾子有辱请吾子之就家也某将走见
郑注有乂也某子命某徃见今吾子又自辱来序其意也走犹徃也今文无走
宾对曰某不足以辱命请终赐见
郑注命谓请吾子之就家
主人对曰某不敢为仪固请吾子之就家也某将走见郑注不敢为仪言不敢外貌爲威仪忠诚欲徃也固如故也今文不爲非古文云固以请
宾对曰某不敢爲仪固以请
郑注言如故请终赐见也今文不爲非
主人对曰某也固辞不得命将走见闻吾子称挚敢辞挚
郑注不得命者不得见许之命也走犹出也称举也辞其挚爲其大崇也古文曰某将走见
释曰凡始相见及新升爲臣者则有挚其余会聚则执笏又卑见尊及敌【案此下原本缺】
宾对曰某不以挚不敢见
郑注见于所尊敬而无挚嫌大简
主人对曰某不足以习礼敢固辞
郑注言不足习礼者不敢当其崇礼来见己
宾对曰某也不依于挚不敢见固以请
郑注言依于挚谦自卑也今文无也【案今注疏本脱此四字】
主人对曰某也固辞不得命敢不敬从出迎于门外再拜宾荅再拜主人揖入门右宾奉挚入门左主人再拜受宾再拜送挚出
郑注右就右也左就左也受挚于庭既拜送则出矣【案既拜下各本衍受字据疏举注文无之今删正】不受挚于堂下人君也今文无也
释曰下记云君在堂升见此无升文则在庭也士相见之礼必依于介绍不茍合也必依于挚以道亲也宾至门主人三辞见宾称挚主人三辞挚所以致尊严也人茍以说而相亲若者末必争茍以简而相亲若者末必怨士相见者所以使人重其身而无迩于辱慎其交而无迩于祸也
主人请见宾反见退主人送于门外再拜
郑注请见者爲宾崇礼来相接以矜荘欢心未交也宾反见则燕矣下云凡燕见于君至凡侍坐于君子博记反见之燕义臣初见于君再拜奠挚而出释曰请见如字反见复见同
主人复见之以其挚曰向者吾子辱使某见请还挚于将命者
郑注复见之者礼尚徃来也以其挚谓向时所执来者也向曩也命者谓摈相者【案者今注疏本作也】
主人对曰某也旣得见矣敢辞
郑注让其来荅已也
宾对曰某也非敢求见请还挚于将命者
郑注言不敢求见嫌防主人不敢当也今文无也【案今注疏本脱此四字】
主人对曰某也既得见矣敢固辞
郑注固如故也
宾对曰某不敢以闻固以请于将命者
郑注言不敢以闻又益不敢当
主人对曰某也固辞不得命敢不从
郑注许受之也异日则出迎同日则否
释曰此不言主人出迎葢同日也乡射礼眀日息司正主人犹出迎
宾奉挚入主人再拜受宾再拜送挚出主人送于门外再拜士见于大夫终辞其挚于其入也一拜其辱也宾退送再拜
郑注终辞其挚以将不亲荅也凡不荅而受其挚惟君于臣耳大夫于士不出迎入一拜正礼也送再拜尊宾
释曰见如字下相见同
若尝爲臣者【案尝唐石经作尝卽尝之俗体各本竝讹作常今据石经订正】则礼辞其挚曰某也辞不得命不敢固辞
郑注礼辞一辞其挚而许也将不荅而听其以挚入有臣道也
宾入奠挚再拜主人荅壹拜
郑注奠挚尊卑异不亲授也古文壹爲一
宾出使摈者还其挚于门外曰某也使某还挚
郑注还其挚者辟正君也
宾对曰某也既得见矣敢辞
郑注辞君还其挚也今文无也
摈者对曰某也命某某非敢爲仪也敢以请
郑注还挚者请使受之
宾对曰某也夫子之贱私不足以践礼敢固辞
郑注家臣称私践行也言某臣也不足以行宾客礼宾客所不荅者不受挚
摈者对曰某也使某不敢爲仪也固以请
郑注言使某尊君也或言命某言耳
宾对曰某固辞不得命敢不从再拜受
郑注受其挚而去之
下大夫相见以鴈饰之以布维之以索如执雉
郑注鴈取知时翔有行列也饰之以布谓裁缝衣其身也维之以索【案各本脱此三字张淳引释文以索悉各反注同注谓此也上举经饰之以布全句此亦举全句明矣】谓系聨其足
释曰如执雉亦左头奉之曲礼曰饰羔鴈者以缋葢于布上乂画之
上大夫相见以羔饰之以布四维之结于面左头如麛执之
郑注上大夫卿也羔取其从帅羣而不党也面前也系聨四足交出背上于胷前结之也如麛执之者秋献麛有成礼如之或曰麛之挚也其礼葢谓左执前足右执后足今文头为脰
释曰帅所类反
如士相见之礼
郑注大夫虽挚异其仪犹如士
始见于君执挚至下容弥蹙
郑注下谓君所也蹙犹促也促恭慤貎也其爲恭士大夫一也
释曰臣视君袷已下故谓君所爲下
庶人见于君不爲容进退走
郑注容谓趋翔
士大夫则奠挚再拜稽首君荅壹拜
郑注言君荅士大夫一拜则于庶人不荅之庶人之挚鹜古文壹作一
释曰稽首拜头至地拜之重者也一拜周礼所谓奇拜拜头至手者亦谓之拜手曲礼君于士不荅拜此荅拜者新升爲士也
若他之人则使摈者还其挚曰寡君使某还挚宾对曰君不有其外臣臣不敢辞再拜稽首受凡燕见于君必辩君之南面若不得则正方不疑君
郑注辩犹正也君南面则臣见正北面君或时不然当正东面若正西面不得疑君所处邪乡之此谓特见圗事非立宾主之燕也疑度之
释曰曲礼曰立必正方
君在堂升见无方阶辩君所在
郑注升见升堂见于君也君近东则升东阶君近西则升西阶
凡言非对也妥而后言
郑注凡言谓己爲君言事也妥安坐也言犹出言也若君问可对则对不待安坐也古文妥爲绥
与君言言使臣与大人言言事君与老者言言使弟子与幼者言言孝弟于父兄与众言言忠信慈祥与居官者言言忠信
郑注博陈燕见言语之仪也言使臣者使臣之礼也大人卿大夫也言事君者臣事君以忠也祥善也居官谓士已下
凡与大人言始视面中视抱卒视面毋改众皆若是郑注始视面谓观其颜色可言未也中视抱容其思之且爲敬也卒视面察其纳己言否也毋改谓言见荅应之间当正容体以待之毋自变动爲嫌解惰不虚心也众谓诸卿大夫同在此者皆若是其视之仪无异也古文毋作无今文众爲终
释曰此大人谓君也曲礼天子视不上于袷国君妥视大夫衡视视谓其臣视之袷交领也妥视上于袷衡视视面此视君得视面者据与君言时抱即袷或曰大人亦谓大夫
若父则游目毋上于面毋下于带
郑注子于父主孝不主敬所视广也因观安否何如也今文父爲甫古文毋作无【案今注疏本云为无】
释曰事亲主爱故异于君也曲礼曰士视五步凡视上于面则敖下于带则忧五步谓旁游目五步也
若不言立则视足坐则视膝
郑注不言则伺其行起而已
释曰荀子云坐视膝立视足应对言语视面
凡侍坐于君子君子欠伸问日之早晏以食具告改居则请退可也
郑注君子谓卿大夫及国中之贤者也【案今注疏本脱之字】志倦则欠体倦则伸问日晏近于久也具犹辨也改居谓自变动也古文伸作信早作蚤
释曰曲礼曰侍坐于君子君子欠伸撰杖屦问日蚤莫侍坐者请出矣
夜侍坐问夜膳荤请退可也
郑注问夜问其时数也膳荤谓食之荤辛物葱薤之属食之可以止卧【案今注疏本脱可字】古文荤作薰
若君赐之食则君祭先饭徧尝膳饮而俟君命之食然后食
郑注君祭先饭于其祭食【案于各本讹作食据文义改正】臣先饭示爲君尝食也此谓君与臣之礼食膳谓进庶羞既尝庶羞则俟君之徧尝也今云呫尝膳
释曰孔子侍食于君君祭先饭玉藻曰侍食于先生异爵者后祭先饭
若有将食者则俟君之食然后食
郑注将食犹进食谓膳宰也膳宰进食则臣不尝食周礼膳夫【案此下今注疏本有授祭二字】品尝食王乃食
释曰玉藻曰若赐之食而君客之则命之祭然后祭先饭辨尝羞饮而俟若有尝羞者则俟君之食然后食饭饮而俟
若君赐之爵则下席再拜稽首受爵升席祭卒爵而俟君卒爵然后授虚爵
郑注受爵者于尊所至于授爵坐授人耳必俟君卒爵者若欲其釂然也今文曰若赐之爵无君也释曰玉藻曰君若赐之爵则越席再拜稽首受登席祭之饮卒爵而俟君卒爵然后授虚爵曲礼曰侍饮于长者酒进则起拜受于尊所长者举未釂少者不敢饮釂尽爵也燕礼曰公卒爵然后饮
退坐取屦隐辟而后屦君为之兴则曰君无为兴臣不敢辞君若降送之则不敢顾辞遂出
郑注谓君若食之饮之而退也隐辟俛而逡遁兴起也辞君兴而不敢辞其降于己大崇不敢当也
大夫则辞退下比及门三辞
郑注下亦降也
释曰大夫尊得辞降
若先生异爵者请见之则辞辞不得命则曰某无以见辞不得命将走见先见之
郑注先生致仕者也异爵谓卿大夫也辞辞其自降而来走犹出也先见之者出先拜也曲礼曰主人敬宾则先拜宾
非以君命使则不称寡大夫士则曰寡君之老【案玉藻篇上大夫曰下臣摈者曰寡君之老下大夫自名摈者曰寡大夫大夫私事使私人摈则称名公士摈则曰寡大夫寡君之老是上大夫自称下臣下大夫自名摈者称上大夫曰寡君之老称下大夫曰寡大夫然必公士摈乃得称之此文当云非以君命使则不称寡大夫寡君之老正与玉藻公士摈则曰寡大夫寡君之老互相为义衍士则曰三字耳疏内言经直云大夫郑兼云士者经本文是士则云非以君命使可以兼士也防据本文是士相见礼解注之士字似作疏时经犹未有士字又疏辨别经云大夫郑兼云士不一语及卿而今各本注称大夫卿士足证卿字亦讹舛衍文】
郑注谓摈赞者辞也不称寡者【案者今注疏本讹作君】不言寡君之某言姓名而已大夫士【案大夫下各本衍卿字今据疏删正】其使则皆曰寡君之某檀弓曰仕而未有禄者君有馈焉曰献使焉曰寡君【案此下各本衍之老二字今据礼记刚正】
释曰玉藻曰大夫私事使私人摈则称名公士摈则曰寡大夫寡君之老公士为摈谓聘也上大夫曰寡君之老下大夫曰寡大夫
凡执币者不趋容弥蹙以为仪
郑注不趋主慎也以进而益恭为威仪耳今文无容
执玉者则惟舒武举前曳踵
郑注惟舒武者【案各本脱武字据经文补】重玉器尤慎也武迹也举前曳踵备跲也今文无者古文曳作抴
释曰踵足后跟也曳行不离地玉藻曰执龟玉举前曳踵蹜蹜如也
凡自称于君上大夫则曰下臣【案上字唐石经摩灭各本讹作士今考疏云玉藻上大夫曰下臣与此同也经文作上大夫明矣】宅者在则曰市井之臣在野则曰草茅之臣庶人则曰刺草之臣他之人则曰外臣【案前云非以君命使则不称寡大夫寡君之老当在此下错简已久】
郑注宅者谓致仕者也致仕者【案今注疏本脱此四字】去官而居宅或在中或在野周礼载师之职以宅田任近郊之地刺犹刬除也【案此五字今注疏本在下古文茅作苗之下】今文宅爲托【案宅下今注疏本衍或字】古文茅作苗
释曰孟子曰在国曰市井之臣在野曰草莽之臣皆谓庶人与此异

[book_title]卷四 乡饮酒礼第四
钦定四库全书
仪礼集释卷四　　　　宋　李如圭　撰
乡饮酒礼第四
郑目录云诸侯之乡大夫三年大比献贤者能者于其君以礼宾之与之饮酒于五礼属嘉礼大戴此乃第十小戴及别录此皆第四
乡饮酒之礼主人就先生而谋宾介
郑注主人谓诸侯之乡大夫也先生乡中致仕者宾介处士贤者周礼大司徒之职以乡三物教万民而宾兴之一曰六德智仁圣义中和二曰六行孝友睦婣任恤三曰六艺礼乐射御书数乡大夫以正月之吉受灋于司徒退而颁之于其乡吏使各以教其所治以考其德行察其道艺及三年大比而兴贤者能者乡老及乡大夫帅其吏与其众寡以礼礼宾之厥明献贤能之书于王是礼乃三年正月而一行也诸侯之乡大夫贡士于其君葢如此云古者年七十而致仕老于乡里大夫名曰父师士名曰少师而教学焉恒知乡人之贤者是以大夫就而谋之贤者为宾其次为介又其次为众宾而与之饮酒是亦将献之以礼礼宾之也今郡国十月行此饮酒礼以党正每岁索鬼神而祭祀则以礼属民而饮酒于序以正齿位之然此篇无正齿位之事焉凡乡党饮酒必于民聚之时欲其见化知尚贤尊长也孟子曰天下有达尊三爵也德也齿也
释曰周礼小胥正乐县之位卿大夫判县士特县凡县钟磬半爲堵全爲肆判县者县东西两面特县者止县一面也钟磬编县之二八十六枚而在一簴钟一堵磬一堵谓之肆每面一肆诸侯之卿大夫半天子之大夫取一肆分县之西县钟东县磬士亦半天子之士县磬而已此第从士礼惟县磬而无钟知主人者诸侯之乡大夫也处士处而未仕者
主人戒宾宾拜辱主人荅拜乃请宾宾礼辞许主人再拜宾荅拜
郑注戒警也告也拜辱出拜其自屈辱至己门也请告以其所爲来之事不固辞者素所有志
释曰乡射礼曰宾出迎再拜
主人退宾拜辱
郑注退犹去也去又拜辱者以送谢之
介亦如之
郑注如戒宾也
乃席宾主人介
郑注席敷席也夙兴往戒归而敷席宾席牖前南面主人席阼阶上西面介席西阶上东面
释曰乡饮酒义曰四面之坐象四时也天地严凝之气始于西南而盛于西北此天地之尊严气也此天地之义气也天地温厚之气始于东北而盛于东南此天地之盛德气也此天地之仁气也主人者尊宾故坐宾于西北而坐介于西南以辅宾宾者接人以义者也故坐于西北主人者接人以仁以德厚者也故坐于东南而坐僎于东北以辅主人也又曰宾必南乡介必东乡主人必居东方
众宾之席皆不属焉
郑注席众宾于宾席之西不属者不相续也皆独坐明其德各特
释曰众宾众宾之长三人也
尊两壶于房户间斯禁有酒在西设篚于禁南东肆加二勺于两壶
郑注斯禁禁切地无足者酒在西上也肆陈也释曰玉藻曰凡尊必上酒大夫尊用棜士用禁斯禁即棜也无足似棜故谓之棜士禁有足少仪曰酌者之左为上尊尊南乡酌者北面故西为上也东肆者篚首在西向东陈之
设洗于阼阶东南南北以堂深东西当东荣水在洗东篚在洗西南肆
郑注荣屋翼
释曰乡饮酒义曰乡人士君子尊于房户之间宾主共之也尊有酒贵其质也羞出自东房主人共之也洗当东荣主人之所以自絜而以事宾也又曰洗之在阼其水在洗东祖天地之左海也尊有酒教民不忘本也
羮定
郑注肉谓之羮定犹孰也
释曰肉孰即定止不敢预劳宾故以羮定为速宾节也春秋传郑庄公赐颍考叔食食舍肉请以遗母曰小人有母未尝君之羮羮即肉也
主人速宾宾拜辱主人荅拜还宾拜辱
郑注速召也还犹退
释曰主人尊故宾拜送公食大夫使大夫戒宾宾遂从之不拜送
介亦如之
郑注如宾速也【按今注疏本作如速宾也】
宾及众宾皆从之
郑注从犹随也言及众宾介亦在其中矣
释曰乡饮酒义曰主人亲宾及介而众宾自从之则众宾主人不亲速
主人一相迎于门外再拜宾宾荅拜拜介介荅拜郑注相主人之吏摈赞传命者
释曰主人立相乃出迎也门外庠门外乡学曰庠庠惟一门耳
揖众宾
郑注差益卑也拜介揖众宾皆西南面
释曰宾介众宾门外入门及堂位皆东面北上
主人揖先入
郑注揖揖宾也先入门而西面
宾厌介入门左介厌众宾入众宾皆入门左北上郑注皆入门西东面宾之属相厌变于主人也推手曰揖引手曰厌今文皆作揖又曰众宾皆入左无门
主人与宾三揖至于阶三让主人升宾升主人阼阶上当北面再拜宾西阶上当北面荅拜
郑注三揖者将进揖当陈揖当碑揖前梁也复拜拜宾至此堂尊之
释曰主人升宾升者主人尊升一等宾乃升也宾主敌者则俱升既洗礼杀虽不敌者亦俱升主人与宾揖至于阶介及众宾亦随宾至西阶下而序立堂涂谓之陈
主人坐取爵于篚降洗
郑注将献宾也
宾降
郑注从主人也
主人坐奠爵于阶前辞
郑注重以己事烦宾也事同曰让事异曰辞
宾对
郑注对荅也宾主之辞未闻
主人坐取爵兴适洗南面坐奠爵于篚下盥洗
郑注已盥乃洗爵致絜敬也今文无奠
释曰盥盥手也洗洗爵也少仪曰凡洗必盥篚下篚南也未洗奠爵于篚下已洗奠爵于篚
宾进东北面辞洗
郑注必进东行示情
主人坐奠爵于篚兴对宾复位当西序东面
郑注言复位者明始降时位在此
主人坐取爵沃洗者西北面
郑注沃洗者主人之羣吏
释曰沃洗沃水以洗爵者
卒洗主人壹揖壹让升
郑注俱升古文壹作一
宾拜洗主人坐奠爵遂拜降盥
郑注复盥爲手坋污
释曰以将献宾拜手坋尘不可酌酒也
宾降主人辞宾对复位当西序卒盥揖让升宾西阶上疑立
郑注疑读爲疑然从于赵盾之疑【按疑然之疑今注疏本皆作仡因公羊传作仡然从乎赵盾而入改此注耳郑康成所据之公羊传葢作疑不作仡也】疑正立自定之貌【按正明监本讹作然】
主人坐取爵实之宾之席前西北面献宾
郑注献进也进酒于宾
释曰西北面邪向席
宾西阶上拜主人少退
郑注少退小辟【按小各本作少张淳兼引乡射注少退犹小辟也及少退小逡遁也释文皆作小又辟今注疏本作避据释文云小辟音避则古本不作避明矣】
宾进受爵以复位主人阼阶上拜送爵宾少退
郑注复位复西阶上位
荐脯醢
郑注荐进也进之者主人有司
宾升席自西方
郑注升由下也升必中席
释曰凡升席由下降由上宾席东上统于主人
乃设折俎
郑注牲体枝解节折在俎
主人阼阶东疑立宾坐左执爵祭脯醢
郑注坐坐于席祭脯醢者以右手
奠爵于荐西兴右手取肺却左手执本坐弗缭右絶末以祭尚左手哜之兴加于俎
郑注兴起也肺离之本端厚大者缭犹紾也大夫巳上威仪多紾絶之尚左手者明垂紾之乃絶其末哜尝也
释曰荐西荐右也凡奠者将举于右少仪曰其有折俎者取祭反之不坐反之加于俎也却仰也缭缭祭也絶絶祭也缭祭以手从肺本循之至末乃絶以祭絶祭不循其本直絶以祭此宾用士礼故弗缭主人亦从士礼故下祭如宾礼也祭俎于俎内少仪曰凡羞有俎者则于俎内祭
坐捝手遂祭酒
郑注捝拭也古文捝作说
释曰捝手爲絶肺染汚也捝手以所佩帨巾刌肺不捝手
兴席末坐啐酒
郑注啐亦尝也
降席坐奠爵拜告旨执爵兴主人阼阶上荅拜
郑注降席席西也旨美也
释曰席末啐酒因降席便故宾主人升降皆由下
宾西阶上北面坐卒爵兴坐奠爵遂拜执爵兴主人阼阶上荅拜
郑注卒尽也于此尽酒者明此席非专为饮食起释曰乡饮酒义曰祭荐祭酒敬礼也哜肺尝礼也啐酒成礼也于席末言是席之正非专爲饮食也爲行礼也此所以贵礼而贱财也卒觯致实于西阶上言是席之上非専为饮食也此先礼而后财之义也先礼而后财则民作敬让而不争矣又曰乡饮酒之义主人拜迎宾于庠门之外入三揖而后至阶三让而后升所以致尊让也盥洗觯所以致絜也拜至拜洗拜受拜送拜既所以致敬也尊让絜敬也者君子之所以相接也君子尊让则不争絜敬则不慢不慢不争则远于鬭辩矣不鬭辩则无暴乱之祸矣斯君子所以免于人祸也故圣人制之以道
宾降洗
郑注将酢主人
主人降
郑注亦从宾也降降立阼阶东西面
宾坐奠爵兴辞
郑注西阶前也
主人对宾坐取爵适洗南北面主人阼阶东南面辞洗宾坐奠爵于篚兴对主人复阼阶东西面宾东北面盥坐取爵卒洗揖让如初升
释曰凡洗必盥辞洗必既洗而后辞爵已洗则奠之不于篚下此经主人辞洗宾奠爵于篚对则既盥洗矣盥又当如乡射礼系于适洗南之下互之于后耳
主人拜洗宾荅拜兴降盥如主人礼宾实爵主人之席前东南面酢主人主人阼阶上拜宾少退主人进受爵复位宾西阶上拜送爵荐脯醢主人升席自北方设折俎祭如宾礼
郑注祭者祭荐俎及酒亦哜啐
不告旨
郑注酒己物也
自席前适阼阶上北面坐卒爵兴坐奠爵遂拜执爵兴宾西阶上荅拜
郑注自席前者啐酒席末因从北方降由便也
主人坐奠爵于序端阼阶上北面再拜崇酒宾西阶上荅拜
郑注东西墙谓之序崇充也言酒恶相充实
释曰主人崇酒当宾告旨也奠爵东序端以当献介
主人坐取觯于篚降洗宾降主人辞降宾不辞洗立当西序东面
郑注不辞洗者以其将自饮
释曰自饮而洗者礼贵絜
卒洗揖让升宾西阶上疑立主人实觯酬宾阼阶上北面坐奠觯遂拜执觯兴宾西阶上荅拜
郑注酬劝酒也酬之言周忠信爲周
坐祭遂饮卒觯兴坐奠觯遂拜执觯兴宾西阶上荅拜主人降洗宾降辞如献礼升不拜洗
郑注不拜洗杀于献
宾西阶上立主人实觯宾之席前北面宾西阶上拜主人少退卒拜进坐奠觯于荐西
郑注宾巳拜主人奠其觯
宾辞坐取觯复位主人阼阶上拜送宾北面坐奠觯于荐东复位
郑注酬酒不举君子不尽人之欢不竭人之忠以全交也
主人揖降宾降立于阶西当序东面
郑注主人将与介爲礼宾谦不敢居堂上
主人以介揖让升拜如宾礼主人坐取爵于东序端降洗介降主人辞降介辞洗如宾礼升不拜洗
郑注介礼杀也
介西阶上立
郑注不言疑者省文
释曰凡事未至者皆疑立
主人实爵介之席前西南面献介介西阶上北面拜主人少退介进北面受爵复位主人介右北面拜送爵介少退
郑注主人拜于介右降尊以就卑也今文无北面释曰凡礼杀者皆同
主人立于西阶东荐脯醢介升席自北方设折俎祭如宾礼不哜肺不啐酒不告旨自南方降席北面坐卒爵兴坐奠爵遂拜执爵兴主人介右荅拜
郑注不哜啐下宾
介降洗主人复阼阶降辞如初
郑注如宾酢之时
卒洗主人盥
郑注盥者当爲介酌
介揖让升授主人爵于两楹之间
郑注就尊南授之介不自酌下宾酒者宾主共之释曰宾主共之故尊当在两楹间介卑故不敢自酌
介西阶上立主人实爵酢于西阶上介右坐奠爵遂拜执爵兴介荅拜主人坐祭遂饮卒爵兴坐奠爵遂拜执爵兴介荅拜主人坐奠爵于西楹南介右再拜崇酒介荅拜
郑注奠爵西楹南以当献众宾
主人复阼阶揖降介降立于宾南主人西南面三拜众宾众宾皆荅壹拜
郑注三拜壹拜【案壹今注疏本作一】示徧不备礼也不升拜贱也
主人揖升坐取爵于西楹下降洗升实爵于西阶上献众宾众宾之长升拜受者三人
郑注长其老者言三人则众宾多矣
释曰宾介以贤举众宾以年序众宾之长三人是爲三宾乡饮酒义曰立宾以象天立主以象地设介僎以象日月立三宾以象三光
主人拜送
郑注于众宾右
坐祭立饮不拜既爵授主人爵降复位
郑注既卒也卒爵不拜立饮立授贱者礼简
释曰少仪曰小子举爵则坐祭立饮下记曰立卒爵者不拜既爵
众宾献则不拜受爵坐祭立饮
郑注次三人以下也不拜礼弥简
每一人献则荐诸其席
郑注谓三人也
众宾辩有脯醢
郑注亦每献荐于其位位在下今文辩皆作徧释曰众宾于堂下立侍
主人以爵降奠于篚
郑注不复用也
揖让升宾厌介升介厌众宾升众宾序升即席
郑注序次也即就也今文厌皆爲揖
一人洗升举觯于宾
郑注一人主人之吏发酒端曰举
释曰举此觯爲旅酬之始
实觯西阶上坐奠觯遂拜执觯兴宾席末荅拜坐祭遂饮卒觯兴坐奠觯遂拜执觯兴宾荅拜降洗升实觯立于西阶上宾拜
郑注宾拜拜将受觯
进坐奠觯于荐西宾辞坐受以兴
郑注举觯不授主下人也言坐受者明行事相接若亲受谦也
举觯者西阶上拜送宾坐奠觯于其所
郑注所荐西也
释曰后宾以酬主人故奠于右
举觯者降
郑注事已
设席于堂廉东上
郑注爲工布席也侧边曰廉燕礼曰席工于西阶上少东乐正先升北面此言乐正先升立于西阶东则工席在阶东
工四人二瑟瑟先相者二人皆左何瑟后首挎越内右手相
郑注四人大夫制也二瑟二人鼓瑟则二人歌也瑟先者将入序在前也相扶工也众宾之少者爲之每工一人乡射礼曰弟子相工如初入天子相工使眡了者凡工瞽蒙也故有扶之者师冕见及阶子曰阶也及席子曰席也固相师之道也【案今注疏本脱也字】后首者变于君也挎持也相瑟者则爲之持瑟其相歌者徒相也越瑟下孔也内侧担之者
释曰后首瑟之首可鼓者何之在后也
乐正先升立于西阶东
郑注正长也
工入升自西阶北面坐相者东面坐遂授瑟乃降郑注降立于西方近其事
释曰乐记曰乐师辨乎声诗故北面而乡射礼乐正适西方命弟子赞工迁乐知相者降立西方
工歌鹿鸣四牡皇皇者华
郑注三者皆小雅篇也鹿鸣君与臣下及四方之宾燕讲道脩政之乐歌也此采其已有旨酒以召嘉宾嘉宾既来示我以善道又乐嘉宾有孔昭之明德可则詨也【案詨各本作效据释文载古本作詨】四牡君劳使臣之来乐歌也此采其勤苦王事及念将父母懐归伤悲忠孝之至以劳宾也皇皇者华君遣使臣之乐歌也此采其更是劳苦自以为不及欲谘谋于贤知而以自光明也
释曰学记言宵雅肄三亦谓此三诗则此三诗葢上下通用之乐
卒歌主人献工工左瑟一人拜不兴受爵主人阼阶上拜送爵
郑注一人工之长也凡工贱不爲之洗
释曰左瑟辟主人授爵也不兴者无目不可责其备礼
荐脯醢使人相祭
郑注使人相者相其祭酒祭荐
工饮不拜既爵授主人爵
郑注坐授之
众工则不拜受爵祭饮辩有脯醢不祭
郑注祭饮献酒重无不祭也今文辩爲徧
大师则爲之洗宾介降主人辞降工不辞洗
郑注大夫若君赐之乐谓之大师则爲之洗尊之也宾介降从主人也工大师也上既言献工矣乃言大师者大师或瑟或歌也其献之瑟则先歌则后释曰天子诸侯有大师常官大夫君赐之乐与工亦谓之大师不辞洗贱不备礼
笙入堂下磬南北面立乐南陔白华华黍
郑注笙吹笙者也以笙吹此诗以爲乐也南陔白华华黍小雅篇也今亡其义未闻昔周之兴也周公制礼作乐采时世之诗以为乐歌所以通情相风切也其有此篇明矣后世衰微幽厉尤甚礼乐之书稍稍废弃孔子曰吾自衞反鲁然后乐正雅颂各得其所谓当时在者而复重杂乱者也恶能存其亡者乎且正考父校商之名颂十二篇于周大师归以祀其先王至孔子二百年之间五篇而巳此其信也
释曰磬在阶间郊特牲曰歌者在上匏竹在下贵人声也鹿鸣曰我有嘉宾鼓瑟吹笙南陔白华华黍与由庚崇丘由仪皆以笙奏故后遂亡其辞
主人献之于西阶上一人拜尽阶不升堂受爵主人拜送爵阶前坐祭立饮不拜既爵升授主人爵
郑注一人笙之长者也笙三人和一人凡四人乡射礼曰笙一人拜于下
众笙则不拜受爵坐祭立饮辩有脯醢不祭
郑注亦受爵于西阶上荐之皆于其位磬南今文辩为徧
乃间歌鱼丽笙由庚歌南有嘉鱼笙崇丘歌南山有台笙由仪
郑注间代也谓一歌则一吹六者皆小雅篇也鱼丽言大平年丰物多也此采其物多酒旨所以优宾也南有嘉鱼言大平君子有酒乐与贤者共之也此采其能以礼下贤者贤者累蔓而归之与之宴燕乐也南山有台言大平之治以贤者爲本此采其爱友贤者爲家之基民之父母既欲其身之寿考又欲其名德之长也由庚崇丘由仪今亡其义未闻
释曰由庚巳下五篇相次与六月诗序之次同古篇次如此
乃合乐周南关雎葛蕈【案蕈各本作覃下同张淳云释文蕈大南反今不作蕈非古也】卷耳召南鹊巢采蘩采苹
郑注合乐谓歌乐与众声俱作周南召南国风篇也王后国君夫人房中之乐歌也关雎言后妃之德葛蕈言后妃之职卷耳言后妃之志鹊巢言国君夫人之德采蘩言国君夫人不失职采苹言卿大夫之妻能循其法度昔大王王季居于岐山之阳躬行召南之教以兴王业及文王而行周南之教以受命大雅云刑于寡妻至于兄弟以御于家谓此也其始一国耳文王作邑于丰以故地爲卿士之采地乃分爲二国周周公所食召召公所食于时文王三分天下有其二德化被于南土是以其诗有仁贤之风者属之召南焉有圣人之风者属之周南焉夫妇之道生民之本王政之端此六篇者其教之原也故国君与其臣下及四方之宾燕用之合乐也乡乐者风也小雅爲诸侯之乐大雅颂爲天子之乐乡饮酒升歌小雅礼盛者可以进取也燕合乡乐礼轻者可以逮下也春秋传曰肆夏蘩遏渠天子所以享元侯也文王大明緜两君相见之乐也然则诸侯相与燕升歌大雅合小雅天子与次国小国之君燕亦如之与大国之君燕升歌颂合大雅其笙间之篇未闻
释曰合乐谓堂上歌瑟堂下钟磬合奏此诗也燕礼曰歌乡乐周南召南关雎序曰用之乡人用之国用之乡人此礼是也用之国燕礼是也乡饮酒义曰工人升歌三终笙入三终间歌三终合乐三终歌与笙每篇爲一终间歌每间爲一终合乐鹊巢合关雎采蘩合葛蕈采苹合卷耳每合爲一终肆夏遏渠颂之族
工告于乐正曰正歌备乐正告于宾乃降
郑注乐正降者以正歌备无事也降立西阶东北面释曰告于宾者作乐主爲乐宾乐正降在笙磬西如其堂上立位
主人降席自南方
郑注不由北方由便
侧降
郑注宾介不从
作相爲司正司正礼辞许诺主人拜司正荅拜
郑注作使也礼乐之正既成将留宾爲有解惰立司正以监之拜拜其许
释曰相一相摈赞者
主人升复席司正洗觯升自西阶阼阶上北面受命于主人主人曰请安于宾司正告于宾宾礼辞许
郑注爲宾欲去留之告宾于西阶
司正告于主人主人阼阶上再拜宾西阶上荅拜司正立于楹间以相拜皆揖复席
郑注再拜拜宾许也司正既以宾许告主人遂立楹间以相拜宾主人既拜揖就席
司正实觯降自西阶阶间北面坐奠觯退共少立郑注阶间北面东西节也其南北当中庭共拱手也少立自正愼其位也己帅而正孰敢不正燕礼曰右还北面
释曰奠觯者以显其事表其位也
坐取觯不祭遂饮卒觯兴坐奠觯遂拜执觯兴【案此下原本衍盥字唐石经同疏云乡射大射礼皆直云取觯洗南面反奠于其所不云盥此俗本有盥者误葢贾氏既订正经文又于疏内辨之后人或因石经仍加盥字故永乐大典所载仪礼有之今从疏删去】洗北面坐奠觯于其所退立于觯南
郑注洗觯奠之示絜敬立于其南以察众
宾北面坐取俎西之觯阼阶上北面酬主人主人降席立于宾东
郑注初起旅酬也凡旅酬者少长以齿终于沃盥者皆弟长而无遗矣
宾坐奠觯遂拜执觯兴主人荅拜不祭立饮不拜卒觯不洗实觯东南面授主人
郑注宾立饮卒觯因更酌以乡主人将授
主人阼阶上拜宾少退主人受觯宾拜送于主人之西郑注旅酬同阶礼杀
释曰乡射礼拜皆北面
宾揖复席
郑注酬主人讫
主人西阶上酬介介降席自南方立于主人之西如宾酬主人之礼主人揖复席
郑注其酌实觯西南授介自此巳下旅酬酌者亦如之
司正升相旅曰某子受酬受酬者降席
郑注旅序也于是介酬众宾众宾又以次序相酬某者众宾姓也同姓则以伯仲别之又同则以某字别之【案某今注疏本讹作其据疏云同姓之中有伯仲同者则以某甫且字别之可证古本作某】
司正退立于序端东面
郑注辟受酬者又便其赞上赞下也始升相西阶西北面
释曰众宾席在宾西南面司正始升宾命之故西阶西北面众受酬者受自左故司正退辟之
受酬者自介右
郑注由介东也尊介使不失故位
众受酬者受自左
郑注后将受酬者皆由西变于介也今文无众酬也【案也原本讹作者今从注疏本改正】
拜兴饮皆如宾酬主人之礼
郑注嫌宾已下异也
辩卒受者以觯降坐奠于篚
郑注辩辩众宾之在下者乡射礼曰辩遂酬在下者皆升受酬于西阶上
司正降复位
郑注觯南之位
使二人举觯于宾介洗升实觯于西阶上皆坐奠觯遂拜执觯兴宾介席末荅拜皆坐祭遂饮卒觯兴坐奠觯遂拜执觯兴宾介席末荅拜
郑注二人亦主人之吏若有大夫则举觯于宾与大夫燕礼曰媵爵者立于洗南西面北上序进盥洗释曰二人举觯爲无筭爵之始
逆降洗升实觯皆立于西阶上宾介皆拜
郑注于席末拜
释曰逆降后升者先降
皆进荐西奠之宾辞坐取觯以兴介则荐南奠之介坐受以兴退皆拜送降宾介奠于其所
郑注宾言取介言受尊卑异文今文曰宾受
司正升自西阶受命于主人主人曰请坐于宾宾辞以俎
郑注至此盛礼俱成酒清肴干宾主百拜强有力者犹倦焉【案今注疏本脱者字】张而不弛弛而不张非文武之道请坐者将以宾燕也俎者肴之贵者辞之者不敢以礼杀当贵者
释曰骨体贵而肉贱少仪曰饮酒者有折俎不坐
主人请彻俎宾许
郑注亦司正传请告之
司正降阶前命弟子俟彻俎
郑注西阶前也弟子宾之少者俎者主人之吏设之使弟子俟彻者明彻俎宾之义
释曰彻俎者敬主人之礼
司正升立于序端【案序原本讹作席从唐石经改正】
郑注待事
宾降席北面主人降席阼阶上北面介降席西阶上北面遵者降席席东南面
郑注皆立相须彻俎也遵者谓此乡之人仕至大夫者也今来助主人乐宾主人所荣而遵法者也因以爲名或有无来不来用时事耳今文遵爲僎或爲全
宾取俎还授司正司正以降宾从之主人取俎还授弟子弟子以降自西阶主人降自阼阶介取俎还授弟子弟子以降介从之若有诸公大夫则使人受俎【案受原本讹作授唐石经同据今注疏本改正】如宾礼众宾皆降
郑注取俎者皆乡其席既授弟子皆降复初入之位
说屦揖让如初升坐
郑注说屦者爲安燕当坐也必说于下者屦贱不空居堂说屦主人先左宾先右今文说爲税
释曰少仪曰堂上无跣燕则有之
乃羞
郑注羞进也所进者狗胾醢也乡设骨体所以致敬也今进羞所以尽爱也敬之爱之所以厚贤也释曰胾切肉也荐羞不逾牲此牲狗则羞者狗胾也醢则杂余牲兼作之
无筭爵【案筭今注疏本作算下同唐石经亦作筭】
郑注筭数也宾主燕饮爵行无数醉而止也乡射礼曰使二人举觯于宾与大夫又曰执觯者洗升实觯反奠于宾与大夫皆是
释曰向二人所举觯者至此二觯竝行交错以酬辩旅在下者主人之赞者亦与焉复实二觯反奠之其爵无筭详见乡射礼
无筭乐
郑注燕乐亦无数或间或合尽欢而止也春秋襄公二十九年吴公子札来聘请观于周乐此国君之无筭
宾出奏陔
郑注陔陔夏也陔之言戒也终日燕饮酒罢以陔爲节明无失礼也周礼钟师以钟鼓奏九夏是奏陔夏则有钟鼓矣钟鼓者天子诸侯备用之大夫士鼓而已盖建于阼阶之西南鼓乡射礼曰宾兴乐正命奏陔宾降及阶陔作宾出众宾皆出
释曰诗亡篇六序皆以篇名释其义南陔曰孝子相戒以养与郑氏陔之言戒义协大射礼钟鼔备有乡射曰不鼓不释知有鼓而已
主人送于门外再拜
郑注门东西面拜也宾介不荅拜礼有终也
释曰乡饮酒义曰孔子曰吾观于乡而知王道之易易也主人亲速宾及介而众宾自从之至于门外主人拜宾及介而众宾自入贵贱之义别矣三揖至于阶三让以宾升拜至献酬辞让之节繁及介省矣至于众宾升受坐祭立饮不酢而降隆杀之义辨矣工入升歌三终主人献之笙入三终主人献之间歌三终合乐三终工告乐备遂出一人觯乃立司正焉知其能和乐而不流也宾酬主人主人酬介介酬众宾少长以齿终于沃洗者焉知其能弟长而无遗矣降说屦升坐脩爵无数饮酒之节朝不废朝莫不废夕宾出主人拜送节文终遂焉知其能安燕而不乱也贵贱明隆杀辨和乐而不流弟长而无遗安燕而不乱此五行者足以正身安国矣彼国安而天下安故曰吾观于乡而知王道之易易也
宾若有遵者诸公大夫则既一人举觯乃入
郑注不干主人正礼也遵者诸公大夫也谓之宾者同从外来耳大国有孤四命谓之公
释曰宾主献酬爲正礼遵者无常或来或否故于此乃言之孤谓之公者若天子之有三公然
席子宾东公三重大夫再重
郑注席此二者于宾东尊之不与乡人齿也天子之国三命者不齿于诸侯之国爵爲大夫则不齿矣不言遵者遵者亦卿大夫
释曰宾在户牗间尊在户东席遵者又于尊东曰宾东者继宾而言耳其席南面西上统于尊士来观礼者齿于堂下乡饮酒之礼所尚三谋宾介尚德也旅酬以齿尚年也大夫重席坐于宾东尚爵也三者天下之达尊也又按周官党正职云国索鬼神而祭祀则以礼属民而饮酒于序以正齿位一命齿于乡里再命齿于父族三命而不齿乡饮酒义又曰乡饮酒之礼六十者坐五十者立侍以听政役所以明尊长也六十者三豆七十者四豆八十者五豆九十者六豆所以明养老也此盖党正饮酒正齿位之礼
公如大夫入主人降宾介降众宾皆降复初位主人迎揖让升公升如宾礼辞一席使一人去之
郑注如读若今之若主人迎之于门内也辞一席谦自同于大夫
释曰不言出知迎于门内
大夫则如介礼有诸公则辞加席委于席端主人不彻无诸公则大夫辞加席主人对不去加席
郑注加席上席也大夫席再重
明日宾乡服以拜赐【案宾下原本有服字唐石经同据注言今文曰宾服乡服是注从古文无服字明矣】
郑注拜赐谢恩惠乡服昨日与乡大夫饮酒之朝服也不言朝服未服以朝也今文曰宾服乡服
主人如宾服以拜辱
郑注拜宾复自屈辱也【案复原本讹作服释文云复自扶又反今注疏本亦作复】乡射礼曰宾朝服以拜赐于门外主人不见如宾服遂从之拜辱于门外乃退
主人释服
郑注释朝服更服端也古文释作舍
释曰服端燕私轻也
乃息司正
郑注息劳也劳赐昨日赞执事者独云司正司正庭长也
无介
郑注劳礼略也司正爲宾
不杀
郑注市买若因所有可也不杀则无俎
荐脯醢
郑注羞同也
羞惟所有
郑注在有何物
征惟所欲
郑注征召也
以告于先生君子可也
郑注告请也先生不以筋力爲礼于是可以来君子国中有盛德者可者召不召惟所欲
宾介不与
郑注礼渎则防古文与爲豫
乡乐惟欲
郑注乡乐周南召南六篇之中惟所欲作不从次也不歌鹿鸣鱼丽者辟国君也
记乡朝服而谋宾介皆使能不防戒
郑注乡乡人谓大夫也朝服冠端缁带素鞸白屦今郡国行乡饮酒之礼冠而衣皮弁服与礼异再戒爲防戒礼将有事先戒而复防戒【案复各本作又释文于复字云下而复同指此也今从释文改正】
释曰冠端冠端也冠与衣带同色屦与裳鞸同色
蒲筵缁布纯
郑注筵席也纯縁也
尊绤幂宾至彻之
郑注绤也幂覆尊巾
其牲狗也
郑注狗取择人
亨于堂东北
郑注祖阳气之所始也阳气主养易曰天地养万物圣人养贤以及万民
释曰乡饮酒义曰亨狗于东方祖阳气之发于东方也祖犹法也
献用爵其他用觯
郑注爵尊不防用之
荐脯五挺横祭于其上出自左房
郑注挺犹膱也乡射礼曰祭半膱膱长尺有二寸左在东【案明监本脱左字】阳也阳主养房馔陈处也冠礼之馔脯醢南上曲礼曰以脯脩置者左朐右末
释曰脯横于人前其末居右祭横其上于人则爲从也脯五挺通祭而六挺
俎由东壁【案壁唐石经讹作璧】自西阶升
郑注亨狗既孰载之俎馔于东方
宾俎脊胁肩肺主人俎脊胁臂肺介俎脊胁肫胳肺【案今注疏本无肫字唐石经有据疏云宾用肩主人用臂介用胳其间有臑肫在而介不用者葢以大夫俎故此阙焉是贾疏之本无肫字也疏又云或有介俎肫胳竝言者是贾氏所见别本有肫字也然注内作防释文云刘音纯而絶不涉及于肫是注及释文皆不知经有肫字使肫胳两见康成必解释其意古本无肫字明矣李如圭独取疏之发明肫胳两见者葢用贾氏所见别本】肺皆离皆右体进腠
郑注凡牲前胫骨三肩臂臑也后胫骨二防胳也尊者俎尊骨卑者俎卑骨祭统曰凡爲俎者以骨爲主【案主今注疏本讹作上】骨有贵贱凡前贵后贱离犹防也腠理也进理谓前本也【案前下今注疏本有其字】今文胳爲骼【案今注疏本云作骼】
释曰周人贵肩宾俎用肩主人用臂尊宾也大夫虽尊不夺宾主正礼其俎用臑肫卑于主人而尊于介介用胳若大夫一人则介得用肫故介俎肫胳两见右体者周所贵也
以爵拜者不徒作
郑注作起也言拜既爵者不徒起起必酢主人
坐卒爵者拜既爵立卒爵者不拜既爵
郑注降杀各从其宜不使相错惟工不从此礼释曰工贱不拜既爵无目不使立卒爵耳
凡奠者于左
郑注不饮者不欲其妨
释曰不妨后奠爵
将举于右
郑注便也
释曰以右手举之便少仪曰客爵居左其饮居右介爵酢爵僎爵皆居右客爵主人酬宾之爵也
众宾之长一人辞洗如宾礼
郑注于三人之中复差有尊者余二人虽爲之洗不敢辞其下不洗
立者东面北上若有北面者则东上【案敖继公集说云北面者与东面者相继当西上云东者字误也】
郑注贤者众寡无常也或统于堂或统于门
释曰立堂下者东面立门西者北面
乐正与立者皆荐以齿
郑注谓其饮之次也尊乐正同于宾党不言饮而言荐以荐明饮也既饮皆荐于其位乐正位西阶东北面
凡举爵三作而不徒爵
郑注谓献宾献大夫献工皆有荐
乐作大夫不入
郑注后乐贤者
释曰大夫之来助主人乐贤故既乐作不入后户豆反下后正礼同
献工与笙取爵于上篚既献奠于下篚
郑注明其异器敬也如是则献大夫亦然上篚三爵释曰三爵献宾介众宾一献工与笙二献大夫三也
其笙则献诸西阶上
郑注谓主人拜送爵也于工拜于阼阶上者以其坐于西阶东也古文无上
释曰献笙固于西阶上矣复记之者嫌亦于阼阶上拜送
磬阶间缩北面鼓之
郑注缩从也以东西爲从鼓犹击也大夫而特县方宾乡人之贤者从士礼也射则磬在东古文缩爲蹙
释曰磬阶间者在堂下两阶之间东西节也缩者上当堂之南南北节也凡东西爲横南北爲从南则以东西爲从谓之缩
主人介凡升席自北方降自南方
郑注席南上升由下降由上由便
司正既举觯而荐诸其位
郑注司正主人之属也无献因其举觯而荐之
凡旅不洗
郑注敬礼杀也
不洗者不祭
郑注不甚絜也
释曰一人二人举觯洗且祭者言旅始不可不自絜
既旅士不入
郑注后正礼也既旅则将燕矣
彻俎宾介遵者之俎受者以降遂出授从者
郑注以送之【案今注疏本脱以字】
主人之俎以东
郑注藏于东方
乐正命奏陔宾出至于阶陔作若有诸公则大夫于主人之北西面
郑注其西面者北上统于公
主人之赞者西面北上不与
郑注赞佐也谓主人之属佐助主人礼事彻鼏沃盥设荐俎者西面北上统于堂也与及也不及谓不献酒
无筭爵然后与
郑注燕乃及之

[book_title]卷五 乡射礼第五之一
钦定四库全书
仪礼集释卷五　　　　宋　李如圭　撰
乡射礼第五
郑目录云州长春秋以礼防民而射于州序之礼谓之乡者州乡之属乡大夫或在焉不改其礼射礼于五礼属嘉礼大戴十一小戴及别录皆第五
郷射之礼主人戒宾宾出迎再拜主人荅再拜乃请郑注主人州长也乡大夫若左焉则称乡大夫也戒犹警也语也出迎出门也请告也告宾以射事不言拜辱者【案今注疏本脱者字据宋本补】此为习民以礼乐不主为宾已也不谋宾者时不献贤能事轻也今郡国行此礼以季春周礼乡老及乡大夫三年正月献贤能之书于王退而以乡射之礼五物询众庶诸侯之乡大夫既贡士于其君亦用此礼射而询众庶乎
宾礼辞许主人再拜宾荅再拜主人退宾送再拜郑注退还射宫省录射事
无介
郑注虽先饮酒主于射也其序宾之礼略
乃席宾南面东上
郑注不言于户牖之间者此射于序
众宾之席继而西
郑注言继者甫欲习众庶未有所殊别
席主人于阼阶上西面
郑注阼阶东阶
尊于宾席之东两壶斯禁左酒皆加勺篚在其南东肆
郑注斯禁禁切地无足者也设尊者北面西曰左尚之也肆陈也
设洗于阼阶东南南北以堂深东西当东荣水在洗东篚在洗西南肆
郑注荣屋翼也
县于洗东北西面
郑注此县谓磬也县于东方辟射位也但县磬者半天子之士无钟
乃张侯下纲不及地武
郑注侯谓所射布也纲持舌绳也武迹也中人之迹尺二寸侯人纲即其足也是以取数焉
不系左下纲中掩束之
郑注事未至也
乏参侯道居侯党之一西五步
郑注容谓之乏所以为获者御矢也侯道五十步此乏去侯北十丈西三丈
羮定
郑注肉谓之羮定犹孰也【案孰从宋本今注疏本作熟下同】谓狗孰可食
主人朝服乃速宾宾朝服出迎再拜主人荅再拜退宾送再拜
郑注速召也射宾轻也戒时端今郡国行此郷射礼皮弁服与礼为异
宾及众宾遂从之及门主人一相出迎于门外再拜宾荅再拜
郑注相主人家臣摈赞传命者
揖众宾
郑注差卑礼宜异
主人以宾揖先入
郑注以犹与也先入入门右西面
宾厌众宾众宾皆入门左东面北上宾少进
郑注引手曰厌少进差在前也今文皆曰揖众宾
主人以宾三揖皆行及阶三让主人升一等宾升郑注三让而主人先升者是主人先让于宾不俱升者宾客之道进宜难也
主人阼阶上当北面再拜宾西阶上当北面荅再拜
郑注主人拜宾至此堂
主人坐取爵于上篚以降
郑注将献宾也
宾降
郑注从主人也
主人阼阶前西面坐奠爵兴辞降
郑注重以主人事烦宾也今文无阼阶
宾对
郑注对荅
主人坐取爵兴适洗南面坐奠爵于篚下盥洗
郑注盥手乃洗爵【案乃今注疏本讹作又从宋本改】致絜敬也古文盥皆作浣
宾进东北面辞洗
郑注必进者方辞洗宜违其位也【案今注疏本脱其字据宋本补又郷饮酒礼疏引此注亦有其字】言东北面则位南于洗矣
主人坐奠爵于篚兴对宾反位
郑注反从降之位也郷饮酒曰当西序东面
主人卒洗壹揖壹让以宾升宾西阶上北面拜洗主人阼阶上北面奠爵遂荅拜乃降
郑注乃降将更盥也古文壹皆作一
宾降主人辞降宾对主人卒盥壹揖壹让升宾升西阶上疑立
郑注疑止也有矜庄之色
主人坐取爵实之宾之席前【案唐石经作宾席之前据乡饮酒礼亦言实之宾之席前其余经文称某之席前者甚多絶不云席之前当是石经误倒】西北面献宾
郑注进酒于宾也【案今注疏本脱酒字据宋本补】凡进物曰献
宾西阶上北面拜主人少退
郑注少退犹少辟也
宾进受爵于席前复位
郑注复位西阶上位
主人阼阶上拜送爵宾少退荐脯醢
郑注荐进
宾升席自西方
郑注宾升降由下也
乃设折俎
郑注牲体枝解节折以实俎也
主人阼阶东疑立宾坐左执爵右祭脯醢奠爵于荐西兴取肺坐絶祭
郑注却左手执本右手絶末以祭也肺离上为本下为末
尚左手哜之兴加于俎坐捝手执爵遂祭酒兴席末坐啐酒
郑注捝拭也啐尝也古文捝作帨【案帨今注疏本讹作説据宋本改】
降席坐奠爵拜告旨
郑注降席席西也旨美也
执爵兴主人阼阶上荅拜宾西阶上北面坐卒爵兴坐奠爵遂拜执爵兴
郑注卒尽
主人阼阶上荅拜宾以虚爵降
郑注将洗以酢主人
主人降
郑注从宾也降立阼阶东西面当东序
宾西阶前东面坐奠爵兴辞降主人对宾坐取爵适洗北面坐奠爵于篚下兴盥洗
郑注宾北面盥洗自外来
主人阼阶之东南面辞洗宾坐奠爵于篚兴对主人反位
郑注反位从降之位也主人辞洗进【案此下今注疏本衍也字据宋本删】
宾卒洗揖让如初升主人拜洗宾荅拜兴降盥如主人之礼宾升实爵主人之席前东南面酢主人
郑注酢报
主人阼阶上拜宾少退主人进受爵复位宾西阶上拜送爵荐脯醢主人升席自北方乃设折俎祭如宾礼郑注祭荐俎及酒亦哜啐
不告旨
郑注酒已物
自席前适阼阶上北面坐卒爵兴坐奠爵遂拜执爵兴宾西阶上北面荅拜
郑注自由也啐酒于席末由前降便也
主人坐奠爵于序端阼阶上再拜崇酒宾西阶上荅再拜
郑注序端东序头也崇充也谢酒恶相充满也
主人坐取觯于篚以降
郑注将酬宾
宾降主人奠觯辞降宾对东面立主人坐取觯洗宾不辞洗
郑注不辞洗以其将自饮
卒洗揖让升宾西阶上疑立主人实觯酬之阼阶上北面坐奠觯遂拜执觯兴
郑注酬劝酒
宾西阶上北面荅拜主人坐祭遂饮卒觯兴坐奠觯遂拜执觯兴宾西阶上北面荅拜主人降洗宾降辞如献礼
郑注以将酌己
升不拜洗
郑注酬礼杀也
宾西阶上立主人实觯宾之席前北面
郑注酬宾
宾西阶上拜主人坐奠觯于荐西宾辞坐取觯以兴反位
郑注宾辞辞主人复亲酌己
主人阼阶上拜送宾北面坐奠觯于荐东反位
郑注酬酒不举
主人揖降宾降东面立于西阶西当西序
郑注主人将与众宾为礼宾谦不敢独居堂
主人西南面三拜众宾众宾皆荅壹拜
郑注三拜示徧也壹拜不备礼也献宾毕乃与众宾拜敬不能竝
主人揖升坐取爵于序端降洗升实爵西阶上献众宾众宾之长升拜受者三人
郑注长其老者言三人则众宾多矣国以多德行道艺为荣何常数之有乎
主人拜送
郑注拜送爵于众宾右
坐祭立饮不拜既爵授主人爵降复位
郑注既尽
众宾皆不拜受爵坐祭立饮
郑注自第四以下又不拜受爵礼弥略
每一人献则荐诸其席
郑注诸于
众宾辩有脯醢
郑注荐于其位
主人以虚爵降奠于篚
郑注不复用
揖让升宾厌众宾升众宾皆升就席一人洗举觯于宾郑注一人主人之吏
升实觯西阶上坐奠觯拜执觯兴宾席末答拜举觯者坐祭遂饮卒觯兴坐奠觯拜执觯兴宾荅拜降洗升实之西阶上北面
郑注将进奠觯
宾拜
郑注拜受觯
举觯者进坐奠觯于荐西
郑注不授贱不敢也
宾辞坐取以兴
郑注若亲受然
举觯者西阶上拜送宾反奠于其所举觯者降大夫若有遵者则入门左
郑注谓此乡之人为大夫者也谓之遵者方以礼乐化民欲其遵法之也其士也于旅乃入卿大夫士非乡人礼亦然主于乡人耳今文遵为僎
主人降
郑注迎大夫于门内也不出门别于宾
宾及众宾皆降复初位
郑注不敢居堂俟大夫入也初位门内东面
主人揖让以大夫升拜至大夫荅拜主人以爵降大夫降主人辞降大夫辞洗如宾礼席于尊东
郑注尊东明与宾夹尊也不言东上统于尊也
升不拜洗主人实爵席前献于大夫大夫西阶上拜进受爵反位主人大夫之右拜送大夫辞加席主人对不去加席
郑注辞之者谦不敢以已尊加贤者也【案今注疏本脱敢字据宋本补考疏内引注文亦有敢字】不去者大夫再重席正也宾一重席
乃荐脯醢大夫升席设折俎祭如宾礼不哜肺不啐酒不告旨西阶上卒爵拜主人荅拜
郑注凡所不者杀于宾也大夫升席由东方
大夫降洗
郑注将酢主人也大夫若众则辩献长乃酢
主人复阼阶降辞如初卒洗主人盥
郑注盥者虽将酌自饮尊大夫不敢防
揖让升大夫授主人爵于两楹间复位主人实爵以酢于西阶上坐奠爵拜大夫荅拜坐祭卒爵拜大夫荅拜主人坐奠爵于西楹南再拜崇酒大夫荅拜主人复阼阶揖降
郑注将升宾
大夫降立于宾南
郑注虽尊不夺人之正礼
主人揖让以宾升大夫及众宾皆升就席席工于西阶上少东乐正先升北面立于其西
郑注言少东者明乐正西侧阶不欲大东辟射位
工四人二瑟瑟先相者皆左何瑟面鼓执越内右手相入升自西阶北面东上工坐相者坐授瑟乃降郑注瑟先贱者先就事也相扶工也面前也鼓在前变于君也执越内右手相由便也越瑟下孔所以发越其声者也【案今注疏本脱者字从宋本补】前越言执者内有结手入之浅也相者降立西方
笙入立于县中西面
郑注堂下乐相从也县中磬东立西面
乃合乐周南闗雎葛蕈卷耳召南鹊巢采蘩采苹【案蘩从唐石经今注疏本作繁】
郑注不歌不笙不间志在射略于乐也不略合乐者周南召南之风乡乐也不可略其正也昔太王王季文王始居岐山之阳躬行召南之教以成王业【案今注疏本脱召南之教四字据宋本补】至三分天下而有其二【案今注疏本脱而有其二四字据宋本补】乃宣周南之化【案周南下今注疏本衍召南二字据宋本删】本其德之初刑于寡妻至于兄弟以御于家故谓之乡乐用之房中以及朝廷飨燕乡射饮酒此六篇其风化之原也是以合金石丝竹而歌之
工不兴告于乐正曰正歌备
郑注不兴者瞽蒙礼略也
乐正告于宾乃降
郑注乐正降者堂上正乐毕也降立西阶东北面
主人取爵于上篚献工大师则为之洗
郑注尊之也君赐大夫乐又从之以其人谓之大师【案此下今注疏本衍也字据宋本删】
宾降主人辞降
郑注大夫不降尊也
工不辞洗卒洗升实爵工不兴左瑟一人拜受爵郑注左瑟辟主人授爵也一人无大师则工之长者
主人阼阶上拜送爵荐脯醢使人相祭
郑注人相者
工饮不拜既爵授主人爵众工不拜受爵祭饮辩有脯醢不祭
郑注祭饮不兴受爵坐祭坐饮
不洗遂献笙于西阶上
郑注不洗者贱也众工而不洗矣而着笙不洗者【案着今注疏本讹作众据宋本改】笙贱于众工正君赐之犹不洗也
笙一人拜于下尽阶不升堂受爵主人拜送爵阶前坐祭立饮不拜既爵升授主人爵众笙不拜受爵坐祭立饮辩有脯醢不祭主人以爵降奠于篚反升就席郑注亦揖让以宾升众宾皆升
主人降席自南方
郑注礼杀由便
侧降
郑注宾不从降
作相为司正司正礼辞许诺主人再拜司正荅拜郑注爵备乐毕将留宾以事为有懈倦失礼立司正以监之察仪法也诗云既立之监或佐之史
主人升就席司正洗觯升自西阶由楹内适阼阶上北面受命于主人
郑注洗觯者当酌以表其位显其事也楹内楹北
西阶上北面请安于宾
郑注传主人之命
宾礼辞许司正告于主人遂立于楹间以相拜
郑注相谓赞主人及宾相拜之辞
主人阼阶上再拜宾西阶上荅再拜皆揖就席
郑注为己安也今文揖为升
司正实觯降自西阶中庭北面坐奠觯兴退少立郑注奠觯表其位也少立自修正愼其位也古文曰少退立
进坐取觯兴反坐不祭遂卒觯兴坐奠觯拜执觯兴洗北面坐奠于其所
郑注今文坐取觯无进又曰坐奠之拜
兴少退北面立于觯南
郑注立觯南亦其故摈位
未旅
郑注旅序也未以次序相酬以将射也旅则礼终也
三耦俟于堂西南面东上
郑注司正既立司射弟子之中德行道艺之高者以为三耦使俟事于此
司射适堂西袒决遂取弓于阶西兼挟乘矢升自西阶阶上北面告于宾曰弓矢既具有司请射
郑注司射主人之吏也于堂西袒决遂者主人无次隐蔽而已袒左免衣也决犹闿也以骨为之着右大臂指以钩闿体也遂射韝也以韦为之所以遂者也其非射时则谓之拾拾敛也所以蔽肤敛衣也方持矢曰挟乘矢四矢也大射曰挟乘矢于弓外见镞于弣右巨指钩古文挟皆作接
宾对曰某不能为二三子许诺
郑注言某不能谦也二三子谓众宾巳下
司射适阼阶上东北面【案敖继公云阼阶上告主人当北面东似衍文】告于主人曰请射于宾宾许司射降自西阶阶前西面命弟子纳射器
郑注弟子宾党之年少者也纳内也射器弓矢决拾旌中筹楅丰也宾党东面主人之吏西面
乃纳射器皆在堂西宾与大夫之弓于西序矢在弓下北括众弓于堂西矢在其上
郑注上堂西亷矢亦北括
主人之弓矢在东序东
郑注亦倚于东序也矢在其下北括
司射不释弓矢遂以比三耦于堂西三耦之南北面命上射曰某御于子命下射曰子与某子射
郑注比次其才相近者也古文曰某从于子
司正为司马
郑注兼官由便也立司正为涖酒尔今射司正无事
司马命张侯弟子説束遂系左下纲
郑注事至也今文説皆作税
司马又命获者倚旌于侯中
郑注为当负侯也获者亦弟子也谓之获者以事名之
获者由西方坐取旌倚于侯中乃退乐正适西方命弟子赞工迁乐于下
郑注当辟射也赞佐也迁徙也
弟子相工如初入降自西阶阼阶下之东南堂前三笴西面北上坐
郑注笴矢榦也今文无南
乐正北面立于其南
郑注北面乡堂不与工序也
司射犹挟乘矢以命三耦各与其耦让取弓矢拾郑注犹有故之辞拾更也
三耦皆袒决遂有司左执弣右执而授弓
郑注有司弟子纳射器者也凡纳射器者皆执以俟事
遂授矢
郑注受于纳矢而授之
三耦皆执弓搢三而挟一个
郑注未违俟处也搢插也插于带右
司射先立于所设中之西南东面三耦皆进由司射之西立于其西南东面北上而俟司射东面立于三耦之北搢三而挟一个
郑注为当诱射也固东面矣复言之者明却时还
揖进当阶北面揖及阶揖升堂揖豫则钩楹内堂则由楹外当左物北面揖
郑注钩楹绕楹而东也序无室可以深也周立四代之学于国而又以有虞氏之庠为乡学乡饮酒义曰主人迎宾于庠门外是也庠之制有堂有室也今言豫者谓州学也读如成周宣榭灾之榭周礼作序凡屋无室曰榭宜从榭州立榭者下乡也左物下物也今文豫为序序乃夏后氏之学亦非也
及物揖左足履物不方足还视侯中俯正足
郑注方犹并也志在于射左足至右足还并足则是立也南面视侯之中乃俯视并正其足
不去旌
郑注以其不获
诱射
郑注诱犹教也
将乘矢
郑注将行也行四矢象有事于四方
执弓不挟右执
郑注不挟矢尽
南面揖揖如升射降出于其位南适堂西改取一个挟之
郑注改更也不射而挟之示有事也今文曰适序西
遂适阶西取扑搢之以反位
郑注扑所以挞犯教者书云扑作教刑
司马命获者执旌以负侯
郑注欲令射者见侯与旌深有志于中
获者适侯执旌负侯而俟
郑注俟待也今文俟为立
司射还当上耦西面作上耦射
郑注还左还也作使也
司射反位上耦揖进上射在左竝行当阶北面揖及阶揖上射先升三等下射从之中等
郑注中犹间也
上射升堂少左下射升上射揖竝行
郑注竝并也并东行
皆当其物北面揖及物揖皆左足履物还视侯中合足而俟司马适堂西不决遂袒执弓
郑注不决遂因不射不备
出于司射之南升自西阶钩楹由上射之后西南面立于物间右执箫南扬弓命去侯
郑注钩楹以当由上射者之后也箫弓末也大射曰左执弣扬犹举也
获者执旌许诺声不絶以至于乏坐东面偃旌兴而俟郑注声不絶不以宫商不絶而已乡射威仪省偃犹仆也
司马出于下射之南还其后降自西阶反由司射之南适堂西释弓袭反位立于司射之南
郑注围下射者明为二人命去侯
司射进与司马交于阶前相左由堂下西阶之东北面视上射命曰无射获无猎获上射揖司射退反位郑注射获谓矢中人也猎矢从傍
乃射上射既发挟弓矢而后下射射拾发以将乘矢郑注古文而后作后非也孝经説然后曰【案今注疏本脱此十四字据宋本补考疏内云引孝经説取孝经纬援神契文彼説孝经云然后能保其社稷之等皆作后后者后也今注文盖后人妄删】后者后也【案今注疏本脱者字据宋本补】当从后
获者坐而获
郑注射者中则大言获获得也射讲武师田之【案今注疏本脱师字据宋本补】是以中为获也
举旌以宫偃旌以商
郑注宫为君商为臣声和律吕相生
获而未释获
郑注但大言获未释其算
卒射皆执弓不挟南面揖揖如升射
郑注不挟亦右执如司射
上射降三等下射少右从之中等竝行上射于左郑注降下
与升射者相左交于阶前相揖由司马之南适堂西释弓説决拾袭而俟于堂西南面东上三耦卒射亦如之【案三耦误敖继公云三当作二二耦谓次耦下耦也】司射去扑倚于西阶之西升堂北面告于宾曰三耦卒射
郑注去扑乃升不敢佩刑器即尊者之侧
宾揖
郑注以揖然之
司射降搢扑反位司马适堂西袒执弓由其位南进与司射交于阶前相左升自西阶钩楹自右物之后立于物闲西南面揖弓命取矢
郑注揖推之也
获者执旌许诺声不絶以旌负侯而俟
郑注俟弟子取矢以旌指教之
司马岀于左物之南还其后降自西阶遂适堂前北面立于所设楅之南命弟子设楅
郑注楅犹幅也所以承笴齐矢者
乃设楅于中庭南当洗东肆
郑注东肆统于宾
司马由司射之南退释弓于堂西袭反位弟子取矢北面坐委于楅北括乃退司马袭进当楅南北面坐左右抚矢而乘之
郑注抚拊之也就委矢左右手抚而四四数分之也上既言袭矣复言之者嫌有事即袒也凡事升堂乃袒
若矢不备则司马又袒执弓如初升命曰取矢不索郑注索犹尽也
弟子自西方应曰诺乃复求矢加于楅
郑注增故曰加向获者许诺至此弟子曰诺事同互相明
司射倚扑于阶西升请射于宾如初宾许诺宾主人大夫若皆与射则遂告于宾适阼阶上告于主人主人与宾爲耦
郑注言若者或射或否在时欲耳射者绎己之志君子务焉大夫遵者也告宾曰主人御于子告主人曰子与宾射
遂告于大夫大夫虽众皆与士爲耦以耦告于大夫曰【案今注疏本脱以耦二字据唐石经补】某御于子
郑注大夫皆与士为耦谦也来观礼同爵自相与耦则嫌自尊别也大夫为下射而云御于子尊大夫也士谓众宾之在下者及羣士来观礼者也礼一命已下齿于郷里
西阶上北面作众宾射
郑注作使
司射降搢扑由司马之南适堂西立比众耦
郑注众耦大夫耦及众宾也命大夫之耦曰子与某子射其命众耦如三耦
众宾将与射者皆降由司马之南适堂西继三耦而立东上大夫之耦为上若有东面者则北上
郑注言若有者大夫士来观礼及众宾多无数也
宾主人与大夫皆未降
郑注言未降者见其志在射
司射乃比众耦辩
郑注众宾射者降比之耦乃徧
遂命三耦拾取矢司射反位
郑注反位者俟其袒决遂来
三耦拾取矢皆袒决遂【案下乃云司射作上耦取矢因序上射下射取矢之仪继云三耦拾取矢亦如之则此惟袒决遂未拾取矢明矣此句拾取矢三字当是因上文遂命三耦拾取矢衍此三字耳】执弓进立于司马之西南
郑注必袒决遂者明将有射事
司射作上耦取矢
郑注作之者还当上耦如作射
司射反位上耦揖进当楅北面揖及楅揖
郑注当楅楅正南之东西
上射东面下射西面上射揖进坐横弓却手自弓下取一个兼诸弣顺羽且兴执而左还退反位东面揖郑注横弓者南踣弓也却手由弓下取矢者以左手在弓表右手从里取之便也兼并矢于弣当顺羽既又当执也顺羽者手放而下备不整理也不言毋周在阼非君周可也
下射进坐横弓覆手自弓上取一个兴其他如上射郑注覆手由弓上取矢者以左手在弓里右手从表取之亦便
既拾取乘矢揖皆左还南面揖皆少进当楅南皆左还北面搢三挟一个
郑注楅南乡当楅之位
揖皆左还上射于右
郑注上射转居右便其反位也下射左还少南行乃西面
与进者相左相揖退反位【案今注疏本脱退字据唐石经补】
郑注相左皆由进者之北
三耦拾取矢亦如之【案上耦已取矢此仍作三耦误也敖继公曰三亦当作二大射云二耦是也】后者遂取诱射之矢兼乘矢而取之以授有司于西方而后反位
郑注取诱射之矢挟五个弟子逆受于东面位之后
众宾未拾取矢皆袒决遂执弓搢三挟一个由堂西进继三耦之南而立东面北上大夫之耦为上
郑注未犹不也众宾不拾者未射无楅上矢也言此者嫌众宾三耦同伦初时有射者后乃射有拾取矢礼也
司射作射如初一偶揖升如初司马命去侯获者许诺司马降释弓反位司射犹挟一个去扑与司马交于阶前升请释获于宾
郑注犹有故之辞司射既诱射恒执弓挟矢以掌射事备尚未知当教之也今三耦卒射众足以知之矣犹挟之者君子不必也
宾许降搢扑西面立于所设中之东北面命释获者设中遂视之
郑注视之当教之
释获者执鹿中一人执算以从之
郑注鹿中谓射于榭也于庠当兕中
释获者坐设中南当楅西当西序东面兴受算坐实八算于中横委其余于中西南末兴共而俟
郑注兴还北面受算反东面实之
司射遂进由堂下北面命曰不贯不释
郑注贯犹中也不中正不释算也古文贯作闗
上射揖司射退反位释获者坐取中之八算改实八算于中兴执而俟
郑注执所取算
乃射若中则释获者坐而释获每一个释一算上射于右下射于左若有余算则反委之
郑注委余算礼尚异也委之合于中西
又取中之八算改实八算于中兴执而俟三耦卒射

[book_title]卷六 乡射礼第五之二
钦定四库全书
仪礼集释卷六　　　　　宋　李如圭　撰
乡射礼
宾主人大夫揖皆由其阶降揖主人堂东袒决遂执弓搢三挟一个宾于堂西亦如之皆由其阶阶下揖升堂揖主人为下射皆当其物北面揖及物揖乃射卒南面揖皆由其阶阶上揖降阶揖宾序西主人序东皆释説决拾袭反位升及阶揖升堂揖皆就席
郑注或言堂或言序亦为庠榭互言也宾主人射大夫止于堂西
大夫袒决遂执搢三挟一个由堂西出于司射之西就其耦大夫为下射揖进耦少退揖如三耦及阶耦先升卒射揖如升射耦先降降阶耦少退皆释于堂西袭耦遂止于堂西大夫升就席
郑注耦于庭【案今注疏本作于庭下据宋本及仪礼经传通解所引皆无下字】不竝行尊大夫也在堂如上射之仪近其事得申
众宾继射释皆如初司射所作惟上耦
郑注于是言惟上耦者嫌宾主人射亦作之大射三耦卒射司射请于公及宾
卒射释者遂以所执余升自西阶尽阶不升堂告于宾曰左右卒射降反位坐委余于中西兴共而俟郑注司射不告卒射者释者于是有事宜终之也余余算也无余算则空手耳俟俟数也
司马袒决【案敎继公云礼无决而不遂者此决字当为衍文】执升
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:36:00-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>