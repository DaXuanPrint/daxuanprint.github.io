<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,四书因问卷一,四书因问卷二,四书因问卷三,四书因问卷四,四书因问卷五,四书因问卷六,四书因问全文在线阅读,四书因问全文在线下载,大玄古籍书库">
<meta name="description" content="明吕柟(字仲木)撰。该书是记其门人质问《四书》之语。共六卷。其中《大学》、《中庸》各一卷，《论语》、《孟子》各二卷。然其中称柟为先生，又原本先生字或跳行，间或还附有学生之间的论辩，如《大学因问》中，就附有章诏、聂蕲二论，似乎非柟自作。卷首有魏廷萱等校刊字，当即为廷萱等人所记。其书《大学》从古本次序，《中庸》亦从古本分章。所说多因《四书》之言，推而证诸躬行，见诸实事，故曰“因问”。如有问“格物”之“格”，是格式之格，还是穷究之格?因答曰：“格物之义，自伏羲以来，未之有改也。仰观天文，俯察地理，远取诸物，近取">
<title>四书因问_吕柟_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">四书因问</span> <br/>
          作者： <span class="inputVal" id="bkauthor">吕柟</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,哲学,考据,完结</span> <br/>
          字数： <span class="inputVal" id="bknum">[book_length]130711</span> <br/>
          说明： <span class="inputVal" id="bkdec">明吕柟(字仲木)撰。该书是记其门人质问《四书》之语。共六卷。其中《大学》、《中庸》各一卷，《论语》、《孟子》各二卷。然其中称柟为先生，又原本先生字或跳行，间或还附有学生之间的论辩，如《大学因问》中，就附有章诏、聂蕲二论，似乎非柟自作。卷首有魏廷萱等校刊字，当即为廷萱等人所记。其书《大学》从古本次序，《中庸》亦从古本分章。所说多因《四书》之言，推而证诸躬行，见诸实事，故曰“因问”。如有问“格物”之“格”，是格式之格，还是穷究之格?因答曰：“格物之义，自伏羲以来，未之有改也。仰观天文，俯察地理，远取诸物，近取诸身，其近取即是穷格之义。格式之格恐不是孔子立言之意。”又有问“格物”之“物”何如?因答曰：“这个物正如孟子云，万物皆备于我。物字一般非是泛然不切于身的，故凡身之所到，事之所接，念虑之所起，便是物，皆是要格的。”再如吕柟讲“八佾舞于庭”时，有学生曰，“此亦无可说”。柟曰，“若道无说便更有说”。时诸生中有盛服者。柟曰，“如此便是僭”。其中有的回答虽未能摆脱传统的礼俗之见，然因问设答，切身譬事，“平正笃实乃如此”(《四库全书提要》)。有《四库全书》本。</span> <br/>
          封面： <span class="inputVal" id="bkimg">Z_4645.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]四书因问
[book_author]吕柟
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,哲学,考据,完结
[book_length]130711
[book_dec]明吕柟(字仲木)撰。该书是记其门人质问《四书》之语。共六卷。其中《大学》、《中庸》各一卷，《论语》、《孟子》各二卷。然其中称柟为先生，又原本先生字或跳行，间或还附有学生之间的论辩，如《大学因问》中，就附有章诏、聂蕲二论，似乎非柟自作。卷首有魏廷萱等校刊字，当即为廷萱等人所记。其书《大学》从古本次序，《中庸》亦从古本分章。所说多因《四书》之言，推而证诸躬行，见诸实事，故曰“因问”。如有问“格物”之“格”，是格式之格，还是穷究之格?因答曰：“格物之义，自伏羲以来，未之有改也。仰观天文，俯察地理，远取诸物，近取诸身，其近取即是穷格之义。格式之格恐不是孔子立言之意。”又有问“格物”之“物”何如?因答曰：“这个物正如孟子云，万物皆备于我。物字一般非是泛然不切于身的，故凡身之所到，事之所接，念虑之所起，便是物，皆是要格的。”再如吕柟讲“八佾舞于庭”时，有学生曰，“此亦无可说”。柟曰，“若道无说便更有说”。时诸生中有盛服者。柟曰，“如此便是僭”。其中有的回答虽未能摆脱传统的礼俗之见，然因问设答，切身譬事，“平正笃实乃如此”(《四库全书提要》)。有《四库全书》本。
[book_img]Z_4645.jpg


[book_title]提要
【臣】等谨案四书因问六卷明吕柟撰柟字仲木号泾野髙陵人正徳戊辰进士第一人官至南京礼部右侍郎諡文简事迹具明史儒林传是编记其门人质问四书之语大学中庸各一卷论语孟子各二卷然其中称柟为先生又原本先生字或跳行似乎非柟自作卷首有其门人魏廷萱等校刋字当即廷萱等所记也其书大学从古本次序中庸亦从古本分章所说多因四书之言推而证诸躬行见诸实事如因讲八佾舞于庭章而指在座门人衣服华靡者曰此便是僣之类皆开示亲切不徒为训诂空谈柟文集佶屈聱牙纯为伪体而其解四书平正笃实乃如此葢其文章染李梦阳之派而学问则宗法薛瑄二事渊源各别故一人而如出两手耳乾隆四十三年六月恭校上
总纂官【臣】纪昀【臣】陆锡熊【臣】孙士毅
总　校　官【臣】陆　费　墀

[book_title]四书因问卷一
明　吕柟　撰
大学
介问大学旧本云何曰言大人者之学其道在明此明徳以亲爱下民而止至善也夫至善则所止之地也非先知之则不能得也故有先后焉盖所止之地皆物也则有本末尽止之功乃事也则有终始能知所先后则物本可得而兼末不难事始不乱而厥终自考去道伊迩矣其先后者何古之欲明明徳于天下者先治其国以下言先也物格而后知至以下言后也能如是则能明明徳以亲民而止于至善矣斯大学之道也然其所谓格物致知诚意正心修身齐家治国平天下者又非一言能尽其义故下文又旁通其情焉然皆以释明明徳亲民止至善也止至善独言明明徳乎曰明徳而不能亲民非明徳也能亲民矣而未能止至善亦非明徳也
其曰格物致知者何曰言物非在外者也皆关此身焉耳故自天子至于庶人壹是皆以修身为本若其本乱而末治者否矣盖其所厚者薄而其所薄者厚未之有也诚知此身为本所当厚也则心不他用世无剰物日无泛事而其知至矣故曰此谓知本此谓知之至也此谓格物致知之説也
其曰诚其意者何曰言在禁止自欺恶恶如恶恶臭好善如好好色也是盖逊志以求而不问名于外故能自慊然其诚伪我知之而已故君子必慎其独也不见小人闲居为不善乎见君子而后厌然揜其不善而着其善人之视已如见其肺肝矣然则何益哉此诚于中必形于外故君子所以谨其独也且恶积于中非但一人见其肺肝盖十目十手所指视也不谨其独可乎夫有财之富则润屋矣无欺之徳则润身而心广体胖矣故君子必诚其意以谨其独而不自欺可也况乎至诚而不动者未之有也彼淇澳之诗言君子尽切磋琢磨之功极瑟僴赫喧之盛而造乎盛徳至善之诚则当世之民不能忘也岂惟当世彼烈文之诗言前王徳成于己后世之人亲贤乐利各得其所虽没世不能忘也岂有他哉皆由诚意耳故康诰言文王克明徳太甲言成汤顾諟天之明命帝典言唐尧克明峻徳皆自明此至诚之盛徳耳然诚意之功又不可间虽施诸民亦然故盘铭之日新康诰之作新民文王诗之新命言君子内不愧己外不愧人仰不愧天无所不用其诚而造其极也是何也诚者人之所当止不诚则无物矣故鸟缗绵之诗云尔也然能止于诚而无入不自得者惟文王为然故其诗言缉熈敬止而仁敬孝慈信各臻其极也于是孔子又因止信而言聴讼犹人不足贵也必也使无讼乎盖无情而不诚者不得尽其伪辞则以吾之诚意大畏其志而人信之也故曰此谓知本也夫古人言明善诚身然诚身实所以明善即所以诚身故格物格物以修身为知至而此以诚身为知本也曰若是则程子定本何以克明徳以下释明明徳盘铭以下释亲民邦畿以下释止至善乎曰自格物以至平天下固为释此三者而设若又取此克明徳以下释之不亦复且乱乎又何湏用八者也且古人之立言也论理不论文今以其有明字多者释明明徳有止字多者为释止至善又取新字多者以释亲民而改亲民为新民立言者恐不若是泥也曰若是则夫诚意者未及乎正心修身何以遽及于民至有没世不忘之説乎曰噫此腐儒之说也误人甚矣从是言也则诚意者必不接一物闭目掩耳而后可乎平天下者必扰扰于一世离形去心而后可乎故古之人言意便及天下言天下便本诸意终始本末一以贯之但其序自此而先耳若是则释诚意之辞不亦烦乎曰八者之事虽各有攸当论其功力皆本诸诚意盖格物虽在先亦属致知不及诚意力行之为难也能乎此则正心以下如水之沛然矣其有不得其宜者则亦斟酌损益之间礼乐制度之际耳故虽九章之心诚求之十章之曰徳曰仁义曰好恶者皆自是而举之也故是章或言其功或徴诸事或本诸体或稽诸效反复推演不一而足虽平天下之意亦宛然见矣其曰所谓修身在正其心者何曰言身有所忿懥恐惧好乐忧患之偏者即心之不得其正也盖意虽实心不正难观即形于身者可见耳夫心不在于正岂惟见忿懥恐惧形于身者之偏哉其极至于视聴不见闻饮食不知味矣可不慎乎故曰此谓修身在正其心
其曰所谓齐家在修其身者何曰言人于所亲爱贱恶畏敬哀矜傲惰者有所偏焉其心虽正亦身之不修不足以理家也盖此五者虽形于一身之小而实接乎一家之众故也若夫好必知其恶恶必知其美非身修家齐者不能不亦少乎故谚有之曰人莫知其子之恶莫知其苖之硕此偏于亲爱者之效也独举斯二者人之处家好爱而易私者莫如子与苖此而能克则无助苖之长勿劳之爱矣贱恶以下可易能也不然家其能齐乎故曰此谓身不修不可以齐其家
其曰所谓治国必先齐其家者何曰言其家不可教而能教人者无之故君子之道不出家而能成教于国焉故家之孝弟慈者即国之所以事君事长使众也然其所谓孝弟慈者皆本于诚焉盖自诚意中来也故康诰曰如保赤子心诚求之虽不中不逺矣未有学养子而后嫁者也夫能诚于为善而一家仁让则一国兴仁让诚于为恶而一人贪戾则一国作乱其机如此此谓一言偾事一人定国也故尧舜帅天下以仁而民从之桀纣帅天下以暴而民从之其所令反其所好之诚而民不从也是故君子有诸己而后求诸人无诸己而后非诸人所蔵乎身者不恕不本于诚焉而能喻诸人者未之有也故曰故治国在齐其家其下三诗则咏叹其意以警发乎人而又以证之也其诚意溢然矣故曰此谓治国在齐其家
其曰所谓平天下在治其国者何曰言即兴孝兴弟不倍恤孤以见秉彛人心所同不可使有一夫之不获也是以君子有絜矩之道以处之絜矩之义不过使上下四旁均齐方正而已然其用则在好恶也故絜矩用于好恶则民以为父母如南山有台之云也絜矩不行于好恶而偏焉则为天下之戮如节南山之云也故文王之诗言商先王能絜矩而得众得国商后王不能絜矩而失众失国不亦明徴乎然欲行絜矩必以徳为本又自诚意明徳而遡之也故自君子先慎乎徳以至亦悖而出皆言有徳而能絜矩与不能者之理财也康诰楚书舅犯之言则又徴之尔证之者言天命人心皆归于徳而不在于财也自秦誓以下至菑必逮夫身则又言能絜矩与不能者之用人也君子有大道则总言理财用人其曰大道即絜矩尔夫理财虽贵于内本外末然财亦不可废也故生财有大道不在诡计也惟在乎务本节用而财自足又何必外本而内末哉然又恐有国家者専务其财也则又言仁者以财发身以下则理财之道非仁义不足以尽之夫理财用人虽皆治天下之目用人者又理财之本也故自畜马乗以下则又言君子不察于利非若小人之専务财而不以义为主也并上言惟仁人能好恶人则理财用人之道亦非仁义不足以尽之是故絜矩者法也仁义者道也好恶者用也理财用人者目也仁以本之义以质之絜矩以处之好恶以行之用人以先之理财以后之则孝弟慈之道周于天下矣然其曰徳曰仁义曰好恶者则又皆本于诚意正心修身焉故曰本末一贯始终一理明徳即所以亲民明徳而能亲民无所杂焉所谓止至善也
续因问
章诏问大学之道先生曰只当以明明徳为纲盖明徳而不能新民也不筭他明徳故新民可兼在明明徳之内若明明徳以新民少有一毫私欲夹杂亦未足为至善是必尽乎天理之极而无一毫人欲之私斯为止至善矣若夫三纲领之説恐太涉于分析大学之道只在一个明明徳都尽了后来説明明徳于天下説盛徳至善都只是説明徳更不説新民可见王标曰九章之心诚十章之慎徳亦为是乎曰然
胡炳问明明徳明字莫只是天地生生之理惟虚故灵虚灵故明否先生曰这也是正谓明徳只是个天地隂阳之气清通之极萃于吾心者
炳问定静安虑静是心不妄动毕竟是心静方才定如何説定而后能静先生曰心之所以不静多縁是念头一差无所定向故心动于声色动于货利动于功名理欲交战不能宁一若于念头上一定了方才得静也安只是静到纯熟处何以先言知止曰大学之道未有不先知而能行者故自物有本末以下泛论其理当先于知也欲明明徳于天下以下证以古人之事惟先于知也
问格物之格有説是格式之格谓致吾之良知在格物格字添出穷究字様来何如先生曰格物之义自伏羲以来未之有改也仰观天文俯察地理逺取诸物近取诸身其近取即是穷格之义格式之格恐不是孔子立言之意
诏问格物先生曰这个物正如孟子云万物皆备于我物字一般非是泛然不切于身的故凡身之所到事之所接念虑之所起便是物皆是要格的如言便有言之理在官言官在朝言朝与父兄言言慈爱与子弟言言事父兄视便有视之理或视上于靣则傲下于带则忧倾则奸坐如尸有坐之理立如斋有立之理推此类可见无一处非物格物之功无一时可止息得的聂蕲曰夜睡心下有所想像念头便觉萌动此处亦有物可格否先生曰怎麽无物可格君子无终食之间违仁造次必于是颠沛必于是亦皆是格物虽梦中亦要验格也易泉聂蕲辨论格致及徳性之知与闻见之知同异先生曰此乃合内外之道也张子尝云诚明所知乃天徳良知非闻见小知而已后人小大同异之论皆本诸此殊不知张子之言必为偏于闻见者发也自予言之只顾人之求知者何如耳使求知者皆为徳性则闻见非助我者耶如舜闻一善言见一善行若决江河则与徳性浑融为一此等闻见惟恐其或少耳若闻见无与于徳性之知则祗为记诵涉猎之资诚为小而已正徳间有一侍郎博学多记冡宰荐一学士用一故事以问侍郎乃遂背诵不止冡宰止之曰不用许多只用前一二言足矣若此等闻见不过记诵于身心何益且鸢鱼自常人见之一物而已子思深有所见便以明道之昭著于上下程子又谓子思吃紧为人处活泼泼地皆是见道之真而非滞于闻见者也此则合内外而一之者夫岂可槩以闻见为小哉故曰只顾人之求知者何如也象先问格物是格得一物余可类推否先生曰须是着一件格格得熟时才可类推若初学只说格一件百件便了是如佛家空守虚寂而谓万物可照如何则可康恕问格物之功如鸟兽草木之类亦须要格否也先生曰所谓格物在随时随处格然鸟兽草木元初与我也是一气生的怎麽不要格如伏羲亦尝仰观于天俯察于地中类于鸟兽草木之情但逺取诸物必湏要近取诸身才是若离却已身驰心鸟兽草木上格做甚王献荩问学者必先致知否先生曰不先致知则徳忠朝夕徃来讲论为何曰致知先人事乎曰除了人事焉有道理这是分不得的看书湏要体之于身騐之于事方有益若但防解字义而已殊无所得
自天子至于庶人壹是皆以脩身为本是举其切要言之脩身即明明徳也虽至平天下章言先慎乎徳言仁义忠信皆明徳之谓可见大学一书只是格致诚正以脩身而明明徳也诏曰大学旧本以此释格物致知信乎曰然
附録章聂二论
章诏曰致知是开广聪明推极吾心之知所谓致良知亦是闻知先生曰如孟子尽心知性之谓尽心是致知之事知性是格物之极格物之义时説纷纷如或问所谓今日格一物明日格一物此自其积累言之若学者乃谓必待今日格一物明日方格一物则何时可了若又曰即凡天下之物莫不因其已知之理而益穷之以求至乎其极此又在浑沦处説不知从何端而起若以格为正乃后一层工夫与正心相类恐亦难説惟先生曰物是万物皆备于我之物格是就身之所至事物所接耳目所及念虑所起皆是湏就要辨别是非邪正犹要専切若不専切方用心于此忽驰心于彼物何如可格且如一坐立之间即便可做工夫然必以吾心徳性之知为之主广闻见以扩充之如伏羲仰观俯察逺取诸物即近取诸身之类皆是又如亲贤读书开发聪明亦其中一件是格一事一物之理则一事一物之知便可致矣积久自然贯通此方有下手做工夫处如是可使此心常存所谓必有事焉者端不外此论者輙曰只求之吾心之良知足矣更不借闻见必以格为正恐太执泥髙逺诏不获己乃辨之曰人生十五嵗入大学而格物致知又大学入门始事本之于心此本体之明不待言矣然气拘物蔽而天下义理无穷若谓更不少借见闻只闭门澄心便了尽天下之理恐古之圣人亦有不能然者且以舜之大圣盍只索之良知而自足耶乃犹自耕稼陶渔以至为帝无非取诸人者不知何也易曰君子多识前言徃行以畜其徳书曰学于古训乃有获诗曰如切如磋正讲习讨论之事大学引之以释明明徳者圣如孔子犹好古敏求博文约礼况人不皆生知之圣世固有童而习之至终其身而于义理无所得者安可言之易易如此而槩以生知之事诬吾人耶谓畧不待于闻见耶或曰千蹊万径皆可以适国子何执耶诏曰然与其从迂道逺道而行莫若从平平之大道于适国尤便也况道理乃天下公共之物非一人之私论者只贵虚心正不可执一説以求胜也朱子集诸儒之大成其所论止一二未甚精后人犹得以议之矣世之儒者见道未如朱子辨论太髙逺安知后人更无致议耶诏浅陋无知祗服师训因友辨説以自识之非好辨也蕲尝与诸友以大学圣经请敎于先生先生曰此孔门切实之学于学者极有力诸生宜心验身体庶其有得蕲佩服之毎于日用切已处观省真有涣然如醉之得醒者而二三士友尚不免有疑或旧有所执着甚至穷辨蕲遂述先生教言以与二三友共防绎焉夫大学之道虽有三言实重于明明徳盖新民亦明徳以新之也止于至善则明徳以新民之极也知止而后有定至则近道矣特举两知字为言者明学以知为先也古之欲明明徳于天下至国治而后天下平则详其中之条件示学者以用力之地惟在先知明徳之至善也观明明徳于天下一言可见其格物云者格穷至也物事理也程子所谓至其理也即日用间身之所值事之所接念虑之所到切思其理而不为泛焉之思则凡物之理皆防于吾心之良知知其有不致乎其有以正训格谓正其不正以归于正似矣独不可以言正心矣乎又有少变其説以去私欲为格似矣独不可以言诚意矣乎盖格物致知诚意正心脩身即一念虑所动之处一时刻所用之功其间但有先后相承之节次非必今日格物致知明日才诚意后日才正心脩身也今之学者乃疑其先后为支离遂于格物上强生一意见欲便了此下面数事则当时圣人只説格物致知便了又何必言诚意正心脩身也夫格物固非外意心身而有物可格知可致孟子所谓万物皆备于我是也然其所谓反身而诚者虽其学已成后之事其反身之前格致诚正皆不可少也故继以强恕而行云程子有谓立诚意以格之者经文诚意畧不同犹曰即切已之事専意以格之不可泛及他事云尔岂程子又置诚意于格物之先而乱圣人立言之序耶又有附防之者曰格物为去私欲只縁人有私欲间杂则物不能格知不能致既如其説则去私欲之先又将寻讨何等工夫来也今之执着之私未能去正惟于圣人全文真指未能通贯也又谓程子之至乃谓以身至之分明属行殊不知程子之至即周易之知至至之其训易曰知至至之主知知终终之主行则实以至属知也然又非程子意也易言知至至之可与几也几即意也可与几言能几也分明知在意先矣又谓知字本孟子之良知后儒以知识粗看了所以知行不能合一呜呼是将聋人之聪而皷已之簧耶盖人心无两様知蕲虽愚昧不敢谓少有所知者非性所有也厚诬先儒之言知识为非良知无乃先自诬乎盖物我一理察识于物而开明心之知吾之知以致非自外也内无良知外固无从而有知识也是故君子多识前言徃行以畜其徳凡以此也蕲故曰人心无两様知也又谓古本以修身释格物是格物以行言无疑噫是又不知为本之説也其曰修身为本者非谓修身即格物也犹云格物以修身为本也若泛泛焉穷至天下之物而不切于修身是则所谓物驰而非所谓格物也是安可以古本而异今文也其本乱末治之説正承为本之言而及于家国天下要皆吾身之推而物之所当格者也大学之教其详切如此统而言之若网之有纲明明徳是也析而言之若纲之有目格物致知诚意正心修身齐家治国平天下是也此目不混于彼目而未始相离也众目同领于一纲而未始不相通也此孔门切实之学非髙逺粗浅也学者能自得焉将无时无处而不用其力矣
标问作新民作字先生曰是以明徳之懿而显设于条教法度之间以为鼓舞之具故谓之神曰圣人神道设教而天下服以神言似涉于幽了曰自吾心之所有者推之以及人而人自无不化何神如之
炳问学不止于讲习讨论否先生曰圣门敎人只在博文约礼博文即格致之事如切如磋是也约礼即诚正之事如琢如磨是也讲习讨论便是格致事问瑟何以训严宻僴何以训武毅曰圣人之学戒谨不覩恐惧不闻无一毫空隙处少有空隙则私便投隙而入故少有私欲萌动便致武毅直是克去他如将兵克敌方谓之武必欲克倒他工夫不已方谓之毅圣贤做工夫直是如此
诏问诚意只在为善去恶戒自欺而求自慊否先生曰然自欺则伪与前所格致者背也自慊则诚与前所格致者合也其几则在慎独又曰念虑之起觉得善恶就是独必好必恶就是慎
王献荩问诚意之功亦难矣大学意诚之后犹云心不在焉何也先生曰此问甚好非曽用力者不能及此盖诚意是辨其孰为善而实好之孰为恶而实恶之意诚之后则心中皆是善的但未至而迎已去而留虽是善却不能中故心不在者心失乎中也不中故视不见聴不闻食不知其味身不可得而修矣
象先问学者湏是要自慊这自慊的光景是如何先生曰此湏要真无悔吝才得好善真如好好色无不好者挽之于中而此心无遗悔恶恶真如恶恶臭无不恶者拒之于内而此心无遗吝仰不愧天俯不怍人然后谓之自慊此便是顔之见大心泰孔之乐在其中这便可想自慊的光景
诏问大学诚意至好善如好好色恶恶如恶恶臭足矣何以又要正心修身工夫先生曰意乃心之萌动处好善恶恶之诚正心固不外此然此犹自其几言之若心则全体大用无所不具至此则无恶可言止于其善者有太过不及失正处尔但日用间所起之念所应之事纷纭杂扰于前不无忿懥恐惧好乐忧患之情若未至而先迎既至而不化一有或偏则心遂不正矣故曰心统性情必性情举得其正而后心可正也若修身之事尤当直内方外然亲爱贱恶畏敬哀矜傲惰与身相熟后便易偏了如处家人僮仆既熟后不见其失故接于身者处之失当身其何以修乎必如张戬处盗笋皮人方见不偏
问忿懥恐惧忧患三者其情若同而好乐一焉何也先生曰三者亦不同恐惧在事变仓卒之临忧患在平时杂念之起忿懥则程子所谓人情易发而难制者惟怒为甚盖与好乐本四件也
又问忘怒观理理有是非非则已矣是亦当发乎曰理当怒而不怒非是也又问怒虽当发若能观理则气亦平而分数不至太过乎曰然
易泉问大学工夫恐太分析意若説诚意后复有正心工大正心后复有修身工夫恐太分析先生曰若无次第工夫传文如何説此话且如你们厯事知得该去便是格物致知若分明知得该去意懒不去便是不诚意了若自强而去不欺所知便是诚意虽去矣而心犹或不平少有忿懥之意则心亦不正心中虽无不平或所遇司官加些顔色少些容貎这等时候其不讲气而傲惰者鲜矣又或以己之愆期也致使司官呈堂他日引见惮其势位尊严或有恶声厉色之加能使顔色不变常手足不失措者斯为不辟于畏敬矣即此一事而观且不说朝廷三揖在列金革百万之众在前则又不知如何此可见诚意后还有许多工夫
聂蕲问好乐忧患与畏敬哀矜等类何所分别且心正后身何以犹有偏处先生曰好乐自心之存主处蕲意尚在己心上畏敬自身之临接处説已及人了所以大学工夫心正后卒然临事时工夫不宻不觉犹有偏辟处蕲意尚未释然少顷先生坐后帷屏被风吹侧先生犹危坐诸生中或有愕然失声者或有勃然失色者甚或有奔扶至失手足者先生曰此便是畏敬而辟此便是身之卒然临接处即此而观好乐忧患得正之后而畏敬哀矜不免犹有所辟岂可不加察诸生心始快然矣
象先问家不齐只举苖与子二者为言如何先生曰家之所接者人而人莫亲于子所用者财而财莫急于苖故举二者以见其余此而能当则虽九族之众百货之广皆易易耳
象先问治国在齐家如何先生曰首言治国原于家其本在一诚次言治家可化乎国其用在一恕三引诗皆咏叹乎此耳孟子所谓反身而诚强恕而行皆本于此先生因讲如保赤子心诚求之顾谓象先曰汝那里有个潘正郎希平陞荆州府予徃问之希平因请教予见希平尝置其子于楼上读书因谓之曰希平视荆民如楼上之子可矣希平请问其所以予谓希平视其子登楼则使人扶之下楼则使人挟之时其饥餽之食时其渇饮之浆时其书声不闻则扑之恐其或惰时其书声不絶则节之恐其或劳视荆民如己子有何不可希平曰州县之广安得人人视之如己子予谓州县之吏有如子这様心的把子之心事付托他亦有无子这様心的把子之心事详告他以为殿最他又何不可希平又谓荆州适饥馑时时赋税既免而禄米廪饩之类又不可缺嵗办既蠲而徃来供亿之类亦不可少此等处却如之何予谓子之家无饔飱客无馈馔则亦求之楼上之子乎抑或别有处也然此还是谓视民如子的説话若如保赤子赤子却是个无知不能言的视民如无知不能言之赤子则亦何所不至哉又言予乡有刘先生者曽作县来凡民有罪别县多是罚金帛他止是罚些米粮枣菜等物无事时令僧道等晒贮之后值年荒别县民皆流离失所惟他这县独得生全这様的人皆是心诚爱民如赤子故害未至而预为之防因谓诸生曰你们他日皆有安飬元元之责这等心肠却不可不自今日预养
标问十章之先生曰絜矩是平天下之要所恶以下解絜矩之义也民之父母以下则能同其好恶而絜矩之所以得赫赫师尹以下则不能同其好恶而絜矩之所以失未丧师则能絜矩而与民同欲得众得国矣仪监之诗则不能絜矩而与民同欲失众失国矣是以君子必当慎其徳而不可専利以夺民之欲也直至仁亲为寳皆言不可専利之意秦誓以下言惟仁人则能尽好恶之正者见贤不能举则次之好人所恶则不能絜矩之甚者皆以言用人也君子大道则揔结焉尤其絜矩得失之本也然其所谓外本内末似不必理财然亦国用之不可无故以生财有大道终焉然生财之中又必本诸仁义焉夫平天下治之大法也不过理财用人二事而理财用人只是公好恶其归只是慎徳与夫仁义而已故孟子七篇言仁义皆本诸此
献荩问民之所好好之民之所恶恶之是平易近民否先生曰亦是民之好恶与我本不相逺人惟不能平易故相逺了若平易好恶便近民故曰乐只君子民之父母且父母生人皆可以为君子岂惟乾道之中而后有二程夫子淳熈之中而后有晦庵夫子但人心私欲所蔽起了籓篱生了物我有了亲踈立了异同胷中皆是一团私欲故不能为君子若能随事精察渐渐克去撤了这籓篱忘了这物我一了这亲踈合了这异同视天下之民毛髪骨爪疾痛疴痒与我相闗渉好恶自与民同便可以为君子故曰一日克己复礼天下归仁焉光祖问大道何在先生曰大道虽所包者广不外于絜矩即明徳之用也骄者矜髙属贵一边泰者侈肆属富一边惟其以贵自髙则必与下民隔絶于人情畧无所切惟其以富自侈则但求自足其欲于人情初无所恤此所以失大道也大抵平天下之大道既明其徳莫急于用人以理财注防亦有好处朱子有采取不尽者合观之亦可
聂蕲问絜矩先生曰矩是个为方的器大之而及四海要之只在方寸谓之絜矩只是个无不均平意思且如天下有様有权势的是一等有様鳏寡孤独颠连无告者又是一等天下之人便有这几等怎麽便得均平故尧典称尧则曰平章百姓黎民于变时雍此便是能絜矩的象先因问天下亦大着怎麽便得均平如一先生曰此亦无大异术亦只是把这些财散与百姓便能得问百姓亦多着怎麽便能人人与他财也先生曰亦无大难事亦只是要有个不要钱的官人便能得也问天下非是少这般人而莫之能用其咎安在先生曰此只是没这个臣苟有这个无他技休休有容之大臣则用人以理财俱得其当天下岂有不得所的道理问所以能用一个臣其要又在君否曰这更不消説了中谓仁人能好恶人又谓仁者以财发身故其要只在君心之仁所谓明徳也凡视天下若不切己者只是不仁故与己不相干涉苟知得这些人生生之理无非天地生生之理则与我这些人元初只是一个今又在长人之责岂忍置之于不得所的地靣故张横渠西铭却备言此道理然人所以不得生者只是无生生之具以为衣食故只把这些财散与人使人有以为生则天下自平矣絜矩不必拘拘以中次第言之便当以身任天下之责欲行絜矩必先理财使民生遂欲理财以养民湏要用人欲用得其人湏公好恶则善人在位不肖者屏去举贤必速不善必逺如是庶善恶知所劝戒若求大道得失之几则惟在于忠信骄泰而已
先生看书之秦誓至一个臣无他技处因叹曰此最天下治忽兴衰所系书始二典而终秦誓见得湏是无秦誓妨贤病国的心胷方可做二典时雍风动的事业

[book_title]四书因问卷二
明　吕柟　撰
中庸
滋问中庸旧本云何曰子思子以明人而尊祖也人也者道也惟孔子为能尽之耳故道非外物自性而出耳由教而为道者戒慎恐惧以谨其独则得率性中和之道而可以为天下大本达道也果致其极焉则位天地育万物天命亦在我矣故曰君子中庸小人反中庸惟小人反中庸故民之鲜能乆矣民之所以鲜能者知愚贤不肖之过不及也夫道如饮食非过非不及人自不知味耳知者如舜之无过则何患道之不明贤者如回之无过则何患道之不行而自入于陷阱也勇者如君子中和不倚不流则又何患中庸不可能哉故索隠如知者过之行怪如贤者过之夫子不为半涂而不勇则又不已也是何也君子之道费而隠近自夫妇逺而至于天地圣人不能尽其大鸢鱼不能破其小然亦未尝逺乎人也故人当以己之道治己之身忠恕以为之方孝弟忠信以为之目则能素位而行不愿乎外其有不得亦正已而已不敢有怨于正鹄也然而行之亦有叙焉妻子兄弟其始也夫道虽始于卑近而其幽深通乎鬼神诚有不至鬼神可得而鉴矣岂可以兄弟妻子卑近之处为可忽哉能尽之者其惟大舜文武周公孔子乎大舜之大徳得天文王之作述无虑武王周公之达孝易于治国孔子之论政本于诚明其致一也其下则又以诚明分天道人道而言凡以明孔子耳至诚尽性以下申言性也致曲以下申言教也前知以下申诚则明也自成以下申明则诚也无息以下则言至诚功用之大与天为一也大哉以下则言诚之者功用之大与圣人为一也然圣人治天下之目则又有三重也君子学虽至于圣人而无位亦不可作礼乐焉况愚乎观孔子可见矣盖以君子三重之道一本诸身而知天知人以居天位然后能师表天下后世也然孔子虽不得位而其学则尽乎是矣盖兼帝王天地之道而时出之孔子其至圣乎然皆本于至诚焉孔子其至诚乎盖自舜之大孝至此所谓脩道之教而孔子为独圣也则所谓天下莫能载者孔子载之矣衣锦以下则又言君子作圣之功以至其极尔故曰子思以明人而尊祖也敬问脩何以云品节曰道岂可云品节则何以谓之教曰犹自明诚谓之教尔戒愼恐惧及愼独何以为二事曰既言愼独矣岂又有二独者乎盖言独虽不覩不闻虽莫见莫显故君子戒愼恐惧以谨此独尔是即脩道之教也能如是则率性之道在我故有中和之説致中以位天地致和以育万物然乎曰何必然天地位万物育即天命也能尽性则得天命尔岂可析言耶不直曰性谓之中而曰喜怒哀乐之未发者何曰以喜怒哀乐专为情者固非以其未发专为性者亦非故舜曰人心惟危道心惟微允执厥中中何以为天下之大本曰外乎此不太过则不及皆非理也和何以为天下之达道曰私喜私怒行于一己不能行于众人也
章诏问天命之谓性先生曰天命只是个气非气则理无所寻着言气则理自在其中如形色天性也即是如耳目手足是气则有聪明持行之性又问自天之赋与而言为命自人之禀受而言为性如何曰是以分为二矣问道教曰人率此性而出即是道脩为此道即是教犹自明诚谓之教也其曰君子戒愼恐惧者何曰此体道之要也不覩不闻只是虚静之时若此心常惺惺然不敢怠忽便是戒谨恐惧问隐微即不覩不闻之时独即隐微乎曰然此正言所以戒惧之由也问中庸明道乃以喜怒哀乐言者何曰人之一身只是一个气与天地相为流通天有隂阳舒惨人有喜怒哀乐故曰湛一气之本攻取气之欲又问不以仁义礼智言者何曰喜怒哀乐人所易见虽下愚不肖亦有之仁义礼智已自在其中盖体用一原之谓也问以中和而谓之大本达道者何曰不然则有过中失正之喜或不本于天命之性怒或不能必千万人之同矣故致中和是自我而致之不但言推极之也若位育是实説其理然必圣人在天子之位方有此功效之极若人之一身一家亦自有天地万物顾人之所致中和大小如何耳问传以位育分属中和恐非子思本意要之中和一贯岂容分析乎曰然
大器问戒愼恐惧与省察只是个愼独工夫否先生曰王介庵先生尝言戒愼恐惧及愼独是一个工夫王虎谷先生曰某只作两个工夫做然予尝以问刘近山先生近山先生曰才説一个工夫便是不曾用工然以今日吾辈各求于心静坐体验才省察便涵养才闲邪便存诚才克己便复礼实非有两事也岂不是一个工夫不然则天下有二独矣世有以不覩不闻为理者则理岂在心外耶又以为人不覩不闻者则并其已而遗之其踈亦甚矣
问圣贤每每説性命来还是一个是两个先生曰此正是易一隂一阳之谓道一般子思説自天命便谓之性还只是一个朱子谓气以成形而理亦赋还未尽善天与人以隂阳五行之气理便在里面了説个亦字不得陈德文因问夫子説性相近处是兼气质説否先生曰説兼亦不是却是两个了夫子此语与子思元是一般夫子説性元来是相近的但后来加着习染便逺了子思説元是打命上来的须臾离了便不是但子思是恐人不识性之来歴故原之于初夫子因人已堕于习染了故究之于后语意有正反之不同耳
章诏问脩道之教如何先生曰戒惧愼独便是脩道之功圣人为法于天下学者取法于圣人皆是张横渠不云糟粕煨烬无非教也他把这极粗处都防做天地教人的意思此理殊可玩
先生曰戒惧愼独存天理遏人欲两件防恐还不是此只是一个工夫但独处却广着不但未与事物应接时是独虽是应事接物时也有独处人怎麽便知惟是自家知得这里工夫却要上做如今日诸生聚讲一般我説得有不合处心下有未安或只隐忍过去朋友中説得有不是处或亦是隐忍过去这等也不是愼独先生语意犹未毕何坚遽问喜怒哀乐前气象如何先生曰只此便不是愼独了我才説未曾了未审汝解得否若我就口答应亦只是空説不是愼独此等处须是要打防过未尝不是愼独的工夫坚由是澄思久之先生始曰若説喜怒哀乐前求个气象便不是须是先用过戒惧工夫然后见得喜怒哀乐未发之中若平日不曾用过工夫来怎麽便见得这中的气象问孟子説个仁义礼智子思但言喜怒哀乐谓何先生曰人之喜怒哀乐即是天之二气五行亦只是打天命之性上来的仁义礼智隐于无形而喜怒哀乐显于有象且切好下手做工夫耳学者诚是养得这中好了即当喜时体察这喜心不使或流怒时体察这怒心不使或暴哀乐亦然则工夫无一毫渗漏而发无不中节矣坚又问顔子到得发皆中节地位否先生曰观他怒便不迁乐便不改却是做过工夫来的到中节地位了
康恕问静存动察先生曰静所以验动动所以合静交相为用也故存养省察工夫只是一个更分不得因讲戒惧愼独无两段工夫先生曰做愼独工夫亦先须讲究如大学定静安虑必先知止王材曰故格物致知而后可以诚意故诚意章才言君子必愼其独若不先知何者为善所当为何者为恶所当去则何以愼其独也先生曰是正是我軰如今要讲得明白明日临事庶乎不差
郑若曾问动静先生曰动静以时而言亦以事而言静字不是死的戒愼便是动矣独则耳闻不得目见不得又无形容可状当属已若人不消説了愼独无有作好作恶无纎毫私意便是某常讲致曲即是愼独子思推原学问大根本在愼独故致中和便能位育天地万物原同一气来歴圣人自有中和学者必先愼独而后有此
唐应德问观喜怒哀乐未发之前气象如何先生曰只是虚静之时观之属知属动只是心上觉得然其前只好做戒愼恐惧工夫就可观也又问静时小人与君子同否大器曰小人夜之所息不胜昼之所为浑是私意先生曰以有私意种子在也若言静与君子同则动亦可与君子同乎
易泉问到位天地育万物却是难事先生曰位育不难还是致中和难怎麽见得难须是戒惧之意常存处己如是处人亦如是在家如是在外亦如是今日如是日日亦如是这等才能致得中和才可位育得天地万物诸生今日只要在致中和大学谓自天子至于庶人壹是皆以脩身为本予谓中庸一是皆以致中和为本他日得志在位建功立业固不消説不得志在下变化得些风俗亦便是能位育天地万物了这等防来天地有大小万物有多寡但随已分量扩充去而中和却不可不致
刘铣问君子之德而又能随时处中如之何曰言君子能时时无不中耳道不行言知愚之过不及不明言贤不肖之过不及者何曰知者知之过足以迂人心贤者行之过足以惑人心愚不肖之不及不假言矣故不行不明然道犹饮食在人甚切近耳不及者自枵其腹而过之者自取其困也
象先问时中先生曰时中的地位尽难如孔子説夏时殷辂周冕韶舞有多少不同处与上大夫言便訚訚与下大夫言便侃侃麻冕纯俭便从众拜上便违众从下此皆是孔子的时中处顔子仰鑚瞻忽每在于此若他人要随时或忘却中要执中或背了时防来这时中君子非是致过中和来的怎麽能得永年曰时中亦可分言否曰固不可分言然自有此脉络如孔子祖述尧舜而又宪章文武方能酌古准今虽周公仰思亦是此物凡圣人因人变化对时育物皆可玩也
郑若曾问人莫不饮食鲜能知味如何先生曰饮食知味处便是道人各宜思之大器对不以饥渴害之曰然适茶至若曾让汪威先生曰此便是知味处汝要易见道莫显于此若曾曰如此何谓知味曰威长汝逊之故也不如此只是饮茶而已汝资质暗合分明是道却又不知圣人説水是道説门是道説衣服是道若防裘左手长右手短便不是今学者寛衣大帯装成堂堂模様与道不相干且圣人顾諟天之明命满目皆是道理鸢飞鱼跃活泼泼地大器问开目便错了何谓先生曰非礼勿视云云又问致曲心粗只是心不存否先生曰然必以集义为事自是勿忘譬如饮茶时如此不饮茶时亦勿忘此谓戒愼不覩汝们依我讲着就此下手做去有着落有持循
章诏问舜之大智者何曰好问好察则无遗善不智而能之乎隐恶扬善则人乐告以善不智而能之乎择之审用之至也无少遗失矣不可谓不智也此岂有所索隐者哉道何为而不行乎舜为天子得行其道于天下反以仁言回者何也曰此孔氏之精义也舜有天下故言知其行可知矣回在陋巷故言行其知可知矣舜与顔回易地则皆然诏问舜之大智如何先生曰千古圣贤道统之传惟在于此如舜之好问好察皆出于心之至诚无一毫勉强其所以然者何故只是欲天下百姓各得其所欲天下百姓各得其所惟有此中可以近人情合天理中虽具于吾之一心而散见于天下之人故一人之善未得即一民之生未遂抱仁民之心者虽欲不问察以求此中不可得已隐恶扬善执其两端皆由是出故欲观舜之大知者当先观其欲并生之仁孟子曰舜由仁义行者以此后之学者执泥已见而訑訑自用岂惟其知之小亦以其仁之未闻耳夫子曰三人行必有我师顔子以能问于不能皆原于此象先问舜之大知先生曰全在这好问好察上故夫子亦尝説好古敏求这好的意思后人便没有前日过碧峯有个僧来见予偶过石间谓予曰玉是在顽石中别白出来的金是在沙泥中别白出来的君子是小人中别白出来的予谓还不是金玉在沙泥顽石中防曾道我是金玉你是顽石沙泥君子在小人中终不道我是君子你是小人正如舜在深山河濵雷泽一般与木石居与鹿豕逰全不异于野人若舜説我是圣人这些人见舜訑訑的声音将望望然去了谁与共居舜虽好闻一善言好见一善行从那得来这等防来舜之知不全是生知在一好字上
何坚问吾辈不能好问好察其病安在先生曰这是各有个病痛须是各人自家检防出来对曰只是好髙不肯下人耳先生曰此还是第二层事元来只是视天下的人与己若不相干涉无舜这般心肠观舜这般并生心肠视天下的人有一不得其所皆是己性分上有欠缺处故便好问如此后来若顔子庶防得舜的様子观其自谓舜何人也予何人也有为者亦若是他自是能担当得起子思序舜即继以顔子者以此诸生中亦有为舜的心否有为舜的心须是要以能问于不能以多问于寡先从顔子学起
敬问中庸不可能之谓何曰天下国家可均然有时而不均爵禄可辞然有时而不必辞白刃可蹈然有时而不当蹈中和不流不倚之谓何曰和而不流者达道之正克己者能之中立而不倚者大本之行复礼者能之虽至于国有治乱皆守此而不变焉可谓富贵不能淫贫贱不能移威武不能屈何如其强哉外此虽风土之偏者且不能而况于在人自有知愚贤不肖者乎故曰中庸不可能也
象先问中庸却是个易简的道理如何人不可能先生曰中庸与易简是相似然易便如天简便如地这等防来岂是易能的问举天下国家可均三者谓何先生曰他举天下国家见得是穷达所系举个爵禄可辞见得是富贵所属举个白刃可蹈见得是生死所关三者最是要的合乎中庸却难诸生今日无是三者只当于言动辞受取予上做功又更切要些能得此亦便可入中庸矣切毋以其粗浅而忽之也
问夫子论强何以言中和先生曰凡学者必有个受病处如疮疥之类一般有发之手者有发之足者有发之面目者须是自其脉络贯通紧要处治才易愈圣人之教人正如医者之用药莫不是因病而发子路刚强盖不足于中和夫子语之以中立不倚和而不流是亦对症用药之一验其于诸弟子皆然
敬问君子依乎中庸何以曰遯世不见知而不悔曰斯其人与天地合德乎故夫子曰下学而上达知我者其天乎夫索隐行怪己为人矣半涂而废者则亦不免于为人故不至于圣耳
大器问依乎中庸先生曰依字从人从衣人之体中庸而不离犹人之着衣而不去也譬之穷依中庸达时变了达依中庸穷时变了是衣在人身亦可以穷达变耶且今日有中举不中举极小小得失你们亦有以未中为忧者已中为喜者才滞心于此便是离却中庸欲不见知而不悔难矣故君子知此中庸行此中庸举手在是措足在是拳拳服膺而不失不使少离于须臾不然犹人之袒裼裸裎血肉之躯尽露也大器问独立不惧同否先生曰此就圣人自然而言独立就用功而言大器问费隐先生曰此体用分不得如门腔是体为人行是用灯能照满室是用光是体此极言君子之道大也光举人与天地圣人而言后又举盈天地间飞潜动植而言皆是道也自何处做起在造端乎夫妇能乎此便与天地圣人万物为参伍
澜问既曰天下莫能破载以尽夫妇天地圣人矣又曰鸢飞鱼跃上下察者何曰此尽之也言鸢鱼之小若可破斯道也然能戾天而跃渊况愚不肖之夫妇乎故语小天下莫能破也天地之大若可载斯道也然鸢可以戾而鱼可以出况圣人与人乎故语大天下莫能载也故君子之道其始也造端乎夫妇其至也察乎天地无大无小也
易泉问尽道如圣人犹有不知不能众人便得自诿了如何先生曰观备道之全体如圣人犹有未尽处况不及圣人者乎可见道是这様大的而人不可不为因叹古圣人一个礼乐不知便往周问于老耼苌一个官不知便往谭去问郯子防他是何等的心地后人犹有大于此者亦只是隐忍将就过去了便莫有个要求全尽无愧的永年问问礼问官恐是小事先生曰道无大无小知官可以安民生知礼可以复民性如何防做小的
问鸢飞鱼跃可以语大语小通否先生曰此是打做一片説得的谓道之大可载也一鸢之飞直至于天得一鱼之跃直出于渊得谓道之小可破也莫大如天一鸢之小制他不飞不得莫广如地一鱼之小制他不跃不得这等防来古人满目便见天理流行满目中皆是道孔子致叹于逝水子思有取于鸢鱼皆是心常见得后来程子亦是实落为这学问的他防到子思鸢鱼之论便提掇出来谓子思吃紧为人活泼泼地他亦不是浪説诸生今日亦须勿忘此意如在旅邸中便求所以待主人的是个甚麽道理御奴仆便求所以接下的是个甚麽道理相聚讲便求所以处师友的是个甚麽道理如此等类触处见得方是学问无间断处故君子无终食之间违仁造次必于是颠沛必于是
先生曰程子谓鸢鱼之论于学者极有力活泼泼地最有味故子思及夫子説得鸢鱼川流处极是紧切的见得工夫少有间断便与道不相似了此所以须是时时省察不使离道于须臾才好后来如周茂叔爱莲花与不除窓前草张子厚听驴鸣皆是于道之不可离处实落见得非为莲与驴也
先生曰中庸之道及其至察乎天地而实则造端乎夫妇故须是打夫妇上做起故孔子尝谓伯鱼为周南召南若这里忽畧了便是不能愼独道怎麽行得去有兄弟便不能宜有父母遂不能顺象先问造端夫妇何处下手用功先生曰古人亦曾有様子来舜处二女便是又问尧妻舜二女其事亦可骇先生曰唐虞时婚姻之礼尚未大备如夏尚忠只有些意思在里面商尚质虽外面有些礼却犹质朴至周始礼文大备了今用之吾从周礼然于此等礼文不必推究但防他至公至仁之心他要为天下得人便以己之二女归他九男事他故卒与之以天下设使舜果不可以理天下二女不为虚归九男不为虚事乎圣人有仁天下之心便不知有已至于如此
象先问以人治人如何先生曰以人治人改而止是以我之道治我之身无过不及斯已矣故忠恕元是我本有的去道便不逺了故以所致责于子臣弟友者自责其未能言行之相顾正是忠恕为道的事若説以人治人是治别人则是自家于道尚未有得处遽先去治人恐去道逺甚与人之为道而逺人相背
逺问以人治人如之何曰以人之道治人之身犹曰以我治我耳此谓不逺人以为道未及乎治民也故下言忠恕乃治道之方而孝弟忠信则其事也忠恕何以违道不逺也曰道本不逺于人而忠恕者推己以及人是不逺人以为道故云不逺人之道为迩也
敬问素位而行不愿乎外章句以素富贵以下为素位在上位以下为不愿如何曰非然也无入而不自得非不愿乎在上不陵在下不援非素位而行乎盖素富贵以下乃素位不愿之事在上位以下乃其故耳故正己而不求人斯能素位而行不愿乎其外也居易所谓正己俟命所谓素位而行不愿乎外也故君子失正鹄反求诸己者凡以正己耳正己者本也
象先问君子素位而行如何先生曰君子之所当治者固不外乎子臣弟友之道然人之遇则有富贵贫贱夷狄患难之不同足以变移进道之心故又有素位而行之説然素位而行不愿乎外是一套的事素富贵一段是横説在上位一段是纵説只是恁地行去无外慕的意且如我们做官的只做官做举人的只做举人做秀才的只做秀才若做秀才时便行中举的事做举人时便要行做官的事做官的又便要怎麽陞迁此便不是素位而行与子思説的却不合了故其常説顔子箪食瓢饮只是心无外慕故孔子恁地称许他来设若他心下有一毫外慕的意虽是半箪破瓢夫子亦决不如是称许他了邦儒因问取譬于射是怎麽先生曰举个射却正是极明白的了见得射不中的只好説自家射得不好怎麽好去怨那正鹄与我有甚恩讐可见君子只可素位而行才有些外慕便不是
官问妻子兄弟之翕何以父母斯顺曰父母之心如天地妻子兄弟如万民万物王者处万民万物不得其当天地之心不悦故妻子兄弟翕而后父母顺
诏问君子之道辟如行逺必自迩如何曰好把造端乎夫妇来防是道即中庸之道以为不可能矣孰知不逺于人乃自卑近始乎人能妻子好合兄弟既翕如诗之云云则父母之心其安乐之矣盖至是即舜之顺于父母瞽瞍厎豫而天下化之时也若稍有乖戾则父母之心愁虑疾苦不暇岂能顺乎至若王者以天地为父母则天下之人皆其妻孥兄弟也必使无一夫不获其所而后天地顺
象先问乐妻孥宜兄弟亦只是性情上做功夫否先生曰然如关雎乐而不淫哀而不伤舜见象忧亦忧象喜亦喜是也问父母顺如何就是道之髙逺曰尧舜之道孝弟而已矣如舜尽事亲之道而瞽瞍底豫瞽瞍底豫而天下化天下之为父子者定这等防来顺父母的道理是甚麽様宏大胡炳曰顺父母便继以鬼神谓何先生曰道是个无大无小无逺无近无隐无显的始虽是造端乎夫妇极至便可通乎鬼神又曰恁地防来子思实是得孔子之的传孔子实落是与鬼神相屈伸变化往来得的故子贡问人不知他便説知我者其天子路请祷他便説丘之祷久子思非是实落见得这鬼神怎麽説个体物不遗便继以诚不可揜敢如此説来又曰不可以夫妇为卑近而可忽鬼神即在此
衢问鬼神之德之盛者何曰无形声而有形声者不能离耳盖天地万物之气皆理也理即诚也不然今之当祭鬼神如天地山川五祀宗庙彼真有形声在爼豆之上牲醴之旁哉然而此心诚敬如在焉者盖此心之理与之通也一有不诚鬼神祸之为道者岂可以兄弟妻子为近而可忽以天地万物为逺而可畧耶
先生因讲鬼神之为德章语诸生曰学者须是学得到通得鬼神处方是实学如舜纳于大麓烈风雷雨弗迷禹黄龙负舟须臾仰首而逝皆是通得鬼神处后来如宋儒程子为鄠县簿有邀去防石佛放光者辞云适有政不暇往愿往时请取其头以示其光自是遂灭又有一人谓曰近有竒特事问之曰夜间宴坐室中有光程子谓某亦有一竒特事每食必饱此亦不惑于鬼神者然圣贤能如此却从那里得来亦只在不忽妻子上做起不忽妻子处正是愼独就是能与鬼神合其吉凶所谓诚也
大器问诚何以不可揜先生曰孝弟之至通于神明故实理得于心发言中节周旋中礼可以质鬼神可以并日月可以格祖考夫何故己心元与鬼神日月祖考一气也
陟问大舜之大孝而得禄位名夀者何曰名即德为圣人位即尊为天子禄即富有四海之内夀即宗庙享之子孙保之者耳是何也以理言之则天之生物可知以事言之则嘉乐之诗可见故大德者必受命
讲舜其大孝先生问诸生曰夫子言舜之大孝曰德为圣人罢了又説尊为天子以下则人之法舜以尽大孝者亦必为天子有四海然后可耶且夫子有圣人之德而不有天下岂于大孝亦有欠乎诸生未有以对先生曰此盖以德为圣人为主有圣人之德矣尊富自在其中故下言必得禄位名夀及必受命皆举大德为先也虽论生物栽培之理引嘉乐保佑之事皆是意耳若孔子之事适遭其变故人惟当求尽于脩德而禄位之得失又不可以为定例也或以孔子万世为王名位千古不磨其所必得又有大于舜者以证斯言其説亦通九仪问文王言父作子述不言文王之事者何曰言父作则有所以承之者言子述则有所以传之者其曰无忧者何曰圣人之心固欲天下皆入于善而其先且急者莫过于父子故舜于富贵好色人悦之不足以解忧而嚚讼可乎真非尧之所喜也所谓子述之者如之何曰武王则不失显名而周公又能成其德文王之喜而后可知也不言作者之事何曰举其述者可知耳以武王为子而又言周公何周公亦武王之圣皆能述者也故曰周公成文武之德
先生曰只无忧二字便可尽得文王的心事便是能中庸也诸生问怎麽见得先生曰圣人之心但要使天下之人皆与己一般才好然却莫切于父子如尧舜有子朱均舜禹有父瞽鲧其千方百计谕之于道养之以善不知费了多少心思怎麽得无忧文王有子皆圣其才可使天下皆安安天下的心志便遂了更复何忧田大本问渊明五男皆不肖竟委之天运如何先生曰他防曾有文王这心肠来
先生讲上祀先公以天子之礼象先因问今日祀礼可依古之庙数否先生曰程子所制祀礼庶防尽善朱子谓某则不敢恐太拘泥些他见礼文故谓不敢殊不知此却是周礼周家有封建故其子孙皆世官是以当时天子便立三昭三穆与太祖之庙而七他的适子世为天子了庶子便分为诸侯故诸侯却不敢祖天子诸侯之适子世为诸侯了其庶子便分出去为大夫大夫却不敢祖诸侯至于大夫之适子便世为大夫了其庶子便分为适士故士不敢祖大夫后世封建之制亡祖宗通没有个祭的子孙怎麽可丢得故某之意虽是士庶之家时祭亦当祭始祖暨髙曾祖考若始祖以下髙祖以上皆谓之先祖这様的亦须歳暮一合祭但庙数自天子至于庶人当有等杀而尊祖敬宗的心却分不得贵贱故须是如此人子之心才安而礼意才备盖尝以此告武縁李白夫
济民问武王周公之达孝者何曰达通也明也其即下所谓明郊社禘尝之义者乎夫孝者继志述事者也今武王周公其四时之祭也脩祖庙陈宗器设裳衣荐时食焉其禘祫之祭也序昭穆辨贵贱辨贤逮贱序齿焉之二者是乃践位行礼奏乐敬所尊爱所亲事死如生事亡如存其志即先王之志其事即先王之事孝之至也夫郊社之礼所以事上帝后土也宗庙禘尝之礼所以祀其先也故能明郊社之礼禘尝之义则是与天地合其德与祖宗合其心治国如视诸掌矣能明之者惟武王周公为然故曰武王周公其达孝矣乎盖仁不能以安人不足以格神诚不足格神不足以治人也诏问达孝先生曰达是明也通也即达天德达礼乐之达言惟武王周公能通明此孝道耳其孝则谓之何惟在善继其志善述其事而已必以祭祀之礼为继述之大者岂以国之大事在祀欤曰是固然但祭祀时可以观继述之孝夫何故春秋脩祖庙乃四时之祭即下尝字也宗庙之礼乃禘祫之祭即下禘字也能脩祖庙则非不屋者比陈宗噐则能世守非抱祭器他归者比设裳衣荐时食则能来四方之贡非攘窃牺牲者比昭穆咸序则子孙不至祼将他庙序爵见得天下诸侯皆来助祭辨贤逮贱序齿则又皆懽忻流通诸父昆弟不怨故践位一节总申上意以见先王之位与礼乐真能保守其志与事必如此而后为继述之也明乎郊社之礼禘尝之义者正以此耳盖郊社禘尝之前有多少事件皆为治国耳脩身不待説了其尊贤亲亲敬大臣体羣臣子庶民来百工柔逺人怀诸侯无一事不尽故到祭祀时候庶民得以供时食诸侯以下得以序爵亲亲得以序昭穆序齿羣臣得以序事祖考之志与事于是乎遂矣故来格而享之故曰惟仁人为能飨帝惟孝子为能享亲此也此便是能明此礼义则治国之道固已在乎其先故曰未能事人焉能事鬼可见此孝非武王周公莫能明也后王不能治国使众叛亲离礼崩乐坏是弃先王之志与事而不知继述虽有黍稷之馨以渎鬼神祖考亦不格矣此便是不达乎孝者辟如人家子孙于祖考能守其基业遵其教训大则立身行道显扬其亲到祭祀时节虽菓菜茹之献祖考亦来歆享其或荡废家产亏体辱亲虽有祭祀祖考亦含恨九泉矣故此孝字似武王周公能通明的几人
田问孔子对哀公问政之事如何曰文武之政以下言人存政举之易也为政在人以下言得人之故也得人之故在脩身故仁者人也以下至治天下国家又言脩身之故也然脩身以道则有五达道之事脩道以仁则有知仁勇之事知仁勇即仁义礼也以其出于性也故先言仁义礼以张本耳夫治天下国家固以脩身为本其条目亦不可缺故下言九经之目与其效及其事而又本之以诚然皆自脩身推之也故又总言曰凡事皆本乎诚也凡事即所谓言行事道也然皆不外于此身耳然自此以上皆就君身而言其在下位而为臣者亦不可无其诚故遂以在下位者推至于明善诚身则亦不外于诚以脩身也诚何以若此之重耶诚原于天也当尽于人耳其尽之者推择善而固执故下遂以天道人道各发其义焉自诚明谓之性则天道也自明诚谓之教则人道也诚则明矣明则诚矣言诚明一也诏问哀公问政一章何其言之复乎先生曰固自有序耳为政在人至知耻近勇皆论脩身之事为政之本也自知斯三者至九经行之者一皆论治人之事为政之用也故文武之政以下言立政之易存乎人也故为政以下言行政之本存乎学也然脩身事亲是学之仁也知人知天是学之智也故下列达德以行达道自此开端耳生知以下是言德之有品而入德始于三近究其脩身之本也知斯三者以下是以身为之纲而施政备乎九经广其脩身之用也其下九经行之者一又言必主于诚与达道达德同耳凡事豫以下则推论虽一言一行一事之小亦必要诚而况于道乎故道前定乎诚则不穷矣至此则政虽广如九经而其本尤当以道前定为脩身之要也问又言在下位者何曰虽在下位且不可离此诚而况于君上乎所以深警哀公也自诚者以下则原诚之所由出与其未诚者之功与效君臣皆同耳
王献荩问齐明盛服非礼不动先生曰此心斋肃俨然如神明在上杂念不生这便是斋明盛服亦不是绮罗之服乃先王之法服如深衣一般故服其服则思称其服须要整齐不乱这便是盛服如此则有以立其本至视听言动又皆以礼身岂不脩
问凡事豫则立如何曰凡事是泛説见达道达德九经固当本于诚虽凡事亦莫不然也问其下何以在下位者言曰圣人不欲直指人君故借在下位者以感动之且自文武之政至不可不知天言立政必由于人存也自天下之达道五至知所以治天下国家言人存之事也自凡为天下国家有九经至所以行之者一言人存以立政之事也自凡事豫则立至末又详言所以人存之事也故此章即大学在明明德在新民在止于至善一般观此章有生知学知困知又有安行利行勉行可见知行还是两个阳明子以知行为一个还不是又曰人若能用人一己百人十己千的工夫便可到圣人地位故曰虽愚必明虽柔必强圣贤只有生熟之分熟者为圣生者为贤若自以为不能便是自弃然须要立志须要虚心择友不然终未免为乡人而已
应元问自诚明何以谓性自明诚何以谓教先生曰自诚而明是原初就是如此无些夹杂无些私欲所以谓性即诚之者性字一般自天生来然也自明而诚是有私欲杂了必有所见闻而后有所得故或师友之开通典籍之觉悟心思之扩充言动之观法至于见一草一木之防也亦或触类知进皆谓之教如张子所谓糟粕煨烬无非教者一般应元又问如此必先在明上做工夫乎曰古人的学问元只是打知上起防他下个明字见得元初本是明的但受形时或气少夹杂了些且又加几畨习染过来便与元初的本体不同了故必须在明上起才到得圣的去处正如一个镜一般被尘垢汚了须要擦磨过才得复明又如作室一般亦要把那地基上的蓁芜悉皆芟去方好作室故曰不明乎善不诚乎身大学谓在明明德亦是如此
诏问诚明以下亦各有属乎先生曰至诚尽性章申诚明之性也其次致曲申明诚之教也至诚可以前知申诚则明也诚则自成而君子诚之为贵申明则诚也至诚无息以配天地申至诚尽性可以参天地之化育也尊德性道问学申致曲也此以上皆圣人之道德问学事愚不自用及三重皆论圣人之制作度数事盖体用之备夫子之祖述宪章上律下袭者凡以此耳故中庸之道惟夫子为能备之虽大舜文武周公之事皆一以贯之矣此非至圣不能知夫子其至圣者乎非至诚不能为夫子其至诚者乎然学者之入门亦惟自为己之诚知几之明以求致其极耳至于笃恭之妙则所谓位天地育万物者不外乎此矣
聂蕲问至诚尽性曰尽性即尽其心之尽此以前戒惧愼独格致诚正工夫都已尽了所谓穷理尽性以至命亦此乃是致中和天地位是性本合天地万物为一原由是扩之与天地同其大万物同其体斯谓之尽而人物之性亦在尽己之性已兼了注中知之无不明处之无不当只説得用处一边当先有感化的意如鼓舞尽神化裁尽变皆是如尧典称尧只是个克明峻德便可九族亲睦百姓平章黎民于变时雍都了了至于治歴若采治水特余事耳賛是相的意思如诗后稷之穑有相之道一般参如礼谓离坐离立毋往参焉一般真个天地生这些人物非是圣人成能他却象是个虚设的恁他防来圣人真个与天地参对无愧的
诏问致曲先生曰曲是纎悉委曲处皆要推而致之使无遗欠如易系辞所谓其言曲而中之曲如善端发见之偏兼言之亦可此是致知诚意工夫戒惧愼独工夫亦在此象先曰如何是委曲处曰如水之千流万派欲达江达海中间不免有些砂石障碍山谷转折便有多少委曲处须是悉致之才得与江海防通昔日有二生同欲致书于其长一生适有事就凂无事的这生为之封装其生于己的封装甚整饬于人的便觉潦草此便是不能致曲处前日初啓东来见説他塲屋中一友有寒疾不能终卷他便把己身上衣服解下一件与他穿其友还不能冩又教他面向里背向外冩其友犹不能又将两个军的衣服脱下来将外面遮着其友才得终卷出防这一事便是他能致曲处但未知他每事皆能如是否耳凡学者惟是这一湾难过须要人逐念寻究耳
王献荩问曰致曲有诚与圣人如何曰亦几于圣人到物化时非己之化不及此故曰有天徳便可语王道其要只在愼独其此章之谓乎
炳问致曲是集义一般否曰致曲工夫比集义还精密譬如曾子説孝其行孝便是义説到斩一木杀一禽不以其时非孝也便是致曲孟子説集义到行有不慊于心则馁乃是曲之不致譬如才方饮茶长的不肯先幼的不敢不后不相错乱其让的意思溢然便是致曲若一茶之间忽畧了便不是致曲
斆问至诚尽性何以参天地也曰天地亦此性耳而况于人物乎尽则有以毕其理而无余故能参天地耳术问致曲之谓何曰因其发见之一端而委曲推究以造其极理有未得者力皆可得而至之故能有诚也诚则发见于言貌故曰形形则人皆可见可闻故曰着着则如日月人目雷电震人耳故曰明
术问至诚之道可以前知又曰至诚如神者何曰上言其理下言其人也盖祯祥妖孽之见蓍动四体皆至诚之所发见然有善不善之殊是故虽祯祥有不善者矣虽妖孽有善者矣惟至诚能知之耳
炳问祯祥妖孽何以知国家之兴亡先生曰国家兴亡虽在祯祥妖孽还防蓍四体上譬如尧有九年之水汤有七年之旱妖孽莫加焉未尝见亡又如汉文帝时妖孽甚多天下反庶富汉武帝时祯祥甚多天下反虚耗可见兴亡不在此盖祯祥有不善的妖孽有善的惟至诚能先知道故曰故至诚如神
象先问祯祥妖孽何以在蓍四体上见得曰如衞石骀仲卒无适子有庶子六人卜所以为后者曰沐浴佩玉则兆五人皆沐浴佩玉石祁子曰孰有执亲之防而沐浴佩玉者乎不沐浴佩玉石祁子兆衞人以为有知也此便是祯祥之见乎蓍如周公之握发吐哺赤舄几几汉高之摄足辍洗此便是祯祥之动乎四体故曰贤才出国将昌子孙贤族将大妖孽则反是若只谓麟鳯之物为祯祥灾异之类为妖孽浅亦甚矣不待至诚能知之
先生谓陶钦夔曰近与学者论致曲凡事致其委曲纎悉合当处才是工夫无处无之也钦夔曰诚形着明动变化与定静安虑如何先生曰定静安虑主在己言动变化却及乎人物而言曰动变化其在虑之后乎先生曰然曰致曲工夫权变俱在耶先生曰未可先便説权然权亦在其中曰诚明就为尽头曰致曲工夫就便是明之尽头
王献荩问诚者自成也先生曰人心最不可不实不实则事皆虚文何以自成故诚者物之所以自成也惟有诚心为善则一家之中父母兄弟妻妾僮仆皆信你是善若一家未能相信毕竟还是不诚曰诚者之成物是知之明而处之当否曰必须那物成方是成物尧何以不能化其子曰书曰克明峻德以亲九族九族既睦平章百姓固不能化其子然九族既睦只有一子不化説他是睦是不睦故丹朱不贤不害其为成物
阡问既曰诚者自成又曰自道者何曰诚与道一理也由其在心故曰诚由其在行故曰道故存其理则成物然在心也行其诚则为道然在身也故曰自成自道诚者物之终始以下则言当诚之故非自成己以下则言诚己之大是故君子以诚为贵也
用问至诚无息以下之谓何曰无息以下言圣人至诚之功用同乎天地出于自然也一言以下则言天地至诚之功用以见圣人之同如此也诗则明天地圣人为一惟悠久耳
诏问何以曰故至诚无息曰此承上诚者而言古本通为一章既曰不息又曰久者何曰不息是无人欲之间断久是天理之常存不见而章亦可以説天乎曰不动而变却説地不得不曰为物至诚乃曰不贰者何曰言不贰正所以状天地至诚之景象不贰即诚也若为物贰也则天可倾不能行健以覆物地可折不能承顺以载物只看这不贰便见那诚字做出无穷无间的事业模様若止言至诚则径直而无余味要形容那专直翕辟的意象出来却难比正子思立言之妙也今夫天一节言天地已尽矣而又曰山川者何曰山与水乃地中之广大者山水如此则载山水之地可知矣地既如此则包地者可知矣故其下引诗只言维天之命而不及地与山川又以见圣人与天为一虽地与山川皆不得而比之也故自至诚无息至无为而成言圣人同乎天地其为物不贰以下言天地以见圣人下引诗并言天地圣人之一道也又问欲学文王从何处始曰只是从前择善固执明善诚身处学之诗不云日就月将学有缉熈于光明然就将虽日月所积而显思之天亦可至之学者毋以日月可忽玩也
应元问圣人之治天下也有礼乐刑政设施措置如何説不见不动无为先生曰圣人是德盛而民自化如为政以德一般非谓全无所为如舜之举元恺但知善之当举而已诛四凶但知恶之当去而已岂是欲天下知他举善去恶而天下自然服他故虽见而犹不见虽动而犹不动虽为而犹无为大抵圣人行事出于无心顺其自然故如此若后世为政者举一事便要纷更旧章就是动了便要夸耀于人就是见了便要作好作恶征色发声便是有为了夫何故皆只是不诚
威问天地之道博也厚也髙也明也已尽了又説昭昭以下如何先生曰此正是一个学天的景像盖昭昭之多是天到那日月星辰系焉万物覆焉也是天一撮土之多是地到那载华岳而不重振河海而不泄万物载焉也是地正如人一念之诚是诚一事之诚也是诚至于配天地也是诚人能自一念一事之诚造到那配天地的所在便是无穷之天广厚之地一般若只是那一念一事之诚而不肯进亦是昭昭之天撮土之地一般是以学者贵乎不息不可安于自足
守德问大哉以下之谓何曰言诚之者功用之大与圣人为一也既曰尊德性又曰道问学者何曰问学凡以明尊德性耳其下云何曰致广大则或畧乎精微故又曰尽精微极髙明则或过乎中庸故又曰道中庸温故而不知新则知无所进敦厚而不崇礼则行或有陋故曰脩德以凝道也注存心致知之分如之何曰才存心由致知才致知则存心一理也故尊德性岂无致知道问学岂无存心故其诗曰既明且哲合存心致知而言也
永年问大哉圣人之道一章似是圣人之功业如此皆自尊德性道问学上作起先生曰正是盖圣人之道大小无所不包如洋洋乎发育万物峻极于天是天道也包了优优大哉礼仪三百威仪三千是人道也包了是圣人之道如此之大然自那里做起却自尊德性上起尊德性又自那里作起却又要道问学致广大以下皆其事也前所谓致曲者正在于此陆子静专尊德性而轻问学岂有能尊德性的道理充陆子之道禅而后可者也
诏问大哉圣人之道曰洋洋乎发育万物是就造化言优优大哉是即人事言盖小大皆道道器一致也故君子尊德性而道问学者何曰道路也人所由也亦有道理之道的意然言道则非道的问学非所事矣道问学即尊德性工夫存心致知本同为用者也致广大者何曰是自我致得来的亦兼推广説然欲致广大先须克己之意见克己又须随其性之偏处克之广大之人精微处或阔畧故又要穷理如一言动一饮食间皆有至理存焉尽即尽其心之尽欲极髙明只是无欲道中庸所谓存天理近人情也问温故属存心知新属致知否曰温故一句属知敦厚一句属行不必规规以存心致知分也问前云发育万物峻极于天言道如此之大此乃归之明哲保身似觉小了如何曰到此即孔子圣之时易之与时消息知进退存亡而不失其正皆是也岂可小防
李生问监中诸友防文出致广大而尽精微极髙明而道中庸题敢请教先生曰这题目尽大着人之德性元是个广大的可以配得天地但人或立下意见或分着彼此或隔了籓墙被这私意一蔽了便自狭小与天地不相似了故须是不以一毫私意自蔽使亦能如天地之无不覆帱持载才谓之致得广大人之德性元本是髙明的可以配得日月但人或溺于声色或杂于货利或急于功名被这私欲一累了便自卑汚与日月不相似了故须是不以一毫私欲自累使亦能如日月之错行代明才谓之极得髙明然精微之未尽亦未免为广大之欠中庸之不道亦未免是髙明之过故致广大便要尽精微极髙明便要道中庸
问温故知新曰温犹燖温正如冷汤酒一般湏是得火便有生气吃着便有滋味良心冷了却如槁木死灰一般怎能得新意出来故修养家有所谓文武火才炼得成丹亦是如此敦厚即书之惟民生厚记之忠信之人可以学礼一般因谓之曰就是与诸友防文之间亦便有可致得广大的处问何以见得曰如论文已或有些好意思不肯广与人人或有些好意思便是知取他的亦便是不能致广大须是把这心便防做与天地一般人有善便取于己已有善便持与人方好不然恐亦还只是做文字的秀才也
汝隣问自用自专之谓何曰言圣人以议礼制度考文治天下然而无德之愚无位之贱皆不可妄作以取灾何也非天子不可为也况今天下一统虽其自用自専其谁从之故必德位兼备斯可作也彼仲尼有德之大圣也惟无位虽尽学夏殷之礼而有得焉然亦惟周是从则亦不敢自用自専愚贱者岂可行乎
藻问三重之説何以寡过曰本诸身以下言王者有圣人之德而制三重也动而世为天下道以下言寡过也诗则证之耳盖非若上下虽善无征不信而民弗从者也动行奚别乎曰动以其损益制器而言行则周旋容止之谓也何以言仲尼也曰承上言此道惟仲尼能尽之耳盖其学也兼帝王天地之道而时出之则其德如天地之无不覆载而四时日月之错行代明也惟天下至圣德备诸己而时出之化乎人以配天也孔子其至圣乎惟天下至诚经纶立本而知化育由与仁与天与渊为一也孔子其至诚乎盖自舜之大孝至此皆所谓脩道之教而孔子为独圣也夫焉有所倚即其下所云也
威问三重之制如何先生曰三重非圣人胡乱制的本诸身之有德又验诸民之信从然也永年问考建质俟是后人替圣人如此説抑是圣人自如此曰是圣人自如此然则于天地何以言建于鬼神何以言质曰天地有形以此叅彼犹立标于此以求其准也故曰建鬼神无形以心质之乃以明格幽而与之合也动而世为天下道以下正説寡过又问三重之制既本诸身有德若民有不信从是德犹有未尽民若信从使考三王而有谬建天地而有悖质鬼神而有疑俟后圣而有惑也是德有未极曰然问君子动而世为天下道曰此动字就损益变革上説如説兼言行则重复矣非子思本意下言知天知人者何曰天之理不外于人人之理皆原于天知人则知天矣言至于知天则理无余蕴
诏问仲尼祖述尧舜曰祖述尧舜只自二典观之可见宪章文武观于论语亦可见是盖学兼古今矣上律下袭则天地亦兼而学之可谓贯天人之理于一身今学者言及帝王天地便委靡退怯不敢自振以为终不可学皆由志之不立而不能以有为也
象先问仲尼之学必兼天地帝王者何曰防孔子的学问是何等様大后人虽有知古的便不能知今此或流于腐儒虽有知今的便不能知古或拘于曲士知天而不知地便是能员而不能方知地而不知天便是能方而不能员酌古准今参天两地这便是圣人的学问若贤人的学问便下圣人一等了一生曰今人连贤人的学问也到不得先生曰这却趋下了在汝虽曰谦之至他人视之便觉自画之甚矣夫帝王天地于我岂有逺耶问圣人之道恐亦只是贤人的学问做去先生曰元来规模自是不同
诏问小德大德曰此言德之有大小也自夫子身上説即如当时列国诸侯及门人弟子乡党宗庙朝廷随其所接所问而应答作用各有条理即小德川流其统防之地原于一心经纶之妙变化无穷即大德敦化一以贯之亦此也宜以夫子对造化同防方好
敬问衣锦尚防以下者何曰言君子作圣之功也夫圣虽可学非有为己之心与知几之资者不能进盖才为己则诚之本也才知几则明之本也然后可以用谨独之功矣盖无为己之心则不能为谨独之功无知几之资则不知独之可畏也故君子于人所不见之处而欲无恶于志惟在不待言动而常信敬耳夫如是则无言之诚虽神明可通而况于民乎又何赖于赏罚哉是何也君子有不显笃恭之德百辟皆化而天下自平虽有赏罚无所用之然所谓不显之德者亦非逺也即天命之性耳但其妙至于无声无臭诸诗不能形容也易泉问子思言淡而不厌及言知逺知近等语恐又加谨独工夫亦只是如此先生曰此只好就资质上説如淡而不厌见他是个有入诚的资质了知逺之近见他是有个入明的资质了才好加愼独工夫予前日亦曾与邹东郭説来圣贤説话亦有不曾一句就説尽了的如首章言个戒愼恐惧的工夫可位育得天地万物了然下面便继以智仁勇又继以九经五达道又继以诚明然犹必须要个好资质才做得这工夫又説个愼独中间便自有许多条理不然只一句説了下学怎麽得个下手的去处泉曰何不一下説了曰恐诸君就不肯用功夫也
王材问君子之道淡而不厌简而文温而理知逺之近知风之自知微之显先生皆以资质言恐不皆有此资质亦要学力也曰是资质无此资质者却要学力先变化气质也故学要为己为己诚之基本也然虽是为己而无那明亦不可故又要明知几明之基本也知风之自三句最好体认风是甚麽的风譬如外面有个毁的风便知道这是我那件事做得不当外面有个誉的风便知道这是我那件事差强人意知得此才能不怨天不尤人却肯愼独做工夫也
王材问不动而敬不言而信有记先生言者似谓君子之诚不可揜不待听其言见其动而敬信自着如此则皆自他人防君子言恐此节是指君子用功言先生曰是此是子思言君子欲平天下打那里起便在独处愼起愼独工夫非一朝一夕之故凡一言一动无时无处无不戒愼至使家人奴皆晓得我的心事如易所谓邑人不戒都不待警戒他他自是信服我到笃恭处便是天下人皆信服我了谢顾曰笃是愼独工夫不息先生曰还是笃厚此是到至诚无息处自然功业博厚髙明悠久配地配天天下如何不平

[book_title]四书因问卷三
明　吕柟　撰
学而篇
縠问学与时习奚说乎曰学言乎师诸人也习言乎绎诸己也师诸人则论世于古亲仁于今者皆具之矣绎诸己则内究于心外体诸身者皆具之矣于是有定静于是无愧怍独得于己难语乎人岂不说乎乐则如何曰一可以占我道之是二可以公众人之善故乐也不愠何以为君子曰凡因不知而愠者道犹未得也知道为己物如饮食衣服然人虽曰未之饱暖则吾不信也又何愠凡学而时习者求至此耳
章诏问学而时习如何先生曰此是论语第一义圣人教人为圣为贤处凡单言学字兼知与行言故此学字或尚友千古学尧舜稷契周孔之道或亲仁当世事大夫之贤友士之仁欲做他那一様人便是学时习则常以所学者内则防绎于心外则体验于身功夫不至间断如此则所学精深无所愧怍忧惧自得于己有难以语人者不亦说乎学到说处则既有所得矣及其朋来之乐无不知之愠又皆是说之验处私小其心者或来朋亦不乐不知便愠怒此亦未足以言说也又何足以为学乎故学必到说乐无愠然后为君子
又问朋来之乐及不愠何似曰此意西铭己具吾之心欲并生哉已欲立而立人已欲达而达人今有朋自逺方来既足以验吾所学之是又得以遂吾及人之心到此地位诚有不知手舞足蹈者矣然人若不知或毁谤之来或殆辱之至又何足以动吾说乐之心此非义精仁熟道全徳备不足以语此故谓之君子故顔子之不改其乐孔子之乐在其中皆是物也
田子中问时习只是自强不息否曰固是然人多不能自强不息者何故对曰此不立志也曰立志犹是第二义故知犹在先也诚真知之则固有不待强而不息者虽纯亦不已地位亦可到
又问不愠与乐天知命同否曰然此正到不怨尤知天处矣故凡看论语不必多只体得此章意思便尽得学问了
先生曰论语只学而与孝弟两章便可尽为学之道学个甚麽也只是个仁然学仁从那里起只于孝弟上起孝弟则九族惇睦以此百姓昭明以此于变时雍鸟兽鱼鳖之咸若者以此孝弟便是个根因而仁民爱物之枝叶花蕚油然而生不能已也如西铭便具为仁的道理象先曰然则西铭可以尽仁乎曰程子谓西铭言仁之道为仁之方也而孝弟则所以行仁之本也是故君子务本不可专靠西铭不然则墙屋上贴仁与身体上贴得仁岂能相干耶
縠问孝弟为仁之本如何曰不犯上则族闾邦国之长皆厚之矣类仁民不作乱则叛逆殄伤之心皆絶之矣类爱物是仁也然皆自亲亲始故孝弟为仁之本故天下之道皆尽于仁仁之性尽于孝弟故曰尧舜之道孝弟而已西铭具言此理
诏问孝弟为仁之本如何先生曰求仁是学者第一件事须使人各得其分物各得其所快于心然必有个根本根本者何孝弟是己人能承顺父母恭敬长上则在近必不肯干犯乡闾之长上在逺必不肯干犯邦国之长上既不好犯上岂复有悖逆争鬭之事不好犯上则其能仁民也必矣不好作乱则其能爱物也必矣尧舜之协和万邦鸟兽鱼鳖咸若皆自此始不然何以曰尧舜之道孝弟而已矣此正是学者切近用功故记论语者叙此章于学而之后若云所谓学者在求仁而已王左卿问君子如何务本先生曰不好犯上与仁民相类不好作乱与爱物相类然民无不仁物无不爱这是仁然行仁有本只是在自己的亲长始故君子务之也吕时跃遂问为人子若亲己没欲孝弟而无由得今欲行仁却从何处起先生曰亦只好在孝弟起夫孝弟岂以亲之存没有异耶子路尝见夫子谓贫时为亲负米百里之外今累裀列鼎思欲为亲负米不可得夫子曰若由可谓生事尽力死事尽思者矣以予看来孝弟之道显亲为上安亲次之养亲又次之故夫子又尝说立身行道扬名于后世以显父母况父母之心欲子为善人君子未已也尤欲子为贤人圣人而后快于心人子体得亲这个意思父母在九泉之下心亦未尝不安故夫子称舜之大孝惟在徳为圣人禹为至孝亦只在无间然处而万世之下称瞽鲧为圣人之父也又如简狄姜嫄他只是一个妇女使他的名至今不冺没者亦只是有个教民之契养民之稷故人子于亲在时奉养或不能尽如己意己不可及只一个行道显亲使不冺没是则可为耳
衢问巧言令色之谓何曰不顾行而文以道徳之辞者巧言也不务实而饰以取仁之色者令色也故鲜仁左卿问巧言令色曰此正与上章相反盖上言君子致力于本此则专事于末致力于本仁之所以行也专事于末仁之所以亡也巧言是不顾行而文以矜徳之辞令色是不务实而饰以取仁之色本之则无如之何衢问三省何以遗君臣父子夫妇兄弟乎曰此或曾子自其所不足者而言子如其用三省也则此三者又非尔之所切矣
吴光祖问曾子何故以此三事为省且先儒云曾子大贤也尚一日三省其身吾侪造诣不及曾子万一当无所不用其省可也先生曰此意虽好看来亦不知用功切要处且如天下道理莫大于为臣忠为子孝为弟弟也曾子之所省者畧不及此而顾拳拳于忠信传习者想必曾子于此様大头脑处都能无愧至于为人谋等事则觉未能尽其心故极力自省也盖为人谋是替人干事不切于己似多有不着意者然非曾子不能省此今人为学当省处固多然必省得病痛深处克之乃能有得不然百孔千疮茫无下手处非切实之学
敬信节爱时之谓何曰敬言慎事也则终始利害兼图之矣信本身帅也则发号施令亦举之矣节虽主于俭约若节于賔祭之需亦非也爱虽主于恤民姑息于顽梗之辈亦非也役民农隙固时也如以生道杀民则有六月出师者矣故圣人之言不易观也
先生谓诸生曰论语意无穷尽心防绎始得昔赵韩王说半部论语佐太平若果有得道千乗之国一条足矣何必半部且如敬事有谨始虑终意信有以身相孚意节用不止于俭约爱人不流于纵奸使民如得其时虽六月出师亦不禁也故善用论语者在得圣人之心苟泥其言而忘其意虽全部论语其如天下何
敬问入孝出弟不亦已析乎曰入孝父母其兄弟皆举之矣出弟长上其忠孝君王皆举之矣泛爱之谓何曰同学则规过告善同井则相友相助以至扶病济穷皆是也
象先问入孝出弟曰出入字互言之入孝父母其兄弟皆举之出弟长上其父母皆举之矣问余力学文只是不在亲长之前暂离师友之侧乎曰然问四教以文为先而行次之此以行先于文者何曰文易于行耳故先行然犹有躭文而废行者若先尚文了其行不复论矣故立教之规以知为先进学之功以行为急
贤贤章之谓己学然乎曰然吴氏废学之说如之何曰末世文士之说也竭力致身之谓何曰竭力凡力之所能者皆尽之也力有不能斯已矣致身即以身许国之意
象先问贤贤章之谓己学然乎曰然吴氏废学之说如之何曰末世文士之说也夫人舎圣贤更学何事不知此正与上章夫子之言相发明吴氏立此说者乃是就圣贤面头上为言语也故看论语惟当质诸心庶无昻圣低贤之私意矣
不威重何以学不固乎曰外不威重由内不忠信其何以固其学乎忠信者自威重其择友改过皆由忠信而得之故曰忠信本也
威问君子不重则不威如何曰学者当要厚重若能厚重则燕朋昵友自不能近我非礼之言自不能加我所以可畏若不厚重这等事皆到我面前来又何可畏之有故易曰鼎有实我仇有疾不我能即吉又问威重亦可学而为乎曰可只是主忠信不然便是色庄也温良恭让足以感人而得政矣俭何谓也曰侈肆而不知节者则骄溢拒人之态也
问温良恭让足以感人而得政是矣俭何以得政乎曰侈肆而不知节者则骄溢拒人之态也人岂肯乐告以善哉以温为首者何曰即舜之温恭文王之徽柔也盖温于时为春于人为仁其气象便有与人并生之意见者自然亲就向慕矣故圣人之温皆是这个仁发生出来故尝与诸生说先学仁便自有此等气象诗云温温恭人如集于木惴惴小心如临于谷夫以温恭之人乃犹有集木临谷之惧者盖惟恐陷于私欲而违夫仁也诏问三年无改于父之道只承父没说三年之丧哀痛不暇故不忍遽改如何先生曰夫所谓是道只是家庭中日用间所行得事如作一室易一器换一门戸之类便见得父母在面前不忍遽改虽室不丽器不美门戸不方便亦且因仍而用之矣便是事亡如存的意所以为孝不必在此推求善恶也
衢问礼之用何以又曰先王之道也曰道即事也小大则小道大道也然其中有节文也则谓之礼从容不迫也则谓之和故贵和固可行一于和亦不可行言礼乐之一也
大器问礼乐可分否先生曰不可分礼乐乃行道器物道不过五伦惟礼乐能举之如昔有一吏部每朝髙声问安父母方寝心不安是一于礼而失其和敝处有一秀才父子嘻嘻甚至嘲笑是失其礼而一于和礼胜则离乐胜则流如司马温公事父兄因寒问衣得无薄乎随时致问不惊人骇俗蔼然可爱易曰中孚豚鱼吉程明道对神宗云陛下奈何轻天下士乎此言何等从容不迫这两句说话人看见不打紧对时发出来甚难何城问后世君臣但见其礼而不见其和和可复行否先生曰可只遇主于巷纳约自牖信而后谏便是和的意思
象先问礼和于道如何先生曰道者礼和之本礼和者道之舆道即五达道也假如就父子之道观之冬温夏凊昏定晨省有许多节目此便是礼其间有从容委曲的意思便是和先王之道此其所以可观小道也由此行去大道也由此行去然如此而复有不可行者何专于和也假如就君臣言之唐虞之时都俞吁咈便见礼和的意思如后秦便是无和的意思陈便是无礼的意思君臣之道若此如何行得去问如何是道之美曰道由礼和了建诸天地而不悖质诸鬼神而无疑推之四海而皆准传之万世而无斯是以为美乎
横渠曰君子宁言不顾行不规规于非义之信宁羞辱是逮不接人于非礼之恭宁孤立无助不失亲于可贱之人与有子之言奚别乎曰是发有子之未发者也观书而能为是言可与力行矣
君子好学何也曰譬之作室无求安饱犹筑基也敏事慎言犹架屋也就正有道犹召大匠拨正也而室有不美者鲜矣非好其室者肯如是乎何以独言食居曰此人之养生养身之最切者也知此则衣服车马器用皆可知矣敏事慎言奈何曰敏事如见义必为职无不尽皆是也慎言如当黙虽扪舌不恤当语虽斫头不顾要之当于理也就正不止聴其议论矣
先生讲无谄章罢叹曰古人用功甚切实如子贡先贫后富便就贫而无谄富而无骄做起孔子曰未若贫而乐富而好礼以足其所未能子贡闻教即悟便有脱去旧习意不似后世空说过了又且于贫中便要求个富也又曰人未能贫而乐则便有谄的意虽勉强以制之其态终一露
象先问乐与好礼子贡至闻性与天道时亦几能乎先生曰子贡尝结驷而过原宪之门见其家无担石储室如悬磬曰若是乎子之病也宪曰是贫也非病也由此观之无谄无骄或未之尽也况乐与好礼乎问贫非不能好礼富又何难于乐乎此居冢宰而握髪吐哺赤舄几几惟周公之称蔬食饮水而乐在其中箪食瓢饮而不改其乐孔顔之外无几也
王材问贫而无谄富而无骄未若贫而乐富而好礼如今做工夫却从乐与好礼上做还从无谄无骄上做起也先生曰如今既知道无谄无骄不如乐与好礼便从乐与好礼上做
子贡何以可与言诗也曰诗意在言语之表执章句者虽与之言不入耳故圣人独许商赐故商赐之学其后大有所得也
又问子贡因论学而知诗子夏因论诗而知学此只是比辞好聴于义似支离了先生曰是诗即是学知诗即是知学
为政篇
瑶问为政以徳何以如北辰也曰徳非无用之长物也盖身帅以正既足以感民之良心而用人之贤行政之善又足以易民之弊俗又何刑罚知力以作为之哉故不动而化如北辰也告顔子为邦何以不言徳曰此言为政之本告众人也彼言为政之用告顔子也顔子不违仁矣
大器问居其所而众星共之如何先生曰如三公九卿二十七大夫八十一元士贤者在位能者在职六徳为诸侯三徳为大夫皆拱向人君是也故天道运于上四时行焉百物生焉人君行政用人至公无私善不相忌也功不相代也而天下自化固非严刑可能又非私智可为此法不特天下可用就一国一邑亦然虽一家用之羣众各尽其职而家无不成故无为而治此光景惟舜有之观舜典便可见问注解徳者行道而有得于心是否曰固然但得之于心便畅于四肢发于事业凡为政处皆此徳意流行也不是个块然尸居的诏问无为莫不是为所当为揆之天理而顺求之人心而安如舜举八元诛四凶乎曰然
先生曰思无邪功夫于学者极省力须老老实实下手做方可才起念虑便加省察向正道上去毋得使如野马驰逐向曲径旁路走也
象先问道之以政何以不如道之以徳先生曰圣贤之心真是要以徳化民至于刑政实是不得已处故谓刑政之效免而无耻徳礼之效有耻且格其轻政刑而重徳礼可见矣问书曰伯夷降典折刑者何曰民间有出礼者刑亦所不废乃夫子云尔者盖有感于春秋之时也如孟子言善政不如善教亦此意盖亦有感于战国之时也
夫子三十已立矣何以四十始不惑五十始知天命也曰立言己之用力以立犹勉然也至四十则虽羣言淆乱诸诱变幻不能惑其心矣知天命则进退存亡消息盈虚之妙与天合犹孟子言夭寿不贰矣若是不亦类不逾矩乎曰知天命犹后天而奉天时不逾矩犹先天而天弗违也若耳顺非但闻常言也虽左异之语变幻之说草木之鸣风雷之遇皆心通也盖知行不可析言内外不可判说
象先问志学如何先生曰即志于道也问四十不惑以前在下学人事上看不惑以后在上达天理上看乎曰才至不惑则知天命耳顺不逾矩便都有了但有生熟不同耳问顔子三十二而卒然当时亦能不惑知命如何曰顔子得圣人为之依归且其资质亦不下圣人故曰惟我与尔有是夫问此章是圣人假此以觉人亦圣人实如此用功乎曰此是圣人实事故曰我非生知云黄余庆问志学是求到从心不逾矩的地否曰谓之学矩则可谓之从心所欲不逾矩则不可
象先问无违如何先生曰圣人实为三家生事时虽大夫实是诸侯天子的享用死祭时虽大夫实是诸侯天子葬的丧具祭物故云然虽讥管仲镂簋三归皆是齐之以礼有为而发也其答武伯者莫更觉说得重些否盖人子苟能体父母忧疾之心即仁人孝子事天之心曰无违色难岂不可见仁人孝子之心乎四孝皆有此意圣人则固因人而发故前二章告大夫一则循理一则守身其辞婉后二章告门人一则敬亲一则爱亲其辞直可见圣人之教一以贯之理一而分殊
敬问色难何以异于服劳奉养也曰虽服劳奉养亦有色惟弗色也故不足以为孝如其服劳奉养而又色也岂曰不可又曰色难乃富贵贫贱通行之孝
刘铣问夫子与回言终日者何言也曰不可指也然既曰言终日则泛言耳如古今人物如日用细事如目之所接意之所到何往而非理哉发谓如之何曰盖得于言外之意而见之行也犹俗云麫发酒发耳若曰圣人言孝则发孝则圣人之所不言者顔子之所不行矣子云谓夫子铸顔回亦粗说也
东郭子曰孔门诸弟子同领夫子之言众弟子违之不足以发惟顔子在夫子面前是这般体认不在夫子面前也是这般体认无些间防所以曰亦足以发先生曰谓众弟子违之亦不是此与顔子言也东郭子曰圣人之言学者皆得闻只是人之领畧有不同如一贯之传众人非不闻惟曾子能唯之而门人则曰何谓也又如子贡言夫子之言性与天道不可得而闻谓之言性与天道则非黙然矣而子贡言其不可得而闻非真不可得闻也闻之而不能解则是不闻非圣人有与言有不与言也先生曰若谓夫子皆与言众弟子不足以发似亦未必尽然盖夫子于人有不可与言者有欲无言者有与终日言者自有多少等级不似今人逢人开口便道一贯也
诏问吾与回言终日如何先生曰要知终日所言者何事盖夫子胷中事只是与回讲得相投他弟子便不能勾如此俗所谓话不投机一句多何能与终日亦足以发不但语处动处是发虽静黙处亦发也如物得化工时雨发荣滋长自不能已者象先问亦是正蒙谓顔子发圣人之蕴否先生曰是即俗言麯子发酒觉子发麫之发
诏又问夫子与回是因其语之不惰故与之终日言欤曰正是盖师弟子以心相遇自不觉其言论之终日也终日盖泛言之耳不可指定为一事也
藻问子张方学干禄而圣人又告以禄在其中者何曰此禄在其中或指天禄也言能言行寡尤悔则天子不能夺诸侯不能取其贵无加焉耳其富无加焉耳故曰禄在其中矣然则学也禄在其中之言奚不同曰彼对忧道而言
视观察奚别乎曰视可说也观由外观内因显求隠之意察有参伍错综之意故为益详也子贡方人夫子则不暇又何以有是说也曰较人长短以求胜己则不可知人以求正己固所患也
书林问温故知新何以非记问之学乎曰温故知新乃用心于内之学不止为致知说也如昨日所行如此今日思绎又有得焉是皆其进无穷之意为人之师不亦可乎程子曰温故知新之言可以师法亦通
王贞立问温故知新如何先生曰故者或心思之所得或师友之所闻诗书之所载方言俗语之所入人苟一燖温之则达天人之学在此通幽明之奥在此温字是扩充体认意知新只是得真知了大器问此与学而时习不亦说乎一般否先生曰一般时习是温故知新是不亦说乎如春天阳气温温于地中万物自然形形色色许象先又问温字怎麽様功夫先生曰正是用功处如炼丹家用文武火一般如衣服一燖饮食一燖侍坐一燖寝卧处一燖孟子谓收放心孔子谓君子无终食之间违仁若胡思乱想不即斩去不止不温也
象先问君子不器如何先生曰不器即诗云左之左之无不宜之右之右之无不有之的意问古人足以当此者曰尧舜足以当之究其极宓子贱亦足以当之子贱何足以比尧舜乎曰君子哉子贱夫子尝许子贱能不器矣盖夫子之意以虚足以受善子贱之在邑师事者有之友事者有之充此心无处非善无善非取所至能有穷乎故曰惜乎不齐所治者小也尧舜之道亦不过此故尧舜之舎己从人好问好察又宁有外此者哉若子贡恱不若己者处此所以不能至不器夫子只许以瑚琏也问鲁君子者何所指曰此正孔子自任意盖孔子原是这般取人为善的学问故子贱得以取法而行之耳
先行其言如何曰如敏行之意言言不可先也先行而后可言耳如未行虽勿言可也如已行言未及之勿言亦可也言及之言之可也
周比之说如何曰周不比便是君子比不周便是小人犹曰喻于义者君子也喻于利者小人也注以周为亲厚如何曰或汲引以进或相助济以财或相救免于患难皆是
商经问攻异端之说如何曰闻之我太祖之训曰去异端则其害止矣此说精实而真切优于注说逺矣是知如何曰惟知之为知之不知为不知便是省得者故曰是知也注谓亦不害其为知又有可知之理恐出夫子之意也
威问知之为知之不知为不知何以是知先生曰此便是心中明白而无欺蔽是知之道也若不知者亦以为知则是自欺而心中昏暗是不知也
临之以庄民何以则敬乎曰庄则惰慢邪僻之气不设于身体而凡动容周旋皆中礼矣民方畏服之不暇又何不敬之有乎
象先问子奚不为政如何先生曰此必圣人有为而发如对齐景公便曰君君臣臣父父子子此必因当时兄弟父子之间孝弟之风荡无余矣故云使我居位为政亦不过如是而已奚其为政哉
象先问人而无信何以不知其可先生曰不知其可也下要见行不得意如无輗无以驾牛不成大车了无軏无以驾马不成小车了失信者人已交接之闗犹輗軏者乃车与牛马交接之处若无信便不成人了其何以行哉言人与行相违犹车与牛马相隔
仲仁问夏礼殷礼者何曰礼即制度文为如冠婚丧祭朝觐射乡之类其所损益亦不过是以祭礼言之夏牡殷白牡周骍刚岂不可见如曰以三纲五常为礼又何须言因也
象先问多闻多见则学博择精守约矣而禄在其中是修天爵而人爵自至否先生曰古人为学是这般切实只一言行间道理便尽得了故易云言行君子之枢机也且禄在其中只是诗之自求多福一般若说人爵便与子张之病不对症了徐又叹曰今人只肯多闻多见便亦是学了象先曰何谓也曰如古人有一善言或不知闻的或知闻了久之即厌倦的或又谓吾自有真知而不肯下心多闻的古人有一善行或不知见的或知见了视之若不切身的或又谓吾自有真见而不必多见的只这心便与道理扞格着此吾谓孔子至圣只在好古敏求舜之大智只在好问好察况下舜孔者乎未几问夏殷之礼孔子何以皆能言之先生曰亦只从多闻多见中来也如一个礼不知便问于老耼一个乐不知便问于苌下至一琴不知便问于师襄学问是这样大是以当时一萍实之微他亦便知得而况二代典礼之大然则何以不足征曰或者是伤时不能复行二代之典礼乎然其缺畧处亦不能无也
八佾篇
先生讲八佾舞于庭一生曰此亦无可说先生曰若道无说便更有说时诸生中有盛服者先生曰如此就是僣八佾其原只始于耻恶衣恶食诸生愕然曰何谓也先生曰只就今日说富商大贾他的饮食便准玉食闾阎富民他的衣服便仿内饰当初亦只是要吃好的穿好的一向狥欲恣肆岂意其僣妄一至于此故易不云上天下泽履君子以辨上下定民志恁地看来其说却甚长
象先问季氏僣八佾三家僣雍彻其原皆起于不仁故继以人而不仁于二章之后记者之意深乎先生曰是如此观其曰可忍正是不仁问三家之不仁其原又何所自曰我不尝说来亦只起于耻恶衣恶食语未毕一生遽问知其说者之知字如何先生曰才所言汝尽知之乎对曰犹未能尽知曰未知岂可不求知既而又曰三家正所谓不知其说者苟知其说诚敬立而仁孝之意油然生矣岂又有八佾之舞雍诗之歌乎
余庆问人而不仁如礼乐何先生曰要用这礼乐须先明此仁仁即天地生生之徳至公而无私者也盖天髙地下万物散殊礼制定矣流而不息合同而化乐斯兴焉是礼乐即天地一元之气所谓仁也人能全得天地这个一元的道理于凡品节制度舞蹈声音自与髙下散殊流而不息之妙相为流通其制礼作乐以配天地不难了不然少有私心偏见存乎其内则制礼必不能与天地同体作乐必不能与天地同和其何以尽人物之性哉虽有玉帛钟鼓之盛由君子观之真同儿戱耳邓士元问人而不仁如礼乐何先生曰仁还是礼乐之本夫子序此章于八佾歌雍之后者盖言季氏之不仁也故曰是可忍也孰不可忍也忍即是不仁先儒尝以公言又以爱言仁爱字最说得好如人深有爱君亲上之心则自不敢越礼僣乐矣又问和与仁何以别先生曰譬如事官长处僚友今日之相聚长少次立便是序中间从容揖逊便是和若皆出于真诚恻怛此便谓之仁然必仁为之主则自然无不和无不序又问林放问礼之本夫子何不告之以此而止云俭戚先生曰俭戚岂就为礼之本哉盖礼贵得中如人家行吉礼一般专是奢侈固过也若一于俭而无敬则又不及矣至于有亲之丧专事繁文固过也若一于哀戚而凡附于棺者通不着意岂得为礼之中乎故谓俭戚为礼之本则不可也谓俭戚近礼之本可也观一宁字便见又问仁与礼乐一物乎曰仁者人也合而言之道也凡物唤作仁如桃仁杏仁取生意包涵在内故朱子训仁者本心之全徳西铭言仁之理甚广大若非至公安肯以别人之长如己之长以别人之幼如己之幼经礼三百曲礼三千无非仁也如人说话安详动静从容皆由在内生意发达出来故夫子教弟子莫先学仁学仁打那处验在习礼乐上亦可见得如长者与之提携则两手奉长者之手负剑辟咡诏之则掩口而对此等恭敬和顺施于四体非仁而何虽谓之一物可也
霄问俭戚为礼丧之本乎曰敬事者礼之本俭而不敬亦非也安亲者丧之本戚而未知所以安亲亦非也但俭戚去本则迩奢易去本则逺故云然
君子无所争何以又言争于射乎曰言如此之争不害其为争也是故君子欲仁不为贪太王好色不为淫大器问射可行否先生曰古人以射观徳为重事天子有天子射诸侯有诸侯射虞廷虽庶顽谗说侯以明之于今倒看作一件轻事故文人以笔墨为业武人以弧矢为艺不能合一也且世俗争名于朝争利于市其原起于不恭不逊其流至于为僣为乱惟君子争于射以观德此风一行名利之争自无矣射何以不可行定甫问子夏言礼后乎似亦能引伸触类至作春秋如何不能賛辞先生曰圣人泛应曲当如天地之化工故春秋之褒贬随意所之无不曲中事理之宜此岂子夏所能及子夏若初为君子儒又不止能賛一辞矣伯源问商赐可与言诗者何先生曰古人多就切己处为学如子贡先贫后富便就在贫富上做无谄无骄的工夫圣人超引他到乐好礼处他便悟得切磋琢磨道理舎去无谄无骄旧习便向于礼乐处走则其于诗非但视为言语诵説而已子夏文学平日亦只是在礼文上做功及闻后素之教便向礼之根本上求超然于诗语外得道也此等人学力识见皆不凡故夫子许与言诗若乃不达于政不能专对者虽诵诗三百要做甚夏礼文献不足征盖志欲行夏殷之礼盖尝考之天下之事询之遗世之老或縁迹以求意或因此以识彼乃得之也其曰文献不足征盖志欲行夏殷之礼第惜其文献之无也惜文献之无则所以不足于周礼者可见矣
象先问夏礼吾能言之如何先生曰自夏礼之乱也而后殷起取而修明之自殷礼之乱也而后周起取而修明之故二代之礼不足证问微子修其礼物作賔王家岂无存者乎曰但谓之修则必多有废者矣况至孔子时岂复有尽存者邪然则孔子曷从而能言之曰礼失而求诸野如老耼苌之徒亦庶几有能传者故孔子能言之
禘自既灌而往何以不欲观曰方灌之时浑为交神犹可说也既灌之后则八佾之舞雍彻之诗白牡骍刚错然并荐宛然鲁又一天子也其夫子之所甚伤乎故不欲观
用问周监于二代何以独美其文曰此虽褒之有贬之之意其曰吾从周者言吾乃周民不敢违耳
象先问子入太庙每事问如何先生曰每事问即如诗中所谓告充告濯告洁等事即是礼也又鲁本诸侯而僣用天子礼乐孔子因而问之将亦有所为乎是礼者何曰言入太庙毎事问乃礼本如此也
象先问子贡欲去告朔之饩羊如何先生曰此可见圣贤用心大小处在子贡只是惜物在孔子便是惜礼问孔子此言止为告朔欤曰意之所该者甚广因名存实因物求理大统之道亦在是也
成事不说遂事不谏既往不咎如何曰此皆泛论其理以责宰予也宰予以后不可不谨矣
先生曰管仲器小夫子因或人不曾问及亦未尝说出予看来管仲器小处盖有所在如召陵之师当时楚已僣王了却不知责却去责他不贡包茅首止之盟惠王欲舎世子郑而立带亦当率诸侯切谏之未有不从乃防于首止在世子则是以子去挟父在桓公则是以臣去挟君观管仲辅桓公这二事皆是器小不能见大处象先问子语鲁大师如何先生曰此亦孔子自衞反鲁而正乐时言也学者能观乐之委曲处亦可以得致曲之指一贯之妙矣
王材问韶之尽美与武未尽善固在于揖逊征伐而谓其性之反之果何以见乎先生曰舜之由仁义行得于性之者武之盘盂几杖有铭丹扆有箴实由于反之故发于声音容止皆可见也邦彦曰先儒谓治定制礼功成作乐在三代则有大夏大武在汉唐亦有七徳九功之舞我太祖之定天下有陶凯宋濓王祎牛谅博学诸贤乃于礼乐二书不定今礼有大明集礼至于乐则阙然是岂乐之难制乎抑乐之难究其音而不制之乎先生曰如邦彦之论似乎乐之难以予论乐似乎乐之易我尝说贾谊每劝文帝改正朔兴礼乐文帝谦让曰方今天下疮痍万民失所我于礼乐未遑也后人言使文帝能用贾谊不知如何其制作也我说文帝不暇于制作之文而真有制作之实躬脩黙示敦朴为天下先斯时吏安其官民乐其业闾阎餍梁肉海内多讴歌虽谓非文帝之礼乐不可也传至武帝以李延年为协律郎以公孙卿壶遂而改正朔定歴数斯时海内虚耗百姓疲敝起为盗贼人甚以亡秦之续讥之虽谓武帝之能礼乐不可也国初之事岂非汉文之意乎哉吾辈今日相聚正要学术讲得明白后或有州牧公卿之责务求礼乐之实先以爱民之心为本始得切不可今日更一法度明日更一礼乐以致天下哀怨也独不观宋之王安石学问何尝不博亦只为欲变礼乐壊尽天下苍生至今人不屑齿者不急其本也邦彦所谓作乐其亦知所先后乎众愕然曰此先王端本之论也知乎此便是仁则能如礼乐何矣
象先问韶尽善如何先生曰圣人惟贵揖逊不贵征伐观易虽称武王顺天应人然称文王以服事殷为至徳又称泰伯三以天下让为至徳则不足于武可知然直言之恐彰君上之过欲终不言又无以示万世之公故不觉于乐上说出也圣人用心深逺固如此问乐上何以便知得圣人之心曰只于乐上说尽善与未善其徳之深浅亦自然影响出来圣人之忠厚若此
里仁篇
学问里仁为美其初择居之时而不知择此里仁以处则非知也如何曰然楚辞卜居亦是然也
王生问里仁为美是言择里乎抑择仁乎先生曰还是择仁而与里亦自相通仁如夷则顽亷懦立如惠则鄙寛薄敦所居而化矣语未尽一生曰如某先生只著述后世便化为训诂某先生只顿悟后世便化为空寂先生今日讲躬行却好也先生曰此又我抑人陷于比方失却才所谓仁也象先曰欲为仁此处恐亦须要择先生曰择而为可也择而言不可也问比方则务外驰故不得为仁乎曰正是才比方人便较失却为己但只拣今日所言心里存着身上行着仁在其中矣
君子贪富贵厌贫贱是去仁也其本则自终食造次颠沛之不违始于终食造次颠沛之不违斯取舎明乎曰然
洲问好仁者所至似又愈于恶不仁先生曰天下之道只有个仁与不仁而已人之情亦只有个好恶而已象先曰或有知好仁矣系于小人之不仁或不知恶亦有知恶不仁矣作主不定或己之有仁不能自强如何先生曰好仁而不知恶不仁还是好之未至也恶不仁而不知好仁亦是恶之未至也未尽好恶之道也盖仁元是一个理好恶元是一个情
象先问富与贵是人之所欲也如何先生曰此工夫全在无终食之间违仁一句宻于一句曰存养取舎可分否曰取舎中有存养意存养中有取舎意问存养中何以有取舎意曰知所好恶非取舍而何
刘邦儒问好仁何以无尚之者曰这个仁字是天地生生之理吾之心原与天地万物为一体第人为私意所蔽遂将此仁背去了诚能好仁则必视天下犹一家万民犹一人心中自然广大凡其富贵贫贱莫得而加尚之以故孔子惟好仁视不义之富贵如浮云顔子不违仁则箪瓢陋巷不改其乐若学做好仁恶不仁的工夫到着实去处者虽至絶粮不愠也今人心中营营扰扰常有不足处者只是未好仁先生曰圣门教人常以这仁字来说盖天地以生物为心元气一动盈天地间麒麟凤凰生之昆虫蜂蛇亦生之松栢灵芝生之菌蓬荆棘亦生之熈熈然都是这生意所到吾人之心元与天地这个心一般大再无逺近彼此之别大舜能全得这个心故于庶顽谗说也要引他入于忠直并生天地之间范文正公先天下之忧而忧后天下之乐而乐他亦有这襟怀吾辈能体得这个意思则所遇者即天地间声色货利富贵势力俱敌吾这仁不过凡尽力于学须要学仁学天方是无有不足处孔顔之所为乐处者盖得于此
盖有之矣我未之见奈何曰言终未见有用力者激世之言也
王贵问人之过也各于其党先生叹曰尧舜之仁至于一世夫子之仁至于万世就在人之过里面也要看个仔细来文仲子曰夫子于我有罔极之恩诚哉斯言也吾之于人有过须要如此看他方是金受夫曰周公之杀兄孔子之为君讳想亦是过中之仁先生曰也是程子亦尝说来君子于人当于有过中求无过不当于无过中求有过
或问朝闻道何以夕死可矣先生曰此须知未闻道前景象何如始得盖未闻道时只是血肉之躯利欲牵引心常戚戚如何得生顺死安唯闻得此道则耳目聪明心志宁静浑身皆是道理当生而生当死而死虽杀身成仁舎生取义亦无顾累所谓夭寿不贰脩身以俟之也且如人之好酒好色虽终其身而无悔者是真知其味也闻道亦然又曰此当与知之者不如好之者不如乐之者君子坦荡荡并看又曰我尝把孟子谓旷安宅而不居舎正路而不由哀哉与此对看彼谓虽生犹死此谓虽死犹生
黄容问朝闻道夕死可矣先生曰横渠云存吾顺事没吾宁也即此意容曰闻道如此之速乎曰这闻字不可轻看过了以前不知用过多少工夫到此方闻得故当死之时无有遗恨孔子梦奠两楹曾子易箦而毙看他是何等气象尝说孟子曰旷安宅而弗居舎正路而不由哀哉是人失了这道虽生犹死也夫子曰朝闻道夕死可矣是人得了这道虽死犹生也由是观之岂可不闻道
子实问朝闻道如何曰试言所以闻的气象子实言是持守不变的意谢顾言如闻性与天道之闻象先言即存吾顺事没吾宁也一般先生曰也皆是但所以得闻道处汝辈皆未说及耳诸生请问先生曰我知汝辈于这道都是可得闻的只縁血肉之躯包裹着惟终日戚戚或是居室不安或是衣服不美或是饮食不丰这等念虑横于胷中怎麽得闻道故须实见得这道举天下万事万物无以尚之如好酒者惟知酒之美好货者惟知利之美故虽为酒货杀其身亦不悔焉是闻酒闻货者矣观此可求所以闻道之气象也诸生问今有一言官被罪从容就义亦闻道否先生曰固是好的未知他果无怨悔否若有一毫怨悔犹筭不得因勉之曰闻道亦是难事不可容易看过
象先问君子无适无莫如何先生曰无适无莫是不以己之私意与之而惟义之与比义之与比即书义以制事易义以方外意问孔子仕止乆速各当其可亦是皆此意否曰孔更觉自然些义即用也不消比得虽然知得此意尽大工夫尽难如宋时韩魏公欲刺陜西义勇是有专主意司马温公諌曰天下事非一己私议迨司马温公当执政时欲变免役法苏辙进言青苗可罢免役犹可存温公怒不肯从苏公曰公昔能谏韩魏公刺义勇事今日相公执政遽不容人谏邪温公是事又自专主矣以此知己私之难免二公操行至此犹未能义之与比况下者乎吾辈于此正当辨析明白庶乎临时不昧所从
懐徳懐刑奈何曰不溺所处之安为懐徳不贪利以致害为懐刑
滋问礼让如何曰礼以撙节退让为本故凡为礼而有逊让之意者皆出于中心之诚也不如是礼文虽具其何如行之
诏问礼让为国亦如尧之允恭克让否先生曰然夫礼是个让做的比如君臣父子之间其朝觐定省等项节文皆是一个礼其中逊以处之和以将之便是一个让礼而有此让了为臣的便能劝其君为子的便能恱其父即如文王三分有二犹率商之叛国以事纣王季有疾文王日三至寝门外问内竪之御其有不安节即色忧行不能正履夫事上问安此礼也至率叛国行不正履便是让处故当时周邦畊者让畔行者让路士让于大夫大夫让于卿虽逺如虞芮二国争田质成亦皆感化而去故以礼之让为国不难若鲁昭公亟习于仪文而亡其实虽一居忧比终丧三易衰卒为季氏逐于干侯此正所谓如礼何也诸君便有民社之寄髙才大畧皆不足贵惟此谦虚实心不可忘耳
本源问一贯忠恕奚别乎曰夫子平日有得于一贯曾子平日用力于忠恕忠恕而熟即一贯矣曾子盖熟于忠恕者也又曰闻一贯便说忠恕即得一贯也然岂惟忠恕哉言敬而已矣亦可也信而已矣亦可也或言和或言爱亦可也在人惟自得之
象先问一贯之方如何先生曰一贯譬如千钱只是一索贯串了尽有条理而不乱载观曾子问则知曾子随事精察而力行之但未知可一以贯之耳夫子以其工夫至此盖已熟了故以一贯提掇之曾子便醒曰唯门人犹未尽晓故曾子曰夫子之道即吾平日所谓忠恕而已矣就变化出来以告门人曾子学力固如是之妙问朱子谓曾子于其用处精察力行未知体一如何曰体用本一源也问尽己之谓忠推己之谓恕如何曰忠恕犹形影尽己推己亦不可分又问忠是一恕是贯否曰固是但只就曾子防变化出忠恕来告门人便是省得一贯了不必以一贯来分贴随事精察观曾子问篇夫子所答可见分明是一贯但曾子不知耳孔子见其真积力久语之曰吾道一以贯之曾子曰唯若决江河沛然莫之能御大器问程子曰一贯乾道也忠恕坤道也如何曰亦不消如此说此盖曾子自门人平日用力处说如平曰用力于孝弟则必曰夫子之道孝弟而已用力于诚敬则必曰夫子之道诚敬而已矣
陈世瞻问一贯是简易石希孟问一贯是太极否先生曰也皆是汝们且譬如行事上看二生不能答又问焉曰易简是心之明诚处对一人如此对千万人如此皆能知得我心便是一贯太极是至极之理在近看如此在逺看如此皆能得通此理如此便是一贯唐应得问孝弟如何做得一贯曰居处不庄非孝也莅官不敬非孝也事君不忠非孝也战阵无勇非孝也杀一禽拔一木不以其时非孝也只此便是
周庸问一贯先生曰圣人之道本自浩大若执定一贯以求反狭小了虽如周子以静教人程子以敬教人张子以礼教人亦终不能开濶似论语一贯故曰执中犹执一也
裘汝中说事到面前不能泛应还不是一贯先生曰一贯一贯先要逐事磨炼如十事中虽不能一一做过也要尽得三四件方可类推此非小事曾子不知苦过多少功夫后孔子方与他说一贯今无孔子之资又无曾子之学遽要一贯岂非妄想
象先问君子喻于义如何先生曰喻兼行的意陆象山鵞湖讲章云所喻由于所习所习由于所志此正见辨志之学也看得最好
大器问几谏先生云就是易初六干父之蛊意承考也在父母过将萌之际未败之前此几也谏之可得而回过此难为用力矣劳字就父母上看大器问亦是伯俞泣杖乎曰正是父母打我反劳父母也几谏惟闵子其能之母在一子寒母去三子单敬而不违劳而不怨大舜其能之烝烝乂不格奸世瞻曰此只可为贤子设先生曰此正为众人设使人人可能也
顾问以约失之者之约是约礼之约否先生曰也是约正如综约一般布丝之千条万绪自有理而不乱又如人之一身有四体五官百骸总是约束于一心不然心不得其理则百体举莫知所属矣是故以约失之者鲜徳不孤必有邻者何曰不孤者论其理有邻者指其事指其事如此其理为不凿矣然人何惮而不为徳象先问事君数斯辱矣如何先生曰此亦看所处之位何如夫子告子路曰事君勿欺而犯似亦不以辱为嫌其告子贡曰忠告而善道之似亦不以疏为虑盖位有逺近情有亲疎自不同也问须信而后谏之意则无二者之患矣曰然
事君数朋友数则奈何曰君子以格心为本辅仁为先徳不足而惟言之恃者宜乎其辱也
公冶长篇
官问程子言嫁女量材求配则公冶长之贤果不及南容乎曰长也虽或陷于缧絏之中且非其罪况其平日乎此与不废免刑戮者奚异哉若年之长幼时之先后之说则当矣
鲁有君子子贱斯取为君子如宋衞无君子生于其地者将不为君子乎曰此亦夫子自任为鲁之君子乎自任为鲁之君子则子贱知所师以行之矣曰然则子贱优于子贡乎曰然子贱之学即舜取人为善之意圣学之正也故夫子曰尧舜务多求贤以自辅惜乎不齐之所治者小也
逺问开既未能信夫子岂不知而又使之仕者何也曰或开家贫亲老时可有为皆不可知又夫子或知其外之材未究其中之信亦有之
何城问漆雕吾斯之未能信所信只是理否先生曰固是吾辈且替他想看怎麽便不肯自信象先曰莫不是知得反身上未能诚否先生曰道理固当如此扩充看好但且就吾人自家身上看可比如朝廷把你做个兵部官果能自信兵储邉防将士之心一一能周知否把你做个吏部官果能自信庻司百吏贤人君子一一能周知否漆雕开不自信只是心不自足故夫子悦之且如子路率尔而对我能千乗之国便是自足了夫子所以哂其不让
象先问即事即物皆是学漆雕开谓吾斯之未能信不亦拘乎先生曰谓即仕而学在焉可也谓斯之未能信而以仕学焉不可也此孔子所以恶子路之佞问一味不自信而不苟出夫子所以取其志
官问子路闻夫子浮海之叹当忧不当喜故夫子以为好勇过我无所取材亦非夫子假设之言也曰然与弗如者奈何曰知所弗如则知所以求如者矣故与之
问吾未见刚者如何先生曰孟子云浩然之气至大至刚而其工夫在集义是故刚是义理用事欲是血气用事故或人疑枨悻悻为刚而夫子斥其乃欲也刚与欲相反者也问顔子之请事曾子之毅不亦刚乎而夫子云未见者其在顔子既没之后曾子尚幼之时乎曰理亦或然但夫子之言也有因人有为而发的时候又曰今日为学须是把一切功名富贵杂事都斩断了一心只求道然后有进今人皆被这样事纒绕了如何得好然斩断了也甚难非是至刚的人也不能故曰吾未见刚者
问文章性与天道之谓何曰性与天道皆寓于文章中但人不能识耳子贡之得闻性与天道其亦自文章中来之乎不然则夫子之道荒矣
象先问文章性与天道是一様否先生曰性与天道只好在文章上求如孔子有姊之丧尚右门人皆尚右夫子曰丘有姊之丧由是门人皆尚左一拱手是文章之见于威仪而尚左尚右便是性与天道冉求问闻斯行诸子曰闻斯行之子路问闻斯行诸曰有父兄在答二子之问是文章之见于言词而一进一退便是性与天道故遗却性与天道而求文章恐渉于粗迹离却文章而求性与天道恐入于窈防此是个体用一源显微无间的道理
子路惟恐有闻者将恶闻乎曰非然也自他人观其敏行之状若恐有闻若子路则惟恐弗闻也故曰子路喜闻过者矣
象先问先儒言子路亚于浴沂是子路犹下曾防一等然子路未之能行惟恐有闻恐又曽防所不及先生曰正是曽防气象之大行不掩言子路功夫之密见义必为亚于浴沂特言其气象则可其学还是子路实落问晏平仲善与人交如何先生曰此亦见圣人不没人善处沮书社之封亦晏子也而犹取其善交如此可见圣人天地之量也
象先问子张问子文文子之仁夫子不许者何故先生曰此是子张之旧病又发作了他见子文之三仕三己无愠色文子之洁身去累违之一邦是何等声称以为仁在是矣夫子之不许是即救闻以达救行以忠信之遗旨也且仁者所居而化岂复有弑逆之贼生于其朝与之并立乎有不仁则早见豫待又岂有僣王之人而甘为之执政乎问如此则二子之谓清与忠者恐亦未之尽曰噫若是则又过求矣
葛子东问季文子三思而后行以愚观之似有可取朱子解三则私意起而反惑恐非乎先生曰朱子之言是也闫调元说周公思兼三王坐以待旦不止于三孟子取之而季文子之思孔子非之何也先生曰周公之思与季文子之思不同周公之思但就其一事或酌古或准今或宜土俗或合人情必待周知尽善而后行此思之可贵也故曰不曰如之何如之何须熟思审处亦无妨也文子之思不在一事上如聘晋而思遭丧之礼则所思皆私意正犯了勿参以三之条非周公之公思也州问武子之愚何以不可及先生曰元咺争讼成公被囚智巧之士所深避者武子不避艰难卒以全君此其愚可得而及耶又问如此则死难者在所取然夫子不取召怱者何曰管仲舎邪而就正者也召怱者甘于辅邪者也故曰自经于沟渎而莫之知也象先问武子之事亦庶几于仁乎曰否仁则上下化之成公不至于被囚而其愚亦可冺于无迹故曰谓之忠则可谓之仁则未也
问子在陈思归如何先生曰狂简如孟子所云作两人看即狂狷意然狂者有志狷者有守此其文理不亦可观乎但一失之过一失之不及不知俯而就企而及以归于中道此夫子所以欲归而裁之也故他日亦曰不得中行而与之必也狂狷乎
狂简如何曰当従孟子所解为二人也裁之则中行矣左丘明何时又曰或即作传者盖明能如是而孔子亦欲同之也岂惟见与人为善之意亦警学者也
回由及夫子之志如何曰子路不私其利顔渊不私其善夫子则不可以言私盖天地之无疆也
诸生问老安少懐友信先生曰孔子说个老安少懐也罢又说个友信如何诸生答曰友是同侪的人说三等人见包的广大些先生曰说的广也是却不甚切诸生问是如何曰要老安少懐须是得朋友相信才得行其志如近日诸友相聚固是彼此相信才得道理明且他日得位有寮寀亦是朋友一般亦必是彼此相信才得天下治然这等处亦甚难如千乗之国不信其盟而信子路之一言又如汲黯之在汉淮南王谓惟这人难感以非视辈若发蒙耳看孔子他便要使天下之朋友皆信他这气象是甚麽样寛大学者要想得之顷之伯源问所过者化恐不是身所经歴处先生问怎麽便不是曰以孔子见侮于桓魋故耳先生曰尧舜大圣人而子朱均在己膝下亦化不得这是遭变了故桓魋之事所谓圣人与君不能化而入也殊不害圣人过化存神之妙张横渠不尝说来性性为能存神物物为能过化故凡自心思所至政教所及身所经歴处皆是过周本洪问仪封人一见夫子便道如此怎麽恁地见得速快曰如尧于穷民便加志舜于谗顽亦欲并生孔子这个为民的心肠与尧舜一般时时便发露出来正如温良恭俭让以得之一様故封人一见便恁地防感发也因顾谓伯源曰圣人所过者化此不亦一验乎
问十室之邑如何先生曰忠信如丘性相近也不如丘之好学习相逺也好学即习字意先生因讲十室之邑因谓诸生曰顔子尚无伐善孔子便说人有他的资质没有他的这様好学他日又曰知我者其天道之将兴废命也不几于自伐乎易泉曰莫不是圣人见得这个道理是合为的故不消避得先生曰也还未尽圣人是与天为一与道为一说出此语自不觉吾辈故今日与道理犹有些未尽处要说此话便不敢此吾辈所以须是学到那不知有天不知有道如此熟了才是学
雍也篇
举问仲弓言简之得失其喻夫子可字之意乎曰盖喻简字之意此章三可字皆同但简上有可也字便不同耳
聂蕲问仲弓既未喻夫子可字之意何以言能黙契先生曰此章三可字皆同但论子桑可字之下加一也字其词抑而不又缀以上简字其不足处已露矣故仲弓因得以辨其简之得失若曰止于可字上见其未尽则可使南面之可难训矣且仲弓平日从事见賔承祭之敬与不衣冠而处者自然不同盖有不待夫子词之毕而于简之得失自了然也
楷问仲弓为人重厚简黙观夫子答他问政似未切于仲弓者何先生曰徐而味之未始不切先有司恐所行太简凡事要先有司才细密不遗漏赦小过恐于大者亦赦了这是他简畧不好处举贤才想上二事他自忖能了得先生谓诸生曰举贤才是急务不知夫子当时他何不以举贤才在前说诸生请教先生曰为政施为之次第当如此使仲弓初为宰忽然举起贤才来把一切人都换了如何使得必先有司虽有司不好的也要换他曰赦小过则过之大者亦在所不赦看来连季氏僣窃之罪也赦不得曰举贤才立贤无方不拘其类也盖天下四海九州之人只是好善恶恶之良心故曰尔所不知人其舎诸充其气象一便是天地变化草木蕃一便是天地闭塞贤人隠系于贤才之举否耳杨邦彦问敬以行简与居简之简同乎曰敬是行简之本如居简则一于苟简而不能临民者也邦彦起曰敬以行简固然如簿书钱谷之繁军戎祭祀之事皆国用所不能无者若徒执一行简亦可乎先生曰此正见行简有其要也彼诸葛孔明毎事必周谨来便食少事繁此盖不知其要矣邦彦又问然则要在用人乎曰要在于敬能敬以自治而中无纎毫私滞于其中则自然防用人自然防理财事事有绪而不乱矣如自家无敬之本惟事苟简吾见一身且弗治安望其能临民看来今日之讲不难于简而难于敬贤辈他日居位莅政切不可忽此敬字
顔子好学独言二者何曰不迁怒则能制情为天下之达道不贰过则能养性立天下之大本尧舜禹之精一皆是物也
张其怡问不迁怒不贰过主其心说否先生曰然石希孟曰邵子云顔子无形显之过曰此又却不然盖有诸心必于言行间一露然于顔子亦无损特不逺而复更不萌作孔子是以云然夫七情惟怒为甚能不迁怒则喜哀乐恶皆正五性惟过为害能不贰过则仁义礼智皆善
黄容之问迁怒似难若不贰过凡贤者皆可何独顔子曰程子好猎自谓今无此好周茂叔曰何言之易也有一日萌动时也后十年果复见此心可见周子经歴过治心功夫极密而人于改亦非易事故惟顔子能不贰过
大器问独顔子能不迁怒贰过者何先生曰今又岂特不迁不贰诸生试求顔子如何防不迁不贰江成夫曰惟理是从曰此说固好更还要先格物致知诚意正心而后能故博文约礼只是做这个工夫
陈徳文问夫子不许子贱好学而许顔子者何先生曰子贱虽是好问好察得舜禹之正脉恐工夫未到那熟处如顔子之三月不违仁也或顔子平日只在此二事上用功故因哀公问好学遂举以为对亦以有所儆耳因谓文徳曰不独顔子吾辈今日只好在此二事上用功又问子器近日亦曾在这上用功否对曰闻教后每于怒时不敢妄发但未免犹有含怒的意思在先生曰这尽觉得了但须是用个法把这含怒的意思都没有了才好李应明云这处莫不是只如定性书所谓忘怒观理的様子否先生曰然故我尝说知性便可以去过约情便可以治怒能得此便是天下之大本达道盖理得自家的情性故他日一喜便进天下之贤一怒便安天下之民故用功虽自一身之近而实闗天下之大吕时跃因问父母在穷困时受人挫折今父虽没为子的却如何潜意在己之怒不可有在父之怒不能忘先生曰鲁隠公及宋人盟于宿予说春秋深恶其忘亲徳讐于柯之盟亦重斥之者以小白襄公子桓公所死者之后而庄公甘与之防故在所不取也故父与搆怒的人虽已没但勿与往来可也潜云为子的这心终不能释然曰王者罚弗及嗣其父已死怨及子孙不可也潜问为子者将何以报父之仇曰只有行道显亲荣亲一事则是可为也
宣之问顔子不迁怒夫子便称他仁令尹子文喜怒不形却不许他仁此只一仕止之小故不许之欤先生曰然事迹若类而实则不同顔子不迁怒正是做克己的工夫故可许他三月不违仁子文虽是一时如此未知他由中达外是如此否推之他事便未免有窒若欲以天下之喜为喜天下之怒为怒恐便不能怎麽就好许他个仁看仁是个甚麽様大的正如说孝一般割股庐墓未尝不是孝但比舜禹之孝便相悬絶如曽子说孝直推到杀一禽斩一草一木不以其时皆不得为孝即割股庐墓便比对不过且王祥是个孝的却去事晋邓攸是个友的却去事伪汉看他事继母虽生母亦不如爱侄子虽己子亦不过何等奇特推到事君上便恁地舛错犹足称孝友乎陈子器问此古人所以宁学圣人而未至而不忍以一善成名欤曰是固然但谓宁学圣人而未至则不可也将子器尚不离含怒意乎
冉子请粟公粟乎曰然故冉子请议于圣人耳
忠问粟是公家否曰然以下原思辞粟事证之可见又问有粟便与邻里乡党岂人情乎曰古人得俸禄只周宗族亲戚乡党朋友使自家俯仰无欠不多积蓄故齐七十家待晏子然后举火又曰贤而多财则损其智其积货多者则谓之守财虏耳
达问顔子三月不违仁奈何曰仁最难言今吾辈于此各学寡过各思自成其名则有之至于使万物各得其所之意则未之及也未之及便犹有利耳故言顔子不违仁则凡视聴言动必以礼而夏时殷辂周冕韶舞必以道皆可见也然则顔子何以独能之曰只是语之不惰
大器问犂牛之子骍且角説周人用骍有以火尅金之意如何先生曰骍赤色周用赤者盖从所尚如夏尚黒则大事敛用昏戎事乗骊牲用殷尚白则大事敛用日中戎事乗翰牲用白周尚赤则大事敛用日出戎事乗騵牲用骍水火相制之说皆出于刻意不可从问顔子三月不违仁如何先生曰违仁处兼学问资质而言天有隂阳五行故人所受资质便不能纯其生身带来所好各有重处且人分明晓得理是理欲是欲理有时不能胜欲故又昏了一昏息了一息几能勾三月不违仁也田子中问果然今人一日一至这也难曰可知道难自朝至昼至夜纯然天理者方是心在于仁故夫子叹曰吾未见刚者又系干曰刚徤中正打何处起只是无终食违仁造次必于是颠沛必于是惟刚斯能乆耳宣之问冉闵仲弓居徳行科皆未许其仁者何曰此仁推其极尤大着非谓无私欲而有其徳一口讲便了且看顔子不改其乐处吾辈怎麽便不常乐是可知三月不违仁矣
先生谓大器曰人安能如顔子闵子子路挺然独立于世其行其文卓然照耀千古如闵子则曰如有复我者则吾必在汶上矣若别人便纒绕解不去
不改其乐何乐也曰行道而有得于心则乐夫行道而有得于心其于富贵贫贱处之一矣
林颖问顔子之乐如何先生曰顔子所乐还是道得于己而后乐问当时顔路在如何能乐得曰岂是以箪瓢与亲不顾亲之喜怒而曰我惟自乐者乎必其平日能谕亲于道以箪瓢养亲而亲亦喜然后能乐使顔子不得于父母虽千驷万钟无以解忧矣却是舜一般心膓故曰人须学顔子之学何城问学顔子之方先生曰寻见顔子之乐则知所以学顔子矣或问诸生初学未便能语此曰学者至圣人只是此事虽是未至此地步若寻究不得此意更别无做工夫处城曰此是素位而行的意先生首肯
章诏曰先生尝曰顔乐唯见大心泰耳先生曰然顔子惟见其大故外边诸様的物皆看轻了诸生今日为学须知汝身之所始心之所终安泊在何处一念去学秀才不以未中进士为累做官不以升沈自累此便是学顔子之学而不改其乐矣问先儒谓周茂叔令程子寻顔子之乐处所乐何事伊川只答或人云若说有道可乐便不是顔子如何先生曰此语极好夫顔子心胷何等宏大何等洒落视世之富贵贫贱利害殀寿举无足以动其中者此诚见大心泰无不足也先生讲毕举昔伊川在经筵讲顔子不改其乐章曰陋巷之士仁义在躬忘其贫贱人主崇髙奉养极备苟不知学安能不为富贵所移且顔子王佐之才也而箪食瓢饮季氏鲁国之蠧也而富于周公鲁君用舍如此非后世之鉴乎看书如伊川常于文义之外反复推明归之人主古之忠臣爱国有如此者
蒋参之问箪食瓢饮顔子固不改其乐矣以之而事其亲亲亦乐乎先生曰我与林基学己曾说来易伯源请问其说曰此见顔子谕亲于道使亲与己而相安才见其乐钟启寅问乐处如何曰只刑于寡妻至于兄弟以御于家邦就是乐了昔者周茂叔每令二程寻仲尼顔子乐处未发其秘后于通书上云见大则心泰心泰则无不足此提掇一个真乐来与人讲人自不省之耳谢顾问不省者其病何居曰天下之人只是个不足如衣服之美恶饮食之丰啬居室之崇卑名利之得失文艺之髙下有许多病痛若一横于中只是忧愁过了日子那里讨个乐处而今学者不消说甚麽只于所不足处自家体贴看破就见其乐参之又问使顔子居帝王之位亦可乐乎曰如舜禹有天下而不与也何尝不乐亦有忧乎曰如尧以不得舜为己忧舜以不得禹臯陶为己忧又奚而不忧然则孔顔之乐同乎曰乐在其中谓之安不改其乐谓之利
子游取澹台灭明者何曰上可以匡邑宰之不及下可以正风俗之不善故以为得人然则夫子何以曰以貌取人失之子羽曰或者子羽之貌陋也
史野如何曰大抵言也如野而兼文即君子野岂无兼文者乎史而兼质即君子史亦岂无兼质者乎故文质彬彬在史野之外论亦可在史野之中亦可
大器问文质彬彬解作适均与质犹文也文犹质也一般先生曰其实一般只后人看书将圣人言一様解将贤人的言一様解如子夏曰虽曰未学吾必谓之学矣其实说得是吴氏又说必若上章夫子之言然后无弊便是以私心看了又曰彬字从林从彡盖以质为主而以文饰之文其质彬彬然斯其为君子也盖质胜其文固为野若文胜其质遂至为史而无忠信矣
知好何以不及乐乎乐则夫子所谓在其中顔子不改者也是岂知好者可能及之乎虽然非知不能好非好不能乐也
鳯仪问知好乐何如先生曰此章知是下手处乐是到头处问乐了还有功夫否曰至此无功夫矣如反身而诚乐莫大焉一般故学者必求至于乐然欲求乐又必从知上起知而不至于乐是苗而不秀秀而不实非学之至乐不从知上起又是无头学问也故大学之道以格物致知为始
问语上语下何以可不可乎曰此为教人者当因人而发若不量其受教者而乱语之是渎之也故一贯惟语于曽子终日惟言于顔渊其他则有欲无言者矣世宁问樊迟仁知之问奈何曰务民义是知之为知之逺鬼神是不知为不知是知也然必先务民义而后能敬鬼神故知先难后获则无私心矣故仁又曰先难自樊迟之所难者而先克之如粗鄙近利亦其所难也务民义亦然
仁知动静如之何曰动者静之用静者动之本乐者未尝不寿寿者未尝不乐
问乐山乐水亦似今人登山临水者乎先生曰今之游山水者与山水全不相干只资观视逰戏耳惟仁知者而后有此相契气象
思恭问予所否者何曰否谓道之不行也道之不行天絶之也故歴聘列国而无如之何南子之见亦欲因是行之乎然其否甚矣
石希孟曰宰予问仁忧陷害又短丧又昼寝圣人也有这様弟子先生曰此见宰予诚心直道处还是圣门髙弟若后世诸儒率多掩防不暇心中多少委曲不肯便道己之所至只拣好的讲故论人须观其所由庶不差宣之问何事于仁必也圣乎仁圣字有大小否先生曰以夫子语意看来似有大小周本洪问仁者立人达人人是对己之称故不及博施济众之广与曰非然也这是说仁者己方立那立人的心便生己方达那达人的念就起状那仁的模様耳不是在此处求大小也但仁者须是有博施的心未必就能济得众假如赈济的事一般要把这些银两谷粟散与百姓储有千散之千储有万散之万这却不难若是散一分民便受一分之赐散一斗民便受一斗之惠此处便难了予往时赠恽器之赈济均州序尝举此为说是这一事必须是能加志于穷民用哲以知人行义以革奸审方辨物有许多作处才得又如今日陜西荒旱命下每丁给银三钱这却好了奉行者必欲民往城中自取百姓伺候三五日来所得的只勾打发铺家并往返路费这所在非是不仁恐亦是作用处欠也故夫子说博施于民而能济众下一能字便有许多作用正如易说天地设位圣人成能故仁只是有是心圣便能裁成辅相使民各得其所以遂其心也问如此尧舜犹病者何曰止是也自家尝懐歉然不足的意耳
威问言博施又言济众者何先生曰亦有博施而不能济众者不能济众或泥于道之未通或阻于势之所隔故必也圣人在天子之位则承流宣化有其人然后能为之何谓立达曰或立扵徳或立扵世皆是立或达扵位或达扵道皆是达夫仁者之心如此若夫学者之用功则在能近取譬云云
洲问博施济众尧舜犹病如何先生曰吾旧将能字重看盖博施夫人所能博施而济众则或有不能曽以赈饥一事言见圣人固有是心然其所及则非圣人手足耳目之所能也是圣人能于博施而不能于济众观此则尧舜犹病可见洲又问昔有陈巡抚过徽问中庸位天地育万物古今谁人尽得诸生对惟尧舜能然陈公曰夫子说尧舜犹病者看来亦未尽得先生笑曰当时何不对曰虽先王都不尽得象先言犹病者亦自其心不自足而言先生曰正是如此不然则尧舜之民于变时雍古今之治莫有尚焉者若真以为病而不能位天地育万物则古今何人不病而中庸之语夫子岂虚设无归着的故犹病二字只可以之推尧舜之心不可溺之而少尧舜之治
立达之谓何曰仁者无人己之间故我方欲立达便欲立达人盖与天地同其体用也程子以痿痹不仁喻之良是也马伯循说立达甚博
述而篇
澜问述作之谓何曰夫子言在我之言行非敢有所创始也盖好古不信容或有作既信矣又何作乎删述六经亦其一事耳
问信而好古先生曰凡好之不真者皆由信之不笃也吾辈中安有如老彭信而好古者出焉则乐在其中矣黄惟用曰科目害之也曰就如昨日塲屋问射礼汝岂能一一尽记无遗今人只将书肆刋行文字来看平生精力尽费于此当代典礼且尚不知况古乎苟学者能博古通今明体适用主司未有不知者虽当时不知只为大儒又何不可
黄徳宏问信而好古如何先生曰此全在好古上他这好古的心又在于信上如饥便信食能饱必要得碗饭吃如寒便信衣能暖必要得件衣穿且孔子之于周公不知几千百年心与之信便梦寐亦见得问何以只是好古曰古人的事通是经歴过躬行到故可信耳后世多不信古所以妄作故孔子说不知而作我无是也王克章曰缙因先生言有感如朱子解尊徳性道问学章曰非存心无以致知而存心者又不可以不致知未尝偏废世儒遂肆讥诋岂非妄作不信古者乎时克章言有所指先生曰昔象山与晦庵鵞湖争辨至面颈发赤予说他这处已不是道了更说甚的礼云天下治则行有枝叶天下乱则词有枝叶如只论谁不是便是空谈我们如今若只论他人不是恐便蹈前人的弊了克章云但世上有这等学者殊可厌先生曰子贡方人夫子语以不暇故只是不怨不尤下学上达则知我者其天盖圣人惟顾己之所行以求天知耳那有许多闲工夫论他人谁是谁不是也
黙识三者非圣人之极至犹不敢当何也曰黙识犹曰黙而行之不言而信存乎徳行也学而不厌则智也诲人不倦则仁也三者真圣人之极至也故夫子不敢当又曰黙识最难盖口虽不言而行未尝无心也
既曰徳不脩学不讲又曰闻义不徙不善不改不亦复乎曰徳学则统言之徙善改过乃其事也
问徳之不脩如何先生曰脩徳自己身上防然不与人讲学未免有差处故学必讲则徳之所脩者至然闻人之善贵乎能徙不徙义又非所以讲学也至己有过又不可苟安必改过不吝不然则亦不能徙义矣故讲学徙义改过皆所以脩徳也
庸问申申夭夭何等气象先生曰申申是不局促的意夭夭是不严厉的意文王在宫雍雍亦是如此今之学圣人者不问宫廷燕居一味矜持太过至使家人子弟莫敢亲就仰视殊失圣人此等气象余宜问如此不近于父子嘻嘻乎曰若嘻嘻又非申申夭夭本体此等处须恩义兼得爱敬俱至者能之
夫子不梦周公其衰乎曰此夫子嘅叹之意实非衰也葢道之不行实世所使夫子则固未尝一日忘也然不能行而归之已故曰吾衰也若横渠既熟不梦周公之言则自夫子实行而言之
黄惟用问孔子不曾见周公怎能梦得先生曰或见其遗像或诵其格言或师其善行一心通是周公是以尝梦见周公如孝子恭弟能梦见父兄是也
大器曰甚矣吾衰也吾衰是叹其道不行故耳曰然张子说孔子不复梦见周公是熟处却不然然叹道之不行不归罪于我生不辰但曰吾衰亦可见圣人不怨天尤人处
顾问夫子吾衰之叹独归梦于周公者岂以尧舜之道传之禹汤禹汤传之文武周公周公没而传冺焉故夫子惓惓念虑惟欲继周公以续斯道之行乎且梦生于思思行其道则神防其像神防其像则道行之机可卜是故夫子之意乎先生曰此亦孟子论承三圣之意盖指道在人臣者而言也周公生成西周之治孔子梦周公吾其为东周乎传道之论虽亦有理不必如此牵附达问学至依仁而后游艺者何曰仁苟未依虽不游艺亦无损苟依于仁虽游于艺亦何加故曰君子不多也一生问志道据徳依仁而后游艺与博约之序若相反者何先生曰道徳之说与余力学文之意同因当时专事文辞者发有为言之也博约之说与格致诚正之序同亦万世学者定法其序不可乱也他如危邦不入乱邦不居有道则见无道则隠君子守身之经也至于欲往佛肸弗扰之召又曰天下有道丘不与易者圣人体道之权也
朱仁贵问志道据徳依仁游艺如何先生曰道犹路也志于道则在这大路上走了若从旁蹊曲径上走非是荆棘挂破衣裳便是陷穽折伤手足志于道了又要据徳则外面势利纷华贫贱忧戚举莫能动其中矣依仁则纯乎天理而无一毫人欲之私夹杂到此地位外面东东西西最惑他不得了故可游艺如今有道徳已备者作诗作文多几句也不妨初不害他大体若大本上不曽立得却先去游艺到末上务其不堕于荆棘落于陷穽者鲜矣
王左卿问志道据徳依仁游艺是一时事否先生曰一时也说得如顷间要问这句书就是志道既问了得之于心守而勿失便是据守此徳了外物不能引动他念不能夹杂便是依仁故苟解得此则一时也是这事又问别章何以文艺为先乎曰凡看论语须是活落如以教人定序为言则曰文行忠信博文约礼恐人有不行之弊便说余力学文志道据徳依仁游艺故论语是一贯的道理若不体贴活落便滞而不相应象先问据徳依仁当重游艺似观经史之类或可少轻否先生曰此是终身去不得物闲暇时不看经史做甚且道徳亦与艺通古人解字甚好据凡物必有所据如睡据床坐据椅居据屋徳为人必据而不可离依如人穿衣服人无衣服便看不得子桑伯子不衣冠而处欲人道同于牛马仁为人所必依不可少艺亦在其中矣
问孔子食于有丧之侧未尝饱与所谓是日哭则不歌未尝不叹圣人心地只是一片自然至诚恻怛四字作圣之基孟子亦曰哭死而哀非为生者也呜呼风俗日漓礼教日壊往往临丧不哀甚至父母之丧亦恬然如平时也先生曰习俗成虽贤者亦改其初心有道者宜振之耳
谷问用舎行藏何以夫子与顔子能之曰仁者心无私系如是然使无具者用之其何所行舎之其何所藏乎其究自临事而惧好谋而成始子路盖不知也
顾问用舎行藏如何先生曰圣门群弟子俱在夫子独许顔渊者盖谓其行必有具其藏必有物也杨完对曰莫不是以道殉身以身殉道乎曰此说亦然盖谓与尔有是夫者言其行不徒行必如立斯立道斯行绥斯来动斯和行夏时乗殷辂服周冕乐韶舞是也藏不徒藏必如遯世不见知而不悔箪瓢陋巷不改其乐是也惟其有行藏之具斯能通时措之宜至于众人纵用之而无所可行纵舎之而无所可藏又或知进而不知退知存而不知亡知得而不知丧又安望其能行藏哉故此行藏亦不易得张一拱问惧事成谋只就行师说或尚推广说曰只说行师但能如此则于凡事自无不可者矣
箕问富而可求以义言如不可求以非义言如之何曰然
继祖问夫子学韶何以三月不知肉味曰于是乎见舜之徳防之才矣犹可以格鸟兽而来鳯凰观揖逊而窥覆载如之何而不懐也
张其瑄问从吾所好先生曰此夫子平日所好只在义理上无纎毫他念与我有好爵与尔縻之秉彛好徳良心一般汝们亦说从吾所好恐不同乎
顾问子在齐闻韶三月不知肉味一友云恐溺于好了先生曰何不教这友亦如此溺于好也看夫子此个好正如才所谓乐在其中一般岂易得的象先问史记于子在句下有学之二字不知夫子于何处学曰亦只在器数上学而性与天道在其中矣今只观季札观乐一篇韶乐当时是甚麽感得人的孔子见当时列国抢攘诸侯大夫尚战力复观揖逊之容文明之徳如亲见得一般且又与平日祖述意相契合了故不觉感叹之深至如后世亦有闻乐降自西王母者此却异于孔子之闻韶矣
椿问求仁得仁是兼言逊国谏伐否先生曰还是专言逊国盖子贡惟问争国之事也椿又问使夫子在亦有此事乎胡氏谓公子郢而立之果得夫子当时处之之微意乎先生曰夫子得久于衞必能化之无这様事胡氏之言在夫子未必如是也象先问人谓辄当迎父逊国卒不肯立则尊之如唐之太上皇之制如何曰如此则是告辄以伪矣盖蒯聩以淫乱之耻乃人子之情至不忍者非有大罪逆也辄若诚心迎立而蒯聩能保其宗庙奉其祭祀收其人心反其既往之愆则虽灵公生存不复怒焉昔人所谓子方面过于睢阳而父遂解顔于溱洧者矣况灵公已卒世乎若是而立之以传位于辄则在灵公无立孙之嫌在蒯瞆无怨子之恨在衞辄无承祖拒父之非父父子子祖祖孙孙又何不可乐亦在其中之谓何曰言乐亦在其中则其他所乐可知也盖自足之后诸物皆轻得道之余天地同运故富贵贫贱处之一也
象先问乐在其中与不改其乐字有浅深否先生曰汝不要管他浅深今日只求自家一个乐如何大器曰此乐求之有道乎曰各人拣自己所系累处一切尽除去了便心广体胖自能乐也然所谓系累不但声色货利粗恶的只于写字作诗喜好一边也是程子尝曰书札于儒者最近然一向好着亦自丧志便可见

✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:36:26-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>