<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="书序,钦定书经传说汇纂目录,钦定书经传说汇纂卷首上,钦定书经传说汇纂卷首下,钦定书经传说汇纂卷一,钦定书经传説汇纂卷二,钦定书经传说汇纂卷三,钦定书经传説汇纂卷四,钦定书经传说汇纂卷五,钦定书经传说汇纂卷六,钦定书经传说汇纂卷七,钦定书经传说汇纂卷八,钦定书经传说汇纂卷九,钦定书经传説汇纂卷十,钦定书经传说汇纂卷十一,钦定书经传説汇纂卷十二,钦定书经传説汇纂卷十三,钦定书经传说汇纂卷十四,钦定书经传説汇纂卷十五,钦定书经传说汇纂卷十六,钦定书经传説汇纂卷十七,钦定书经传説汇纂卷十八,钦定书经传説汇纂卷十九">
<meta name="description" content="二十一卷。清王顼龄(1642－1725)等奉敕撰。项龄字颛士，号瑁湖，晚号松乔老人。康熙进士，官至武英殿大学士、太子太傅。初以文学进，游历诸卿，谙练典故。卒，谥文恭。着述除《书经传说汇纂》之外，尚有《世恩堂集》等。康熙六十年(1721)颁诏修《书经传说汇纂》，项龄主其事，雍正八年(1730)告成并刊行，书前有雍正御制序文。蔡沈《书集传》问世之后，肆意抨击者有之，曲意回护者亦有之。此书取蔡《传》居前，附众说于后，凡蔡《传》说解安妥者，则加以佐证；凡蔡《传》说解谬误者，则加以匡正；其义两通者，别为附录。此书引">
<title>钦定书经传说汇纂_王顼龄_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">钦定书经传说汇纂</span> <br/>
          作者： <span class="inputVal" id="bkauthor">王顼龄</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]512144</span> <br/>
          说明： <span class="inputVal" id="bkdec">二十一卷。清王顼龄(1642－1725)等奉敕撰。项龄字颛士，号瑁湖，晚号松乔老人。康熙进士，官至武英殿大学士、太子太傅。初以文学进，游历诸卿，谙练典故。卒，谥文恭。着述除《书经传说汇纂》之外，尚有《世恩堂集》等。康熙六十年(1721)颁诏修《书经传说汇纂》，项龄主其事，雍正八年(1730)告成并刊行，书前有雍正御制序文。蔡沈《书集传》问世之后，肆意抨击者有之，曲意回护者亦有之。此书取蔡《传》居前，附众说于后，凡蔡《传》说解安妥者，则加以佐证；凡蔡《传》说解谬误者，则加以匡正；其义两通者，别为附录。此书引据详赡，不为门户所囿，唯义之所安是求，持论较为公允，于蔡《传》亦多所考订厘正。此书有雍正中内府刊本及各省覆刻本。</span> <br/>
          封面： <span class="inputVal" id="bkimg">Z_5429.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]钦定书经传说汇纂
[book_author]王顼龄
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]512144
[book_dec]二十一卷。清王顼龄(1642－1725)等奉敕撰。项龄字颛士，号瑁湖，晚号松乔老人。康熙进士，官至武英殿大学士、太子太傅。初以文学进，游历诸卿，谙练典故。卒，谥文恭。着述除《书经传说汇纂》之外，尚有《世恩堂集》等。康熙六十年(1721)颁诏修《书经传说汇纂》，项龄主其事，雍正八年(1730)告成并刊行，书前有雍正御制序文。蔡沈《书集传》问世之后，肆意抨击者有之，曲意回护者亦有之。此书取蔡《传》居前，附众说于后，凡蔡《传》说解安妥者，则加以佐证；凡蔡《传》说解谬误者，则加以匡正；其义两通者，别为附录。此书引据详赡，不为门户所囿，唯义之所安是求，持论较为公允，于蔡《传》亦多所考订厘正。此书有雍正中内府刊本及各省覆刻本。
[book_img]Z_5429.jpg


[book_title]书序
集传汉刘歆曰孔子修易序书班固曰孔子纂书凡百篇而为之序言其作意今考序文于见存之篇虽颇依文立义而识见浅陋无所发明其间至有与经相戾者于已亡之篇则依阿简略尤无所补其非孔子所作明甚顾世代久逺不可复知然孔安国虽云得之壁中而亦未尝以为孔子所作但谓书序序所以为作者之意与讨论坟典等语隔越不属意亦可见今姑依安国壁中之旧复合序为一篇以附卷末而疏其可疑者于下云集说【孔氏颖达曰安国既以同序为卷检此百篇凡有六十三序序其九十六篇明居咸有一德立政无逸不序所由直云咎单作明居伊尹作咸有一德周公作立政周公作无逸六十三序者若汨作九共九篇槀饫十一篇共序其咸又四篇同序其大禹谟臯陶谟益稷夏社疑至臣扈伊训肆命徂后太甲三篇盘庚三篇说命三篇泰誓三篇康诰酒诰梓材二十四篇皆三篇同序其帝告】
【厘沃汝鸠汝方伊陟原命髙宗肜日髙宗之训八篇皆共卷类同故同序同序而别篇者三十三篇通明居无逸等四篇为三十七篇加六十三即百篇也○马氏廷鸾曰书序自为一篇尧典之后皆相续之辞】
昔在帝尧聪明文思光宅天下将逊于位让于虞舜作尧典
集传聪明文思钦明文思也光宅天下光被四表也将逊于位让于虞舜以虞书也作者追言作书之意如此也
集说【孔氏安国曰言圣徳之逺着逊遁也老使摄遂禅之○程子曰聼广曰聪视逺曰明文文章也谓文理明顺成文也思谋虑意思也谓其含蓄尧以此聪明文思临治天下其道光显故云光宅言光显而居天下也○蘓氏轼曰圣人之徳如日月之光贞一而无所不及也○林氏之竒曰昔在者篇首起语之辞书序自为一篇故以昔在帝尧起于篇首逊遁也春秋夫人姜氏逊于齐公逊于邾其义盖出于此逊于位非谓逃遁而去也盖厌倦万几之务将使舜摄行天子之事而嬗焉孟子所谓尧老而舜摄也○朱子曰小序多可疑尧典一篇自是说尧一代为治之次第至让于舜方止今却说是让于舜后方作舜典亦是説一代政事之始终却说歴试诸难是为要受让而作也○马氏廷鸾曰案维昔黄帝法天则地四圣遵序各成法度唐尧逊位虞舜不台厥美帝功万世载之作五帝本纪第一此太史公序传之文与书序尧典之说一也是皆古策书史官之序语如此今史记序传亦自为一篇】
虞舜侧微尧闻之聪明将使嗣位歴试诸难作舜典集传侧微微贱也歴试徧试之也诸难五典百揆四门大麓之事也今案舜典一篇备载一代政治之终始而序止谓歴试诸难作舜典岂足以尽一篇之义集说【孔氏安国曰为庶人故微贱嗣继也试以治民之难事○孔氏颖达曰此云侧微即尧兴侧陋也不在朝廷谓之侧其人贫贱谓之微居处褊隘故言陋昭八年左传云自幕至于瞽瞍无违命似其继世相传常有国土孔言为庶人者尧典云有鳏在下此云虞舜侧微必是为庶人矣盖至瞽瞍始失国也○黄氏度曰舜自虞即帝位都安邑或曰蒲坂或曰平阳○吕氏祖谦曰舜之闻本于师锡而此言尧闻者人君以天下为耳目四岳之荐即尧之闻君臣一体也】
帝厘下土方设居方别生分类作汨作九共九篇槀饫集传汉孔氏曰言舜理四方诸侯各设其官居其方生姓也别其姓族分其类使相从也汨治作兴也言治民之功兴也槀劳饫赐也凡十一篇亡今案十一篇共只一序如此亦不可晓
集説【孔氏颖达曰凡此不见其经暗射无以考中孔氏顺其文为传耳是非不可知也他皆仿此○左传言犒师者以师枯槁用酒食劳之是槀得为劳也襄二十六年左传云将赏为之加膳加膳则饫是饫得为赐也○叶氏梦得曰别生因生以赐姓也分类胙土以命氏也故禹平水土后亦曰锡土姓○朱子曰方设居方逐方各设其居之道九共九篇刘侍读以共为邱言九邱也刘原父云古文邱共相近误为共○问张子以别生分类为明庶物察人伦恐未安曰书序本无证据今引来解说更无理防了○陈氏经曰随方别居方之法如所谓量地制邑度地居民】
臯陶矢厥谟禹成厥功帝舜申之作大禹臯陶谟益稷集传矢陈申重也序书者徒知臯陶以谟名禹以功称而篇中有来禹汝亦昌言与时乃功懋哉之语遂以为舜申禹使有言申臯陶使有功其浅近如此而不知禹曷尝无言臯陶曷尝无功是岂足以知禹臯陶之精微者哉
集说【孔氏颖达曰臯陶为帝舜陈其谋禹为帝舜陈已成所治水之功舜因其所陈从而重美之史录其辞作大禹臯陶二谟又作益稷凡三篇也篇先大禹序先言臯陶者臯陶之篇臯陶自先发端禹乃然而问之臯陶言在禹先故序先言臯陶益稷之篇亦是禹之所陈因臯陶之言而禹论益稷在臯陶谟后故后其篇○林氏之竒曰虞史既述二典又序其君臣之间嘉言善政以为三篇备二典之所未备○一序分三篇者竹简所载不能多分为三篇便简册而已非谓大禹谟尽在第一篇臯陶谟尽在第二篇也三篇中凡禹所言皆大禹谟凡臯陶所言皆臯陶谟○朱子曰帝舜申之序者之意见书中臯陶陈谟了帝曰来禹汝亦昌言故先説臯陶矢厥谟禹成厥功帝又使禹亦陈昌言耳今书序固不能得书意后来説书者又不晓序者之意只管穿凿求巧妙耳○帝舜申之之説亦尝疑之既而考其文则此序乃三篇之序也臯陶矢厥谟即谓臯陶谟篇也禹成厥功即谓大禹谟篇也陈九功之事故曰成厥功也申重也帝舜因臯陶陈九徳而禹俞之因复申命禹曰来禹汝亦昌言而禹遂陈益稷篇中之语此一句序益稷篇也以此读之文意甚明不烦生意○小序只是周秦间低手人作然后人亦自理防他本义未得且如禹谟序申重也序者本意先説臯陶后説禹谓舜欲令禹重説故将申字繋禹字盖伏生书以益稷合于臯陶谟而思日赞赞襄哉与帝曰来禹汝亦昌言相连申之二字便见舜令禹重言之意此是序者本意今人都不如此説説得虽多皆非其本意也○陈氏栎曰案朱子语录甚明蔡氏不纯祖述仍用交互申禹使有言申臯陶使有功之説】
禹别九州随山濬川任土作贡
集传别分也分九州疆界是也随山者随山之势濬川者濬川之流任土者任土地所宜而制贡也集说【陆氏德明曰九州周公职录云黄帝受命风后受图割地布九州春秋説题辞云州之言殊也○孔氏颖达曰计九州之境当应旧定而云禹别者以尧遭洪水万事改新此为作贡生文故言禹别耳○黄氏度曰肇十二州禹并为九州商周因之疆域进退微有不同因时之宜也以职方界域与禹贡合观为可见○林氏之奇曰禹之取民既有田赋又有贡篚者郑氏谓以所出之谷市其土地所生异物各献其所有盖九州之内土地所生之物有可以供天子服食器用必使之得以辨其多寡以充每岁之常赋以是知所谓贡者其实乃在于九等田赋之内非于田赋之外别有贡也夫九州之贡虽有上下轻重之不同皆不过乎什一此所以为任土作贡也贡乃赋税之总称不必漆丝盐絺之类然后谓之贡盖并与田赋之所出包篚之所入皆在其中矣○吕氏祖谦曰先别九州使疆界既定水乃可治随山有两説一谓水源皆出于山山脉与水脉通随山即所以导水一谓随山开道以观水势而治之随山濬川见禹之智任土作贡见禹之仁○陈氏大猷曰随与任行其所无事也随其土之所有而不责其所无是谓任土】
啓与有扈战于甘之野作甘誓
集传经曰大战于甘者甚有扈之辞也序书者宜若春秋笔然春秋桓王失政与郑战于繻葛夫子犹书王伐郑不曰与不曰战者以存天下之防也以啓之贤征有扈之无道正礼乐征伐自天子出也序书者曰与曰战若敌国者何哉孰谓书序为夫子作乎集说【孔氏安国曰夏啓嗣禹立伐有扈之罪○黄氏度曰与贤与子孟子论之尽矣讴歌讼狱朝觐皆归啓啓是以嗣禹而立不知扈何以不服至于天子亲征而犹大战于其国野哉禹禅征苗啓继征扈人心不同故事变多端也○朱子曰交兵曰战○吕氏祖谦曰读书者必观其时识其变尧舜禹三圣相承浑然无间至啓而有跋扈之臣臣与君抗其势若均其体若敌遂至于战视有苗弗率汝徂征之气象有间矣】
太康失邦昆弟五人须于洛汭作五子之歌
集传经文已明此但疣赘耳下文不注者放此集说【陆氏德明曰五子名字书传无闻仲康盖其一也○孔氏颖达曰昆弟五人自有长幼故称昆弟○马氏廷鸾曰如汤誓大诰等初未尝言所作之意而引序以冠之此为得体否则安知是篇何自而作乎至五子歌旅獒之类复加以序则为赘矣】
羲和湎淫废时乱日徃征之作征
集传以经考之羲和盖党羿恶仲康畏羿之强不敢正其罪而诛之止责其废厥职荒厥邑尔序书者不明此意亦曰湎淫废时乱日亦有所畏而不敢正其罪耶
集说【孔氏安国曰羲氏和氏世掌天地四时之官自唐虞至三代世职不絶承太康之后沈湎于酒过差非度废天时乱甲乙国之君受王命徃征之○孔氏颖达曰经云酒荒于厥邑惟言荒酒不言好色故训淫为过言耽酒为过差也圣人作厯数以纪天时不存厯数是废天时也日以甲乙为纪不知日食是乱甲乙也○苏氏轼曰羲和掌天地四时之官尧时为四人今此有国邑而以沈湎得罪则一人而已不知其何自为一也○陈氏栎曰废时失分至之节乱日紊甲乙之序○陈氏大猷曰帝王之道莫大于奉天尧作厯象舜作玑衡盖时以作事事以厚生生民之道于是乎在羲和之征仲康可谓知帝王之家法矣先儒于此书疑焉者盖以时日为轻也夫葛伯不祀不过其身自得罪于祖宗而汤以为始征羲和废时乱日使人君上失奉天之道下失生民之务其罪过于不祀远矣又况有胁从渠魁之事乎学者不疑汤之征葛而疑侯之征羲和者过矣】
自契至于成汤八迁汤始居亳从先王居作帝告厘沃集说【孔氏安国曰契父帝喾都亳汤自商邱迁焉故曰从先王居○陆氏徳明曰此五亡篇旧觧是夏书马郑之徒以为商书两义竝通○孔氏颖达曰契至成汤十四世凡八迁国都者商颂云帝立子生商是契居商也世本云昭明居砥石左传称相土居商邱及今汤居亳事见经传者有此四迁其余四迁未详闻也○孔言汤自商邱迁焉以相土之迁商邱其文见于左传耳此言不必然也何则相土契之孙也自契至汤凡八迁若相土至汤都遂不改岂契至相土三世而七迁也相土至汤必更迁都但不知汤从何地而迁亳耳必不从商邱迁也○经文既亡其义难明孔以意言耳所言帝告不知告谁序言从先王居或当告帝喾也○陈氏栎曰契帝喾子舜封之商赐姓子喾元都亳帝告疑即帝喾厘理治沃沃饶之土】
汤征诸侯葛伯不祀汤始征之作汤征
集说【孔氏安国曰为夏方伯得专征伐葛国伯爵也废其土地山川及宗庙神只皆不祀汤始伐之伐始于葛○孔氏颖达曰王制云山川神只有不举者为不敬不敬者君削以地宗庙有不顺者为不孝不孝者君黜以爵是言不祀必废其土地山川之神只及宗庙皆不祀故汤始征之汤伐诸侯始于葛仲虺之诰云初征自葛是也孟子汤居亳与葛为邻云云是説伐始于葛之事也】
伊尹去亳适夏既丑有夏复归于亳入自北门乃遇汝鸠汝方作汝鸠汝方
集传汉孔氏曰先王帝喾也丑恶也不期而防曰遇鸠方二臣名五篇亡
集说【孔氏颖达曰汤欲以诚辅桀冀其用贤以治不可匡辅乃始伐之此时未有伐桀之意故贡伊尹使辅之○黄氏度曰伊尹耕于有莘之野汤进之于桀古者贡士壹适谓之好徳再适谓之贤贤三适谓之有功伊尹五就桀幸桀之改徳也丑言其徳垢秽为可丑也于是为不足事伐桀定于伊尹丑夏归亳之日始入国门而遇汝鸠汝方与论夏事二臣商贤人二书必有异同之论惜乎其亡也○张氏九成曰惜二篇之亡不得见汤尹之心而孙武乃曰商之兴也伊摰在夏以伊尹为反间甚可怪也】
伊尹相汤伐桀升自陑遂与桀战于鸣条之野作汤誓集传以伊尹为首称者得之咸有一德亦曰惟尹躬暨汤咸有一德陑在河曲之阳鸣条在安邑之西升自陑义未详汉孔氏遂以为出其不意亦序意有以啓其陋与
集说【孔氏颖达曰桀都在亳西当从东而徃今乃升道从陑升者从下向上之名言陑当是山阜之地歴险迂路为出不意故也鸣条在安邑之西桀西出拒汤故战于鸣条之野伊训曰造攻自鸣条朕哉自亳今安邑见有鸣条陌○林氏之奇曰伊尹既丑有夏以归而桀之作恶不悛终无改过之意于是相汤伐夏救民也汤得伊尹必使之就桀而辅以正之至于五反而桀终不改然后伐之天下后世知汤之伐桀非其本心也彼以伊尹为汤作间于夏者此乃战国之士以己之私意臆度伊尹者也升自陑者所从伐夏之道也汉孔氏意谓桀都安邑在亳之西从东而徃汤不由安邑之东而由其西兵法所谓出其不意者也苏氏曰古今地名道路有易改不可知者安知陑鸣条之必在安邑西邪升陑以战记事之实犹泰誓言师渡孟津而已此説甚善夫威文节制之师已无事于诈谋而况汤武之仁义乎谓出其不意者其説固陋矣而唐孔氏又谓汤承禅代之后尝为桀臣慙而且惧故出其不意果如此説则汤之伐夏是诚何心哉○朱子语类问汤誓升自陑先儒以为出其不意如何曰此乃序説经无明文要之今不的见陑是何地何以辨其正道竒道汤武之兴决不如后世之谲诈若陑是取道近亦何必迂路大抵读书须求其要处古人所谓味道之腴最有理又问凡书传中如此者皆可且置之曰固当然○吕氏祖谦曰升自陑或谓出其不意岂王者之师哉或谓汤得人和不必地利亦非人情也王者固仁义之兵然利害向背亦必决择升自陑必用师当行之道夏之可攻处也】
汤既胜夏欲迁其社不可作夏社疑至臣扈
集传程子曰圣人不容有妄举汤始欲迁社众议以为不可而不迁是汤有妄举也盖不可者汤不可之也唐孔氏以于时有议论其事者详序文以为欲迁者汤欲之也恐未必如程子所言要之序非圣人之徒自不足以知圣人也三篇亡
集说【孔氏安国曰汤承尧舜禅代之后顺天应人故革命创制改正易服变置社稷而后世无及句龙者故不可而止言夏社不可迁之义○孔氏颖达曰汤既胜夏欲迁其社无人可代句龙故不可而止于时有议论其事故史叙之为篇○易革卦彖曰汤武革命顺乎天而应乎人大传云改正朔易服色此其所得与民变革者也故于是之时变置社稷昭二十九年左传云共工氏冇子曰句龙为后土后土为社有烈山氏之子曰柱为稷自夏已上祀之周弃亦为稷自商已来祀之祭法云厉山氏之有天下也其子曰农能殖百谷夏之衰也周弃继之故祀以为稷共工氏之霸九州也其子曰后土能平九州故祀以为社是言变置之事也汤于初时社稷俱欲改之周弃功多于柱即令废柱立弃而上世治水土之臣其功无及句龙者故不可迁而止汉世儒者説社稷有二左传説社祭句龙稷祭柱弃惟祭人神而已孝经説社为土神稷为谷神句龙柱弃是配食者也孔无明説而此序云迁社孔传云无及句龙即以社为句龙也疑至与臣扈相类当是二臣名也盖亦言其不可迁之意马融云圣人不可自专复用二臣自明也○程子曰汤以为国既亡则社自当迁然迁之不若不迁之愈故但屋之春秋书亳社灾是鲁有亳社屋之故有火灾也记丧国之社屋之○陈氏栎曰孔注谓后世无及句龙者故不可而止此易社神非迁社也书亡本无所考据以序意详之初欲迁夏社作夏社篇继以二臣之议而止故又作疑至臣扈篇自商初不迁夏社垂为后法周遂亦不迁商社所以亳社春秋犹存焉忠厚之仁监戒之义盖两得之始以为可卒也不可纵以人言而不可主之者亦汤也伊川之説正不必辨】
夏师败绩汤遂从之遂伐三朡俘厥宝玉谊伯仲伯作典宝
集传三朡国名今定陶也俘取也俘厥宝玉恐亦非圣人所急篇亡
集说【孔氏安国曰三朡国名桀走保之今定陶也桀自安邑东入山出太行东南涉河汤缓追之不迫遂奔南巢俘取也玉以礼神使无水旱之灾故取而寳之二臣作典寳一篇言国之常寳也○孔氏颖达曰楚语云玉足以庇廕嘉谷使无水旱之灾则寳之韦昭云玉礼神之玉也言用玉礼神神享其徳使风雨调和可以庇廕嘉谷故取而寳之○叶氏梦得曰非贪其寳也国之庸器也则非以珍异为寳可知矣】
附录【郑氏伯熊曰胡氏春秋传曰古者寳玉世守罔敢失坠以昭先祖之徳存肃敬之心告终易代璧琬琰天球夷玉兑之戈和之弓垂之矢莫不陈列非直为观美也先王所寳传及其身全而归之则可以免矣况神器之大者乎典寳之作其以祖宗之物所当常寳若无徳则天亦不可常可不儆戒乎】
汤归自夏至于大坰仲虺作诰
集传大坰地名
集说【孔氏安国曰自三朡而还○孔氏颖达曰上言遂伐三朡故传言自三朡而还不言归自三朡而言归自夏者伐夏而遂逐桀于今方始旋归以自夏告庙故序言自夏传本其来处故云自三朡耳大坰当是定陶向亳之路所经汤在道而言予恐来世以台为口实故仲虺至此地而作诰也○林氏之奇曰此篇序上一句言其作诰之时下一句言其所诰之地而汤之慙徳与夫仲虺之所以广汤之意者初无一言及之若此之类其为史官记载之辞也审矣】
汤既黜夏命复归于亳作汤诰
集说【孔氏安国曰黜退也退其王命以伐桀大义告天下○孔氏颖达曰史录其事作汤诰仲虺在路作诰此至亳乃作故次仲虺之下○陈氏栎曰诸侯来朝汤告之以与天下更始序意欠明】
咎单作明居
集传一篇亡
集说【孔氏安国曰咎单臣名主土地之官作明居民法一篇○孔氏颖达曰百篇之序此类有四伊尹作咸有一徳周公作无逸作立政与此篇直言所作之人不言作者之意盖以经文分明故略之马融云咎单为汤司空传言主土地之官盖亦为司空也】
成汤既没太甲元年伊尹作伊训肆命徂后
集传孟子曰汤崩太丁未立外丙二年仲壬四年太甲颠覆汤之典刑史记太子太丁未立而死立太丁之弟外丙二年崩又立外丙之弟仲壬四年崩伊尹乃立太丁之子太甲序书者以经文首言奉嗣王祗见厥祖遂云成汤既没太甲元年后世儒者以序为孔子所作不敢非之反疑孟子所言与本纪所载是可叹也肆命徂后二篇亡○吴氏曰太甲谅隂为服仲壬之丧以是时汤葬已久仲壬在殡太甲太丁之子视仲壬为叔父为之后者为之子也祗见厥祖谓至汤之庙盖太甲既立伊尹训于汤庙故称祗见厥祖若止是殡前既不当称奉亦不当称祗见也集说【孔氏安国曰肆命陈天命以戒太甲徂后陈徃古明君以戒○苏氏轼曰太史公案世本汤之后二帝七年而后至太甲其迹明甚不可不信而孔安国独据经臆度以为成汤没而太甲立且以是歳改元学者因谓太史公为初无二帝而太史公妄增之岂有此理哉殷道亲亲兄死弟及若汤崩舍外丙而立太丁之子则殷道非亲亲矣安国谓汤崩之歳而太甲改元不待明年者亦因经文以臆也】附录【孔氏安国曰太甲太丁子汤孙也太丁未立而卒及汤没而太甲立称元年○孔氏颖达曰周法以逾年即位知此即以其年称元年者此经云元祀十有二月伊尹祠于先王奉嗣王祗见厥祖太甲中篇云惟三祀十有二月朔伊尹以冕服奉嗣王归于亳若是逾年即位二者皆当以正月行事何以用十二月也明此经十二月是汤崩之逾月太甲中篇三祀十二月是服阕之逾月以此知汤崩之年太甲即称元年也顾氏云殷家犹质逾月即改元年以明世异不待正月以为首也商谓年为祀序称年者序以周世言之故也据此经序及太甲之篇太甲必继汤后而殷本纪与经不同彼必妄也○陈氏大猷曰孔氏谓太丁未立而卒程子谓年齿也外丙方二歳仲壬方四岁故立太甲此説是也邵康节皇极经世书起于尧即位之甲辰歴谱帝王世次汤起乙未太甲起戊申无外丙仲壬也谓汤崩甲立非同一年则可谓中间犹隔七年则非成汤既没而以太甲元年继之则太甲继汤明矣况康节厯数所谱悉与经合又何疑乎○胡氏一桂曰案汤后有外丙仲壬二王蔡氏力主之邵子经世书又合孔注朱子孟子集注亦云二説未知孰是阙之可也】
太甲既立不明伊尹放诸桐三年复归于亳思庸伊尹作太甲三篇
集传案孔氏云桐汤葬地也若未葬之辞盖上文祗见厥祖言汤在殡故此不敢为已葬使汤果在殡则太甲固已密迩其殡侧矣舍殡而欲密迩汤于将葬之地固无是理也孔氏之失起于伊训序文之缪遗外丙仲壬二帝故书防不通
集説【孔氏安国曰不用伊尹之训不明居丧之礼不知朝政故曰放○孔氏颖达曰经称营于桐宫密迩先王知桐是汤葬地也舜放四凶徙之逺裔春秋放其大夫流之他境嫌此亦然故辨之云不知朝政故曰放与彼放逐事同故亦称放也○王氏天与曰思庸汉孔氏曰念常道苏氏曰思用伊尹之言也陈氏曰孟子所谓自怨自艾于桐处仁迁义三年以聼伊尹之训已者也】
伊尹作咸有一德
集说【孔氏安国曰言君臣皆有纯一之徳以戒太甲○孔氏颖达曰太甲既归于亳伊尹致仕而退恐太甲徳不纯一故作此篇以戒之此主戒太甲而言臣有一徳者欲令太甲亦任一徳之臣经云任官惟贤材左右惟其人是戒太甲使善用臣也○朱氏祖义曰伊尹示太甲以传心之要故咸有一徳之书作焉太甲克终允德徳固一矣然人心无常一念茍差则前日之允徳安保其不变哉伊尹告归之际犹以为虑一徳其大矣乎明乎一徳之理推而为用人已一也君民一也幽明古今终始无适非一伊尹心欲太甲君臣咸有纯一之徳故以名篇】
沃丁既葬伊尹于亳咎单遂训伊尹事作沃丁
集说【孔氏安国曰沃丁太甲子伊尹既致仕老终以三公礼葬训畅其所行功徳之事咎单忠臣名作此篇以戒也○孔氏颖达曰皇甫谧云沃丁八年伊尹卒年百有余岁○苏氏轼曰咎单训伊尹事犹曹参述行萧何之政也咎单作明居司空之职也舜宅百揆亦司空之事也禹作司空以此考之自尧舜至商盖尝以司空为政也欤】
伊陟相太戊亳有祥桑谷共生于朝伊陟赞于巫咸作咸又四篇
集説【孔氏安国曰祥妖怪二木合生七日大拱不恭之罚○孔氏颖达曰二木合生谓共处生也七日大拱伏生书传有其文郑云两手搤之曰拱生七日而见其大满两手也殷本纪云一暮大拱所闻不同故説异也五行传曰貌之不恭是谓不肃时则有青眚之祥汉书五行志云肃敬也内曰恭外曰敬人君行已体貌不恭则不能敬木色青故有青眚之祥是言木之变怪是貌不恭之罚也○礼有赞者皆以言告人故赞为告也君奭传曰巫氏也名咸郑云巫咸谓之巫官者案君奭咸子又称贤父子竝为大臣必不世作巫官故孔言巫氏是也○王氏安石曰兆乎物者祸福特未定皆谓之祥应以徳则为福应以不徳则为祸○眞氏徳秀曰史记云太戊立伊陟为相桑谷生于朝一暮大拱太戊惧问伊陟伊陟曰臣闻妖不胜徳帝之政其有阙与帝其修徳太戊从之祥桑枯死太戊遇灾而惧如此故周公称之曰昔在殷王中宗严恭寅畏天命自度是可谓知中宗之心矣】
太戊赞于伊陟作伊陟原命
集説【孔氏安国曰告以改过自新原臣名○孔氏颖达曰言太戊赞于伊陟惟告伊陟不告原也史录其事而作伊陟原命二篇则太戊告伊陟亦告原俱以桑谷事告故序总以为文也原是臣名而云原命犹如囧命毕命也○陈氏榇曰咸乂以巫咸能乂王家也意此臣下自相警戒之书太戊又告命二臣意此君臣交相警戒之书】
仲丁迁于嚣作仲丁
集说【孔氏安国曰大戊子去亳嚣地名陈迁都之义】
河亶甲居相作河亶甲
集说【孔氏安国曰仲丁弟相地名在河北】
祖乙圯于耿作祖乙
集传沃丁太甲之子咎单臣名伊陟伊尹之子太戊沃丁弟之子桑谷二木合生于朝七日而拱妖也巫咸臣名嚣相耿皆地名嚣相在河北耿在河东耿乡河水所毁曰圯凡十篇亡
集说【孔氏安国曰亶甲子圯于相迁于耿河水所毁曰圯○孔氏颖达曰此三篇皆是迁都之事竝陈迁都之义如盘庚之诰民也发其旧都谓之迁到彼新邑谓之居迁于嚣与居相亦事冋也李颙云嚣在陈留浚仪县皇甫谧云在河北或曰今河南敖仓未知孰是○孔以河亶甲居相祖乙即亶甲子故以为圯于相地乃迁都于耿也据文圮于耿谓迁来于耿为水所毁更迁他处故言毁于耿耳非既毁乃迁耿也盘庚云不常厥邑于今五邦及其数之惟有亳嚣相耿四处而已知此既毁于耿更迁一处盘庚又自彼处而迁于殷耳殷本纪云祖乙迁于邢马迁所为説耳郑云祖乙去相居耿而国为水所毁于是修德以御之不复从也录此篇者善其改政而不徙如郑所言稍为文便但未可依信也】
盘庚五迁将治亳殷民咨胥怨作盘庚三篇
集传以篇中有不常厥邑于今五邦序遂曰盘庚五迁然今详于今五邦之下继以今不承于古罔知天之断命则是盘庚之前已自有五迁而作序者考之不详缪云尔也又五邦云者五国都也经言亳嚣相耿惟四邦耳盘庚从汤居亳不可又谓之一邦也序与经文既已差缪史记遂谓盘庚自有五迁误人甚矣
集说【孔氏颖达曰商自成汤以来屡迁都邑盘庚最在其后故序总之经言不常厥邑于今五邦故序言盘庚五迁传嫌一身五迁故辨之云自汤至盘庚凡五迁都也上文言自契至于成汤八迁并数汤为八此言盘庚五迁又并数汤为五汤一人再数故班固云殷人屡迁前八后五其实止十二也此序云亳殷下传云殷亳之别名则亳殷即是一都汤迁还从先王居也】
高宗梦得说使百工营求诸野得诸傅岩作说命三篇集传案经文乃审厥象俾以形旁求于天下是高宗梦得良弼形象乃审其状貌而广求于四方说筑傅岩之野与形象肖似如序所云似若高宗梦得傅说姓氏又因经文有羣臣百官等语遂谓使百官营求诸野得诸傅岩非惟无补经文而反支离晦昧岂圣人之笔哉
集说【孔氏安国曰盘庚弟小乙子名武丁徳高可尊故号高宗梦得贤相其名曰説使百官以所梦之形象经求之于野得之于傅岩之谿命説为相使摄政○孔氏颖达曰以工为官见其求者众多故举百官言之皇甫谧云使百工写其形象则谓工为工巧之人与孔异也谿是水流之处岩是山崖之名序称傅岩传云傅岩之谿以岩是縂名故序言之耳○林氏之奇曰古者祖有功而宗有徳创业垂统有功者祀以为祖守文之主有徳者祀以为宗其庙皆百世而不毁商人立庙之制其所祖而祀之者成汤是也所宗而祀之者太甲太戊高宗是也宗之者既不止于一人则人不可以无别故以太甲为太宗太戊为中宗武丁为高宗曰太曰中曰高者所以为庙之制也唐室以宗为庙号之常称不复论徳而先王建庙立宗之制至是紊矣○吕氏祖谦曰清明在躬志气如神嗜欲将至有开必先高宗旧学于廿盘恭黙思道至诚所召必有以开其先矣故形于梦大抵诚则一一则通至诚者志为气之帅见之于梦无非兆朕之先故梦得説遂信之而不疑而果得之其后如武王言朕梦协朕卜皆周礼之所谓正梦也】
高宗祭成汤有飞雉升鼎耳而雊祖已训诸王作高宗肜日高宗之训
集传经言肜日而序以为祭成汤经言有雊雉而序以为飞雉升鼎耳而雊载籍有所传欤然经言典祀无丰于昵则为近庙未必成汤也宗庙都宫堂室深逺幽邃而飞雉升立鼎耳而鸣亦已异矣高宗之训篇亡
集说【孔氏安国曰耳不聪之异○孔氏颖达曰经言肜日有雊雉不知祭何庙呜何处故序言祭成汤升鼎耳以足之禘祫与四时之祭祭之明日皆为肜祭不知此肜是何祭之肜也洪范五行传云视之不明时则有羽虫之孽先儒多以此为羽虫之孽非为耳不聪也汉书五行志刘歆以为鼎三足三公象也而以耳行野乌居鼎耳是小人将居公位败宗庙之祀也郑云雉升鼎耳而鸣象视不明天意若云当任三公之谋以为政刘郑虽小异其为羽虫之孽则同与孔意异诗云雉之朝雊尚求其虽説文云雊雄雉鸣也雷始动雉乃鸣而雊其颈○名高宗之训所以训高宗也此二篇俱是祖已之言竝是训王之事但所训事异分为二篇】
附録【金氏履祥曰此篇首称高宗肜日终言无丰于昵高宗庙号也似谓高宗之庙昵近庙也似是祖庚绎于高宗之庙惟史记谓此书作于祖庚之时而其説又不分明】
殷始咎周周人乘黎祖伊恐奔告于受作西伯戡黎集传咎恶乘胜也详祖伊所告无一言及西伯者盖祖伊虽知周不利于商而又知周实无所利于商序言殷始咎周似亦未明祖伊奔告之意
集说【孔氏安国曰祖伊祖已后贤臣戡亦胜也○陆氏徳明曰黎国名尚书大传作耆○林氏之竒曰文王之为西伯得专征伐之权出于纣之命也黎乃诸侯之国其地密迩王畿其君党恶于纣而虐用其民文王既专征伐于是率师戡黎而胜之曰殷始咎周者非是举殷国之人皆知咎周也但指祖伊而言之耳史记曰祖伊闻之而始咎周此言为得其实周人既乗黎而胜之祖伊恐其将不利于殷为是震恐而奔告于纣也○袁氏黙曰周人乘其势以戡之戡如左传戡定祸乱曰武○董氏鼎曰祖伊奔告于受盖谓民罔弗欲丧而大命者不至耳初无怨于周而曰殷始咎周何也经明曰西伯而序曰周人何也】
殷既错天命微子作诰父师少师
集说【孔氏安国曰错乱也告二师而去纣○孔氏颖达曰不指言纣恶而言错乱天命者天生蒸民立君以牧之为君而无君道是错乱天命为恶之大故举此以见恶之极耳○林氏之竒曰微子箕子皆有国邑故以其爵为称比干虽为三孤于王朝而未有封爵故不以爵称三人皆是纣之懿亲位尊职近与纣同其休戚者也纣之暴虐不道于人事颠倒错乱而无所统故天命亦皆至于纷错此篇所载皆其错天命之事也此三人者知其灭亡不旋踵而至矣情廹于中不能自已故微子谋于比干箕子而箕子遂言国势危迫如此吾三人者所处不同各当顺其势之所宜因其心之所安以处乎是而不可以茍同殷史得之以为此篇○董氏鼎曰错乱天命如孟子所谓逆天】
惟十有一年武王伐殷一月戊午师渡孟津作泰誓三篇
集传十一年者十三年之误也序本依放经文无所发明偶三误而为一汉孔氏遂以为十一年观兵十三年伐纣武王观兵是以臣胁君也张子曰此事间不容髪一日而命未絶则是君臣当日而命絶则为独夫岂有观兵二年而后始伐之哉盖泰誓序文既有十一年之误而篇中又有观政于商之语伪泰誓得之传闻故上篇言观兵之事次篇言伐纣之事司马迁作周本纪因亦谓十一年观兵十三年伐纣讹缪相承展转左验后世儒者遂谓实然而不知武王盖未始有十一年观兵之事也且序言惟十有一年武王伐殷继以一月戊午师渡孟津即记其年其月其日之事也夫一月戊午既为十三年之事则上文十一年之误审矣孔氏乃离而二之于十有一年武王伐殷则释为观兵之时于一月戊午师渡孟津则释为伐纣之时上文则年无所系之月下文则月无所系之年又序言十一年伐殷而孔氏乃谓十一年观兵十三年伐殷是盖缪中之缪遂使武王蒙数千百年胁君之恶一字之误其流害乃至于此哉集说【朱子曰柯国材言序称十有一年史称十有三年书序不足慿至洪范谓十有三祀则是十三年明矣使武王十一年伐殷到十三年方访箕子不应如是之缓此説有理○陈氏栎曰案此之一月即武成之一月壬辰也戊午即中篇之戊午次于河朔也二月旁死魄壬辰则戊午二十八日也经之十有三年即洪范之十有三祀也一年之一字误显然矣○董氏鼎曰泰誓誓三篇非一时一所所作序谓作于一日岂理也哉】
武王戎车三百两虎贲三百人与受战于牧野作牧誓集传戎车驰车也古者驰车一乘则革车一乘驰车战车革车辎车载器械财货衣装者也司马法曰一车甲士三人步卒七十二人炊家子十人固守衣装五人廐养五人樵汲五人驰车七十五人革车二十五人凡百人二车故谓之两三百两三万人也虎贲若虎贲兽之勇士百人之长也
集说【陈氏栎曰一虎贲必长百人一乘车总用百人以虎贲数合车数盖三万人也○董氏鼎曰经无戎车而序乃自言之何也岂其附会礼记革车三百两虎贲三千人而为此序欤孟子盖亦本于此】
武王伐殷徃伐归兽识其政事作武成
集传归兽归马放牛也武成所识其事之大者亦多矣何独先取于归马放牛哉
集说【林氏之竒曰此篇是武王克商之后史官记载其本末以见其一时应天顺人之大槩自徃伐之初至于归兽之后其所施设政事皆识于此识谓纪其事也】
附録【吴氏棫曰史记本纪罢兵西归行狩记政事作武成班固亦云归狩当以狩为正】
武王胜殷杀受立武庚以箕子归作洪范
集传唐孔氏曰言杀受立武庚者序自相顾为文未见意也
集说【程子曰武王不曾杀纣纣自杀遂言杀纣也○苏氏轼曰洪范大法也武王所以问洪范者明武王之得箕子盖师而不臣也箕子之言曰殷其沦防我罔为臣仆殷亡则箕子无复仕之道以此表正万世为君臣之法如伯夷叔齐之志也太史公曰武王封箕子朝鲜而不臣也非五服之外賔客之国则箕子不可得而侯也然则曷为为武王陈洪范也天以是道畀禹而传至于箕子不可使自我而絶也以武王而不传则天下无复可传者矣故为箕子者传道则可仕则不可此叙书之意也○吕氏祖谦曰殷之当胜纣之当杀武庚之当立箕子之当以归竝行而无心循天命之正由至公之理也除天下之大害传天下之大法事之重一也以箕子归以字当深玩箕子自言殷其沦丧我罔为臣仆又言我不顾行遯其无臣服归周之意久矣曰以箕子归见箕子不欲归以箕子归者武王也自武王言之见其能尊徳乐道屈致贤者自箕子言之见其道统在身欲遗范百王未尝渝其不欲归周之意而又不得不言也】
武王既胜殷邦诸侯班宗彝作分器
集传宗彝宗庙彝尊也以为诸侯分器篇亡
集说【孔氏颖达曰序云邦诸侯者立邦国封人为诸侯也乐记云封有功者为诸侯诗赉序云大封于庙谓此时也释言云班赋也周礼有司尊彞之官郑云彜亦尊也郁鬯曰彝彝法也言为尊之法正然则盛鬯者为彜盛酒者为尊皆祭宗庙之酒器也分宗庙彝器酒尊以赋诸侯既封乃赐之也○昭十二年左传楚灵王云昔我先王熊绎与吕伋王孙牟燮父禽父竝事康王四国皆有分我独无有十五年传曰诸侯之封也皆受明器于王室杜预云谓明徳之分器也】
西旅献獒太保作旅獒
集传献贡也
巢伯来朝芮伯作旅巢命
集传篇亡
集说【孔氏安国曰殷之诸侯伯爵也南方逺国武王克商慕义来朝芮伯周同姓圻内之国为卿大夫陈威徳以命巢○孔氏颖达曰武王克商即来受周之王命知是殷之诸侯伯是爵也仲虺之诰云成汤放桀于南巢或此巢是也故先儒相传皆以为南方之国今闻武王克商慕义而来朝也郑以为南方世一见者孔以夷狄之爵不过子此君伯爵夷夏未明故直言逺国也○芮伯在朝作命必是王臣旅训为陈陈王威徳以命巢】
武王有疾周公作金縢
集说【孔氏颖达曰案经周公策命之书自纳金縢之匮及为流言所谤成王悟而开之史叙其事乃作此篇○陈氏栎曰周公纳祝册于金縢之匮中耳周公东征而归之后史作此书述祷疾事为始耳书非周公作也此序不特不能尽此书之事大意全非】
武王崩三监及淮夷叛周公相成王将黜殷作大诰集传三监管叔蔡叔霍叔也以其监殷故谓之三监集说【孔氏安国曰黜絶也将以诛叛之义大诰天下○黄氏度曰大诰专为黜殷而作汤伐夏遂黜夏命武王伐殷不黜殷命因其国立武庚武庚叛乃黙殷命何也曰汤黜夏命固以为天下之公也天下不幸而复有放伐之事不可以为典常故立武庚继殷后其意以为天遂废之虽其国犹在不能病天下天将兴之则虽周亦当退聼以俟天命之所授是亦为天下之公也天卒归周未尝改命武庚为亡国后而弗克畏天悁忿妄作盖尝受周封爵而臣周矣今乃叛之而招天下以为乱是岂得复存哉或曰武庚于周为雠得间称兵无乃不可乎曰非也凡杀人而不义虽国君不得行于匹夫故具雠当复杀之而义者虽匹夫不得雠雠之则死武王行天讨为天下诛残贼而可雠乎武庚能从父于死则可既受周封爵而叛周则不可凡此天下之通义也○吕氏祖谦曰序言三监而不及武庚武庚之叛生于三监之谋也书言武庚而不及管蔡为亲者讳也】
成王既黜殷命杀武庚命微子啓代殷后作微子之命集传微子封于宋为汤后
集说【孔氏颖达曰黜殷命谓絶其爵也乐记云武王克殷既下车投殷之后于宋尔时未为殷之后也初封于宋不知何爵此时因旧宋命之为公令为汤后使祀汤耳○林氏之竒曰封微子为书以命之盖陈其所以封之之意而勉以所当为之事后世之命官必以制书盖出于此○吴氏棫曰微子封宋盖在武王时此书乃爵为上公申命之书如孔氏之説则是微子前此朱封至成王而始封非矣】
唐叔得禾异亩同颖献诸天子王命唐叔归周公于东作归禾
集说【孔氏安国曰唐叔食邑内得异禾异亩同颖天下和同之象周公之徳所致周公东征未还故命唐叔以禾归周公唐叔后封晋○孔氏颖达曰归禾年月史传无文不知在啓金縢之先后也王啓金縢正当禾熟之月若是前年得之于时王疑未解必不肻归周公当是啓金縢之后喜得东土和平而有此应故以归周公也昭元年左传成王灭唐而封太叔焉所灭之唐即晋国是也然则得禾之时未封于唐从后称之为唐叔耳】
周公既得命禾旅天子之命作嘉禾
集传唐叔成王母弟亩垄也颖穗也禾各一垄合为一穗葛氏曰唐叔虽幼因禾必有献替之言成王既悟风雷之变因命唐叔以禾归周公于东旅陈也二篇亡
集说【孔氏安国曰已得唐叔之禾遂陈成王归禾之命而推美成王善则称君天下和同政之善者故周公作书以嘉禾名篇○陈氏经曰此天地委和借草木之灵以彰成王周公始疑终信之象乃君臣和同之徳之所感召也唐叔献诸天子必以此意归美称徳成王不有归美于周公知有公不知有已也周公不有归美于成王知有王不知有已也二书虽亡君臣和气蔼然犹可想见】
成王既伐管叔蔡叔以殷余民封康叔作康诰酒诰梓材
集传案胡氏曰康叔成王叔父也经文不应曰朕其弟成王康叔犹子也经文不应曰乃寡兄其曰兄曰弟者武王命康叔之辞也序之缪误盖无可疑详见篇题又案书序似因康诰篇首错简遂误以为成王之书而孔安国又以为序篇亦出壁中岂孔鲋藏书之时已有错简邪不可考矣然书序之作虽不可必为何人而可必其非孔子作也
集説【左传定四年祝鮀曰分康叔殷民七族陶氏施氏繁氏锜氏樊氏饥氏终葵氏封畛土略命以殷诰而封于殷虚啓以商政疆以周索○孔氏颖达曰酒诰梓材亦戒康叔但因事而分之康诰戒以德刑又以化纣嗜酒故次以酒诰卒若梓人之治材为器为善政以结之○康圻内国名管蔡郕霍皆国名则康亦国名而在圻内惟郑以康为諡号以史记世家云生康伯故也】
成王在丰欲宅洛邑使召公先相宅作召诰
集说【孔氏颖达曰成王于时在丰欲居洛邑以为王都使召公先徃相其所居之地因卜而营之王与周公从后而徃召公于庶殷大作之时乃以王命取币以赐周公因告王宜以夏殷兴亡为戒史序其事作召诰○吕氏祖谦曰丰者旧都宗周之地也洛邑之宅一以道里之均受四方之朝防一以迁有商之民一以定周鼎此国家之大事也成王重其事使召公大臣先徃相宅建作洛之规摹故召公因作诰使成王知艰难之理】
召公既相宅周公徃营成周使来告卜作洛诰
集说【林氏之竒曰使来告卜者当周公之至洛王尚在涂故遣使而来所以得吉卜告于成王也王之至洛盖后周公而来也先儒又谓周公与王之相问答乃周公既成洛邑又归宗周之后故篇末云王在新邑明戊辰以前皆是宗周之事此亦不然篇内有曰予小子其退即辟于周又曰公定予徃已是成王将退而归镐京欲周公留居于洛则其相与应答皆在洛邑也明矣】
成周既成迁殷顽民周公以王命告作多士
集传迁殷顽民在作洛之前序书者考之不详以为成周既成迁殷顽民缪矣详见本篇题
集説【陈氏栎曰书称商王士殷多士殷遗多士未始目为顽民小序之云然殊失周家忠厚之意其失不但昧迁殷民之先后也】
周公作无逸
集説【孔氏安国曰中人之性好逸豫故戒以无逸】
召公为保周公为师相成王为左右召公不悦周公作君奭
集传苏氏曰旧说或谓召公疑周公陋哉斯言也愚谓序文意义含糊旧説之陋有以啓之也
集说【林氏之竒曰相成王为左右者言周召以师保而为成王左右之相説命曰王置诸其左右命之曰朝夕纳诲以辅台德周召之为左右相是亦陈善闭邪以辅成人主之徳也惟周召既为左右相故因命以为二伯分总天下之诸侯王制曰八伯各以其属属于夫子之老二人分天下以为左右曰二伯是也召公自武王时已居太保之位至于成王即政之后将欲与周公谢事告老故周公作此篇言已不得不留辅成王兼留召公共政苏氏曰周公何以不归也察成王之德未可以舍而去也周公齐百官以辅王而王之所用悉其私人受教于王者此其徳岂能离师友而弗反也哉此説是矣然不独此也殷之余民染纣之化草窃奸宄无所不为至康王之世而其余风犹未殄茍一举措之失宜则彼将乘间而起矣此周公所以长虑却顾而以为不可告归也○陈氏栎曰书中略不见召公不悦之意诸説揣摩皆序之陋啓之】
蔡叔既没王命蔡仲践诸侯位作蔡仲之命
集説【苏氏轼曰蔡叔死于囚不得称没仲为卿士无囚父用子之理盖释之矣仲践蔡叔之旧国以鲜为始封之君则周既赦其罪矣故得称没】
成王东伐淮夷遂践奄作成王政
集传践灭也篇亡
集説【孔氏安国曰成王即政淮夷奄国又叛王亲征之遂灭奄而徙之○孔氏颖达曰周公摄政之初奄与淮夷从管蔡作乱周公征而定之成王即政淮夷与奄又叛成王亲徃征之成王即政始封伯禽费誓之称淮夷徐戎竝兴鲁侯征之王伐淮夷鲁伐徐戎是同时讨伐知成王即政之年复叛也○黄氏度曰淮夷种类不一奄盖其大者也淮夷尝与管蔡叛周故周公伐奄成王朝诸侯于洛邑淮夷又不至成王于是东伐淮夷遂践奄奄犹首乱也践蹂也谓灭其国也成王始祭天地宗庙见诸侯迁殷民封蔡践奄礼乐征伐无不行焉作书名成王政言王政于此成也】
成王既践奄将迁其君于蒲姑周公告召公作将蒲姑集传史记作薄姑篇亡
集説【孔氏安国曰已灭奄而徙其君及人臣之恶者于蒲姑蒲姑齐地近中国教化之言将徙奄新立之君于蒲姑告召公使作册书告令之】
成王归自奄在宗周诰庶邦作多方
周公作立政
集説【胡氏士行曰无逸立政相为经纬无无逸之心则立政方册而已无立政之体则劳于细故秦皇隋文之程石传餐矣○朱氏祖义曰周公戒成王以用人之事不曰用人而以立政名篇盖谓得人则政自立】
成王既黜殷命灭淮夷还归在丰作周官
集传成王黜殷久矣而于此复言何邪
集説【黄氏度曰还归在丰作周官周官书成自文王之庙发之古者大命令大诰誓皆发于祖庙○林氏之竒曰召诰序曰成王在丰欲宅洛邑使召公先相宅盖宅洛者亦是朝廷之大事故至于丰以告庙也○陈氏栎曰序言归在丰书云归于宗周乃归镐非丰也自惟周王抚万邦至董正治官乃此书之本序辞甚明白小序赘矣】
成王既伐东夷肃愼来贺王俾荣伯作贿肃愼之命集传贿赂也义未详篇亡
集説【孔氏安国曰海东诸夷驹丽扶余馯貊之属武王克商皆通道焉成王即政而叛王伐而服之故肃慎氏来贺荣国名同姓诸侯为卿大夫王使之为命书以币贿赐肃愼之来贺○孔氏頴达曰肃愼氏以王战胜逺来朝贺王赐以财贿使荣伯为防书以命之嘉其庆贺慰其劳苦之意○鲁语云武王克商遂通道于九夷八蛮于是肃慎氏来贺贡楛矢则武王之时东夷服也成王即政奄与淮夷近者尚叛明知逺夷亦叛盖成王亲伐淮夷而灭之又使偏师伐东夷而服之君统臣功故言王伐不是成王亲自伐也肃愼之于中国又逺于所伐诸夷见诸夷既服故惧而来贺也○晋语云文王诹于蔡原访于辛尹重之以周召毕荣荣于文王之时名次毕公之下则是大臣也未知此时荣伯是彼荣公以否或是其子孙也同姓诸侯相传为然注国语者亦云荣周同姓不知时为何官○黄氏度曰肃愼海外国魏时东夷挹娄通中国云即古肃愼在扶余东千余里】
周公在丰将没欲葬成周公薨成王葬于毕告周公作亳姑
集传此言周公在丰汉孔氏谓致政归老之时而下文君陈之序乃曰周公既没命君陈分正东郊成周方未命君陈时成周盖周公治之以公没故命君陈然则公盖未尝去洛矣而此又以为在丰将没则其致政归老果在何时邪篇亡
集説【孔氏颖达曰帝王世纪云文武葬于毕毕在杜南长安西北序説葬周公之事其篇乃名亳姑与序不相允防其篇既亡不知所道○苏氏轼曰毕有文武墓亳姑蒲姑也周公告召公作将蒲姑至此并告以迁欤○黄氏度曰伊尹从汤葬周公从文武葬皆国礼犹后世陪葬山陵也○吕氏祖谦曰公欲葬成周盖宗臣垂死忧国之心以邦之安危惟兹殷士致不忘之意意不在葬也成王领其意不从其葬使祔于文武也】
周公既没命君陈分正东郊成周作君陈
集説【孔氏安国曰成王重周公所营故命君陈分居正东郊成周之邑里官司作书命之○孔氏颖达曰分别居处正此东郊成周之邑成周周之下都成王重周公所营犹恐殷民有不服之者故命君陈分正东郊成周也以毕命之序言分居知此分亦为分居分别殷民善恶所居即毕命所云旌别淑慝表厥宅里是也言东郊者郑云天子之国五十里为近郊今河南洛阳相去则然是言成周之邑为周之东郊也○苏氏轼曰君陈命于周公之后毕公之前必周之老臣也郑以为周公子非也毕公成王之父师弼亮四世岂以周公之子先之○陈氏栎曰治洛以化殷民为重故君陈毕命曰尹兹东郊保厘东郊虽以东郊言实全付以治洛之任也君陈继周公毕公继君陈其任一也小序一分字辞意欠明或者遂谓分东郊之地成周之邑使君陈为之正长王城之事君陈不与焉此说盖小序误之也】
成王将崩命召公毕公率诸侯相康王作顾命
集説【黄氏度曰召公以太保为冢宰毕公以司马兼太师毕公序召公下名数不同也召毕率诸侯为诸侯长也君奭周召相重在师保顾命召毕相重在率诸侯】
康王既尸天子遂诰诸侯作康王之诰
集传尸天子亦无义理太康尸位羲和尸官皆言居其位而废弃其事之称序书亦用其例谬矣
集説【孔氏颖达曰康王既受顾命主天子之位羣臣进戒于王王遂报诰诸侯史叙其事作康王之诰伏生以此篇合于顾命共为一篇后人知其不可分而为二○黄氏度曰周人大封诸侯重监牧之权齐鲁卫晋土壤广斥当时固有翼衞之效数传之后事体必变周公成王见其几矣故二书变礼皆为训饬诸侯○吕民祖谦曰遂继事之辞也既宅尊位继即诰诸侯其辞之廹则其势必有不容己者四国流言之变未逺亟颁新天子之号令所以镇浮议而折奸萌哀恫不言之际康王二公岂得已而不已者乎】
康王命作册毕分居里成周郊作毕命
集传分居里者表厥宅里殊厥井疆也
集説【孔氏颖达曰周礼内史云凡命诸侯及孤卿大夫则策命之此云命作册者命内史为册书以命毕公○林氏之竒曰成周郊即君陈序所谓东郊成周成周为王城之东郊故因谓之成周郊也篇内曰保厘东郊即此郊也分居里言分其居里于成周东郊之地○陈氏栎曰案此序康王命作问毕一句文义难通必有缺误孔传似为得之而朱子非之何也○大意谓王命作册书以任毕公耳○朱氏祖义曰商俗三纪之后与周公君陈之时大异化之尤难盖是时为善已众不可无所劝为恶虽寡不可无所惩非有元老重望不足以膺此责康王所以命毕公】
穆王命君牙为周大司徒作君牙
集传序无所发明曰周云者殊无意义或曰此春秋王正月例也曰春秋鲁史故孔子系之以王此岂其例邪下篇亦然
集说【黄氏度曰诸侯有司徒司马司空亦有宗伯司寇故天子司徒以下称大以别之○林氏之竒曰是时大司徒缺穆王命君牙为之篇内有曰敷五典式和民则此正大司徒之职也】
穆王命伯囧为周大仆正作囧命
集说【孔氏颖逹曰正长也周礼大驭中大夫大仆下大夫此言大仆正则官高于大仆为周礼大御若是大仆何须云正乎且此经云命汝作大正正于羣仆案周礼大御最为长既称正于羣仆故以为大御中大夫且与君同车最为亲近故春秋随侯宠少师为车古汉书文帝爱赵同命之为御凡御者最为密昵故此经云汝无昵于憸人大仆虽掌燕朝非亲近之任是下大夫不得为长】
吕命穆王训夏赎刑作吕刑
集传此序亦无所发明但增一夏字自古刑辟之制岂专为夷狄不为中夏邪或曰训夏赎刑谓训夏后氏之赎刑也曰夏承虞治不闻变法周礼亦无五刑之赎其非古制明甚穆王耄荒车辙马迹无所不至吕侯窃舜典赎刑二字作为此刑以聚民财资其荒用夫子以其书犹有哀矜之意而录之至其篇首特以耄荒二字发之其意微矣详见本篇
集说【孔氏颖达曰吕侯得穆王之命为天子司宼之卿穆王于是用吕侯之言训畅夏禹赎刑之法吕侯称王之命而布告天下史录其事作吕刑○经言陈罚赎之事不言何代之礼故序言训夏以明经是夏法王者代相革易刑罚世轻世重殷以变夏周又改殷夏法行于前代废已久矣今复训畅夏禹赎刑之法以周法伤重更从轻以布告天下以其事合于当时故孔子录之以为法○陈氏大猷曰吕命二字为句疑有阙文】
平王锡晋文侯秬鬯圭瓒作文侯之命
集传经文止言秬鬯而此益以圭瓒有所传欤抑锡秬鬯者必以圭瓒故经不言欤
集说【孔氏安国曰以圭为杓柄谓之圭瓒幽王为大戎所杀平王立而东迁洛邑晋文侯迎送安定之故锡命焉○孔氏颖达曰祭之初酌郁鬯之酒以灌尸圭瓒者酌郁鬯之杓杓下有槃瓒即槃之名也是以圭为杓之柄故谓之圭瓒周礼典瑞云祼圭有瓒以肆先生以祼宾客郑司农云于圭头为器可以挹鬯郑云肆解牲体以祭因以为名爵行曰祼汉礼瓒槃大五升口径八寸下有槃口径一尺诗云瑟彼玉瓒黄流在中也传云玉瓒圭瓒也黄金所以饰流鬯也郑云黄流秬鬯也圭瓒之状以圭为柄黄金为勺青金为外朱中央是説圭瓒之形状也礼无明文而知其然者祭统云君执圭瓒祼尸大宗执璋瓒亚祼郑云圭瓒璋瓒祼器也以圭璋为柄酌郁鬯曰祼然则圭瓒璋瓒惟柄以圭璋为异其瓒形则同考工记玉人云祼圭尺有二寸有瓒以祀庙大璋中璋九寸邉璋七寸厚寸鼻寸郑云鼻勺流也凡流皆为龙口也三璋之勺形如圭瓒是郑以璋形如此知圭瓒亦然毛传又云九命然后锡以秬鬯圭瓒则晋文侯于时九命为东西大伯故得受此赐也○林氏之奇曰序言秬鬯圭瓒而篇中特言秬鬯此亦互见其义以相备也○陈氏栎曰成王以秬鬯锡周公于作洛之余见西周所以盛平王以秬鬯锡文侯于迁洛之始见东周所以衰盖以我周东迁于晋焉依已位已定不啻足矣锡赉之重可以成王待周公者待文侯矣记曰赐弓矢然后征赐圭瓒然后为鬯未赐圭瓒则资鬯于天子茍以此律之今赐圭瓒则文侯可自为鬯不资于天子矣锡以圭瓒则假之礼器赉以弓矢则假之兵权又不止于成王待周公者矣呜呼其周之东乎】
鲁侯伯禽宅曲阜徐夷竝兴东郊不开作费誓
集传徐徐戎也夷淮夷也
集说【孔氏颖达曰经称淮夷徐戎序言徐夷略之也诸侯之制于郊有门恐其侵逼鲁境故东郊之门不开○苏氏轼曰二寇皆在鲁东东郊门不开非谓冦已至东郊也如汉烽火通甘泉而棘门霸上皆屯兵吴楚七国反而闭函谷关耳盖戒严也○林氏之竒曰曲阜鲁之所都左传所谓少皥之虚者也鲁之分地实禹贡徐州之境其地南抵于淮徐戎淮夷盖东方戎夷之种落错居于鲁之境内者也常纣之时中国无政尝侵入职方之地肆为吞噬则其心必不利于齐鲁之建国故伯禽之始居曲阜而淮夷徐戎竝兴者盖与之争鲁也戎之与夷壤地相望盖有唇齿犄角之势服则俱服叛则俱叛常武之诗曰率彼淮浦省此徐土不留不处三事就绪闷宫之诗曰保有鳬绎遂荒徐宅至于海邦淮夷蛮貊莫不率从言淮浦必言徐土言徐宅必言淮夷明此二者尝有竝兴之势故也】
秦穆公伐郑晋襄公帅师败诸崤还归作秦誓集传以经文意考之穆公之悔盖悔用杞子之谍不听蹇叔之言序文亦不明此意
集说【吕氏祖谦曰秦穆因杞子之闲潜师袭郑书法宜曰袭不宜曰伐师未加郑移兵灭滑书法宜曰滑不宜曰郑兵端发于郑而加于滑晋襄公帅师败诸崤乘人之隙者人亦乘之出乎尔者反乎尔者也还归作秦誓伤于外者反于家动心忍性将以进于二帝三王之治者此其阶也○邹氏季友曰伯禽鲁之先君当讳其名而乃斥言伯禽秦本伯爵故春秋书秦伯任好卒而乃称秦穆公此决非孔子笔削之例】
钦定书经传说汇纂书序全
<经部,书类,钦定书经传说汇纂>
钦定四库全书
世宗宪皇帝御制书经传说汇纂序
朕思六经皆治世之书而帝王之大经大法昭垂万古者惟尚书为最偹葢自继天立极精一执中二帝三王之心法递相授受而治法亦因之以传今观书所载成天平地经国造邦建官立教礼乐兵刑之纲大用与夫赓都俞之休风嘉谟嘉猷之陈告凡所为永膺天命而致时雍协和之效者虽相去数千年尚可于方防中想见其钦明寅畏之衷敷布经纶之迹后之君臣得奉为模楷以追踪于唐虞三代之隆讵不于书是赖哉我
皇考圣祖仁皇帝圣学渊深治功逺存于中者二帝三王之心于外者二帝三王之治而稽古好学于典谟训诰之篇沈潜研究融防贯通初
命讲官分日进讲着有解义一编颁示海内复
指授儒臣荟萃汉唐宋元明诸家之说防考折中亲加正定广大悉备于地理山川援今据古靡不精核为书经传说汇纂凡二十有四卷兹值刋校告竣与易诗春秋诸经次第传布敬制序文勒之卷首夫后世之天下唐虞三代之天下也而治法之垂为典章心法之原于性命者先后同揆百世之圣君贤辅未能易也故为君者必思比徳于尧舜禹汤文武而后无忝乎为君为臣者必思嫓休于臯夔伊傅周召而后无忝乎为臣朕夙夜兢兢冀克守主敬存诚之道以遂觐光烈之怀尤冀卿尹百执事共体元首股肱之殚协恭励翼之忱寅亮天工諴和民志俾薄海内外永底乂安于以逺宗圣哲而仰承
皇考尊崇经学启牖万世之盛心顾不美欤是为序雍正八年仲春十二日
雍正八年三月十四日奉
旨开列
钦定书经传说汇纂总裁校对分修校刋诸臣职名
总裁
︵　字位过密　无法显示　︶【臣】王顼龄南书房校对
︵　字位过密　无法显示　︶【臣】张廷玉︵　字位过密　无法显示　︶【臣】蒋廷锡经筵讲官太子少傅刑部尚书【臣】励廷仪都察院左副都御史【臣】王图炳
︵字位过密　无法显示︶【臣】魏廷珍在馆分修校对
太常寺少卿【臣】陆绍琦原任提督四译馆太常寺少卿【臣】吴廷揆鸿胪寺卿降一级调用【臣】李凤翥
原　任　湖　北　巡　抚【臣】郑任钥
日讲官起居注翰林院侍讲【臣】蒋　涟
左春坊左谕徳兼翰林院修撰【臣】王希曾
原任提督贵州学政左春坊左賛善【臣】王奕仁原　任　翰　林　院　检　讨【臣】陈　均原　任　翰　林　院　检　讨【臣】汤大辂原　任兵部车驾司主事【臣】李同声
行　人　司　掌　印　司　正【臣】董　洪原任广东广州府知府【臣】张　鋗
监　生【臣】张云章
监　生【臣】王简心校刋
通　政　使　司　通　政　使【臣】赵之垣

[book_title]钦定书经传说汇纂目录
卷首上
引用姓氏
书传图
卷首下
纲领
卷第一
虞书
尧典
卷第二
虞书
舜典
卷第三
虞书
大禹谟臯陶谟益稷
卷第四
夏书
禹贡上
卷第五
夏书
禹贡下
卷第六
夏书
甘誓　五子之歌征
卷第七
商书
汤誓　仲虺之诰汤诰
伊训　太甲上　太甲中
太甲下
卷第八
商书
咸有一徳盘庚上　盘庚中
盘庚下
卷第九
商书
说命上　说命中　说命下
髙宗肜日西伯戡黎微子
卷第十
周书
泰誓上　泰誓中泰誓下
牧誓武成
卷第十一
周书
洪范
卷第十二
周书
旅獒金縢　大诰
卷第十三
周书
微子之命　康诰酒诰
卷第十四
周书
梓材　召诰
卷第十五
周书
洛诰多士
卷第十六
周书
无逸君奭
卷第十七
周书
蔡仲之命多方
卷第十八
周书
立政周官
卷第十九
周书
君陈顾命
卷第二十
周书
康王之诰毕命　君牙
囧命
卷第二十一
周书
吕刑文侯之命　费誓
秦誓
书序
【臣】等谨案书经传説汇纂二十一卷
圣祖仁皇帝御定大学士【臣】王顼龄等奉
命修校尚书自孔安国据壁藏古文为全经作传后惟蔡沈亲受朱子之传着为集传义最该备而训诂考证尚未精覈是编彚萃众説略短取长大要虽蔡传而于制度名物道里山川益加详审是万古
治世之大法实备于此固不仅为説经标凖已也乾
隆四十一年五月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]钦定书经传说汇纂卷首上
引用姓氏
秦
孔氏【鲋　子鱼】
吕氏【不韦】
汉
孔氏【臧】
伏氏【胜】
董氏【仲舒　寛夫　广川】
孔氏【安国　子国】
司马氏【迁　子长】
刘氏【向　子政】
孔氏【光　子夏】
刘氏【歆　子骏】
氏【雄　子云】
班氏【固　孟坚】
桑氏【钦】
赵氏【岐　邠卿】
马氏【融　季长】
贾氏【逵　景伯】
郑氏【兴　少赣】
郑氏【众　仲师】
郑氏【康成】
应氏【劭　仲瑗】
许氏【慎　叔重】
蔡氏【邕　伯喈】
李氏【巡】
魏
孔氏【衍　舒元】
髙堂氏【隆　升平】
王氏【肃　子邕】
孙氏【炎　叔然】
吴
韦氏【昭　嗣】
陆氏【玑　元恪】
晋
杜氏【预　元凯】
皇甫氏【谧　士安】
郭氏【璞　景纯】
宋
范氏【蔚宗】
梁
刘氏【勰　彦和】
后魏
郦氏【道元　善长】
隋
王氏【通　仲淹】
闗氏【朗】
唐
陆氏【元朗　徳明】
顔氏【师古　籀】
孔氏【颖达　仲达】
贾氏【公彦】
司马氏【贞】
张氏【守节】
李氏【延夀】
刘氏【知防】
徐氏【坚　元固】
韩氏【愈　退之　昌黎】
栁氏【宗元　子厚】
杜氏【佑　君卿】
后晋
刘氏【昫】
宋
邢氏【昺　叔明】
聂氏【崇义　洛阳】
胡氏【旦　周父】
胡氏【瑗　翼之　安定】
欧阳氏【脩　永叔　庐陵】
周子【敦颐　茂叔　濂溪】
邵子【雍　尧夫　康节】
王氏【安石　介甫　临川】
司马氏【光　君实　涑水】
张子【载　子厚　横渠】
程子【颢　伯淳　眀道】
程子【颐　正叔　伊川】
曾氏【巩　子固　南丰】
苏氏【轼　子瞻　东坡　眉山】
苏氏【辙　子由　颖濵】
范氏【祖禹　淳夫　华阳】
顾氏【临　子敦】
吕氏【大临　与叔　蓝田】
孙氏【觉　莘老】
家氏【安国　复礼　睂山】
刘氏【安世　器之　元城】
沈氏【括　存中】
杨氏【时　中立　龟山】
陈氏【祥道　用之　长乐】
胡氏【安国　康侯】
刘氏【彝　执中　长乐】
蔡氏【卞　元度】
彭氏【汝砺　器资】
张氏【纲　彦正】
叶氏【梦得　少蕴】
曽氏【旼　彦和】
吴氏【棫　才老】
胡氏【寅　眀仲　致堂】
薛氏【季宣　士龙】
林氏【之竒　少颖　三山】
程氏【大昌　泰之】
王氏【十朋　龟龄　梅溪】
张氏【行成　文饶】
夏氏【僎　元肃　柯山】
郑氏【樵　渔仲　夹祭】
林氏【光朝　谦之】
张氏【九成　子韶　横浦】
朱子【熹元晦　考亭】
张氏【栻　敬夫　南轩】
吕氏【祖谦　伯恭　东莱】
蔡氏【元定　季通　西山】
陈氏【傅良　君举　止斋】
杨氏【万里　廷秀　诚斋】
黄氏【度　文叔】
项氏【安世　平甫　容斋】
陆氏【九渊　子静　象山】
王氏【炎　晦叔　双溪】
叶氏【适　正则　水心　龙泉】
易氏【祓　彦祥】
蔡氏【沉　仲黙　九峯】
黄氏【榦　直卿　勉斋】
陈氏【淳　安卿　北溪　临漳】
陈氏【埴　器之　潜室】
董氏【铢　叔重】
薛氏【肇眀】
陈氏【经　正甫　三山】
罗氏【泌　长源】
罗氏【苹】
时氏【澜　金华】
成氏【申之　睂山】
傅氏【寅　同叔　杏溪】
赵氏【敦临　芘民】
董氏【琮　玉振　复斋】
徐氏【侨　崇文　毅斋】
李氏【舜臣　隆山】
郑氏【伯熊　景望　永嘉】
方氏【慤　性夫　严陵】
王氏【昭禹　光逺　东岩】
应氏【镛　子容　金华】
邹氏【补之　公衮】
真氏【徳秀　景元　西山】
魏氏【了翁　华父　鹤山】
王氏【应麟　伯厚】
董氏【梦程　万里　介轩】
陈氏【大猷　东斋　东滙】
熊氏【禾　去非　退斋又号勿轩】
方氏【岳　秋崖】
方氏【囘　万里　虗谷】
刘氏【克庄　潜夫　后村】
程氏【若庸　达原　徽庵】
马氏【廷鸾　翔仲　碧梧】
黄氏【震　东发】
吴氏【泳　鹤林】
王氏【日休　龙舒】
唐氏【圣任】
章氏【如愚　俊卿　山堂】
郑氏【元瑶】
李氏【杞　子材　谦斋】
李氏【樗　迂仲】
冯氏【当可　时行　缙云】
许氏【月卿　太空　山屋】
朱氏【方大】
王氏【柏　鲁斋　防之】
陈氏【振孙　伯玉　直斋】
张氏【震　真父】
张氏【沂】
陈氏【宾】
李氏【谨思　眀通　养吾】
邹氏【近仁　鲁卿　归轩】
史氏【渐　鸿渐】
胡氏【士行　庐山】
胡氏【方平　师鲁　玉斋】
齐氏【梦龙　觉翁　节初】
俞氏【震】
袁氏【俊翁】
元
许氏【衡　平仲　鲁斋】
金氏【履祥　吉父　仁山】
吴氏【师道　传正】
许氏【谦　益之　白云　东阳】
吴氏【澄　幼清　草庐　临川】
马氏【端临　贵与】
戴氏【表元　率初】
黄氏【潜　晋卿】
黄氏【瑞节　观乐】
胡氏【一桂　庭芳　双湖】
董氏【鼎　季亨　鄱阳】
陈氏【栎　夀翁　定宇　新安】
邹氏【季友　晋昭　番阳】
段氏【昌武　子武】
王氏【天与　立大　梅浦】
彭氏【应龙　翼夫　集斋】
朱氏【祖义　子由】
王氏【充耘　耕野】
余氏【芑舒　徳新　息斋】
陈氏【师凯　庐山】
王氏【希旦　愈明　葵初】
金氏【燧　番阳】
黄氏【镇成　元镇】
李氏【祁　一初】
于氏【钦　益都】
胡氏【一中　允文】
何氏【异孙】
林氏【駉　宁徳】
余氏【阙　廷心　一字天心】
眀
朱氏【升　允升】
方氏【孝孺　希哲　正学】
陈氏【雅言　永丰】
蒋氏【悌生　叔仁】
杨氏【士竒　初名寓以字行号东里】
薛氏【瑄　徳温　敬轩　河津】
彭氏【勖　祖期】
章氏【陬　仲寅】
钱氏【福　与谦　鹤滩】
王氏【守仁　伯安　阳眀　姚江】
邱氏【濬　仲深　琼山】
杨氏【慎　用修　升庵】
何【氏乔新　廷秀】
胡氏【居仁　叔心　敬斋　余于】
邵氏【寳　二泉　北虞】
厐氏【泮　原化】
蔡氏【清　虗斋】
何氏【孟春　子元　彬州】
陆氏【深　俨山】
罗氏【钦顺　整庵】
魏氏【校　庄集】
吕氏【柟　仲木　泾野】
韩氏【邦竒　汝节　苑洛】
郑氏【晓　窒甫　淡泉】
吴氏【寛　原博　匏庵】
都氏【穆　元敬】
李氏【瓉】
莫氏【如忠　子良　中江】
马氏【眀衡　子萃】
马氏【森　孔养】
张氏【居正　时大　太岳】
申氏【时行　瑶泉】
李氏【维桢　本宁】
茅氏【坤　鹿门】
王氏【樵　方麓】
罗氏【洪先　念庵】
归氏【有光　熙甫　震川】
钟氏【天才　学山】
钟氏【庚阳　长卿】
冯氏【梦桢　开之　具区】
顾氏【宪成　叔时　泾阳】
杨氏【时乔　止庵】
汤氏【显祖　若士　义仍】
刘氏【应秋　兑阳】
袁氏【宗道　伯修】
董氏【其昌　思白】
焦氏【竑　弱侯　漪园】
王氏【肯堂　宇泰　损斋】
卢氏【廷选】
来氏【宗道　路然】
郝氏【敬　仲舆　京山】
胡氏【瓉　伯玉】
洪氏【翼圣　南池】
来氏【斯行　道之】
姚氏【舜牧　虞飏　承庵】
陈氏【第　季立　连江】
陆氏【键　实府　开宗】
袁氏【仁】
俞氏【鲲　之鹏】
杜氏【伟　道升】
袁氏【黄　了凡】
万氏【国钦　二愚】
顾氏【锡畴　九畴】
曹氏【学佺　能始　石仓】
秦氏【继宗】
张氏【尔嘉　佘峯】
傅氏【元初　渼溪】
潘氏【士遴　叔献】
钱氏【与暎】
杨氏【肇芳　葆元】
邓氏【孝儒　伯羔】
张氏【云鸾　羽臣】
夏氏【允彝　彝仲】
茅氏【瑞徴　伯符】
王氏【纲振　振子】
李氏【儒烈】
邹氏【祯期】
徐氏【广　广居】
孙氏【继有　瑶岑】
厐氏【招俊】
沈氏【澣　则新】
董氏【二酉】
顾氏【霖调】
朱氏【养醇】
袁氏【黙】
章氏【士俊　以上五人未详世次今附于此】
书传图
【郑氏伯熊曰二十八宿环列于四方随天而西转东方七宿自角至箕是爲苍龙以次舍而言则房心爲大火之中南方七宿自井至轸是爲鹑鸟以形而言则有朱鸟之象虚者北方七宿之中星也昴者西方七宿之中星也星本不移附天而移天倾西北极居天之中二十八宿半隐半见各以其时所以必于南方而考之仲春之月星火在东星鸟在南星昴在西星虚在北至仲夏则鸟转而西火转而南虚转而东昴转而北仲秋则火转而西虚转而南昴转而东鸟转而北至仲冬则虚转而西昴转而南鸟转而东火转而北来嵗仲春鸟复转而南矣循环无穷此尧典考中星以正四时甚简而明异乎吕令之星举月本也然圣人南面视四星之中岂徙然哉凡以授民时秩民事而已】
箕子洪范
九畴之　图
虞书堂上乐器图
【蔡氏沈曰林氏曰冀州先赋后田者冀王畿之地天子所自治并与场圃园田漆林之类而征之如周官载师】【所载赋非尽出于田也故以赋属于厥土之下余州皆田之赋也故先田而后赋又案九州九等之赋皆每州】【岁入总数以九州多寡相较而爲九等非以是等田而责其岀是等赋也冀独不言贡篚者冀天子封内之地】【无所事于贡篚也○篚竹器筐属古者币帛之属则盛以筐篚而贡焉经曰篚厥黄是也林氏曰有贡又有】【篚者所贡之物入于篚也○郑氏元瑶曰召公曰明王愼徳四夷咸賔无有远迩毕献方物惟服食器用予观】【禹贡九州贡篚亦以服食器用爲要而冀州独不言贡篚者盖防甸之内赋其总铚秸粟米也总铚秸粟米者】【食爲土贡之要也兖之蚕丝豫之絺纻是衣服之用亦爲土贡之要也自服食之外则器用次之若夫大赂南】【金犀革象齿珠贝之类非服食器用之物贵其土产也皆远于畿甸而或贡于要荒之服焉】
钦定书经传説汇纂卷首上

[book_title]钦定书经传说汇纂卷首下
纲领一【此篇论删书传书源流今文古文】
周礼外史掌三皇五帝之书掌达书名于四方【郑氏康成曰谓若尧典禹贡达此名使知之】
司马氏迁曰学者多称五帝尚矣然尚书独载尧以来而百家言黄帝其文不雅驯荐绅先生难言之
隋经籍志云书之所兴盖与文字俱起孔子观书周室得虞夏商周四代之典删其善者爲百篇
孔氏颖达曰圣贤阐敎事显于言言惬羣心书而示法因号曰书后人见其久逺自于上世尚者上也言此上代以来之书故曰尚书
林氏之竒曰孔子之前书之多寡不可得而见书纬云孔子得黄帝孙帝魁之书迄于秦穆公凡三千二百四十篇为尚书断逺取近定其可为世法者百二十篇为简书此说不然古书简质必不如是之多也
班孟坚艺文志于古今书外又有周书七十一篇刘向云周时号令盖孔子所论百篇之余于周时所删去者才七十一篇自周以前疑愈少矣谓有三千余篇非也
许氏谦曰圣人欲纳天下于善无他道焉惟示之观戒而已故孔子于春秋严其褒贬之辞使人知所惧于书独存其善使人知所法【以上论删书】
陆氏徳明曰书者本王之号令右史所记孔子删录及秦禁学伏生失其本经口诵二十九篇传授伏生授济南张生千乗欧阳生【字和伯】生授同郡儿寛【御史大夫】寛又从孔安国受业以授欧阳生之子【欧阳大小夏侯尚书皆出于寛】欧阳氏世传业至曾孙髙作尚书章句为欧阳氏学高孙地余【字长賔侍中少府】以书授元帝传至欧阳歙【字正思后汉大司徒】歙以上八世皆为博士济南林尊【字长宾为博士论石渠官至少府太子太傅】受尚书于欧阳髙以授平当【字子思下邑人徙平陵官至丞相子晏亦明经至大司徒】及陈翁生【梁人信都太傅家世传业】翁生授殷崇【琅邪人爲博士】及龚胜【字君宾楚人右扶风】当授朱普【字公文九江人爲博士】及鲍宣【字子都勃海人官至司隶】后汉济阴曹曾【字伯山谏大夫】受业于欧阳歙传其子祉【河南尹】又陈留陈弇【字叔明受业于丁鸿】乐安牟长【字君高河内太守中散大夫】竝传欧阳尚书沛国桓荣【字春卿太子太傅太常】受尚书于朱普【东观汉纪云荣事九江朱文文卽普字】以授汉明帝遂世相传东京最盛【汉纪云门生爲公卿者甚众学者慕之以爲法荣子郁以书授和帝官至侍中太常郁子焉复以书授安帝官至太子太傅太尉】张生【济南人爲博士】授夏侯都尉【鲁人】都尉传族子始昌【昌邑太傅】始昌传族子胜【字长公后属东平长信少府太子太傅】胜从始昌受尚书及洪范五行传说灾异又事同郡简卿卿者儿寛门人又从欧阳氏问爲学精熟所问非一师受诏撰尚书说【尚书章句二十九卷】号爲大夏侯氏学传齐人周堪【字少卿太子少傅光禄勳】及鲁国孔霸【字次孺孔子十三世孙爲博士以书授元帝官至太中大夫号褒成君】霸传子光【字子夏丞相光又事牟卿】堪授鲁国牟卿【爲博士】及长安许商【字伯长四至九卿】商授沛唐林【字子高王莽时爲九卿】及平陵吴章【字伟君王莽时博士】重泉王吉【字少音王莽时爲九卿】齐炔钦【字幼卿王莽时博士】后汉北海牟融亦传大夏侯尚书夏侯建【字长卿胜从父兄子爲博士议郎太子少傅】师事夏侯胜及欧阳高左右采获又从五经诸儒问与尚书相出入者牵引以次章句爲小夏侯氏学传平陵张山拊【字长宾爲博士论石渠至少府】山拊授同县李寻【字子长骑都尉】及郑寛中【字少君爲博士授成帝官至光禄大夫领尚书事】山阳张无故【字子孺广陵太傅】信都秦恭【字延君城阳内史】陈留假仓【字子骄以谒者论石渠至胶东相】寛中授东郡赵【御史大夫】无故授沛唐尊【王莽太傅】恭授鲁冯宾【为博士】后汉东海王良亦传小夏侯尚书汉宣帝本始中河内女子得泰誓一篇献之与伏生所诵合三十篇汉世行之然泰誓年月不与序相应又不与左传国语孟子众书所引泰誓同马郑王肃诸儒皆疑之汉书儒林传云百两篇者出东莱张霸分析合二十九篇以爲数十又采左传书序爲作首尾凡百二篇篇或数简文意浅陋成帝时刘向校之非是后遂黜其书古文尚书者孔惠之所藏也鲁恭王坏孔子旧宅【汉景帝子名余封于鲁諡恭王】于壁中得之皆科斗文字博士孔安国【字子国孔子十二世孙官至谏大夫临淮太守】以校伏生所诵爲隶古写之增多二十五篇又伏生误合五篇凡五十九篇爲四十六卷安国又受诏爲古文尚书传不获奏上藏之私家【艺文志云未列学官】以授都尉朝司马迁亦从安国问故迁书多古文说刘向以中古文校欧阳大小夏侯三家经文脱误甚众都尉朝授胶东庸生【名谭】庸生授清河胡常【字少子爲博士至部刺史】常授虢徐敖【右扶风掾】敖授琅邪王璜及平陵涂恽【字子眞】恽授河南乘钦【字君长一本作桑钦】王莽时诸学皆立恽璜等贵显范后汉书云中兴扶风杜林传古文尚书贾逵【字景伯扶风人左中郎将侍中】爲之作训马融作传郑注解由是古文尚书遂显于世案今马郑所注竝伏生所诵非古文也孔氏之本絶是以马郑杜预之徒皆谓之逸书王肃亦注今文而解大与古文相类或肃私见孔传而秘之乎江左中兴元帝时豫章内史枚颐【字仲眞汝南人○隋经籍志作梅赜】奏上孔传古文尚书亡舜典一篇购不能得乃取王肃注尧典从眘徽五典以下分爲舜典篇以续之【孔序谓伏生以舜典合于尧典孔传尧典止说帝曰钦哉而马郑王之本同爲尧典故取爲舜典】学徒遂盛后范寗【字武子顺阳人东晋豫章太守】变爲今文集注俗闲或取舜典篇以续孔氏齐明帝建武中吴兴姚方兴采马王之注造孔传舜典一篇云于大头买得上之梁武时爲博士议曰孔序称伏生误合五篇皆文相承接所以致误舜典首有曰若稽古伏生虽昏耄何容合之遂不行用汉始立欧阳尚书宣帝复立大小夏侯博士平帝立古文永嘉丧乱众家之书竝灭亡而古文孔传始兴置博士郑氏亦置博士一人近惟崇古文马郑王注遂废今以孔氏爲正其舜典一篇仍用王肃本
李氏延寿曰齐时儒士罕传尚书之业徐遵明兼通之遵明受业于屯留王聪传授浮阳李周仁及渤海张文敬李河闲权会竝郑康成所注非古文也下里诸生略不见孔氏注解武平末刘光伯【名】刘士元【名焯】始得费甝义疏乃留意焉○刘焯少与爲友贾马王郑所传章句多所是非着五经述议行于世聪明博学名亚于焯时称二刘
刘氏昫曰孔颖达明郑氏尚书同郡刘焯名重海内颖达造其门焯初不之礼颖达请质疑滞多出其意表焯改容敬之
朱子曰诸经皆以注疏爲主书则兼取刘敞王安石苏轼程颐杨时晁说之叶梦得吴棫薛季宣吕祖谦
眞氏德秀曰蔡季黙【名沈】西山先生【名元定】季子也从文公游文公晚年训传诸经略备独书未及整环视门生求可付者遂以属君君沈潜反复数十年然后克就其书考序文之误订诸儒之说以发明二帝三王羣圣贤用心之要洪范洛诰泰誓诸篇往往有先儒所未及者
吴氏师道曰东莱吕成公【名祖谦】倡明正学四方来者至千余人清江时氏名铸字寿卿者公同年进士与弟鋹率其家羣从弟子十余人悉从公游若澐若澜若泾尤时氏之秀成公辑书说自秦誓泝洛诰未毕而卒澜以平昔所闻纂成之
金氏履祥曰朱子传注诸经略备独书未及尝别出小序辨正疑误指其要领以授蔡氏而爲集传诸说至此有所折衷矣而书成于朱子既没之后门人语录未萃之前犹或不无遗漏放失之憾
杨氏士奇曰书传纂疏元陈栎辑今读书传者率资此书及董鼎纂注尤详备学者多未及见【以上论传书源流】
孔氏臧与弟安国书曰旧章潜于壁室歘尔而见岂非圣祖之灵欲令赞明其道以阐其业曩虽爲今学亦多所不信唯闻尚书二十八篇取象二十八宿何图古文乃有百篇邪知以今雠古之隶篆推科斗已定五十余篇竝爲之传
家语孔衍上成帝书曰臣祖安国以经学见称前朝得古文科斗尚书训传其义其典雅正实与世所传者不同日而语也光禄大夫向以爲其时所未施之故不记于别录臣窃惜之
班氏固曰孔氏有古文尚书孔安国以今文字读之因以起其家逸书得十余篇盖尚书滋多于是矣○刘向以中古文校欧阳大小夏侯三家经文酒诰脱简一召诰脱简二率简二十五字者脱亦二十五字简二十二字者脱亦二十二字文字异者七百有余脱字数十【顔氏师古曰中者天子之书也言中以别于外耳】
范氏蔚宗曰刘陶明尚书爲之训诂推三家尚书及古文是正文字三百余事名曰中文尚书
孔氏颖达曰伏生所传三十四篇谓之今文则夏侯胜夏侯建欧阳和伯等三家所传及后汉末蔡邕所勒石经是也孔所传者胶东庸生刘歆贾逵马融等所传是也郑师祖孔学而贱夏侯欧阳等何意郑注竝与孔异篇数竝与三家同良由孔注之后其书散逸至晋世始得古文尚书而施行焉然孔注之后歴及后汉之末无人传说至晋之初犹得存者虽不列学官散在民闲事虽久远故得犹存
欧阳氏修曰开元十四年明皇以洪范无偏无颇声不协诏改爲无偏无陂天宝三年又诏集贤学士衞包改古文从今文【马氏端临曰汉之所谓古文者科斗书今文者隶书也唐之所谓古文者隶书今文者世所通用之俗字也】
刘氏安世曰今之书乃汉所谓尚书若复求孔子所定之书今不见矣汉承秦火之后诸儒各以所学谈经自济南伏生以降不独一人就其中取之独孔安国古文尤胜诸家则今尚书是也
林氏之奇曰贾马郑服皆不见古文尚书至晋齐间其书渐出及隋开皇二年求遗书得舜典然后五十八篇方备孔氏书始出皆用隶书今之所传乃唐天宝所定之本也
朱子曰书有古文有今文今文乃伏生口传古文乃壁中之书大禹谟说命高宗肜日西伯戡黎泰誓等篇凡易读者皆古文况又是科斗书以伏生书字文考之方读得岂有数百年壁中之物安得不讹损一字又却是伏生记得者难读此尤可疑今人作全书解必不是○问尚书古文今文有优劣否曰孔壁之传汉时却不传只是司马迁曾师授如伏生尚书汉世却多传者鼂错以伏生不曾出其女口授有齐音不可晓者以意属成此载于史者及观经传及孟子引享多仪出自洛诰却无差只疑伏生偏记得难底却不记得易底然有一说可论难易古人文字有一般如今人书简说话杂以方言一时记录者有一般是做出告戒之命者疑盘诰之类是一时告语百姓盘庚劝谕百姓迁都之类是出于记录至于蔡仲之命微子之命冏命之属或出当时做成底诏诰文字如后世朝廷词臣所爲者
章氏如愚曰书学不同非伏生之由也盖古人传授防定大义则意见义通无俟乎训诂之末也生当煨烬之余授书于人其所诵者传之其所忘者阙之于大义既末有害而盘诰聱牙自是书之本体亦非生所改易也典谟贡范同出于生而明白坦亮如彼独盘诰有艰深焉则其书之所以艰深非齐音使然而世儒之所以疑生者皆非其实也
金氏履祥曰孔壁中不惟有古文诸篇计必兼有今文诸篇安国虽以伏生之书考古文不能复以古文之书订今文是以古文多平易今文多艰澁
陈氏第曰孔安国古文二十五篇至东晋始显唐人疏之始大行于世未有议其爲僞者宋吴才老始曰安国所增多之书皆文从字顺非若伏生之书诘曲聱牙至有不可读者吴草庐因之曰二十五篇采辑补缀无一字无所本而平缓卑弱殊不类秦汉以前之文愚窃以爲过也今文自殷盘周诰外若尧典臯谟甘誓汤誓高宗肜日西伯戡黎牧誓洪范无逸顾命何尝不文从字顺乎左国礼记诸书称引二十五篇彬彬具在今谓作古文者采缀爲之是倒置本末而以枝叶作根干矣且其纪纲道德经纬人事深沉而切至高朗而矫健又安见其平缓卑弱乎孔颖达曰古文经虽然早出晚始得行其词富而备其义而雅故复而不厌久而愈亮可谓知言也已【以上论今文古文】纲领二【此篇论尚书大旨体例及书序】
礼记疏通知远书敎也
孔氏鲋曰子曰吾于帝典见尧舜之圣焉于大禹臯陶谟益稷见禹稷臯陶之忠勤功勲焉于洛诰见周公之德焉故帝典可以观美大禹谟禹贡可以观事臯陶谟益稷可以观政洪范可以观度泰誓可以观义五诰可以观仁甫刑可以观诫通斯七者则书之大义举矣
董氏仲舒曰禹继舜舜继尧三圣相受而守一道○尧舜三王之业皆由仁义爲本
扬氏雄曰说事者莫辨乎书○虞夏之书浑浑尔商书灏灏尔周书噩噩尔
刘氏勰曰子夏叹书昭昭若日月之明离离如星辰之行言昭灼也○尚书览文如诡而寻理卽畅
刘氏知几曰尚书者七经之冠冕百氏之襟袖学者必先精此书次览羣籍
司马氏光曰尚书者二帝三王嘉言要道尽在其中爲政之成规稽古之先务也欲求楷模莫盛于此
张子曰钦明文思尧德也濬哲文明温恭允塞舜德也舜之德与尧不同盖圣人有一善之源足以兼天下之善如孟子言尧舜之道孝弟而已矣盖知所本○尧舜之心其施直欲至于无穷言朔南暨声敎东渐于海西被于流沙是犹有限此外更有去处修己以安百姓欲得人人如已然安得如此○稽众舍己尧也与人爲善舜也闻言则拜禹也用人惟已改过不吝汤也不闻亦式不谏亦入文王也皆虚其心以爲天下也
程子曰人主得尧舜禹汤文武之道则天下享唐虞夏商周之治○尧与舜更无优劣及至汤武便别孟子言性之反之自古无人如此说只孟子分别出来便知得尧舜是生而知之汤武是学而能之文王之德则似尧舜禹之德则似汤武要之皆是圣人○万物皆只是一个天理已何与焉至如言天讨有罪五刑五用哉天命有德五服五章哉此都是天理自然当如此人几时与与则便是私意
曾氏巩曰唐虞爲二典者所记独其迹耶并与其深微之意而传之方是时岂特任政者皆天下之士哉盖执简操笔而随者亦皆圣人之徒也
杨氏时曰书存者五十九篇窃以一言蔽之曰中而已矣尧舜禹授受之际岂不重哉而所言止此仲虺称汤曰建中于民箕子陈洪范曰皇建其有极然则帝之所以爲帝王之所以爲王率此道也夫所谓中者岂执一之谓哉亦贵乎时中也时中者当其可之谓也后世昧执中之权而不知时措之宜徇名失实乌足与论圣人之中道哉
朱子曰尧舜禹之相授也曰人心惟危道心惟微惟精惟一允执厥中尧舜禹皆大圣人也生而知之宜无事于学矣而犹曰精曰一曰执者明虽生而知之亦资学以成之也○日新又新昔成汤所以反之而至于圣者正惟学于伊尹而有得于此故称其德者曰不迩声色不殖货利又曰以义制事以礼制心又曰从谏弗咈改过不吝又曰与人不求备检身若不及皆日新之谓也至诗所谓圣敬日跻者则其语意于日新爲至近而敬之一字又见其所以日新之本盖不如是则亦何地可据而能日继其功哉至武王受师尚父丹书之戒而于几席觞豆刀剑户牖盥盘莫不铭焉则亦闻汤之风而兴起者皆可以爲万世帝王之法矣
王氏炎曰爲治有定法天下无定时时异则法异虽尧舜禹相授一道法亦不能无损益分划九州尧之制也然舜则析爲十有二州分命羲和尧之制也至夏则羲和合爲一官圣人顺人情观世变立法经治虽不可变古亦不可泥古也
王氏应麟曰仲虺之诰言仁之始也汤诰言性之始也太甲言诚之始也说命言学之始也皆见于商书○汤之诰曰惟皇上帝降衷于下民武之誓曰惟人万物之灵刘子所谓天地之中子思所谓天命之性孟子所谓性善渊源逺矣○虞之赓歌夏五子之歌此三百之权舆也洪范无偏无陂至归其有极与周礼大师敎以六诗同一机伊训三风十愆自圣谟洋洋而下亦叶其音盖欲日诵是训如衞武公之抑戒也
陈氏淳曰尧舜禹汤文武更相授受中天地爲三纲五常之主臯陶伊傅周召又相与辅相跻天下文明之治
董氏鼎曰一书之中其于明德新民之纲修齐治平之目卽尧典已尽其要而危微精一四言所以开知行之端主善协一四言所以示博约之义务学则说命其入道之门爲治则洪范其经世之要也他如齐天运则有羲和之厯定地理则有禹贡之篇正官僚则有周官之制度修己任人则有无逸立政诸书煨烬坏烂之余百篇仅存其半而宏纲实用尚如此故尝谓六经莫备于书易主卜筮卽洪范之稽疑也礼主节文卽虞书之五礼也诗主咏歌卽后虁之乐敎也周礼设官卽周官六卿率属之事也春秋褒贬卽臯谟命德讨罪之权也帝王修齐治平之规模事业尽在此书学者其可不尽心焉
方氏孝孺曰尧舜禹功德之盛未足见圣人之大于处盛美而不居然后可见其量也
章氏陬曰韩子有言记事者必提其要若天文地理图书律吕四者皆书之要也
薛氏瑄曰尧典以钦之辞始益稷以钦之辞终则尧舜传心之要可知矣○舜之兢兢业业禹之祗台德先成汤之栗栗危惧文王之小心翼翼皆敬谨之谓也○人君之德惟明爲先书称尧曰钦明舜曰文明禹曰明明汤曰克明文王曰若日月之照临皆言明也明则在已之理欲判然在人之邪正别白处已处人万事皆得其当矣○易虽古于书然伏羲时但有卦画而无文辞文辞实始于书故凡言德言圣言神言心言道言中言性言天言命言诚言善言一之类诸性理之名多见于书
钱氏与映曰爲人君而建极驭防不可不知书爲人臣而爲德爲民不可不知书爲庶人而遵由道路不可不知书【以上论尚书大旨】
孔氏颖达曰书体爲例有十一曰典二曰谟三曰贡四曰歌五曰誓六曰诰七曰训八曰命九曰征十曰范尧典舜典二篇典也大禹谟臯陶谟二篇谟也禹贡一篇贡也五子之歌一篇歌也甘誓泰誓三篇汤誓牧誓费誓秦誓八篇誓也仲虺之诰汤诰大诰康诰酒诰召诰洛诰康王之诰八篇诰也伊训一篇训也说命三篇微子之命蔡仲之命顾命毕命冏命文侯之命九篇命也征一篇征也洪范一篇范也此各随事而言益稷亦谟也因其人称言以别之其太甲咸有一德伊尹训道王亦训之类盘庚亦诰也故王肃云不言诰何也取其徙而立功非但录其诰高宗肜日与训序连文亦训辞可知也西伯戡黎云祖伊恐奔告于受亦诰也武成云识其政事亦诰也旅獒戒王亦训也金縢自爲一体祝亦诰辞也梓材酒诰分出亦诰也多士以王命诰自然诰也无逸戒王亦训也君奭周公诰召公亦诰也多方周官上诰于下亦诰也君陈君牙与毕公之类亦命也吕刑陈刑告王亦诰也书篇之名因事而立旣无体例随便爲文
郑氏樵曰典谟训诰誓命孔安国以爲书之六体由今观之有一篇备数篇之体如大禹谟曰禹乃防羣后誓师则是谟亦有誓也说命曰王庸作书以诰则是命亦有诰也以至益稷洪范本谟而不言谟旅獒无逸本训而不言训盘庚梓材本诰不言诰征不言誓君陈君牙不言命大抵五十八篇之中圣人取予之意各有所主有取于治乱兴废之所由者如典谟训诰汤誓之类是也有世不得以爲治而有取其言以传逺者如五子之歌君牙冏命是也有取其事者征是也有取其意者吕刑是也有特记其时者文侯之命是也有以示戒劝者费秦誓是也与三百篇之美刺二百四十二年之褒贬无以异也
朱子曰古史之体可见者书春秋而已春秋编年通纪以见事之先后书则每事别记以具事之首尾意者当时史官既以编年纪事至于事之大者则又采合而别记之若二典所记上下百有余年而武成金縢诸篇其所纪理或更嵗月或歴数年其间岂无异事盖必已具于编年之史而今不复见矣
董氏鼎曰陆德明以六体分正摄盖以典谟训诰誓命名篇者爲正不以名篇而在六体之类者爲摄然古之爲书者随时书事因事成言取辞之达意而已岂如后之作文者求必合体制也孔氏以六体言大槩已举虽不以六字名篇合其类则是亦正也何以摄爲
陈氏栎曰书体有六典谟训诰誓命是也今篇名元有此六字者固不待言矣其无此六字如太甲咸有一德旅獒无逸立政训体也盘庚西伯戡黎微子多士多方君奭周官诰体也征誓体也君陈君牙吕刑命体也虽其间不无简编之残断字语之舛讹然上自尧舜之盛下逮东周之初二千余年之事犹頼此可考焉【以上论书体例】
孔氏颖达曰书序郑马融王肃竝云孔子所作依纬文也百篇凡六十三序
林氏光朝曰序乃歴代史官相传以爲书之总目犹诗之有小序也
朱子曰某看得书小序不是孔子自作只是周秦间低手人作然后人亦自理防他本义未得且如臯陶矢厥谟禹成厥功帝舜申之申重也序者本意先说臯陶后说禹谓舜欲令禹重说故将申字系禹字盖伏生书以益稷合于臯陶谟而思曰赞赞襄哉与帝曰来禹汝亦昌言禹拜曰都帝予何言予思日孜孜相连申之二字便见是舜令禹重言之意此是序者本意今人都不如此说○小序断不是孔子做○问除书序不以冠篇首者岂非有所疑于其间邪曰诚有可疑且如康诰第述文王不曾说及武王只有乃寡兄是说武王又是自称之词然则康诰是武王诰康叔明矣但缘其中有错说周公初基处遂使序者以爲成王时事此岂可信曰然则殷地武王既以封武庚而使三叔监之矣又以何处封康叔曰既言以殷余民封康叔岂非封武庚之外将以封之乎又曾见吴才老辨梓材一篇云后半截不是梓材缘其中多是勉君乃臣告君之词未尝如前一截称王曰又称汝爲上告下之词亦自有理
马氏廷鸾曰书序自爲一编故以昔在帝尧起于篇首后接舜典则曰虞舜侧微接禹谟则曰臯陶矢厥谟禹成厥功益足证古序自爲一篇而相续之辞如此盖史氏旧文也
何氏异孙曰书序东莱吕氏以爲皆孔子文而朱文公悉以爲非蔡传以爲周秦间人文字有合经处中间略有得春秋意者如武成洪范费誓秦誓数篇东莱见一二处中有似春秋遂以爲皆孔子之书不知各篇元自有史官叙作书之意尽自明白
金氏履祥曰前汉书言张霸采左传书叙作书首尾后汉书言衞宏作诗序衞宏之云朱子尝引之以证诗序之僞矣独书序疑而未断方汉初时泰誓且有僞书何况书序之类且孔传古文其出最后则其爲齐鲁诸儒次第附会而作序亦可知也
朱氏升曰古文书序自爲一篇孔注移之各冠篇首序文与书本防往往不协蔡氏置于后以存其旧盖朱子所授之防也【以上论书序】
纲领三【此篇论读书之法及诸家书解得失】
王氏通曰昔圣人之述书也帝王之制备矣故索焉而皆获
张子曰尚书难看盖难得胸臆如此之大只欲解义则无难也书称天应如影响其祸福果然否大抵天道不可得而见惟占之于民人所悦则天必悦之所恶则天必恶之只爲人心至公也至众也民虽至愚无知惟于私已然后昬而不明至于事不干碍处则自是公明大抵众所向者必是理也理则天道存焉故欲知天者占之于人可也
程子曰看书须要见二帝三王之道如二典卽求尧所以治民舜所以事君○三代忠质文其因时之尚然也夏近古人多忠诚故爲忠忠弊故救之以质质弊故救之以文非道有弊也后世不守故浸而成弊虽不可以一二事观之大槩可知○汉儒之谈经也以三万余言明尧典二字可谓知要乎惟毛公董相有儒者气象
朱子曰圣人千言万语只是说个当然之理恐人不晓又笔之于书自书契以来二典三谟伊尹武王箕子周公孔孟都只如此可谓尽矣只就文字闲求之句句皆是做得一分便是一分工夫非茫然不可测也但恐人自不子细求索之耳○问尚书难读盖无许大心胸他书亦须大心胸方读得如何程子只说尚书曰他书却有次第且如大学自格物致知以至平天下有多少节次尚书只合下便大如尧典自克明俊德以亲九族至黎民于变时雍展开是大小大分命四时成嵗便是心中包一个三百六十五度四分度之一底天方见得恁地若不得一个大底心胸如何了得○尚书初读甚难似见于已不相干后来熟读见尧舜禹汤文武之事皆切于已○尚书先将文义分晓者读之聱牙者且未读如二典三谟等篇义理明白句句是实理尧之所以爲君舜之所以爲臣臯陶稷契伊傅辈所言所行最好绸缪玩味体贴向自家身上来其味自别○问郑可学尚书如何看曰须要考歴代之变曰世变难看唐虞三代事浩大濶逺何处测度不若求圣人之心如尧则考其所以治民舜则考其所以事君且如汤誓汤曰予畏上帝不敢不正熟读岂不见汤之心大抵尚书有不必解者有湏着意解者不必解者如仲虺之诰太甲诸篇只是熟读义理自分明何俟于解如洪范则湏着意觧如典谟诸篇辞稍雅奥亦湏略解若如盘庚诸篇已难解而康诰之属则已不可解矣○学者湏是有业次且如读尧舜典厯象日月星辰律度量衡五乐五礼之类禹贡山川洪范九畴湏一一理防令透今人只做得西汉以下工夫无人就尧舜三代原头处理会来○问书当如何看曰且看易晓处其他不可晓者不要强说纵说得出恐未必是当时本意○尚书中盘庚五诰之类实是难晓若要添减字硬说将去尽得然只是穿凿终恐无益耳○如尧典舜典臯陶谟益稷出于伏生便有难晓处如载采采之类大禹谟便易晓如五子之歌征有甚难记却记不得至如泰誓武成皆易晓只牧誓中便难晓如五歩六歩之类如大诰康诰夹着微子之命穆王之时冏命君牙易晓到吕刑亦难晓便是未易理会○商书中伊尹告太甲五篇【伊训太甲三篇咸有一德】说得极切其所以治心修身处虽爲人主言然初无贵贱之别宜取细读今人不于此等处理会却只理会小序○书中周公之言便难读立政君奭之篇是也最好者惟无逸一书中闲用字亦有诪张爲幻之语至若周官蔡仲等篇却是官様文字必出于当时有司润色之文非纯周公语也○问书何缘无宣王书曰是当时偶然不曾载得○尚书只是虚心平气阙其所疑随力量看敎浃洽便自有得力处不须预爲计较必求赫赫之功也○道夫请防尚书以幸后学曰某今无工夫曰先生于书既无解若更不防则句读不分后人承舛听讹卒不足以见帝王之渊懿曰公岂可如此说焉知后来无人道夫再三请之曰书亦难防如大诰语句甚长今人却都碎读了所以晓不得某尝欲作书说竟不曾成如制度之属祗以疏文爲本若其他未稳处更与挑剔令分明便得
黄氏镇成曰道德仁圣统乎心制作名物达于事内外之道合而帝王之政备矣然统乎心者先后古今脗合无二达于事者仪章器物因革无存故求帝王之心易而考帝王之事难
薛氏瑄曰古人叙事之文极有法如禹贡篇首以敷土奠高山大川爲一书之纲次冀州以王畿爲九州之首次八州次导山次导水以见经理之先后次九州四隩九川九泽四海以结经理之效次制贡赋立宗法祗台德先分五服以述经理之政事而终之以声教讫于四海执圭以告厥成功始终本末纲纪秩然非圣经其能然乎○洪范篇造化气数天理人事皆具书之易也○一五行之畴于八畴无不包诚以五行一隂阳也隂阳一太极也太极本无极也天下之理岂有出于无极太极之外者哉其防深矣○二五事践形尽性之学备于此○典谟仲虺成汤伊傅诸书尤切于学者【以上论读书之法】
欧阳氏修曰箕子陈洪范条其事爲九类别其说爲九章考其说不相附属刘向爲五行传廼取五事皇极庶徴附于五行以爲八事皆属五行与则至于八政五纪三德稽疑福极之类又不能附至俾洪范之书失其伦理所谓旁引曲取而迁就其说也然自汉以来未有非之者
朱子曰尚书注疏程张之外蘓氏说亦有可观但终是不纯粹林少颖说召诰已前亦详备闻新安有吴才老裨传颇有明却未曾见诸家虽或浅近要亦不无少补但在详择之耳不可以篇帙浩汗而遽惮其烦也○诸说蘓氏伤于简林氏伤于繁王氏伤于凿吕氏伤于巧然其间尽有好处○书疏载在璿玑玉衡处先说个天今人读着亦无甚要以某观之若看得此亦可以粗想象天之形与日月星辰之运进退疾迟之度皆有分数而厯数大槩亦可知矣○古人说话皆有源流荆公解聪明文思处牵合洪范之五事此却是穿凿如小旻诗云国虽靡止或圣或否民虽靡膴或哲或谋或肃或艾却合洪范五事此人往往曾传箕子之学刘文公云人受天地之中以生等语亦是有所师承不然亦必曾见上世圣人之遗书大抵成周时于王都建学尽收得上世许多遗书故其时人得以观览而剽闻其议论当时诸国想亦有书若韩宣子适鲁见易象与鲁春秋但比王都差少耳故孔子看了鲁国书犹有不足得孟僖子以车马送至周入王城见老子因得徧观上世帝王之书○胡安定书解未必是安定所注行实之类不载但言行録上有少许不见有全部专破古说似不是胡平日意又间引东坡说东坡不及见安定必是伪书○曾彦和【名旼】熙丰后人解禹贡林少颖吴才老甚取之○林书尽有好处但自洛诰已后非他所解○问书解谁者最好莫是东坡书爲上否曰然又问但若失之简曰亦有只消如此解者又云说着处直是好他看得文势好又笔力过人明得分外精神○尚书句读王介甫蘓子瞻整顿得数处甚是见得古注全然错○胡氏辟得吴才老解经亦过当才老于考究上极有功夫只是义理上自是看得有不子细○因论书解必太曰旧闻一士人说注疏外当看蘓氏陈氏解曰介甫解亦不可不看书中不可晓处先儒既如此解且只得从他说但一段训诂如此说得通至别一段如此训诂便说不通不知如何○荆公不解洛诰但云其间煞有不可强通处今姑择其可晓者释之今人多说荆公穿凿他却有如此处若后来人解书又却须要解尽○李经叔异伯纪【名纲】丞相弟解书甚好亦善考证○吕伯恭解书自洛诰始某问之曰有解不去否曰也无及数日后谓某曰书也是有难说处今只是强解将去尔要之伯恭却是伤于巧○向在鵞湖见伯恭欲解书云且自后面解起今解至洛诰有印本是也其文甚閙热某尝问伯恭书有难通处否伯恭初云亦无甚难通处数日问却云果是有难通处○后数年再会于衢伯恭始谓予曰书之文诚有不可解者甚悔前日之不能阙所疑也伯恭所以告予者虽其徒或未必知读者知求伯恭晚所欲阙者而阙之庶几得其所以书矣○元祐说命无逸讲义及晁以道葛子平程泰之吴仁杰数书可便参订序次当以注疏爲先疏节其要者以后只以时世爲先后西山间有明经防处固当附本文之下其统论即附篇末记得其数条理会防句及正多方多士两篇可并考之○史丞相【名浩】书亦有好处如命公后众说皆云命伯禽爲周公之后史云成王既归命周公在后看公定予往已一言便见得是周公且在后之意○薛士龙【名季宣】书解其学问多于地名上有功夫
陈氏振孙曰陆佃农师撰二典义通考一卷佃爲王氏学长于考订○叶少蕴【名梦得】博极羣书强记絶人书与春秋之学视诸儒爲最精○郑樵渔仲撰通考七卷其目曰纠缪四阙疑一复古二樵以遗逸召用博闻洽见然近迂僻
方氏岳曰滕溪斋先生【名璘】与其弟合肥令君【名珙】同登晦翁之门学者谓之新安两滕和叔【名铅】渐涵于二父之渊源披剥于百家之林薮着尚书大意
黄氏震曰经解惟书最多至蔡九峰参合诸儒要说尝经朱文公订正其释文义既视汉唐爲精其指趣又视诸家爲的
董氏鼎曰安国之传不无可疑而颖达之疏惟详制度至宋诸儒数十家而后其说渐备又得文公朱子有以折其衷而悉合于古虽集传之功未竟而委之门人九峰蔡氏既尝亲订定之则犹其自着也
陈氏栎曰余编书传宗朱蔡采诸家附已见大略与深山董氏相类第不尽载蔡传于前尔
戴氏表元曰双溪王先王【名炎】着尚书小传训诂家所未及于时文公假令尚在当有莫逆于言辞文字之间者
黄氏溍曰许白云先生【名谦】书说时有与蔡氏不能尽合者要归于是而已
李氏祁曰九峰蔡氏亲受朱子指画作爲集解其防辞隐义诸家或所未蔡氏亦止据其所长而采之使当时复有他说则亦必在所不遗矣
归氏有光曰王荆公曾文定公皆有洪范传其论精美逺出二刘【敞攽】二孔【武仲平仲】之上
李氏维桢曰金坛王中丞【名樵】日记裒录百家训诂于经防多所明
都氏穆曰朱子于经传多有训释惟尚书则否盖以其多错简脱文非古文之全也蔡氏书传序云二典三谟先生盖尝是正则其他固未之及世所传有朱子书说盖当时门人取语録文集中语以成之非朱子意也【以上论诸家书解得失】
钦定书经传说汇纂卷首下

[book_title]钦定书经传说汇纂卷一
虞书
集传虞舜氏因以为有天下之号也书凡五篇【陆氏徳明曰虞书凡十六篇十一篇亡】尧典虽纪唐尧之事然本虞史所作故曰虞书其舜典以下夏史所作当曰夏书春秋传亦多引为夏书此云虞书或以为孔子所定也
集说【孔氏颖逹曰庄八年左传云夏书曰臯陶迈种徳僖二十四年左传引夏书曰地平天成二十七年引夏书赋纳以言襄二十六年引夏书曰与其杀不辜寕失不经皆在大禹谟臯陶谟当云虞书而云夏书者以事闗禹故引为夏书若洪范以为周书以箕子至周商人所陈而传引之即曰商书也○夏氏僎曰二典禹谟俱谓之虞书者盖三圣授受实守一道谓之唐书则可以该舜不可以该禹谓之夏书则可以该舜不可以该尧惟曰虞书则见舜上承于尧下授于禹○薛氏季宣曰虞书详于舜而畧于尧追记可知○黄氏镇成曰尧典虽言尧事而自畴咨以下实为禅舜张本三谟防萹亦舜时事所以均谓之虞书也○王氏樵曰舜史记尧事禹史记舜事不应皆曰稽古以理考之纪载出于虞史而绪成于夏啓以后史臣之手稽古等语夏史所加也春秋传多引为复书】
【据所成也孔子定为虞书原所作也】
尧典
集传尧唐帝名【孔氏颖逹曰号之曰尧者释名以为其尊髙尧尧然物莫之先故谓之尧也○胡氏安国曰占者不以名为讳尧典称有鳏在下曰虞舜则尧舜者固二帝之名也○朱子曰看来尧舜只是名】说文曰典从册在丌上尊阁之也此篇以简册载尧之事故名曰尧典后世以其所载之事可为常法故又训为常也今文古文皆有【董氏鼎曰篇题下毎书古今文有无者孔壁伏生二书之分耳非以字画言辞论也】
集说【孔氏安国曰言尧可为百代常行之道○孔氏颖逹曰舜登庸由尧故追尧作典○经之与典俱训为常名典不名经者以经是总名包殷周以上皆可为后代常法故以经为名典者经中之别特指尧舜之徳于常行之内道最为优故名典不名经也○程子曰上古世淳人朴顺事而为治耳至尧始为治道因事制法着见功迹而可为典常也不惟随时亦其忧患后世而有作也故作史者以典名其书○吕氏祖谦曰二典与他书不同如易之有乾坤】
曰若稽古帝尧曰放勳钦明文思安安允恭克让光被四表格于上下
集传曰粤越通古文作粤曰若者发语辞周书越若来三月亦此例也稽考也史臣将叙尧事故先言考古之帝尧者其徳如下文所云也【朱子曰曰若稽古帝尧是作书者叙起】曰者犹言其说如此也放至也犹孟子言放乎四海是也勳功也言尧之功大而无所不至也【苏氏轼曰自孟子太史公咸以放勳重华文命为尧舜禹之名然有不可者以类求之则臯陶为名允廸乎】钦恭敬也明通明也敬体而明用也文文章也思意思也文着见而思深逺也【吕氏祖谦曰散而在外则为文钦明之发见也蕴而在内则为思钦明之潜蓄也文思表里之谓】安安无所勉强也言其徳性之美皆出于自然而非勉强所谓性之者也【黄氏度曰安安从容中道盛徳之形容也】允信克能也常人徳非性有物欲害之故有强为恭而不实欲为让而不能者惟尧性之是以信恭而能让也光显被及表外格至上天下地也言其徳之盛如此故其所及之逺如此也【吕氏大临曰格极其所至也徳之盛者上下与天地同流而无闲也】盖放勳者总言尧之徳业也钦明文思安安本其徳性而言也允恭克让以其行实而言也至于被四表格上下则放勳之所极也孔子曰惟天为大惟尧则之故书叙帝王之徳莫盛于尧而其赞尧之徳莫备于此且又首以钦之一字为言此书中开卷第一义也读者深味而有得焉则一经之全体不外是矣其可忽哉
集说【孔氏颖逹曰史述帝尧心意恒敬智慧甚明发举则有文谋思虑则能通敏在于已身有此四徳又能信实恭勤善能谦让恭则人不敢侮让则人莫与争由此为下所服名誉着闲圣徳美名充满被溢于四方之外又至于上天下地言其日月所照霜露所坠莫不闻其声名被其恩泽也○林氏之竒曰史记曰尧有大功于是推言其所以为大功者钦眀文思安安允恭克让光被四表格于上下此其所以为大功也○朱子曰尧是初头出治第一个圣人尧典是第一篇典籍説尧之徳都未下别字钦是第一个字圣贤千言万语大事小事莫不本于敬收拾得自家精神在此方看得道理尽看道理不尽只是不専一○敬是彻上彻下工夫做到圣人田地也只放下这个敬不得如尧舜也只终始是一个敬如説钦眀文思颂尧之徳四个字独将这个敬为首如说恭已正南面而已如説笃恭而天下平皆是○钦是个本领能敬便能眀惟眀故文理详察粲然可观而其间意思自是深逺○安安只是重叠字若小心翼翼成性存存言尧之钦明文思皆本于自然不勉强也○真氏徳秀曰尧之徳以钦为首而其行以恭为先学者之学圣人此其凖的也○金氏履祥曰经纬天地曰文谓其弥纶天地之道焕乎其有文章思言其运量周密所谓其智如神也安安盖盛徳从容之极恭让谓之允克则其至诚之发贞实气象又自不同光被四表言其发越覆冐之盛格于上下言其充塞感通之极也朱子常言圣人之心精明纯粹而已则钦明二字已足以尽圣人之徳而又曰文思兼语其用也文者明之用思者钦之用钦明即惟精惟一文思即允执厥中也○王氏充耘曰或谓书以道政事故尧典篇首先言功而后言徳及观吾夫子曰巍巍乎唯天为大唯尧则之本言尧之徳巍巍乎其有成功则言尧之功其先徳后功虽与先功后徳不同然于功徳二者皆以巍巍乎三字称之无异辞廼知夫子所言史臣所记辞异防同初非有意以功徳为先后而表是书为政事之编也○吕氏柟曰钦眀文思允恭克譲犹称舜者曰濬哲文明温恭允塞称仲尼曰温良恭俭譲也是故钦徳之聚也明徳之通也文徳之理也思徳之深也安安徳之定也允徳之积也恭徳之显也克徳之才也让徳之固也以钦为先者徳之始以让为后者徳之终也○董氏其昌曰尧徳只是一个钦为主钦之昭晰处为眀钦之经纬处为文钦之谋虑处为思而钦之形现出来是为恭为让才有此徳便有此光华这光被及四表以至于上下也】
克明俊徳以亲九族九族既睦平章百姓百姓昭明协和万邦黎民于变时雍
集传明明之也俊大也【朱子曰克明俊徳是明明徳之意与文王克明徳同】尧之大徳上文所称是也九族髙祖至孙之亲【礼记亲亲以三为五以五为九郑康成注已上亲父下亲子三也以父亲祖以子亲孙五也以祖亲髙祖以孙亲孙九也】举近以该逺五服异姓之亲亦在其中也【孔氏颖逹曰夏侯欧阳等以为九族者父族四母族三妻族二皆据异姓有服○朱子曰九族以三族言者较大然亦不必如此泥但其所亲者皆是】睦亲而和也【王氏安石曰睦者交相亲也】平均章眀也【金氏履祥曰平均齐无偏章品节有文】百姓畿内民庶也昭明皆能自明其徳也万邦天下诸侯之国也黎黒也民首皆黒故曰黎民于叹美辞变变恶为善也【陈氏大猷曰于如诗于穆之于盖神化之妙难以形容与直言变者气象不侔矣】时是雍和也此言尧推其徳自身而家而国而天下所谓放勳者也集说【孔氏安国曰言天下众民皆变化从上是以风俗大和○程子曰前言尧之徳此言尧之治其事有次序○林氏之竒曰尧之徳其见于充实辉光者如天地之覆载日月之照临极其至矣此又言其举而措之天下事业者也○唐氏圣任曰睦者亲之应昭明者平章之应时雍者协和之应也○朱子语类问尧典自钦明文思以下皆说尧之徳则所谓克眀俊徳者古注作能眀俊徳之人似有理曰且看文势不见有用人意○平章百姓只是近处百姓黎民则合天下之民言之矣典谟中百姓只是说民如防咈百姓之类若国语说百姓则多是指百官族姓○此家齐而后国治之意百姓昭明乃三纲五常皆分晓不鹘突也○九族既睦是尧一家之明徳百姓昭眀是尧一国之明徳黎民于变时雍是尧天下之明徳○真氏徳秀曰钦明文思者众徳之目俊徳即其总名也明俊徳者脩身之事其下即齐家治国平天下之事也百姓昭明谓新民而民亦有以明其徳也尧典其大学之宗祖欤○陈氏栎曰以脩齐治平论此章始于司马公稽古录朱子从之真氏又揭此章冠大学衍义一书且以为火学之宗祖至论也○王氏充耘曰此尽已之性能尽人之性者也○王氏樵曰上备举尧之众徳而首以钦之一言此总挈尧之盛徳而蔽以眀之一言圣人之心小心翼翼昭事上帝是以清眀在躬志气如神而其功及于家国天下程子所谓唯上下一于恭敬则天地自位万物自育气无不和而四灵毕至此体信逹顺之道○圣人之徳固无积累之渐然其功化之及物则未尝不自近以及逺】
附录【孔氏颖逹曰百官谓之百姓者隠八年左传云天子建徳因生以赐姓谓建立有徳以为公卿因其所生之地而赐之以为其姓令其收敛族亲自为宗主明王者任贤不任亲故以百姓言之○苏氏轼曰百姓凡国之大族民之望也方是时上世帝皇之子孙其得姓者盖百余族而已故曰百姓○林氏之竒曰敦宗睦族之道必徧内外之亲晏子曰使吾父之党无不乘车吾母之党无不足衣食妻之党无有冻馁者敦九族之道固自此始时雍者程氏曰化成俗美而时雍和程氏之说善】
乃命羲和钦若昊天厯象日月星辰敬授人时
集传乃者继事之辞羲氏和氏主厯象授时之官【孔氏安国曰重黎之后羲氏和氏世掌天地四时之官○朱子曰羲和即是那四子或云有羲伯和伯共六人未必是】若顺也昊广大之意厯所以纪数之书象所以观天之器如下篇玑衡之属是也【王氏安石曰厯者步其数象者占其象】曰阳精一日而绕地一周月隂精一月而与日一防星二十八宿众星为经金木水火土五星为纬皆是也【汉天文志经星常宿中外官凡百一十八名积数七百八十三星皆隂阳之精其本在地而上发于天者也○张子曰五纬五行之精气○朱子曰纬星是隂中之阳经星是阳中之隂】辰以日月所会分周天之度为十二次也【陆氏徳明曰日月所防谓日月交会于十二次也○朱子曰辰天壤也毎一辰各有几度谓如日月宿于角几度即所宿处为辰也】人时谓耕获之候凡民事早晚之所关也其说详见下文集说【孔氏颖逹曰已上论尧圣性此说尧之任贤故云乃命非时雍之后方始命之○楚语云颛顼命南正重司天以属神火正黎司地以属民尧育重黎之后使复典之以至夏商据此则自尧及商无他姓也吕刑称乃命重黎传云重即义黎即和也义和虽别为氏族而出自重黎故吕刑以重黎言之○昊天者浑元之气昊然广大也四方中星者二十八宿布在四方随天转运更互在南方毎月各有中者月令毎月昏旦推举一星之中若使毎日视之即诸宿毎日昏旦莫不当中中则人皆见之故以中星表宿天子南面而视四方星之中知人缓急故曰敬授人时辰日月所会者举其人目所见以星言之论其日月所会以辰言之其实一也命义和令以算术推歩累歴其所行法象其所在具有分数节候叅差不等敬记此天时以为厯而授人也○王氏安石曰古圣人重厯数至周官益轻盖创端造始推测天度非上哲有所不能及成法已具有司守之亦可步占所以始重终轻其势然也○程子曰事之最大最先在推测天道治厯明时万事莫不本于此脩齐治平治之道也顺时治厯创制立度治之法也圣人治天下惟此两端而已○厯象之法大抵主于日日一事正则其他皆可推○林氏之竒曰改正朔始于周古惟用夏正人时但言民时也○朱子曰义和主厯象授时而已非是各行其方之事○厯是古时一件大事故少皥以鸟名官首曰鳯鸟氏厯正也嵗月日时既定则百工之事可考其成无厯则无以知三辰之所在无玑衡则无以见三辰之所在○如何见得天有三百六十五度只是天得过处为度天之过处便是日之退处日月会为辰○天道左旋日月星竝左旋星不是贴天天是隂阳之气在上面下人看见星随天去耳○问经星左旋纬星与日月右旋是否曰今诸家是如此说横渠说天左旋日月亦左旋看来横渠之说极是只恐人不晓所以诗传只载旧说或曰此亦易见如以一大轮在外一小轮载日月在内大轮转急小轮转慢虽都是左转只有急有慢便觉日月似右转了曰然但如此则厯家逆字皆着改做顺字退字皆着改做进字○厯家言天左旋日月星辰右行非也其实天左旋日月星辰皆左旋但天之行疾于日天一日一周更搀过一度日一日一周恰无赢缩以月受日光为可见月之望正是日在地中月在天中所以日光到月四畔更无亏欠惟中心有黡翳处是地有影蔽者尔及日月各在东西则日光到月者止及其半故为上下逐夜増减皆以此推地在天中不为甚犬只将日月行度折筭可知天包乎地其气极试登极髙处验之可见形气相催束而成体但中闲气稍寛所以容得许多品物若一例如此气则人与物皆消磨矣谓日月只是气到寅上则寅上自光气到夘上则卯上自光者亦未必然既曰日月则自是各有一物方始各有一名星光亦受于日但其体微尔○吕氏祖谦曰作厯之前钦若昊天是先天而天弗违作厯之后敬授人时是后天而奉天时皆以钦敬为主○真氏徳秀曰敬之见于经始此○黄氏镇成曰天体苍苍无以测其旋运古之圣人乃举二十八舍推昼夜之所移以分度限一嵗而周得三百六十五度四分度之一有竒因列舍之方析而为四象因日月之所会布而为十二次天体于是可推四时于是可正东方七宿曰角亢氐房心尾箕有苍龙之形北方七宿曰南斗牵牛须女虚危营室东壁有武之形西方七宿曰奎娄胃昴毕觜觽参有白虎之形南方七宿曰东井舆鬼栁星张翼轸有朱鸟之形谓之四象自南斗至须女曰星纪须女至危曰枵危至奎曰娵訾奎至胃曰降娄胃至毕曰大梁毕至东井曰实沈东井至栁曰鹑首栁至张曰鹑火张至轸曰鹑尾轸至氐曰夀星氐至尾曰大火尾至南斗曰析木谓之十二次故经于春曰星鸟者以见四方列舍之有四象之形也于夏曰星火者以见一嵗日月所防之有十二次也于秋曰星虚于冬曰星昴者以见象次皆列舍之所分也中星所指定正南之位分二十四气以察四仲所指之星缀日于天正虚一度则为冬至昴宿昏见于午斗杓指子为仲冬之中气随时逓转可以类知○二十八舎度最多者莫如东井三十三度通志三十四度其次莫如南斗二十六度通志二十五度度最少者莫如觜觽二度通志一度其次莫如舆鬼四度通志二度○陈氏栎曰四子先总命之继分命之末复总命之虽分方与时其实通掌正如春官正至冬官正虽分四时实通兼云○陈氏雅言曰圣人事天治民亦钦敬之心而已敬天之心严于厯象之际勤民之心严于授时之际圣人于事何徃不敬而况于事天治民之大者乎○潘氏士遴曰因星辰以定日月之防而日以推月月以推嵗嵗成而分至啓闭始得不爽其候天之元气无形可见只观斗纲所建之辰凡日月一岁十二会也二十八宿日月常经行其度金木水火土随时过宫但有迟速耳邵子云天无星处皆辰地无石处皆土是星与辰一也】
【案厯以纪日月星辰所歴象以着日月星辰之像厯象首及于日盖因日由黄道行有恒度虽有盈缩加减之差而差亦有恒度故厯象先测太阳而后及诸耀是日行为诸耀之本也次及于月月之晦朔望一生于日盖日与月各随天行又各有自行度分迟疾不一因而有朔望兼有交食错综损益而闰余生焉又次及于星星以二十八宿为经所以定诸耀之行度次舍所谓日躔躔于星也所谓月离离于星也星以五行为纬而推歩五纬亦以经星为准盖诸耀之行循于黄道而黄道非有光象可求必用经星之度分以纪之也又次及于辰邵子云天无星处皆辰盖辰者日月所会五纬所经分周天为十二辰所以纪日月五纬推行之次也后世又参以地圎之理地心地面之说而因地以测诸差法益加密焉是故厯象日月星辰为作厯之纲绸既定而后厯可成其曰钦若敬授实古圣敬天勤民之至意也】
分命羲仲宅嵎夷曰旸谷寅宾出日平秩东作日中星鸟以殷仲春厥民析鸟兽孳尾
集传此下四节言厯既成而分职以颁布且考验之恐其推步之或差也或曰上文所命盖羲伯和伯此乃分命其仲叔未详是否也宅居也嵎夷即禹贡嵎夷既畧者也【地理今释嵎夷今朝鲜地案孔安国传东表之地称嵎夷正义曰青州在东界外之畔为表故云东表之地禹贡锥指援据后汉书以嵎夷为朝鲜地盖朝鲜古属青州与今山东登州府隔海相对正合孔传东表之语薛季宣书古文训谓嵎夷海隅诸夷今登州于钦齐乗又指为宁海州皆非也】曰谷者取日出之义【孔氏安国曰旸明也日出于谷而天下明故称旸谷】羲仲所居官次之名盖官在国都而测候之所则在于嵎夷东表之地也寅敬也宾礼接之如宾客也亦帝喾厯日月而迎送之意【张氏守节曰言作厯望晦朔日月未至而迎之过而送之】出日方出之日盖以春分之旦朝方出之日而识其初出之景也平均秩序作起也东作春月嵗功方兴所当作起之事也【朱子曰平秩东作之类只是如今谷雨芒种之节候尔林少頴作万物作之作说即是此意】盖以厯之节气早晚均次其先后之宜以授有司也日中者春分之刻于夏永冬短为适中也昼夜皆五十刻举昼以见夜故曰日星鸟南方朱鸟七宿【孔氏颖逹曰总举七宿春分之昏未鸟七宿皆得见也】唐一行推以鹑火为春分昏之中星也【金氏履祥曰午上有鹑鸟星在星星之东首西尾东星为星鸟未为鹑首已为鹑尾是也】殷中也春分阳之中也析分散也先时冬寒民聚于隩至是则以民之散处而验其气之温也乳化曰孳交接曰尾以物之生育而验其气之和也
集说【孔氏颖逹曰尧于羲和之内乃分命其羲氏而字仲者○以春位在东因治于东方其实主四方春政○马融云古制刻漏昼夜百刻昼长六十刻夜短四十刻昼短四十刻夜长六十刻昼中五十刻夜亦五十刻融之此言据日出见为说天之昼夜以日出入为分人之昼夜以昏明为限日未出前二刻半为眀日入后二刻半为昏损夜五刻以禆于昼则昼多于夜复校五刻古今厯术与太史所候皆云夏至之昼六十五刻夜三十五刻冬至之昼四十五刻夜五十五刻春分秋分之昼五十五刻夜四十五刻此其不易之法也然今太史细候之法则校常法半刻也○苏氏轼曰羲和之任亦重矣尧都冀州而其所任之臣乃在四极万里之外理或不然当是致日景以定分至然后厯可起故使徃验于四极非常宅也○朱子曰宅嵎夷之类恐只是四方度其日景如唐时尚使人去四方观望○在地之位一定不易在天之象运转不停惟天之鸟星加于地之午位乃与地合得天运之正○中星或以象言或以次言或以星言者盖星适当昏中则以星言如星虚星昴是也星不当中而适当其次者则以次言如星火是也次不当中而适界于两次之间者则以象言如星鸟是也○陈氏大猷曰或问孔言中星与林氏异如何曰考论中星当以林说为是林曰鸟火虚昴皆是分至之昏见于南方直正午之中星而孔氏以谓七星毕见不以为中星故唐孔氏云仲春之月日在奎娄入于酉地则初昏之时井鬼在午栁星张在巳翼轸在辰仲夏之月日在东井而入于辛地则初昏之时角亢在午氐房在巳箕尾在辰仲秋之月日在角而入于酉地则初昏之时斗牛在午女虚危在巳室壁在辰仲冬之月日在斗入于申酉地则初昏之时奎娄在午胃昴在巳毕觜参在辰信如孔说则是鸟火虚昴当分至之昏皆见于已非正午也何以为四方中星哉王肃觉其非遂谓宅嵎夷宅南交宅西宅朔方孟月也日中日永宵中日短仲月也鸟火虚昴季月也此说并与天象偶合然分孟仲季非书之意盖二孔王肃皆不知厯家有嵗差之法以月令日在某宿而求之所以不合○郑氏伯熊曰二十八宿环列四方随天而西转四方虽有定星而星无定居各以时见于南方仲春星火在东星鸟在南星在西星虚在北至仲夏则鸟转而西火转而南虚转而东昴转而北至仲秋则火转而西虚转而南转而东鸟转而北至仲冬则虚转而西转而南鸟转而东火转而北来嵗仲春则鸟又转而南矣尧典考中星以正四时甚简而明○陈氏师凯曰春分之日初出之景于地则在卯方之中于日则在卯时之中盖春分巳前则冬至日出辰渐渐南来未及乎夘中也春分巳后渐渐北去至夏至而日出寅又过乎夘中也直至秋分则又自北而来至于夘中秋分巳后又自夘中南行而至于辰为冬至故春分秋分日皆出夘昼夜皆五十刻而气候亦得寒温之中也○朱鸟七宿一行撰开元大衍厯中星者所以正四时日行之所在昏中则夕见于地之正南方旦中则晨见于地之正南方月令记昏旦二中尧典止记昏中古者玉衡之器以玉为管横设之以二端对南北自南面北望之则北极正对管之北端自北面南望之则昏时某星正直管之南端在南上正午之地故谓之中星其北极一处则凝然不动常对管端其南上中星则逐时移动毎夜定挨过一度盖太阳所在星辉隠没本不知其行在甚度惟从中星推之中星挨至某宿第几度则黄道日轨亦退至西上日入防某宿第几度昼考诸日影夜考诸中星则七政之运皆可推而厯日不差矣鹑火午上栁星张三宿也自惊蛰至清明则此三宿逐次为中星当春分之夕则星宿为中星也然此只是就尧典论之后世如月令史汉晋隋唐宋诸书所载中星皆不同有二十四气中星又有五更中星盖后世厯法渐宻推步愈精不如古厯之简易也案朱子云宅嵎夷之类恐只是四方度其日景如唐时尚使人去四方观望此说极是至于测中星亦所以测日也恒星当午自人视之为天之中故曰中星盖因昼有日光而不见星故于初昏测之既得中星计至日入度分加入昏刻所行而太阳之真躔乃得确据昼测日影夜考中星此厯家之要务也又中星诸方各异随时不同故分测四方参互考验始无差忒然恒星随天左旋自东而西又有自行度分自西而东毎嵗所行今定为五十一杪即古之嵗差也其自行分秒虽微久则自着尧时春分日躔在昴而初昏中星为鹑鸟今之春分日躔在室而初昏中星则在东井自尧至今四千余年而相差若此是知厯不可以一时为准法不可以一隅而定惟使畴人専家眀习其理随时随地实测互证常加修改协于天行斯无弊之良法也】
申命羲叔宅南交平秩南讹敬致日永星火以正仲夏厥民因鸟兽希革
集传申重也南交南方交阯之地【黄氏度曰案汉初置交阯郡后置交州杜佑通典曰复禹旧号是则本名交后世増益之也地理今释南交今安南国林之竒尚书解云南交即交阯也史记五帝本纪曰黄帝之地北至于幽陵南至于交阯则交阯之对幽都其东尚矣】陈氏曰南交下当有曰明都三字讹化也谓夏月时物长盛所当变化之事也史记索隠作南为谓所当为之事也敬致周礼所谓冬夏致日盖以夏至之日中祠日而识其景如所谓日至之景尺有五寸谓之地中者也【周礼疏云周公欲求土中而营王城故有土圭测日影之法】永长也日永昼六十刻也星火东方苍龙七宿火谓大火【孔氏颖逹曰火苍龙之中星特举一星举中则七星可知仲夏初昏之时东方七宿皆得见也○金氏履祥曰心宿有三星中一星名曰大火】夏至昏之中星也正者夏至阳之极午为正阳位也因析而又析以气愈热而民愈散处也希革鸟兽毛希而革易也
集说【晋天文志云郑众说土圭之长尺有五寸以夏至之日立八尺之表其景与土圭等谓之地中今颍川阳城地也郑云凡日景于地千里而差一寸景尺有五寸者南戴日下万五千里也以此推之日当去其下地八万里矣日邪射阳城则天径之半也体圆如弹丸地处天之半而阳城为中则日春秋冬夏昏眀昼夜去阳城皆等无盈缩矣故知从日邪射阳城为天径之半也以句股法言之旁万五千里句也立极八万里股也从日邪射阳城也以句股求法入之得八万一千三百九十四里三十步五尺三寸六分天径之半而地上去天之数也倍之十六万二千七百八十八里六十一步四尺七寸二分天径之数也以周率乗之径率约之得五十一万三千六百八十七里六十八步一尺八寸二分周天之数也○孔氏颖逹曰又就所分羲氏之内重命其羲氏而字叔者○七宿房在其中但房心连体心统其名左传言火中火见诗称七月流火皆指房心为火故曰火苍龙之中星特举一星与鸟不类○方氏慤曰阳生于子而其气舒故昼刻多日浸长隂生于午而其气促故昼刻少日浸短以隂生于午则阳极于此故仲夏言日长至阳生于子则隂极于此故仲冬言日短至所谓冬至夏至者其名盖出于此然而以刻数之则如是尔以景量之夏至日极北而在东井其景尺有五寸冬至日极南而在牵牛其景丈有三尺以为长短之极则与此异矣盖刻之长短由日出之早晚景之长短由日行之南北故也○林氏之竒曰敬致者孔氏谓敬行其教以致其功则何独于南方言之周官冬夏致日左氏曰日官居卿以底日则敬致者致日之谓也○朱子曰伊川云测景以三万里为准若有穷然有至一邉已及一万五千里者而天地之位盖如初也此言盖误所谓升降一万五千里中者谓冬夏日行南陆北陆之间相去一万五千里耳非谓周天只三万里也○王氏天与曰案月令疏云二十八宿随天而行毎日虽周天一匝早晚不同此朱子之所引也以此推之自仲春至仲夏满九十一日有竒而星宿随天所过之度亦樍至九十一度有竒故夏至初昏星鸟向西而星火正见南方下文星虚星亦然此四时中星所以不同也○申氏时行曰敬致与寅賔寅饯不同盖夏至之日既行于北陆而不同于春秋之晷测候之所又在于南方而不同于出入之处故于夏至之午立土圭之法伺日行之中天而察其晷影之长短此所谓敬致也○潘氏士遴曰夏至午时立八尺表表下横置尺五之土圭伺日行至中天去极六十七度强夏至之午景与土圭相齐恰长一尺五寸便是地中】
【案尧时夏至日躔在星而初昏中星为大火今夏至日躔于觜而初昏中星则亢宿中之大角偏东数分余也】
分命和仲宅西曰昧谷寅饯纳日平秩西成宵中星虚以殷仲秋厥民夷鸟兽毛毨
集传西谓西极之地也【地理今释西朔方案史记五帝纪注徐广曰西者今天水之西县汉属陇西郡非也西县秦置在今陕西巩昌府秦州界非以和仲宅西而名西之不可为西县犹朔方之不可为朔方郡皆不当専指一处黄度尚书说云禹贡西被流沙自流沙以西皆夷界山川不纪于职方故称西以见境域之不至此也朔则北限沙漠荒茫攸逺山川不可见故称朔方以为大界或曰山海经北荒有幽都山乐史寰宇记幽州有幽都山皆为附防此说良是】曰昧谷者以日所入而名也【孔氏安国曰昧也日入于谷而天下冥故曰昧谷】饯礼送行者之名纳日方纳之日也【申氏时行曰纳日在酉时酉位】盖以秋分之莫夕方纳之日而识其景也西成秋月物成之时所当成就之事也宵夜也宵中者秋分夜之刻于夏冬为适中也昼夜亦各五十刻举夜以见日故曰宵【孔氏颖逹曰宵阳气消也】星虚北方武七宿之虚星秋分昏之中星也【孔氏颖逹曰虚武之中星七星秋分之日昏时竝见】亦曰殷者秋分隂之中也夷平也暑退而人气平也毛毨鸟兽毛落更生润泽鲜好也
集说【孔氏頴逹曰又分命和氏而字仲者○谷者日所行之道故谓日入之处为昧谷非实有谷而日入也○三时皆言日惟秋言夜明日中宵亦中宵中日亦中春之与秋日夜皆防春言出日即以日言之秋言纳日即以夜言之○孙氏觉曰仲春阳中故举日仲秋隂中故举宵○王氏肯堂曰出日纳日之日日月之日也日中永短之日日夜之日也○潘氏士遴曰四方之职皆互文见宅西则嵎夷为东可知朔言方则三方可知北曰幽都则南明都可知言南交则朔方为北可知举春日中则宵中可知秋宵中则日中可知日永短则宵永短可知春中星全举七宿之鸟则夏秋冬之为龙虎武可知夏独举大火一辰则春鹑火秋枵冬大梁可知秋冬独言一宿则春星宿夏房宿可知】
【案尧时秋分日躔在房而初昏中星为虚今秋分日躔于翼而初昏中星则斗宿第四星偏东数分余也】
申命和叔宅朔方曰幽都平在朔易日短星昴以正仲冬厥民隩鸟兽氄毛
集传朔方北荒之地谓之朔者朔之为言苏也万物至此死而复苏【李氏巡曰万物尽于北方苏而复生故北称朔】犹月之晦而有朔也日行至是则沦于地中万象幽暗故曰幽都【朱氏祖义曰即幽州也史记黄帝之地北至幽陵】在察也朔易冬月岁事已毕除旧更新所当改易之事也【朱子曰朔易亦是时候嵗一改易于此有终而复始之意】日短昼四十刻也星昴西方白虎七宿之宿冬至昏之中星也【孔氏颖逹曰西方七宿昴为中故昴为白虎之中星】亦曰正者冬至隂之极子为正隂之位也隩室之内也【孙氏炎曰室中隠隩之处也】气寒而民聚于内也氄毛鸟兽生耎毳细毛以自温也盖既命羲和造厯制器而又分方与时使各验其实以审夫推步之差圣人之敬天勤民其谨如是是以术不违天而政不失时也又案此冬至日在虚昏中昴今冬至日在斗昏中壁中星不同者盖天有三百六十五度四分度之一岁有三百六十五日四分日之一天度四分之一而有余嵗日四分之一而不足故天度常平运而舒日道常内转而缩天渐差而西岁渐差而东此嵗差之由唐一行所谓岁差者是也古厯简易未立差法但随时占候脩改以与天合至东晋虞喜始以天为天以嵗为嵗乃立差以追其变约以五十年退一度【朱子曰中星自尧时至今已差五十度】何承天以为太过乃倍其年而又反不及至隋刘焯取二家中数七十五年为近之然亦未为精密也因附着于此
集说【孔氏颖逹曰又重命和氏而字叔者○王氏安石曰北方以位言之则日月星辰之象皆伏而不见以时言之则草木归根昆虫闭蛰皆有隠伏之意故谓之幽都○程子曰落下闳作厯言数百年当差一日其差理必然何承天以其差遂立嵗差法以所差分数摊在所厯之年看一嵗差着几分其差后亦不定独邵尧夫立差法冠絶古今却于日月交感之际以隂阳亏盈求之遂不差大抵隂常亏阳常盈故只于这里差了厯上若是通理所通为多○林氏之竒曰鸟兽孳尾希革毛毨氄毛盖万物之微感天地至和之气而动作应时故作厯者观此以候天时之早晚如礼记月令云鱼上冰獭祭鱼仓庚鸣鸿雁来之类是尧典之遗法也○朱子曰今之造厯者无定法只是赶趁天之行度以求合或过则损不及则益所以多差因言古之钟律细算寸分毫厘丝忽皆是定法如合符契皆自然而然莫知所起古之圣人其思之如是之巧然皆非私意撰为之也意古之厯书亦必有一定之法而今亡矣三代而下造厯者纷纷莫有定议愈精愈密而愈多差由不得古人一定之法也季通常言天之运无常日月星辰积气皆动物也其行度疾徐或过不及自是不齐使我之法能运乎天而不为天之所运则其疏密迟速或过不及之间不出乎我此虚寛之大数纵有差忒皆可推而不失矣何者以我法之有定而律彼之无定自无差也季通言非是天运无定乃其行度如此其行之差处亦是常度但后之造厯者为数窄狭而不足以包之耳○尧时昏卫星中于午月令差于未汉晋以来又差今比尧时似差四分之一古时冬至日在牵牛今却在斗○太史公厯书说是太初然却是颛顼四分厯刘歆三统厯唐一行大衍厯最详备五代王朴司天考亦简严然一行王朴之厯皆止用之二三年即差王朴厯是七百二十加去季通亦用却依康莭三百六十数○吕氏祖谦曰既成今歳之终又虑来岁之始故谓之朔易始而终终而始此天地生生不穷之道而圣人体之以赞化育艮始终万物之意也○陈氏埴曰谓之中星者当南方之正直午位之中者也然星随天西转无刻不有中星但其法以初昏为候故尧典之所指即谓昏中也其以星鸟言者是以四象言也其以星火言者是以二十八宿言也要皆不出于二十八宿四分之则为四象十二分则为十二辰耳然尧典但提其大纲若厯家则转加密矣故月令析为十二三统折为二十四气且兼旦中而言则愈析愈宻固不厌析也盖周天三百六十五度四分度之一四分其度而得一谓零散数也其一昼夜左旋一周天而乂竒一度置周不数而独数其竒故谓星日行一度若甲日某星初度中即乙日某星二度中日有三百六十六即中星亦有三百六十六必星官以玉衡窥之毫厘不差斯可以定莭气而成四时若三统分二十四气在厯家且尔况月令尧典乎古今厯法不同大抵较踈宻耳○陈氏大猷曰案厯家自北齐向子信始首知嵗差之法以古厯指之凡八十余年差一度月令日在某宿比之尧时则已差矣以日会月在某宿未知中星宜具不合矣故唐一行云日在虚一则星火星昴皆以仲月昏中而沈存中亦云尧典日短星昴今乃日短星束壁以是知嵗差之法乃厯家之所通知特先儒未之思耳○陈氏栎曰订传谓今冬至日在十昏壁中所谓今者文公之时也证之今日又不同矣近嵗方氏囬当至元十八年辛巳作孙君山经序有曰今冬至日在箕九度昏室中由此观之乌可不用嵗差法随时追其变而治厯以与天合哉既当随时修改以与天合则执经胶泥以求与占合决所不可也○金氏燧曰岁有差数先贤故立嵗差之法以步之差法当以七十三年者为稍的尧时冬至日在虚七度昏中至月令时该一千九百余年月令冬至日在斗二十二度昏奎中至本朝初该一千七百余年冬至日在斗初度昏壁中今延祐又经四十余年而冬至日在箕八度矣昏亦壁中以此验之诚有不同○潘氏士遴曰凡测星治地令平规而圜之径二十歩一尺七寸四分寸之二六尺为歩周三百六十五寸二十五分一尺为一度以象周天之数立一表于地圭之中命曰中表不动从表之北向南而星星置一表于正南之经头命曰游仪之表毎日逐星西过以尺量其下去所表之数毎一尺为一度候星以牵牛为始望星在正南之昏时为法从此以后日西过经八日昏时女星来中故牛为八度复候女星至十二日后虚星来中故为十二度复候虚星至十日后危星来故虚为十度】
【案尧时冬至日躔于虚而初昏中星为昴今冬至日躔于箕而初昏中星则室宿中之云雨星偏东数分余也】
帝曰咨汝羲暨和朞三百有六旬有六日以闰月定四时成岁允厘百工庻绩咸熙
集传咨嗟也嗟叹而告之也暨及也朞犹周也【孔氏安国曰匝四时曰朞○郑氏康成曰中数曰嵗朔数曰年中朔大小不齐正之以闰若今作厯日○陆氏徳明曰十日为旬○苏氏轼曰有六旬有六日有读为又占又有通】允信厘治工官庶众绩功咸皆熙广也天体至圎周围三百六十五度四分度之一【范氏蔚宗曰在天成度在厯成日○胡氏方平曰四分度之一者天行毎一度计九百四十分分为四分则计四个二百三十五分也】绕地左旋常一日一周而过一度日丽天而少迟故日行一日亦绕地一周而在天为不及一度积三百六十五日九百四十分日之二百三十五【陈氏师凯曰九百四十分者厯家额设一日细数也二百三十五者即四分日之一也○胡氏方平曰天一度有九百四十分嵗一日亦有九百四十分均以四分分之毎分计二百三十五分是天与日所行之余分也】而与天防是一岁日行之数也月丽天而尤迟一日常不及天十三度十九分度之七【胡氏方平曰十九分度之七者以九百四十分分为十九分毎分计四十九分四厘七毫三丝六忽八秒十九分内中取七分总为三百四十六分三厘一毫五丝七忽六秒此月行一日不及天与日常度之余分也】积二十九日九百四十分日之四百九十九而与日会【朱子曰天无体只二十八宿便是体且如日月皆从角起天亦从角起日则一日一周依旧只在角上天则一周了又过角些子日月累上去则一年便与日防】十二防得全日三百四十八【陈氏师凯曰十二个二十九日也】余分之积又五千九百八十八【陈氏师凯曰十二个四百九十九分也】如日法九百四十而一得六【陈氏师凯曰以九百四十为一日之法而除五千九百八十八得六个九百四十为六日也】不尽三百四十八【黄氏瑞莭曰将余分五千九百八十八除之六日外余三百四十八分也】通计得日三百五十四【陈氏师凯曰有全日三百四十八并余分之积得六日也】九百四十分日之三百四十八【陈氏师凯曰即上除不尽之数计四时令三十四分三分分之二也】是一嵗月行之数也嵗有十二月月有三十日三百六十者一嵗之常数也【陈氏师凯曰厯家设此为常额多于此者为盈少于此者为虚】故日与天会而多五日九百四十分日之二百三十五者为气盈【胡氏方平曰气则二十四气自今年冬至至来年冬至前一日计三百六十五日二百三十五分是于三百六十日外多五日二百三十五分者为气盈】月与日防而少五日九百四十分日之五百九十二者为朔虚【胡氏方平曰朔则十二月朔自今年十一月初一至来年十一月初一前一日计三百五十四日三百四十八分是于三百六十日内少五日五百九十二分者为朔虚】合气盈朔虚而闰生焉【金氏燧曰闰所以消其盈而息其虚也】故一嵗闰率则十日九百四十分日之八百二十七【黄氏瑞莭曰将日行所多五日又二百三十五分合月行所少五日又五百九十二分通得十日又八百二十七分一嵗之闰率也】三嵗一闰则三十二日九百四十分日之六百单一五岁再闰则五十四日九百四十分日之三百七十五【胡氏方平曰三嵗一闰积气朔之数三个十日八百二十七分计三十二日六百单一分五嵗再闰积五个十日八百二十七分计五十四日三百七十五分但五嵗内无再闰而易系乃有五嵗再闰之文者盖以气盈六日朔虚六日而再闰在五嵗内者举成数也在六嵗内者举本数也】十有九岁七闰则气朔分齐是为一章也【黄氏瑞节曰十九嵗七闰合十九岁日行所多月行所少通得整日一百九十毎嵗余分八百二十七以十九乗之得一万五千七百一十三以日法九百四十分而一除之得十六日犹余六百七十三分并一百九十日通二百单六日又六百七十三分也今为七闰月毎月二十九日通二百单三日毎月余分四百九十九分以七乗之得三千四百九十三以日法九百四十分而一除之得三日犹余六百七十三分并二百单三日通二百单六日又六百七十三分也所谓气朔分齐者十九年合气盈朔虚得二百单六日不尽六百七十三分七闰月亦二百单六日不尽六百七十三分气之分与朔之分至十九年而皆齐此所谓气朔分齐而为一章也】故三年而不置闰则春之一月入于夏而时渐不定矣子之一月入于丑而岁渐不成矣积之之久至于三失闰则春皆入夏而时全不定矣十二失闰子皆入丑岁全不成矣其名实乖戾寒暑反易农桑庶务皆失其时故必以此余日置闰月于其间然后四时不差而嵗功得成以此信治百官而众功皆广也
集说【孔氏安国曰一嵗三百六十六日除小月六为六日是为一嵗有余十二日未盈三嵗是得一月则置闰焉以定四时之气节成一嵗之厯象○王氏肃曰斗之所建是为中气日月所在斗指两辰之间无中气故以为闰也○孔氏颖逹曰日日行一度则一朞三百六十五日四分日之一今言三百六十六日者王肃云四分日之一又入六日之内举全数以言之也○无闰时不定嵗不成故须置闰以定四时左传云履端于始序则不愆举正于中民则不惑归余于终事则不悖是也○黄氏度曰秦颛顼厯置闰在嵗后尧厯考中星定分至随月置闰故四时不差遂为后世法○朱子曰天道与日月五星皆是左旋天道日一周天而常过一度日一日一周天起度端终度端故比天道常不及一度月行不及天十三度十九分度之七今人却云月行速日行迟此错说也但厯家以右旋为说取
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:39:26-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>