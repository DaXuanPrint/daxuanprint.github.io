<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="汉司空掾任城樊何休序,春秋公羊经传解诂隐公第一,春秋公羊经传解诂桓公第二,春秋公羊经传解诂庄公第三,春秋公羊经传解诂闵公第四,春秋公羊经传解诂僖公第五,春秋公羊经传解诂文公第六,春秋公羊经传解诂宣公第七,春秋公羊经传解诂成公第八,春秋公羊经传解诂襄公第九,春秋公羊经传解诂昭公第十,春秋公羊经传解诂定公第十一,春秋公羊经传解诂哀公第十二,春秋公羊经传解诂全文在线阅读,春秋公羊经传解诂全文在线下载,大玄古籍书库">
<meta name="description" content="东汉何休撰。《隋书·经籍志》作11卷,《旧唐书·经籍志》、《新唐书·艺文志》皆作13卷,《宋史·艺文志》作12卷。今通行本28卷,有《重刊宋本十三经注疏》中华书局排印本、《四库全书》、《四部备要》本等。另有11卷和12卷本,分别收入《四部丛刊》、《十三经古注》等。闭门著述17年始成,文字简明,力正“讲诵师言至于百万,犹有不解”之弊。是较好的《公羊传》注本。以弘扬《春秋·公羊传》“微言大义”为主要内容。根据《春秋》作者孔子的所传闻、所闻、所见之不同,提出“据乱世”、“升平世”、“太平世”之三世说,认为从据乱">
<title>春秋公羊经传解诂_何休_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">春秋公羊经传解诂</span> <br/>
          作者： <span class="inputVal" id="bkauthor">何休</span> <br/>
          朝代： <span class="inputVal" id="bkdate">汉代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]177465</span> <br/>
          说明： <span class="inputVal" id="bkdec">东汉何休撰。《隋书·经籍志》作11卷,《旧唐书·经籍志》、《新唐书·艺文志》皆作13卷,《宋史·艺文志》作12卷。今通行本28卷,有《重刊宋本十三经注疏》中华书局排印本、《四库全书》、《四部备要》本等。另有11卷和12卷本,分别收入《四部丛刊》、《十三经古注》等。闭门著述17年始成,文字简明,力正“讲诵师言至于百万,犹有不解”之弊。是较好的《公羊传》注本。以弘扬《春秋·公羊传》“微言大义”为主要内容。根据《春秋》作者孔子的所传闻、所闻、所见之不同,提出“据乱世”、“升平世”、“太平世”之三世说,认为从据乱到小治和大治是历史演化的趋势,以论证“汉当继大乱之后”。注文严分今古文经学家法,不引古文《周礼》文字。时杂《春秋纬演孔图》等纬书释解传文,神化《春秋》,声称鲁国端门之血书,其血化为赤鸟,其书化为《白书》(即《春秋》),是天命孔子传子夏授予汉代的“拨乱之法”。清皮钖瑞批评说:“赤鸟端门,事近荒唐,词亦鄙俚,《公羊传》并无明说,何休不应戴入《解诂》。”(《经学历史》四《经学极盛时代》)</span> <br/>
          封面： <span class="inputVal" id="bkimg">Z_4954.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]春秋公羊经传解诂
[book_author]何休
[book_date]汉代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]177465
[book_dec]东汉何休撰。《隋书·经籍志》作11卷,《旧唐书·经籍志》、《新唐书·艺文志》皆作13卷,《宋史·艺文志》作12卷。今通行本28卷,有《重刊宋本十三经注疏》中华书局排印本、《四库全书》、《四部备要》本等。另有11卷和12卷本,分别收入《四部丛刊》、《十三经古注》等。闭门著述17年始成,文字简明,力正“讲诵师言至于百万,犹有不解”之弊。是较好的《公羊传》注本。以弘扬《春秋·公羊传》“微言大义”为主要内容。根据《春秋》作者孔子的所传闻、所闻、所见之不同,提出“据乱世”、“升平世”、“太平世”之三世说,认为从据乱到小治和大治是历史演化的趋势,以论证“汉当继大乱之后”。注文严分今古文经学家法,不引古文《周礼》文字。时杂《春秋纬演孔图》等纬书释解传文,神化《春秋》,声称鲁国端门之血书,其血化为赤鸟,其书化为《白书》(即《春秋》),是天命孔子传子夏授予汉代的“拨乱之法”。清皮钖瑞批评说:“赤鸟端门,事近荒唐,词亦鄙俚,《公羊传》并无明说,何休不应戴入《解诂》。”(《经学历史》四《经学极盛时代》)
[book_img]Z_4954.jpg


[book_title]汉司空掾任城樊何休序
○陆氏音义曰掾弋绢反
昔者孔子有云：吾志在春秋，行在孝经。此二学者，圣人之极致，治世之要务也。○治，直吏反。传春秋者非一本据乱而作，其中多非常异义可怪之论，〇论，卢困反，下持论同。说者疑惑，至有倍经任意，反传违戾者。其势虽问，不得不广。是以讲诵师言，至于百万，犹有不解，时加酿嘲辞，〇让嘲，陟交反。援引他经，失其句读，以无为有，甚可闵笑者，不可胜记也。是以治古学贵文章者，谓之俗儒。至使贾逵缘隙奋笔，以为公羊可夺，左氏可兴。恨先师观听不决，多随二创，此世之余事。斯岂非守文持论，败绩失据之过哉。余窃悲之久矣。
往者略依胡母生条例，〇母音无。多得其正，故遂隐括，使就绳墨焉。○隐括古夺反结也公羊、榖梁二书，书肆苦无善本，谨以家藏监本及江浙诸处官本参校，颇加厘正。惟是陆氏释音字或与正文字不同如此。序酿嘲，陆氏酿作让，隐元年嫡子作适，归含作含，召公作邵，桓四年曰搜作廋。若此者众，皆不敢以臆见更定，姑两存之，以俟知者。绍熙辛亥孟冬朔日，建安余仁仲敬书。

[book_title]春秋公羊经传解诂隐公第一
〇陆曰解诂佳买反下音古训也
何休学〇学者，言为此经之学，即注述之意。元年。春，王正月。〇正月，音征，又音政，后放此。元年者何？诸据疑问所不知，故曰者何。君之始年也。以常录即位，知君之始年。君，鲁侯隐公也。年者，十二月之总号，春秋书十二月称年是也。变一为元，元者，气也。无形以起，有形以分，造起天地，天地之始也。故上无所系，而使春系之也。不言公，言君之始年者，王者诸侯皆称君，所以通其义于王者，惟王者然后改元立号。春秋托新王受命于鲁，故因以录即位，明王者当继天奉元，养成万物。春者何？独在王上，故执不知问。岁之始也。以上系元年，在王正月之上，知岁之始也。春者，天地开辟之端，养生之首，法象所出，四时本名也。昏斗指东方曰春，指南方曰夏，指西方曰秋，指北方曰冬。岁者，总号其成功之称，尚书以闰月定四时成岁是也。〇辟，婢亦反，本亦作辟。称，尺证反，下之称、卑称同。王者孰谓？孰，谁也。欲言时王则无事，欲言先王又无谥，故问谁谓。谓文王也。以上系王于春，知谓文王也。文王，周始受命之王，天之所命，故上系天端。方陈受命制正月，故假以为王法。不言谥者，法其生，不法其死，与后王共之，人道之始也。曷为先言王而后言正月？据下秋七月，天王先言月而后言王。王正月也。以上系于王，知王者受命布政施教所制月也。王者受命，必徙居处，改正朔，易服色，殊徽号，变牺牲，异器械，明受之于天，不受之于人。夏以斗建寅之月为正，平旦为朔，法物见，色尚黑。殷以斗建丑之月为正，鸡鸣为朔，法物牙，色尚白。周以斗建子之月为正，夜半为朔，法物萌，色尚赤。〇徽，许韦反。械，户戒反。夏以，户雅反，后放此，以意求之。见，贤徧反，下并见同。何言乎王正月？据定公有王无正月。大一统也。统者，始也，总系之辞。夫王者始受命改制，布政施教于天下，自公侯至于庶人，自山川至于草木昆虫，莫不一一系于正月，故云政教之始。公何以不言即位？据文公言即位也。即位者，一国之始，政莫大于正始，故春秋以元之气正天之端，以天之端正王之政，以王之政正诸侯之即位，以诸侯之即位正竟内之治。诸侯不上奉王之政，则不得即位，故先言正月，而后言即位。政不由王出，则不得为政，故先言王而后言正月也。王者不承天以制号令，则无法，故先言春而后言王。夫不深正其元，则不能成其化，故先言元而后言春。五者同日并见，相须成体，乃天人之大本，万物之所系，不可不察也。〇治，直吏反。夫音扶。成公意也。以不有正月而去即位，知其成公意。〇而去，起吕反，下去同。何成乎公之意？据刺欲救纪而后不能。〇刺欲，七赐反，后皆同，更不音。公将平国而反之桓。平，治也。时废桓立隐不平，故曰乎反还之。曷为反之桓？据巳立也。桓幼而贵，隐长而卑，长者，巳冠也。礼，年二十见正而冠。士冠礼曰：嫡子冠于阼，以著代也。醮于客位，加有成也。三加弥尊，谕其志也。冠而字之，敬其名也。公侯之有冠礼，夏之末造也。天子之元子，犹士也，天下无生而贵者。○隐长，丁丈反，注及下皆同。巳冠，工乱反，下同。适子，丁历反，下同。醮，子笑反。其为尊卑也微，母，俱媵也。〇媵，以证反，又绳证反。国人莫知。国人，谓国中凡人莫知者，言惠公不早分别也。男子年六十闭房，无也。子则命贵，公子将薨，亦如之。隐长又贤，此以上皆道立隐所缘。○以上，时掌反，他皆放此。诸大夫扳隐而立之，扳，引也。诸大夫立隐不起者，在春秋前，明王者受命，不追治前事。孔子曰：不教而杀谓之虐，不戒视成谓之暴。〇扳，普颜反，又必颜反，引也，旧敖间反。隐于是焉而辞立，辞，让也。言隐欲让。则未知桓之将必得立也。是时公子非一，且如桓立，且如：假设之辞。则恐诸大夫之不能相幼君也。隐见诸大夫背正而立，己不正，恐其不能相之。〇相，息亮反。背正，步内反，下同。故凡隐之立，为桓立也。凡者，凡上所虑二事皆不可，故于是巳立。欲须桓长大而归之，故曰为桓立。明其本无受国之心，故不书即位，所以起其让也。〇为，于伪反，注同。隐长又贤，何以不宜立？据贤缪公与大夫获，且长以得立。〇缪音穆。玃且，俱䌸反；下子余反。立适以长不以贤，立子以贵不以长。适谓适夫人之子，尊无与敌，故以齿。子谓左右媵及侄娣之子。位有贵贱，又防其同时而生，故以贵也。礼，适夫人无子，立右媵。右媵无子，立左媵。左媵无子，立嫡侄娣。嫡侄娣无子，立右媵侄娣。右媵侄娣无子，立左媵侄娣。质家亲亲，先立娣。文家尊尊，先立侄。嫡子有孙而死，质家亲亲，先立弟；文家尊尊，先立孙。其双生也，质家据见立先生，文家据本意立后生，皆所以防爱争。○侄娣，大结反；下大计反。争，争斗之争，下同。桓何以贵？据俱公子也。母贵也。据桓母右媵。母贵则子何以贵？据俱言公子。子以母贵，以母秩次立也。母以子贵。礼，妾子立，则母得为夫人。夫人成风是也。〇
三月，公及邾娄仪父盟于眛。及者何？与也。若曰：公与邾娄盟也。〇邾音诛。娄，力俱反，邾人语声，后曰娄，故曰邾娄。礼记同，左氏、榖梁无娄字。仪父音甫，本亦作甫，人名字，故此。眛，亡结反，榖梁同，左氏作蔑。会及暨皆与也。都，解经上会及暨也。〇暨，其器反，下皆同。曷为或言会，或言及，或言暨？会犹最也。最，聚也。直自若平时聚会，无他深浅意也。最之为言聚，若今聚民为投最。〇曷为，如字，或于伪反，后皆同此。及，犹汲汲也。暨犹暨暨也。及我欲之，暨不得巳也。我者，谓鲁也。内鲁，故言我。举及暨者，明当随意善恶而原之。欲之者，善重恶深，不得巳者，善轻恶浅，所以原心定罪。仪父者何？邾娄之君也。以言公及不讳，知为君也。何以名？据齐侯以禄父为名。字也。以当褒知为字。曷为称字？据诸侯当称爵。褒之也。以宿与微者盟，书卒，知与公盟当褒之。有土嘉之曰褒，无土建国曰封。称字所以为褒之者，仪父本在春秋前失爵，在名例尔。〇褒之，保刀反。曷为褒之？据功不见。〇不见，贤徧反，下皆同。为其与公盟也。为其始与公盟。盟者，杀生歃血，诅命相誓，以盟约束也。传不足言托始者，仪父比宿、滕、薛最在前，嫌独为仪父发始，下三国意不见，故顾之。○为其，于伪反，注为其、独为皆同。歃，所洽反，又所甲反。诅，庄虑反。约束，并如字，一音上于妙反，下音戍。与公盟者众矣，曷为独褒乎此？据戎。齐侯、莒人皆与公盟。传不足托始，故复据众也。○复，扶又反，下复为同。因其可褒而褒之。春秋王鲁，托隐公以为始受命，王因仪父先与隐公盟，可假以见褒赏之法，故云尔。〇王鲁，于况反，下而王同，一音如字，后王鲁皆放此。此其为可褒奈何？渐进也。渐者，物事之端，先见之辞。去恶就善曰进。譬若隐公受命而王，诸侯有倡始先归之者，当进而封之，以率其后。不言先者，亦为所褒者法，明当积渐，深知圣德灼然之后乃往，不可造次陷于不义。〇倡，尺亮反。造，七报反。昧者何？地期也。会、盟、战皆录地，其所期处，重期也。凡书盟者，恶之也。为其约誓大甚，朋党深背之生患祸重，胥命于蒲，善近正是也。君大夫盟例日，恶不信也。此月者，隐推让以立邾娄，慕义而来相亲信，故为小信辞也。大信者，时柯之盟是也。鲁称公者，臣子心所欲尊号其君父。公者，五等之爵最尊，王者探臣子心，欲尊其君父，使得称公，故春秋以臣子书葬者皆称公。干者，于也。凡以事定地者，加于例，以地定事者，不加于例。〇处，昌虑反。恶之，乌路反，下恶不、恶其皆同。大甚，音泰，或𠡠贺反。近正，附近之近。柯音歌。○
夏，五月，郑伯克段于鄢。克之者何？加之者，问训诂，并问施于之为。〇段，徒乱反。鄢，音偃。杀之也。杀之则曷为谓之克？大郑伯之恶也。以弗克纳，大郤缺之善。知加克，大郑伯之恶也。〇郤缺，去逆反；下起悦反。曷为大郑伯之恶？据晋侯杀其世子申生，不加克以大之。母欲立之，己杀之，如勿与而巳矣。如即不如，齐人语也。加克者，有嫌也。段无弟文，称君，甚之不明。又段当国，嫌郑伯杀之无恶，故变杀言克，明郑伯为人君，当如传辞，不当自已行诛杀，使执政大夫当诛之。克者诂为杀？亦为能，恶其能忍戾母而亲杀之。礼，公族有罪，有司谳于公。公曰：宥之。及三宥不对，走出。公又使人赦之，以不及反命，公素服不举，而为之变。如其伦之丧，无服，亲哭之。〇戾，力计反。谳，鱼列反。宥之音又，赦也。段者何？郑伯之弟也。杀母弟，故直称君。何以不称弟？据天王杀其弟年夫称弟。当国也。欲当国为之君，故如其意，使如国君氏上郑，所以见段之逆。其地何？据齐人杀无知，不地。当国也。齐人杀无知。何以不地？据俱欲当国也。在内也。在内，虽当国不地也。其不当国而见杀者，当以杀大夫书，无取于地也。其当国者，杀于国内，祸巳绝，故亦不地。不当国，虽在外。亦不地也。明当国者，在外乃地尔。为其将交连邻国，复为内难，故录其地，明当急诛之。不当国虽在外，祸轻，故不地也。月者，责臣子不以时讨，与杀州吁同例。不从讨贼辞者，主恶以失亲亲，故书之。○难，乃旦反，下此难同。吁，况于反。○
秋，七月，天王使宰咺来归惠公仲子之赗。宰者何？官也。以局公加宰，知为官也。○咺，况阮反，一音况元反。赗，芳仲反。咺者何？名也。别何之者，以有宰周公本嫌宰为官。曷为以官氏？据石尚。宰，士也。天子上士以名氏通，中士以官录，下士略称人。惠公者何？隐之考也。生称父，死称考，入庙称祢。〇祢，乃礼反。仲子者何？桓之母也。以无谥也。仲字，子姓。妇人以姓配字，不忘本也。因示不适同姓。生称母，死称妣。〇妣，必履反。何以不称夫人？此难生时之称也。据秦人来归僖公成风之禭，成风称谥，今仲子无谥，知生时不称夫人。桓未君也。赗者何？丧事有赗。赗者，盖以马，以乘马，束帛。此道周制也。以马者，谓士不借四也。礼既夕曰公赗玄𫄸，束帛两马是也。乘马者，谓大夫以上备四也。礼，大夫以上至天子，皆乘四马，所以通四方也。天子马曰龙，高七尺以上。诸侯曰马高，六尺以上。卿大夫、士曰驹高五尺以上。束帛，谓玄三𫄸二。玄三法天，𫄸二法地，因取足以共事。〇乘马，绳证反，注乘马同。𫄸，许云反。共，音恭。车马曰赗，货财曰赙，衣被曰禭。此者，春秋制也。赗犹覆也，赙犹助也，皆助生送死之礼。禭犹遗也。遗是助死之礼。知生者赗赙，知死者赠襚。○赙音附。禭音遂。犹遗，唯季反。桓未君，则诸侯曷为来赗之？据非礼。隐为桓立，故以桓母之丧告于诸侯。经言王者赗，赴告王者可知，故传但言诸侯。○隐为，于伪反，下注为井年末注同。告，古毒反，一音古报反。然则何言尔？成公意也。尊贵桓母，以赴告天子诸侯，彰桓当立，得事之宜，故善而书仲子，所以起其意，成其贤。其言来何？据归含且赗，不言来。〇归含，本又作含，户暗反，下同。不及事也。比于去来，为不及事时，以葬事毕，无所复施，故云尔。去来所以为及事者，若巳在于内者。其言惠公仲子何？据归含且赗，不言主名。兼之。兼之非礼也。礼不赗妾，既善而赗之，当各使一使，所以异尊卑也。言之赗者，起两赗也。〇一使，所吏反。何以不言及仲子？据及者，别公列人尊卑文也。仲子即卑称也。○别，彼列反。仲子微也。比夫人微，故不得并及公也。月者，为内恩录之也。诸侯不月，比于王者轻，会葬皆同例。言天王者，时吴楚上僭称王，王者不能正，而上自系于天也。春秋不正者，因以广是非。称使者，王尊敬诸侯之意也。王者据上与诸侯分职，俱南面而治，有不纯臣之义，故异姓谓之伯舅叔舅，同姓谓之伯父叔父。言归者，与使有之辞也。天地所生，非一家之有，有无当相通。所传闻之世，外小恶不书。书者，来接内也。春秋王鲁，以鲁为天下化首，明亲来被王化，渐渍礼义者，在可备责之域，故从内小恶举也。主书者，从不及事也。○僭，子念反。而治，直吏反，下皆同。所传，直专反，下文所传并注同。被，皮寄反。○
九月，及宋人盟于宿。孰及之？内之微者也。内者，谓鲁也。微者，谓士也。不名者，略微也。大者正，小者治，近者说，远者来，是以春秋上刺王公，下讥卿大夫，而逮士庶人。宋称人者，亦微者也。鲁不称人者，自内之辞也。宿不出主名者，主国主名与可知，故省文，明宿当自首其荣辱也。微者盟例时，不能专正，故责略之。此月者，隐公贤君，虽使微者，有可采取，故录也。○于宿，音夙，国名。说，音悦。逮音代，又大计反。故省，所景反，后省文皆同。○
冬，十有二月，祭伯来。祭伯者何？天子之大夫也。以无所系。言来也。〇祭伯，侧界反，五年注放此。何以不称使？据凡伯称使。奔也。奔者，走也。以不称使而无事，知其奔。奔则曷为不言奔？据齐庆封来言奔。王者无外，言奔则有外之辞也言奔，则与外大夫来奔同文，故去奔，明王者以天下为家，无绝义。主书者，以罪举，内外皆书者，重乖离之祸也。当春秋时，废选举之务，置不肖于位，辄退绝之，以生过失，至于君臣忿争出奔，国家之所以昏乱，社稷之所以危亡，故皆录之。录所奔者为受义者，明当受贤者，不当受恶人也。祭者，采邑也。伯者，字也。天子上大夫字，尊尊之义也。月者，为下卒也。当案下例，当蒙上月日不也。奔例时，一月二事，月当在上。十言有二者，起十复有二，非十中之二。〇选，息变反。肖，音笑。采，七代反。○
公子益师卒。何以不日？据臧孙辰书日。〇不日，人实反。此传皆以日月为例，后放此。远也。孔子所不见。所见异辞，所闻异辞，所传闻异辞。所见者，谓昭、定、哀巳与父时事也。所闻者，谓文、宣、成、襄王父时事也。所传闻者，谓隐、桓、庄、闵、僖、高祖、曾祖时事也。异辞者，见恩有厚薄，义有深浅。时恩衰义缺，将以理人伦，序人类，因制治乱之法，故于所见之世，恩巳与父之臣尤深。大夫卒，有罪无罪，皆日录之，丙申，季孙隐如卒是也。于所闻之世，王父之臣恩少杀，大夫卒，无罪者日录，有罪者不日，略之，叔孙得臣卒是也。于所传闻之世，高𥘵、曾祖之臣恩浅，大夫卒，有罪无罪皆不日，略之也，公子盖、师无骇卒是也。于所传闻之世，见治起于衰乱之中，用心尚粗觕，故内其国而外诸夏，先详内而后治外，录大略小，内小恶书，外小恶不书。大国有大夫，小国略称人。内离会书，外离会不书，见也。于所闻之世，见治升平。内诸夏而外夷狄书，外离会，小国有大夫，宣十一年秋，晋侯会狄于攒函，襄二十三年邾娄劓我来奔是也。至所见之世，著治大平，夷狄，进至于爵，天下远近，小大若一，用心尤深而详，故崇仁义，讥二名，晋魏曼多、仲孙何忌是也。所以三世者，礼，为父母三年，为祖父母期，为曾祖父母齐衰三月。立爱自亲始，故春秋据哀录隐，上治祖祢。所以二百四十二年者，取法十二公，天数备足，著治法式。又因周道始坏，绝于惠、隐之际。主所以卒大夫者，明君当隐痛之也。君敬臣则臣自重，君爱臣则臣自尽。公子者，氏也。益师者，名也。诸侯之子称公子，公子之子称公孙。〇见恩，贤遍反，下见治皆同。杀，所介反。粗觕，才古反，又七奴反，说文大也。诸，夏，户雅反，凡诸夏皆放此。攒函，才官反，下音咸。大平，音泰。期，音基。齐衰，音咨，本亦作斋。下七雷反。尽，津忍反。
二年春，公会戎于潜凡书会者，恶其虚内，务恃外好也。古者诸侯非朝时，不得逾竟。所传闻之世，外离会不书，书内离会者，春秋王鲁，明当先自详正，躬自厚而薄责于人，故略外也。王者不治夷狄，录戎者，来者勿拒，去者勿追。东方曰夷，南方曰蛮，西方曰戎，北方曰狄。朝聘会盟，例皆时。〇恶，乌路反。好，呼报反。非朝，直遥反。凡此字不音者，皆同。逾竟音境，今本多即作境字，更不音。所传，直专反，年末相传同。○夏，五月，莒人入向。入者何？得而不居也。入者，以兵入也。巳得其国而不居，故云尔。凡书兵者，正不得也。外内深浅皆举之者，因重兵害众，兵动则怨结祸构，更相报偿，伏尸流血无巳时。诸侯擅兴兵不为大恶者，保伍连帅本有用兵征伐之道，鲁入耜不讳是也。入例时，伤害多则月。〇莒音举。向，舒亮反，国名。更音庚。偿，时亮反。擅，市战反。○
无骇帅师入极。无骇者何？展无骇也。何以不氏？据公子遂帅师入耜，氏公子也。〇骇，户楷反。贬。贬，犹损也。〇贬，彼检反，损也。曷为贬？据公子遂俱用兵入耜，不贬也。疾始灭也。以下终其身不氏，知贬疾始灭，非但起入为灭。始灭昉于此乎？昉，适也。齐人语。据传言拨乱世。○昉，甫往反，适也。前此矣。前此者，在春秋前，谓宋灭郜是也。〇郜，古报反。前此则曷为始乎此？托始焉尔。焉尔，犹于是也。曷为托始焉尔？据战伐下言托始。春秋之始也。春秋托，王者始起所当诛也。言疾始灭者，诸灭复见不复贬，皆从此取法，所以省文也。○复见，扶又反，下不复同。见音贤徧反。此灭也，其言入何？据齐师灭谭不言入。内大恶，讳也。明鲁臣子当为君父讳灭例月，不复出月者，与上同月，常案下例，当蒙上月日不。○当为，于伪反，下为后背隐同。○
秋，八月庚辰，公及戎盟于唐。后不相犯日者，为后背隐而善桓，能自复为唐之盟。○背，音佩。○
九月，纪履𦈕来逆女。纪履𦈕者何？纪大夫也。以逆女。不称使，知为大夫。○履𦈕，音须，左氏为裂𦈡。何以不称使？据宋公使公孙寿来纳币称使。婚礼不称主人。为养廉远耻也。然则曷称？称诸父兄师友。宋公使公孙寿来纳币，则其称主人何？辞穷也。辞穷者何？无母也。礼有母，母当命诸父兄师友，称诸父兄师友以行。宋公无母，莫使命之，辞穷，故自命之。自命之，则不得不称使。然则纪有母乎？曰有。以不称使，知有母。有则何以不称母？据非主人，何不称母通使文？母不通也。礼，妇人无外事，但得命诸父兄师友，称诸父兄师友以行耳。母命不得达，故不得称母通使文，所以远别也。〇别，彼列反。外逆女不书，此何以书？据伯姫归于宋，不书逆人。讥。讥，犹谴也。〇谴，遣战反。何讥尔？讥始不亲迎也。礼所以必亲迎者，所以示男先女也。于庙者，告本也。夏后氏逆于庭，殷人逆于堂，周人逆于户。〇亲迎，鱼敬反，注及下司先，悉荐反。始不亲迎昉于此乎？前此矣。以惠公妃匹不正，不嫌无前也。〇妃音配，又芳非反。前此则曷为始乎此？托始焉尔。焉尔，犹于是也。曷为托始焉尔？据纳币不托始。春秋之始也。春秋，正夫妇之始也。夫妇正则父子亲，父子亲则君臣和，君臣和则天下治。故夫妇者，人道之始，王教之端。内逆女常书，外逆女但疾始。不常书者，明当先自正，躬自厚，而薄责于人，故略外也。〇治，直吏反。女曷为或称女，或称妇，或称夫人？女在其国称女，未离父母之辞。纪履𦈕来逆女是也。〇未离，力智反，下同。在涂称妇，在涂见夫，服从之辞。公子结媵。陈人之妇是也。入国称夫人。入国则尊，尊有臣子之辞，夫人姜氏入是也。纪无大夫，耆纪履𦈕者，重婚礼也。月者，不亲迎例月，重录之。亲迎例时。○
冬，十月，伯姫归于纪。伯姫者何？内女也。以无所系也。不称公子者，妇人外成，不得独系父母。其言归何？据去父母国也。妇人谓嫁曰归。妇人生以父母为家，嫁以夫为家，故谓嫁曰归，明有二归之道。书者，父母恩录之也。礼，男之将取，三日不举乐，思嗣亲也。女之将嫁，三夜不息烛，思相离也。内女归例月，恩录之。〇取，七住反。〇
纪子伯、莒子盟于密。纪子伯者何？无闻焉尔。言无闻者，春秋有改周受命之制，孔子畏时远害，又知秦将燔诗、书，其说口授相传。至汉公羊氏及弟子胡母生等乃始记于竹帛，故有所失也。○纪子伯，左氏作子帛。远，于万反。燔，扶元反。母，音无。〇
十有二月乙卯，夫人子氏薨。
夫人子氏者何？隐公之母也。以不书葬。何以不书葬？据姒氏书葬。〇姒，音似。成公意也。何成乎公之意？据巳去即位。〇去，起吕反。子将不终为君，故母亦不终为夫人也。时隐公屈卑其母，不以夫人礼葬之，以妾礼葬之，以卑下桓母，无终为君之心，得事之宜，故善而不书葬，所以起其意而成其贤。子者，姓也。夫人以姓配号，义与仲子同。书薨者，为隐公恩录，痛之也。日者，恩录之，公夫人皆同例也。〇下，遐嫁反。○郑人伐卫。书者，与入向同。侵伐围入例皆时。三年春，王二月二月、三月皆有王者，二月，殷之正月也；三月，夏之正月也。王者存二王之后，使统其正朔，服其服色，行其礼乐，所以尊先圣，通三统，师法之义，恭让之礼，于是可得而观之。己巳，日有食之，何以书？诸言何以书者，问主书。记异也。异者，非常可怪。先事而至者，是后卫州吁弑其君完，诸侯初僭，鲁隐系获公子翚，进謟谋。〇杀其，申志反，下杀其君同。翚，许韦反。謟，𠡠检反。日食则曷为或日或不日？或言朔，或不言朔？曰某月某日朔，日有食之者，食正朔也。桓三年秋，七月壬辰，朔，日有食之是也。此象君行外强内虚，是故日月之行无迟疾，食不失正朔也。其或日或不日，或失之前，或失之后。失之前者，朔在前也；谓二日食，己巳日有食之是也。此象君行暴急，外见畏，故日行疾，月行迟，过朔乃食，失正朔于前也。失之后者，朔在后也。谓晦日食。庄公十八年三月，日有食之是也。此象君行懦弱见陵，故日行迟，月行疾，未至朔而食，失正朔于后也。不言月食之者，其形不可得而睹也，故疑言日有食之。孔子曰：多闻阙疑，慎言其余则寡尤。不传天下异者，从王内录可知也。〇懦，乃乱反，又乃卧反。〇三月庚戌，天王崩。平王也。何以不书葬？据书，葬桓王。天子记崩不记葬，必其时也。至尊无所屈也。诸侯记卒记葬，有天子存，存在。不得必其时也。设有王后崩，当越绋而奔丧，不得必其时，故恩录之。〇绋音弗。曷为或言崩，或言薨？天子曰崩，大毁坏之辞。诸侯曰薨，小毁坏之辞。大夫曰卒，卒，犹终也。士曰不禄不禄、无禄也，皆所以别尊卑也。葬不别者，从恩杀略也。书崩者，为天下恩，痛王者也。记诸侯卒葬者，王者亦当加之以恩礼，故为恩录。〇以别，彼列反，下同。恩杀，所界反。为天，于伪反，下故为王、为传所为同。〇
夏，四月辛卯，尹氏卒。
尹氏者何？天子之大夫也。以尹氏立王子朝也。〇尹氏，左氏作君氏。朝，如字。其称尹氏何？据，宰渠氏。官。刘卷卒名。〇卷，音权。贬。曷为贬？据俱卒也。讥世卿。世卿者，父死子继也。贬去名，言氏者，起其世也，若曰世世尹氏也。〇去，起吕反。世卿，非礼也。礼，公卿大夫、士，皆选贤而用之。卿大夫任重职大，不当世为其秉政。久恩德广大，小人居之，必夺君之威权。故尹氏世立王子朝，齐崔氏世弑其君光。君子疾其末则正其本。见讥于卒者，亦不可造次无故驱逐，必因其过卒绝之。明君案见劳授赏，则众誉不能进无功；案见恶行诛，则众谗不能退无罪。○见讥，贤徧反，下同。造，七报反。外大夫不卒，此何以卒？据原仲不卒。天王崩，诸侯之主也。时天王崩，鲁隐往奔丧。尹氏主傧赞，诸侯与隐交接而卒，恩隆于王者，则加礼录之，故为隐恩录痛之。日者，恩录之，明当有恩礼。〇秋，武氏子来求赙。武氏子者何？天子之大夫也。其称武氏子何？据宰渠氏官。仍叔不称氏，尹氏不称子。讥。何讥尔？父卒，子未命也。时虽世大夫，缘孝子之心，不忍便当父位，故顺古先试一年，乃命于宗庙。武氏子父新死，未命而便为大夫，薄父子之恩，故称氏，言子，见未命以讥之。何以不称使？据南季称使。当丧未君也。当丧，谓天子也。未君者，未三年也。未可居君位称使也，故绝正其义，与毛伯同。武氏子来求赙，何以书？不但言何以书者，嫌以主覆问上所以说二事，不问求赙。〇覆，芳服反。讥。何讥尔？丧事无求，求赙非礼也，主为求赙书也。礼本为有财者制，有则送之，无则致哀而巳。不当求，求则皇皇伤孝子之心。盖通于下。云尔者，嫌天子财多不当求，下财少可求，故明皆不当求之。○
八月庚辰，宋公和卒。不言薨者，春秋王鲁，死当有王文。圣人之为文辞孙顺，不可言崩，故贬外言卒，所以褒内也。宋称公者，殷后也。王者封二王后，地方百里，爵称公，客待之而不臣也。诗云有客宿宿，有客信信是也。○孙，音逊。○
冬，十有二月，齐侯、郑伯盟于石门。○癸未，葬宋缪公。葬者曷为或日或不日？不及时而日，渴葬也。不及时，不及五月也。礼，天子七月而葬，同轨毕至。诸侯五月而葬，同盟至。大夫三月而葬，同位至。士逾月，外姻至。孔子曰：葬于北方北首，三代之达，礼也，之幽之故也。渴，喻急也。乙未，葬齐孝公是也。○宋缪公，音穆，左氏作穆，凡此后放此。首，手又反。不及时而不日，慢葬也。慢葬，不能以礼葬也。八月葬蔡宣公是也。过时而日，隐之也。隐，痛也。痛贤君不得以时葬，丁亥，葬齐桓公是也。过时而不日，谓之不能葬也。解缓不能以时葬。夏四月葬卫桓公是也。〇解，古邂反，又古卖反。当时而不日，正也。六月，葬陈惠公是也。〇当时，下浪反，又如字，下同。当时而日，危不得葬也。此当时，何危尔？宣公谓缪公曰：以吾爱与夷，则不若爱女；以为社稷宗庙主，则与夷不若女。盍终为君矣。与夷者，宣公之子。缪公者，宣公之弟。○与夷，如字，又音余。凡人名字及地名之类，皆放首音，借假字则时复重出。爱女音汝，下及注同。盍终，户腊反，四年传同。宣公死，缪公立。缪公逐其二子。庄公冯与左师勃左师，官。勃，名也。○冯，皮冰反。曰：尔为吾子，生毋相见，死毋相哭。所以远绝之。〇生毋，音无，下同。与夷复曰：复报。先君之所为不与臣国而纳国乎君者，以君可以为社稷宗庙主也。今君逐君之二子，而将致国乎与夷，此非先君之意也。且使子而可逐，则先君其逐臣矣。缪公曰：先君之不尔逐可知矣。尔，女也。可知者，欲使我反国。吾立乎此摄也，暂摄行君事，不得传与子也。谦辞。○传与，直专反，下音与。终致国乎与夷。庄公冯弑与夷，冯与督共弑殇公，在桓二年。危之于此者，死乃反国，非至贤之君，不能不争也。○冯弑，音试，注同。争，争斗之争。故君子大居正。明修法守正，最计之要者。宋之祸，宣公为之也。言死而让，开争原也。缪公亦死而让，得为功者，反正也。外小恶不书，录渴隐者，明诸侯卒，王者当加恩意，夏劳其国，所以哀死闵患也。
四年春，王二月，莒人伐耜，取牟娄。牟娄者何？耜之邑也。以上有伐耜。○牟，武侯反。外取邑不书，此何以书？据楚子伐宋取彭城不书。疾始取邑也。外小恶不书，以外见疾始，著取邑以自广大，比于贪利差为重，故先治之也。内取邑常书，外但疾始不常书者，义与上逆女同。不传托始者，前此有灭，不嫌无取邑，当托始明，故省文也。取邑例时。〇见疾，贤徧反，年末见众同。差，初卖反。○
戊申，卫州吁弑其君完。曷为以国氏？据齐公子商人弑其君舍氏、公子。〇弑其，申志反。弑字从式，杀字从殳，不同也。君父言弑，积渐之名也。臣子云杀，卑贱之意也。字多乱，故时复音之可知，则不重出也。完音九。当国也。与叚同义。日者，从外赴辞以贼闻例。〇
夏，公及宋公遇于清。遇者何？不期也。一君出，一君要之也。古者有遇礼，为朝天子，若朝罢朝，卒相遇于涂，近者为主，远者为宾。称先君以相接，所以崇礼让，绝慢易也。当春秋时，出入无度，祸乱奸宄，多在不虞，无故卒然相要，小人将以生心，故重而书之，所以防祸原也。言及者，起公要之，明非常遇也。地者，重录之。遇例时。○要之，一遥反，注同。易，以豉反。〇
宋公、陈侯、蔡人、卫人伐郑。○
秋，翚帅师会宋公、陈侯、蔡人、卫人伐郑。翚者何？公子翚也。以入桓称公子。何以不称公子？贬。曷为贬？据叔老会郑伯伐许不贬。与弑公也。弑者，杀也。臣弑君之辞，以终隐之篇贬，知与弑公也。○与弑，音预，下及注同。其与弑公奈何？公子翚謟乎隐公，謟，犹佞也。谓隐公曰：百姓安子，诸侯说子，盍终为君矣。隐曰：吾否。否，不也。○说音悦。吾使修涂裘，吾将老焉。涂裘者，邑名也。将老焉者，将辟桓居之以自终也。故南面之君，势不可复为臣，故云尔。不以成公意者，隐本为桓守国，国邑皆桓之有，不当取以自为也。〇将辟，音避，今本多即作辟字，后不更音。复，扶又反。本为，于伪反，下自为、传吾为皆同。公子翚恐若其言闻乎桓，于是谓桓曰：吾为子口隐矣。口，犹口语相发动也。隐曰：吾不反也。桓曰：然则奈何？曰：请作难，难，兵难也。〇难，乃旦反，注同。弑隐公谥者，传家所加。于钟巫之祭焉。弑隐公也。钟者，地名也。巫者，事鬼神祷解以治病请福者也。男曰觋，女曰巫。传道此者，以起淫祀之无福。〇祷解，丁老反，或丁报反；下古卖反，又古买反。觋，户狄反。〇
九月，卫人杀州吁于濮。其称人何？据晋杀大夫里克，俱弑君贼不称人。〇濮，音卜，一音剥。讨贼之辞也。讨者，除也。明国中人人得讨之，所以广忠孝之路。书者，善之也。讨贼例时，此月者，久之也。〇
冬，十有二月，卫人立晋。晋者何？公子晋也。以下有卫侯晋卒，又言立。立者何？立者不宜立也。诸侯立不言立，此独言立，明不宜立之辞。其称人何？据尹氏立王子朝也。众立之之辞也。晋得众国中人，人欲立之。然则孰立之？石碏立之。石碏立之，则其称人何？据尹氏立王子朝，不称人。〇碏，七略反，一音七洛反。众之所欲立也。众虽欲立之，其立之非也。凡立君为众，众皆欲立之，嫌得立无恶，故使称人，见众言立也。明下无废上之义，听众立之，为立篡也。不刺嗣子失位者，时未当丧，典主得权重也。月者，大国篡例月，小国时、立、纳、入皆为篡。卒日葬月达，于春秋为大国例主，书，从受位也。〇篡，初患反。
五年春，公观鱼于棠。何以书？讥。何讥尔？远也。公曷为远而观鱼？据浚洙也。○观鱼，左氏作矢鱼。浚，思俊反。洙，常朱反。登来之也。登读言得来。得来之者，齐人语也。齐人名求得为得来。作登来者，其言大而急，由口授也。○登来，依注登音得。百金之鱼，公张之。解言登来之意也。百金，犹百万也。古者以金重一斤，若今万钱矣。张谓张罔罟。障谷之属也。〇罟，音古。鄣，之尚反，又音章。登来之者何？弟子未解其言大小缓急，故复问之。○解，户买反，或佳买反。故复，扶又反，下不得复同。美大之之辞也。其言大而急者，美大多得利之辞也。实讥张鱼，而言观讥远者，耻公去南面之位，下与百姓争利匹夫无异，故讳使若以远观为讥也。诸讳主书者，从实也。观例时，从行贱略之。棠者何？济上之邑也。济者，四渎之别名。江、河、淮、济为四渎。〇济，上，子礼反，注同，济水之上。〇夏四月，葬卫桓公。〇秋，卫师入盛。曷为或言率师，或不言率师？将尊师众称某率师，将尊者，谓大夫也。师众者，满二千五百人以上也。二千五百人称师，无骇率师入极是也。礼，天子六师，方伯二师，诸侯一师。○入盛，音成，左氏作郕。将尊，子匠反，注及下皆同。将尊师少称将，师少者不满二千五百人也。卫孙良夫伐𪪞，咎如是也。〇咎音羔。将卑师众称师，将卑者，谓士也。卫师入盛是也。将卑师少称人。郑人伐卫是也。君将不言率师，书其重者也。分别之者，责元帅因录功，恶有小大，救徐，从王伐郑是也。〇分别，彼列反。元率，所类反，本又作帅。〇九月，考仲子之宫。考宫者何？考犹入室也。始祭仲子也。考，成也。成仲子之宫庙而祭之，所以居其鬼神，犹生人入宫室，必有饮食之事。不就惠公庙者，妾母卑，故虽为夫人，犹特庙而祭之。礼，妾庙子死则废矣。不言立者，得变礼也。加之者，宫庙尊卑共名，非配号称之辞，故加之以绝也。桓未君，则曷为祭仲子？据无子不庙也。隐为桓立，故为桓祭其母也。然则何言尔？成公意也。尊桓之母为立庙，所以彰桓当立，得事之宜，故善而书之，所以起其意，成其贤也。〇隐为，于伪反，下注同。初献六羽。初者何？始也。六羽者何？舞也。持羽而舞。初献六羽，何以书？讥。何讥尔？讥始僭诸公也。僭，齐也。下傚上之辞。〇傚，户教反。六羽之为僭奈何？天子八佾，佾者，列也。八人为列，八八六十四人。法八风。〇佾音逸，列也。诸公六，八人为列，六六三十六人，法六律。诸侯四。四人为列四四十六人法四时。诸公者何？诸侯者何？天子三公称公，王者之后称公，其余大国称侯，大国，谓百里也。小国称伯、子、男。小国谓伯七十里，子男五十里。天子三公者何？天子之相也。相，助也。〇之相，息亮反，注及下同。天子之相则何以三？据经但有祭公、周公。自陜而东者，周公主之；自陜而西者，召公主之，一相处乎内。陜者，盖今弘农陜县是也。礼，司马主兵，司徒主教，司空主土。春秋拨乱，世以绌陟为本，故举绌陟以所主者言之。〇陜，失冉反，何云弘农，陜县也。一云当作郏，古洽反，王城郏鄏。邵公，上照反，又作召，音同。绌，𠡠律反。始僭诸公昉于此乎？前此矣。前此则曷为始乎此？僭诸公犹可言也，僭天子不可言也。传云尔者，解不托始也。前僭八佾于惠公庙，大恶不可言也，还从僭六羽议。本所当托者，非但六也，故不得复传上也。加初者，以为常也。献者，下奉上之辞。不言六佾者，言佾则干舞在其中，明妇人无武事，独奏文乐。羽者，鸿羽也，所以象文德之风化疾也。夫乐本起于和顺，和顺积于中，然后荣华发于外，是故八音者，德之华也；歌者，德之言也；舞者，德之容也。故听其音可以知其德，察其诗可以达其意，论其数可以正其容。荐之宗庙足以享鬼神，用之朝廷足以序群臣，立之学官足以恊万民。凡人之从上教也，皆始于音，音正则行正，故闻宫声，则使人温雅而广大，闻商声则使人方正而好义，闻角声，则使人恻隐而好仁，闻征声则使人整齐而好礼，闻羽声，则使人乐养而好施。所以感荡血脉，通流精神，存宁正性，故乐从中出，礼从外作也。礼乐接于身，望其容而民不敢慢，观其色而民不敢争。故礼乐者，君子之深教也，不可须臾离也。君子须臾离礼，则暴慢袭之；须臾离乐，则奸邪入之。是以古者天子诸侯雅乐钟磬未曾离于庭，卿大夫御琴瑟未曾离于前，所以养仁义而除淫辟也。鲁诗传曰：天子食日举乐，诸侯不释县，大夫士日琴瑟。王者治定制礼，功成作乐。未制作之时，取先王之礼乐宜于今者用之。尧曰大章，舜曰箫韶，夏曰大夏，殷曰大护，周曰大武，各取其时民所乐者名之。尧时民乐其道章明也。舜时民乐其修绍尧道也。夏时民乐大其三圣相承也。殷时民乐大其护巳也。周时，民乐其伐讨也。盖异号而同意，异歌而同归。失礼。鬼神例日，此不日者，嫌独考宫以非礼书，故从未言初可知。〇夫乐，音扶，发句之端放此。朝廷，徒佞反。好义，呼报反，下同。征，张里反。施，式豉反。争，争斗之争，离也，力智反，下同。邪，似嗟反。未曾，在能反。下同。淫辟，匹亦反。县，音玄。治定，直吏反。韶，常昭反。夏日，户雅反，下同。护，户故反。纣，直久反。〇邾娄人、郑人伐宋。邾娄，小国，序上者，主会也。〇螟何以书？记灾也。灾者，有害于人物，随事而至者。先是隐公张百金之鱼，设苛令急法，以禁民之所致。○螟，亡丁反，虫食苗心。苛音河。〇
冬，十有二月辛巳，公子𫸩卒日者，隐公贤君，宜有恩礼于大夫。益师始见法，无骇有罪，据侠又未命也，故独得于此日。〇𫸩，苦侯反。见，贤徧反。〇宋人伐郑，围长葛。邑不言围，此其言围何？据伐于余丘不言围。强也。至邑虽围，当言伐，恶其强而无义也。必欲为得邑，故如其意言围也。所以不知郑强者，公以楚师伐宋围缗，不言强也。〇强，渠羌反，下同。恶，乌路反。
六年春，郑人来输平。输平者何？输平犹堕成也。何言乎堕成？据翚会诸侯伐郑后，未道平也，何道堕成？〇输平，式朱反，堕也，左氏作渝平。堕，许规反。败其成也。翚伐郑后巳相与平，但外平不书，故云尔。曰：吾成败矣，吾，鲁也。吾与郑人末有成也。末，无也。此传发者，解郑称人为共国辞。吾与郑人则曷为末有成？据无战伐之文。狐壤之战，隐公获焉。时与郑人战于狐壤，为郑所获。〇壤，如丈反。然则何以不言战？战者，内败文也。据鞍战君获，言师败绩。讳获也君获不言师败绩，故以输平，讳也。与鞍战辟内败文异。战例时，偏战日，诈战月。不日者，郑诈之。不月者，正月也，见隐终无奉正月之意。不地者，深讳也。使若实输平，故不地也。称人，共国辞者，嫌来输平，独恶郑，明郑擅获诸侯，鲁不能死难，皆当绝之。○见，贤徧反。恶，乌路反。难，乃旦反。〇
夏，五月辛酉，公会齐侯盟于艾。秋七月。此无事，何以书？春秋虽无事，首时过则书，首，始也。时，四时也。过，历也。春以正月为始，夏以四月为始，秋以七月为始，冬以十月为始。历一时无事，则书其始月也。○艾，王盖反。首时过则何以书？据无事也。春秋编年，四时具，然后为年。明王者，当奉顺四时之正也。尚书曰钦若昊天，历象日月星辰，敬授民时是也。有事不月者，人道正则天道定矣。〇编，必连反，字林声类皆布千反，一音甫连反。昊，户老反。〇冬，宋人取长葛。外取邑不书，此何以书？久也。古者师出不逾时，今宋更年取邑，久暴师苦众居外，故书以疾之。不系郑举伐者，明因上伐围取也。〇更，音庚。暴，步卜反。七年春，王三月，叔姫归于纪。叔姬者，伯姬之媵也。至是乃归者，待年父母国也。妇人八岁备数，十五从嫡，二十承事君子。媵贱书者，后为嫡，终有贤行。纪侯为齐所灭，纪季以酅入于齐，叔姫归之，能处隐约，全竟妇道，故重录之。〇从适，丁历反，本亦作嫡，下同。贤行，下孟反，下异行同。酅，户圭反。滕侯卒。何以不名？据蔡侯考父卒名。微国也。小国，故略不名。微国则其称侯何？据大国称侯，小国称伯、子、男。不嫌也。滕侯卒。不名。下常称子，不嫌称侯为大国。春秋贵贱不嫌同号，贵贱不嫌者，通同号称也。若齐亦称侯，滕亦称侯，微者亦称人，贬亦称人，皆有起文，贵贱不嫌同号是也。〇号称，尺证反。美恶不嫌同辞。若继体君亦称即位，继弑君亦称即位，皆有起文，美恶不嫌，同辞是也。滕，微国，所传闻之出，未可卒，所以称侯而卒者，春秋王鲁，托隐公以为始受命王。滕子先朝隐公，春秋褒之以礼，嗣子得以其禄祭，故称侯见其义。〇恶，乌路反，又如字，注同。传，直专反。见，贤徧反。〇夏，城中丘。中丘者何？内之邑也。城中丘何以书？上问中丘者何？指问邑也，故因言何以书，嫌但问书中丘，故复言城中丘何以书也。○复，扶又反。以重书也。以功重，故书也。当稍稍补完之，至令大崩弛坏败，然后发众城之。猥苦百姓，空虚国策，故言城，明其功重，与始作城无异。城邑例时。〇令，力呈反。弛，户尔反，又式氏反。〇
齐侯使其弟年来聘。其称弟何？据诸侯之子称公子。母弟称弟，母兄称兄。母弟，同母弟。母兄，同母兄。不言同母，言母弟者，若谓不如为如矣，齐人语也。分别同母者，春秋变周之文，从殷之质，质家亲亲，明当亲厚，异于群公子也。聘者，问也。来聘书者，皆喜内见聘事也。古者诸侯朝，罢朝聘，为慕贤考礼，一法度，尊天子。不言聘公者，礼，聘受之于大庙，孝子谦不敢以已当之，归美于先君，且重宾也。〇别，彼列反。大庙，音泰，下同。〇秋，公伐邾娄。〇
冬，天王使凡伯来聘，书者，喜之也。古者诸侯有较德殊风异行，天子聘问之，当北面称臣，受之于大庙，所以尊王命，归美于先君，不敢以己当之。戎伐凡伯于楚丘以归。凡伯者何？上言聘，此言伐，嫌其异，故执不知问。天子之大夫也。此聘也，其言伐之何？据出聘与郊柳异，不得言伐也。问伐加之者，辟问轻重两举之。执之也。执之则其言伐之何？据执季孙隐如不言伐。大之也。尊大王命，责当死位，故使与国同。曷为大之？据王子突，系诸人。不与夷狄之执中国也。因地不接京师，故以中国正之。中国者，礼义之国也。执者，治文也。君子不使无礼义，制治有礼义，故绝不言执。正之言伐也。执天子大夫而以中国正之者，执中国尚不可，况执天子之大夫乎？所以降夷狄，尊天子为顺辞。其地何？据执季孙隐如不地。大之也。顺上伐文，使若楚丘为国者，犹庆父伐于余丘也。不地以卫者，天子大夫衔王命至尊，顾在所诸侯有出入所在赴其难，当与国君等也。录以归者，恶凡伯不死位，以辱王命也。○难，乃旦反。恶，乌路反。
八年春，宋公、卫侯遇于垂宋公字上者，时卫侯要宋公，使不虞者为主，明当戒慎之无主者，遇在其间，置上则嫌为事出，置下则嫌无天法，可以制月，文不可施也。〇要，一遥反。为事，于伪反，下欲为鲁、为小国、为桓并年末注皆同。〇三月，郑伯使宛来归邴。宛者何？郑之微者也。邴者何？郑汤沐之邑也。天子有事于泰山，诸侯皆从。泰山之下，诸侯皆有汤沐之邑焉。有事者巡守，祭天告至之礼也。当沐浴絜齐以致其敬，故谓之汤沐邑也，所以尊待诸侯而共其费也。礼，四井为邑，邑方二里。东方二州，四百二十国，凡为邑广四十里，袤四十二里，取足舍止共槁榖而巳。归邴书者，甚恶郑伯无尊事天子之心，专以汤沐邑归鲁，背叛当诛也。录使者，重尊汤沐邑也。王者所以必巡守者，天下虽平，自不亲见，犹恐远方独有，不得其所，故三年一使三公绌陟，五年亲自巡守。巡犹循也，守犹守也。循行守视之辞。亦不可国至人见为烦扰，故至四岳，足以知四方之政而巳。尚书曰：岁二月，东巡守，至于岱宗，柴，望秩于山川，遂觐东后，协时月正日，同律度量衡，修五礼、五玉、三帛、二生一死贽，如五器，卒乃复。五月，南巡守，至于南岳，如岱礼。八月，西巡狩，至于西岳，如初。十有一月朔，巡守，至于北岳，如西礼。还至嵩，如初礼。归格于祢祖，用特是也。〇宛，于阮反，人名也，一音乌卵反，又乌勉反。邴，彼命反，又音丙，郑邑，左氏作祊。从，才用反。巡守，手又反，本又作狩，下除犹守、守视以外同。絜齐，侧皆反，本多即作齐字，后放此，更不音。而共音恭，下同。费，芳味反。广，古圹反。袤，音茂。槁，古老反。甚恶，乌路反，下同。背，步内反。使，所吏反。行，下孟反。量，音亮。贽，音至。嵩，夙忠反。格，本又作假，同，古百反。祢，乃礼反，本又作艺。庚寅，我入邴。其言入何？据上书归取邑巳，明无事复书入也。〇复书，扶又反，下故复同。难也。入者，非巳至之文，难辞也。此鲁受邴，与郑同罪，当诛，故书入，欲为鲁见重难辞。〇难也，乃旦反，一音如字，注及下同。见重，贤编反，下同。其日何？据取邑不日。难也。以归后，乃日也。言时重难，不可即入，至此日乃入。其言我何？据吴伐我，以吴伐故言我。言我者，非独我也，自入邑，不得言我，有他人在其中，乃得言我，故能起其非独我。齐亦欲之。时齐与郑、鲁比聘会者亦欲得之，故以非独我起齐恶，齐恶起则鲁蒙欲邑，见于恶愈矣。○
夏，六月，已亥，蔡侯考父卒。〇辛亥，宿男卒宿本小国，不当卒，所以卒而日之者，春秋王鲁，以隐公为始受命王，宿男先与隐公交接，故卒褒之也。不名、不书葬者，与微者盟功薄，当褒之为小国，故从小国例。○
秋七月庚午，宋公、齐侯、卫侯盟于瓦屋。〇八月，葬蔡宣公。卒何以名？而葬不名？卒从正，卒当赴告天子。君前臣名，故从君臣之正义言也。而葬从主人。至葬者有常月可知。不赴告天子，故自从蔡臣子辞称公。卒何以日？而葬不日？卒赴赴天子也。缘天子闵伤，欲其知之，又臣子疾痛，不能不具以告。而葬不告不告天子也。发传于葬者，从正也。○
九月辛卯，公及莒人盟于包来。公曷为与微者盟？据与齐高傒盟讳之。〇包来，左氏作浮来。傒音兮。称人，则从不疑也。从者，随从也，实莒子也。言莒子，则嫌公行微不肖，诸侯不肯随从公盟，而公反随从之，故使称人，则随从公不疑矣。隐为桓立，狐壤之战不能死难，又受汤沐邑，卒无廉耻，令翚有缘谄，为桓所疑，故著其不肖，仅能使微者随从之耳。盖痛录隐所以失之，又见获受邑，皆讳不明，因与上相起也。〇行，户孟反。难，乃旦反。令，力呈反。仅，其靳反。〇螟先是，有狐壤之战，中丘之役，又受邴田烦扰之应。〇应，应对之应。〇
冬十有二月，无骇卒。此展无骇也，何以不氏？据公子𫸩卒，氏公子，疾始灭也，故终其身不氏。嫌上贬主起入为灭，不为疾始，故复为疾始灭，终身贬之，足见上贬为疾始灭。
九年春，天王使南季来聘。〇
三月癸酉，大雨震电。何以书？记异也。何异尔？不时也。震雷电者，阳气也。有声名曰雷，无声名曰电。周之三月，夏之正月，雨当水雪杂下，雷当闻于地中，其雉雊电未可见，而大雨震电，此阳气大失其节，犹隐公久居位不反于桓，失其宜也。日者，一日之中也。凡灾异，一日者日，历日者月，历月者时，历时者加。自文为异。发于九年者，阳数可以极，而不还国于桓之所致。〇震电，徒练反。雊，古豆反。见，贤徧反。〇庚辰，大雨雪。何以书？记异也。何异尔？倜甚也。倜，始怒也。始怒甚，犹大甚也。盖师说以为平地七尺雪者，盛阴之气也。八日之间，先示隐公以不宜久居位，而继以盛阴之气大怒，此桓将怒而弑隐公之象。〇雨，于付反。倜甚，天叔反，始也。大甚音泰。〇侠卒。侠者何？吾大夫之未命者也。以无氏而卒，亡也。未命，所以卒之者，赏疑从重。无氏者，少略也。〇侠卒，音恊，榖梁云所侠。少，诗照反。○夏，城郎。〇秋七月。〇冬，公会齐侯于邴。〇于邴，左氏作防。十年春王二月，公会齐侯、郑伯于中丘。月者，隐前为郑所获，今始与相见，故危录内明君子当犯而不校也。○
夏，翚帅师会齐人、郑人伐宋。此公子翚也，何以不称公子？据楚公子婴齐贬，后复称公子。〇复，扶又反，又音服。贬。曷为贬？隐之罪人也，故终隐之篇贬也。嫌上一贬可移于他事者，故终隐之篇贬之，明为隐贬，所以起隐之罪人也。〇明为，于伪反，下先为同。〇
六月壬戍，公败宋师于菅。〇公败，必迈反。凡临佗曰败，皆同此音。菅，古颜反。辛未，取郜。〇郜，古报反。辛巳，取防。取邑不日，此何以日？据取阚不日也。〇阚，苦暂反。一月而再取也。欲起一月而再取，故日。何言乎一月而再取？据取漷东田及沂西田，亦一月再取两邑，不日。〇漷，火号反，又音郭。沂，鱼依反。甚之也。甚鲁因战，见利生事，利心数动。〇数，所角反。内大恶讳，此其言甚之何？春秋录内而略外，于外大恶书，小恶不书；于内大恶讳，小恶书。明取邑为小恶，一月再取，小恶中甚者耳，故书也。于内大恶讳，于外大恶书者，明王者起，当先自正，内无大恶，然后乃可治诸夏大恶，因见臣子之义，当先为君父讳大恶也。内小恶书，外小恶不书者，内有小恶，适可治诸夏大恶，未可治诸夏小恶，明当先自正，然后正人。小恶不讳者，罪薄耻轻。败宋师日者，见结日偏战也。不言战者，托王于鲁，故不以敌辞言之，所以强王义也。〇见，贤徧反，下同。○秋，宋人、卫人入郑、〇
宋人、蔡人、卫人伐载。郑伯伐取之。其言伐取之何？据国言灭，邑言取，又徐人取舒，不言伐。易也。其易奈何？因其力也。因谁之力？因宋人、蔡人、卫人之力也载属，为上三国所伐，郑伯无仁心，因其困而灭之。易君取邑，故言取。欲起其易，因上伐力，故同其文言伐，就上载言取之也。不月者，移恶上三国。〇易，以豉反，下及注同。属音烛，适也。〇
冬十月壬午，齐人、郑人入盛日者，盛，鲁同姓，于隐篇再见入者，明当忧录之。〇入盛，左氏作郕，后皆放此。
十有一年春，滕侯、薛侯来朝，其言朝何？据内言如：诸侯来曰朝，大夫来曰聘，传言来者，解内外也。春秋王鲁，王者无朝诸侯之义，故内适外言如，外适内言朝聘，所以别外尊内也。不言朝公者，礼，朝受之于大庙，与聘同义。○别，彼列反。其兼言之何？据邓榖来朝，不兼言朝。微国也略小国也。称侯者，春秋托隐公，以为始受命王，滕、薛先朝隐公，故褒之，巳于仪父见法。复出滕、薛者，仪父盟功浅，滕、薛朝功大，宿与微者盟功尤小，起行之当各有差也。滕序上者，春秋变周之文，从殷之质，质家亲亲，先封同姓。〇见法，贤徧反，年末注同。复出，扶又反，下文不复、注故复同。○
夏五月，公会郑伯于祁黎〇祁黎，祁，音巨之反，又上之反。黎音力兮反，又力私反，左氏作时来。○
秋七月壬午，公及齐侯、郑伯入许日者，危录隐公也。为弟守国，不尚推让，数行不义，皇天降灾，謟臣进谋，终不觉悟。又复搆怨入许，危亡之衅，外内并生，故危录之。○为弟，于伪反，年末注同。数，所角反。衅，许靳反。○冬十有一月壬辰，公薨。何以不书葬？据庄公书葬。隐之也。何隐尔？弑也。为桓公所弑。〇弑，申志反，注及下并同。弑则何以不书葬？据桓公书葬。春秋君弑，贼不讨，不书葬，以为无臣子也。道春秋通例与文武异。子沈子曰：君弑，臣不讨贼，非臣也；子不复雠，非子也。葬，生者之事也。春秋君弑，贼不讨，不书葬，以为不系乎臣子也。子沈子后师。明说此意者，明臣子不讨贼，当绝君丧，无所系也。沈子称子冠氏上者，著其为师也。不但言子曰者，辟孔子也。其不冠子者，他师也。〇冠氏，古乱反，下同。公薨何以不地？据庄公薨于路寝。不忍言也。不忍，言其僵尸之处。〇僵，居良反。处，昌虑反。隐何以无正月？据六年输平不月。隐将让乎桓，故不有其正月也。嫌上诸成公意适可见始让不能见终故复为终篇去正月明隐终无有国之心但桓疑而弑之公薨主书者为臣子恩痛之他国自从王者恩例录也〇去起吕反春秋公羊卷第一经传叁阡壹佰陆拾肆字。注：壹万贰拾肆字。音义：贰阡壹佰贰拾字。余氏刊于万卷堂。

[book_title]春秋公羊经传解诂桓公第二
何休学
元年春，王正月，公即位。继弑君不言即位，此其言即位何？据庄公不言即位。〇继弑，申志反，注皆同，二年放此。如其意也。弑君欲即位，故如其意以著其恶。直而不显，讳而不盈。桓本贵当立，所以为篡者，隐权立，桓北面君事隐也。即者，就也。先谒宗庙，明继祖也。还之朝，正君臣之位也。事毕而反凶服焉。○
三月，公会郑伯于垂。桓公会皆月者，危之也。桓弑贤君，篡慈兄，专易朝宿之邑，无王而行，无仁义之心，与人交接，则有危也，故为臣子忧之。不致之者，为下去王，适足以起无王，未足以见无王罪之深浅，故复夺臣子辞，成诛文也。○为下，于伪反，下为告同。去，起吕反。见，贤徧反。故复，扶又反，下同。○郑伯以璧假许田。其言以璧假之何？据实假不当持璧也。易之也。易之则其言假之何？为恭也。为恭孙之辞，使若暂假借之辞。○孙，音逊。曷为为恭？据取邑不为恭敬辞。有天子存，则诸侯不得专地也。许田者何？地皆不得专，而此独为恭辞，疑非凡邑，故更问之。鲁朝宿之邑也。诸侯时朝乎天子，天子之郊，诸侯皆有朝宿之邑焉。时朝者，顺四时而朝也。缘臣子之心，莫不欲朝朝莫夕。王者与诸侯别治，势不得自专朝，故即位比年使大夫小聘，三年使上卿大聘，四年又使大夫小聘，五年一朝。王者亦贵得天下之欢心，以事其先王，因助祭以述其职，故分四方诸侯为五部，部有四辈，辈主一时。孝经曰：四海之内，各以其职来助祭。尚书曰：群后四朝，敷奏以言，明试以功，车服以庸是也。宿者，先诫之辞。古者天子邦畿千里，远郊五百里。诸侯至远郊，不敢便入，必先告至，由，如他国至竟而假涂也。皆所以防未然，谨事上之敬也。王者以诸侯远来朝，亦加殷勤之礼以接之，为告至之须，当有所住止，故赐邑于远郊。其实天子地，诸侯不得专也。桓公无尊事天子之心，专以朝宿之邑与郑皆叛，当诛，故深讳，使若暂假借之者。不举。假为重复举上会者，方讳言许田不举会，无以起，从鲁假之也。○朝朝，上如字，下直遥反。莫音暮。治，直吏反。背叛，音佩。凡背叛之类皆放此。此鲁朝宿之邑也，则曷为谓之许田？讳取周田也。讳取周田，则曷为谓之许田？系之许也。曷为系之许？近许也。此邑也，其称田何？田多邑少称田，邑多田少称邑。分别之者，古有分土，无分民，明当察民多少，课功德。○近，附近之近。别，彼列反。〇
夏四月丁未，公及郑伯盟于越。〇越，本亦作粤，音同。〇秋，大水。何以书？记灾也。灾伤二榖以上书灾也。经曰秋，大水，无麦苗，传曰待无麦，然后书无苗是也。先是桓篡隐，百姓痛伤悲哀之心，既蓄积而复专易朝宿之邑，阴逆而与怨气并之所致。〇以上，时掌反，凡言以上皆放此。蓄，𠡠六反。○冬十月。
二年春王正月戊申，
宋督弑其君与夷及其大夫孔父。贤者不名，故孔父称字。督，未命之大夫，故国氏之。及者何？以公夫人言及，仲子微，不得及君，上下大夫言及，知君尊亦不得及臣，故问之。累也。累累从君而死，齐人语也。弑君多矣，舍此无累者乎？曰：有。仇牧、荀息皆累也。舍仇牧、荀息无累者乎？曰：有。叔仲惠伯是也。○舍此，音舍，下同。有则此何以书？贤也。何贤乎孔父？据叔仲。惠伯不贤。孔父可谓义形于色矣。以称字见先君死。〇见先，贤遍反，下形见、目见、斥见、见恩并同，下悉荐反。其义形于色奈何？督将弑殇公，孔父生而存，则殇公不可得而弑也，故于是先攻孔父之家。大夫称家父者，字也。礼，臣死，君字之。以君得字之，知先攻孔父之家。〇殇，式羊反。殇公知孔父死，巳必死，趋而救之，皆死焉。趋，走也。传道此者，明殇公知孔父贤而不能用，故致此祸。设使殇公不知孔父贤，焉知孔父死己必死？设使鲁庄公不知季子贤，焉知以病召之？皆患安存之时，则轻废之急，然后思之，故常用不免。○死焉，于虔反，注同。孔父正色而立于朝，则人莫敢过而致难于其君者，孔父可谓义形于色矣。内有其义，而外形见于颜色。孔子曰君子正其衣冠，尊其瞻视，俨然人望而畏之是也。重道义。形于色者，君子乐道人之善。言及者，使上及其君。若附大国以名通，明当封为附庸，不绝其祀，所以重社稷之臣也。督不氏者，起冯当国，不举冯弑为重者，缪公废子而反国得正，故为之讳也。不得为让者，死乃反之，非所以全其让意也。〇难，乃旦反。严，鱼检反，本又作俨。重，直用反。故为，于伪反。传为隐讳，下注不为讳、为后同。〇滕子来朝。○
三月，公会齐侯、陈侯、郑伯于稷，以成宋乱。内大恶讳，此其目言之何？目，见也。斥见其恶，言成宋乱。远也。所见异辞，所闻异辞，所传闻异辞。所以复发传者，益师以臣见恩，此以君见恩，嫌义异也。所见之世，臣子恩其君父尤厚，故多微辞是也。所闻之世恩，王父少杀，故立炀宫不日，武宫日是也。所传闻之世恩，高祖曾祖又少杀，故子赤卒不日，子般卒日是也。〇传闻，直专反，注传闻及下注传之皆同。以复，扶又反，下反复同。少杀，所介反，下同。炀，余亮反，旧始鄣反。般，音班。隐亦远矣，曷为为隐讳？据观鱼讳。隐贤而桓贱也。宋公冯与督共弑君而立，诸侯会于稷，欲共诛之，受赂便还，令宋乱遂成。桓公本亦弑隐而立，君子疾同类相养，小人同恶相长，故贱不为讳也。古者诸侯五国为属，属有长；二属为连，连有帅；三连为卒，卒有正；七卒为州，州有伯也。州中有为无道者，则长、帅、卒、正、伯当征之，不征则与同恶。当春秋时，天下散乱，保伍坏败，虽不诛，不为成乱。今责其成乱者，疾其受赂也。加以者，辟直成乱也。〇令，力呈反。相长，丁丈反，下同。帅，所类反，下同。为卒，子忽反，下皆同。〇
夏，四月，取郜大鼎于宋。此取之宋，其谓之郜鼎何？据莒人伐耜取牟娄，后莒牟夷以牟娄来奔，不系耜也。器从名，从本主名名之。地从主人。从后所属主人。器何以从名？地何以从主人？据错。器之与人，非有即尔。即，就也。若曰取彼器与此人异国物。凡人取异国物，非就有取之者，皆持以归，为有为后，不可分明，故正其本名。宋始以不义取之，故谓之郜鼎。宋始以不义取之，不应得，故正之，谓之郜鼎。如以义应得，当言取宋大鼎。郜本所以有大鼎者，周家以世孝天瑞之鼎，以助享祭。诸侯有世孝者，天子亦作鼎以赐之。礼，祭天子九鼎，诸侯七，卿大夫五，元士三也。至乎地之与人则不然，凡取地皆就有之，与器异也。俄而可以为其有矣，俄者，谓须臾之间，制得之顷也。诸侯土地，各有封疆里数，今日取之，然后王者起兴，灭国继绝，世反取邑，不嫌不明，故卒可使以为其有，不复追录系本主。〇疆，居良反。然则为取可以为其有乎？为取，恣意辞也。弟子未解，故云尔。〇解音蟹。曰：否。何者？何者，将设事类之辞。若楚王之妻媦，无时焉可也。媦，妺也。引此为喻者，明其终不可名有也。经不正者，从可知省文也。〇媦音胃，妺也。戊申，纳于大庙。何以书？讥。何讥尔？遂乱受赂，纳于大庙，非礼也。纳者，入辞也。周公称大庙。所以必有庙者，缘生时有宫室也。孝子三年丧毕，思念其亲，故为之立宗庙，以鬼享之。庙之为言貌也，思想仪貌而事之。故曰：齐之日，思其居处，思其笑语，思其志意，思其所乐，思其所嗜。祭之日，入室，𫣊然必有见乎其位；周旋出入，肃然必有闻乎其容声；出户而听，慨然必有闻乎其叹息之声。孝子之至也。质家右宗庙，上亲亲。文家右社稷，尚尊尊。○大庙，音泰，下及注同。嗜，市志反。𫣊音爱，又乌改反。慨，苦爱反。
秋，七月，纪侯来朝。称侯者，天子将娶于纪，与之奉宗庙，传之无穷，重莫大焉，故封之百里。月者，明当尊而不臣，所以广孝敬。盖以为天子得娶庶人女，以其得专封也。〇蔡侯。郑伯会于邓。离不言会，此其言会何？据齐侯、郑伯如纪，二国会曰离，二人议各是其所是，非其所非，所道不同，不能决事，定是非，立善恶，不足采取，故谓之离会。盖邓与会尔。时因邓都得与邓会。自三国以上言会者，重其少从多也。能决事，定是非，立善恶。尚书曰：三人议，则从二人之言，盖取诸此。〇与会音预。〇九月，入耜。〇公及戎盟于唐。不日者，戎怨隐不反国，善桓能自复，翕然相亲信。〇冬，公至自唐。致者，君子疾贤者失其所，不肖者反以相亲荣，故与隐相违也。明前隐与戎盟，虽不信，犹可安也；今桓与戎盟，虽信，犹可危也。所以深抑小人也。凡致者，臣子喜其君父脱危而至。
三年春正月，公会齐侯于嬴。无王者，以见桓公无王而行也。二年有王者，见始也。十年有王者，数之终也。十八年有王者，桓公之终也。明终始有王，桓公无之尔。不就元年见始者，未无王也。二月非周之正月，所以复去之者，明春秋之道，亦通于三王，非主假周以为汉制而巳。○嬴，音盈。以见，贤徧反，下并年末以见同。复，扶又反，下同。去，起吕反。〇
夏，齐侯、卫侯胥命于蒲。胥命者何？相命也。胥，相也。时盟不歃血，但以命相誓。〇歃，本又作歃，所洽反，又所甲反。何言乎相命？据盟亦相命，不道也。近正也。以不言盟也。〇近正，附近之近，下及注同。此其为近正奈何？古者不盟，结言而退。善其近正，似于古而不相背，故书以拨乱也。〇背音佩。○
六月，公会纪侯于盛。○盛音成。○
秋七月壬辰朔，日有食之。既既者何？尽也。光明灭尽也。是后楚灭邓榖，上僭称王，故尤甚也。楚灭邓榖不书者，后治夷狄。〇公子翚如齐逆女。○
九月，齐侯送姜氏于𬤰。何以书？讥。何讥尔？诸侯越竟送女，非礼也。以言姜氏也。礼，送女，父母不下堂，姑姊妹不出门。○𬤰，呼官反。此入国矣，何以不称夫人？据𬤰鲁地。自我言齐，恕己以及人也。父母之于子，虽为邻国夫人，犹曰吾姜氏。所以崇父子之亲，从父母辞。不言孟姜，言姜氏者，从鲁辞，起鲁地。〇
公会齐侯于𬤰，夫人姜氏至自齐。翚何以不致？据遂以夫人妇姜至自齐致。得见乎公矣。本所以致夫人者，公不亲迎，有危也。翚当井致者，翚亲迎，重在翚也。上会𬤰时，夫人以得见公，得礼，失礼在公，不复在翚，故不复致。不就𬤰上致者，妇人危重，故据都城乃致也。月者，为夫人至例危重之。〇亲迎，鱼敬反，下同。为夫，于伪反，下同。○
冬，
齐侯使其弟年来聘。○有年。有年何以书？方分别问大有年，故不但言，何以书。〇别，彼列反。以喜书也。大有年何以书？亦以喜书也。此其曰有年何？仅有年也。仅，犹劣也。谓五榖多少皆有，不能大成熟。○仅，其靳反，劣也。彼其曰大有年何？问宣十六年也。大丰年也。谓五榖皆大熟成。仅有年亦足以当喜乎？恃有年也。恃，赖也。若桓公之行，诸侯所当诛，百姓所当叛，而又元年大水，二年耗减，民人将去，国丧无日，赖得五榖皆有，使百姓安土乐业，故喜而书之，所以见不肖之君为国尤危，又明为国家者不可不有年。○行，下孟反。耗减，呼报反；下佳斩反。丧，息浪反。
四年春，正月，公狩于郎。狩者何？田狩也。田者，搜狩之总名也。古者肉食，衣皮服，捕禽兽，故谓之田。取兽于田，故曰狩。易曰：结绳罔以田鱼。○狩，手又反，冬猎也。春曰苗，苗，毛也。明当见物，取未怀任者。秋曰搜，搜，简，择也。简择幼稚，取其大者。○曰廋，本又作搜，亦作搜，所求反，简择也。冬曰狩。狩，犹兽也。冬时禽兽长大，遭兽可取，不以夏田者，春秋制也。以为飞乌未去于巢，走兽未离于穴，恐伤害于幼稚，故于苑囿中取之。○长大，丁丈反，年末同。离，力智反。囿，音又。常事不书，此何以书？讥。何讥尔？远也。以其地远。礼，诸侯田狩不过郊。诸侯曷为必田狩？据有囿也。一曰乾豆，一者，第一之杀也。自左膘射之，达于右髃，中心，死疾鲜絜，故乾而豆之，中，荐于宗庙。豆，祭器名，状如镫。天子二十有六，诸公十有六，诸侯十有二，卿，上大夫八，下大夫六，士二。○左膘，毗小反，又扶了反。三苍云：小腹两边肉。说文云：胁后髀前肉。射之，食亦反，下同。右髃，本又作腢，鱼俱反，又五苟反，说文云：肩前也。字林云：肩前两乳骨也，五口反。中心，丁仲反，下同。镫，都邓反，又音登。二曰宾客，二者，第二之杀也。自左膘射之，达于右脾。远心死难，故以为宾客。〇远，于万反。三曰充君之庖。充，备也，庖，厨也。三者，第三之杀也。自左膘射之，达于右䯚，中肠胃，污泡死迟，故以充君之庖厨。巳有三牲，必田狩者，孝子之意，以为巳之所养，不如天地自然之牲逸豫肥美。禽兽多则伤五榖，因习兵事，又不空设，故因以捕禽兽，所以共承宗庙，示不忘武备，又因以为田除害。狩例时，此月者，讥不时也。周之正月，夏之十一月，阳气始施，乌兽怀任，草木萌牙，非所以养微。○庖，步苞反。左脾，方尔反，又步启反，股外也，本又作膘。右䯚，羊绍反，字林子小反，一本作胘，音贤。泡，普交反，又百交反。捕音步，本又作搏，音博，又音付。共音恭。为田，于伪反，下皆同。
夏，天王使宰渠伯纠来聘。宰渠伯纠者何？天子之大夫也。其称宰渠伯纠何？据刘卷卒，氏采不名，且字。〇纠，居黝反。氏采，七代反，后放此。下大夫也。天子下大夫系官氏名且字。系官者，卑不得专官事也。称伯者，上敬老也。上敬老则民益孝，上尊齿则民益弟。是以王者以父事三老，兄事五更。食之于辟雝，天子亲袒而割牲，执酱而餽，执爵而酳，冕而总干，率民之至也。先王之所以治天下者有五：贵有德，为其近于道也。贵臣，为其近于君也。贵老，为其近于父也。敬长，为其近于兄也。慈幼，为其近于子弟也。礼，君于臣而不名者有五，诸父兄不名，经曰王札子是也。诗曰王谓叔父是也。上大夫不名，祭伯是也。盛德之士不名，叔肸是也。老臣不名，宰渠伯纠是也。下去二时者，桓公无王而行，天子不能诛，反下聘之，故为贬，见其罪，明不宜。〇弟，大计反。更音庚。食音嗣。辟，必亦反。袒音但。馈，其愧反。酳，以刃反，又士刃反。其近，附近之近，下同。札，侧八反。肸，许乙反。去，起吕反。见，贤徧反。
五年春正月甲戍，已丑，陈侯鲍卒。曷为以二日卒之？怴也。怴者，狂也，齐人语。〇怴，呼述反，狂也，齐人语。甲戍之日亡，已丑之日死而得，君子疑焉，故以二日卒之也。君子，谓孔子也。以二日卒之者。阙疑。〇夏，齐侯、郑伯如纪。外相如不书，此何以书？据蔡侯东国卒于楚，不言如也。离不言会也。时纪不与会，故略言如也。春秋始录内小恶，书内离会；略外小恶，不书外离会。至所闻之世，著治升平，内诸夏而详录之，乃书外离会。嫌外离会常书，故变文见意，以别嫌明疑。〇与音预。治，直吏反。见意，贤徧反，下文注并同。别，彼列反。○
天王使仍叔之子来聘。仍叔之子者何？天子之大夫也。其称仍叔之子何？据宰渠氏官，武氏子不称字，又不加之尹氏不称子。讥。何讥尔？讥父老子代从政也。礼，七十县车致仕。不言氏者，起父在也。加之者，起子辟一人。〇县，音玄。〇葬陈桓公。不月者，责臣子也。知君父有疾，当营卫不谨而失之也。传曰：葬，生者之事。○城祝丘。○
秋，蔡人、卫人、陈人从王伐郑。其言从王伐郑何？据河阳举王符，别出朝文，文不连王，王师不道所加。○从王，如字，又才用反，下及注同。从王正也。美其得正义也，故以从王征伐录之。盖起时天子微弱，诸侯背叛，莫肯从王者征伐，以善三国之君，独能尊天子死节。称人者，刺王者也。天下之君，海内之主，当秉纲撮要，而亲自用兵，故见其微。谓仅能从微者，不能从诸侯，犹莒称人，则从不疑也。不使王者首兵者，本不为王举也。知实诸侯者，以美得正。〇撮，七活反。不为，于伪反，下所为与为六年同。〇大雩。大雩者何？旱祭也。雩，旱请雨祭名。不解大者，祭言大雩，大旱可知也。君亲之南郊，以六事谢过自责曰：政不一与？民失职与？宫室禜与？妇谒盛与？苞苴行与？谗夫倡与？使童男女各八人舞而呼雩，故谓之雩。不地者，常地也。○一与音余，下同。苴，子余反。然则何以不言旱？据日食鼓用牲于社。言雩则旱见，言旱则雩不见。从可知，故省文也。日食独不省文者，与大水同礼。若但言鼓用牲，则不知其所为。必见雩者，善其能戒惧天灾，应变求雨，忧民之急也。〇应，应对之应，下同。何以书？记灾也。旱者，政教不施之应。先是桓公无王行，比为天子所聘，得志益骄，去国远狩，大城祝丘，故致此旱。〇螽何以书？记灾也螽者，烦扰之所生，与上旱同说。○螽音终，本亦作，说文或螽字。○冬，州公如曹。外相如不书，此何以书？过我也。为六年化我张本也。传不言化我者，张本非再化也。称公者，申其尊，起其慢，责无礼。○过，古禾反，又古卧反。六年春正月，寔来。寔来者何？犹曰是人来也。犹曰是人来，不录何等人之辞。〇寔，市力反。孰谓？谓州公也。以上如曹书。曷为谓之寔来？慢之也。曷为慢之？据葵丘之盟日。化我也。行过无礼谓之化，齐人语也。诸侯相过，至竟必假涂，入都必朝，所以崇礼让，绝慢易，戒不虞也。今州公过鲁都，不朝鲁，是慢之为恶，故书寔来，见其义也。月者，危录之。无礼之人，不可备责之。〇易，以豉反。见其，贤徧反，下见无正同。○
夏四月，公会纪侯于成。〇秋八月壬午，大阅。大阅者何？简车徒也。大简阅兵车，使可任用而习之。〇阅，音悦。任，音壬。何以书？盖以罕书也。空，希也。孔子曰：以不教民战，是谓弃之。故比年简徒谓之搜，三年简车谓之大阅，五年大简车徒谓之大搜。存不忘亡，安不忘危。不地者，常地也。搜例时，此日者，桓既无文德，又忽忘武备，故尤危录。〇蔡人杀陈佗。陈佗者何？陈君也。以跃卒，不书葬也。○佗，大阿反。陈君则曷为谓之陈佗？据杀蔡侯般，不言蔡般。〇侯般，音班。绝也。绝者，国当绝。曷为绝之？据戕鄫子不绝。〇戕，在良反。鄫，才陵反。贱也。其贱奈何？外淫也。恶乎淫？恶乎，犹于何也。〇恶音乌。乌乎，犹于何也，注同。淫于蔡，蔡人杀之。蔡称人者，与使得讨之，故从讨贼辞也。贱而去其爵者，起其见卑贱，犹律文立子奸母，见乃得杀之也。不日不书葬者，从贱文。〇去，起吕反。〇九月丁卯，子同生。子同生者孰谓？谓庄公也。以夫人言同，非吾子。〇严公音庄，本亦作庄。案：后汉讳庄，改为严。何言乎子同生？据君存称世子，子般不言生。喜有正也。喜国有正嗣。未有言喜有正者，此其言喜有正何？久无正也。子公羊子曰：其诸以病桓与其诸辞也。本所以书庄公生者，感隐、桓之祸生于无正，故喜有正。而不以世子正称书者，明欲以正见无正。疾恶桓公日者，喜录之礼，生与来日，死与往日，各取其所见日也。礼，世子生三日，卜士负之寝门外，以桑狐蓬矢射天地四方，明当有天地四方之事。三月，君名之，大夫负朝于庙，以名徧告之。〇桓与音余。称，尺证反。恶，乌路反。射，食亦反。徧音遍。○冬，纪侯来朝。朝聘例时。
七年春二月已亥，焚咸丘。焚之者何？樵之也。樵，薪也。以樵烧之故，因谓之樵之。樵之，齐人语。○樵，似遥反，薪也。樵之者何？以火攻也。何言乎以火攻？据战伐，不道所用兵。○攻，音贡，又如字，下同。疾始以火攻也。征伐之道，不过用兵，服则可以退，不服则可以进。火之盛炎，水之盛冲，虽欲服罪，不可复禁，故疾其暴而不仁也。传不托始者，前此未有，无所托也。〇复，扶又反。咸丘者何？邾娄之邑也。曷为不系乎邾娄？据郱鄑、郚。系纪。〇郱，步丁反。鄑，子斯反，一音晋。郚音吾。国之也。欲使如国，故无所系。加之者，辟寔国也。曷为国之？据郱鄑。郚不国。君存焉尔。所以起邾娄君在咸丘邑，明臣子当赴其难，与在国等也。日者，重录以火攻也。〇难，乃旦反。〇
夏，榖伯绥来朝，邓侯吾离来朝，皆何以名？据滕、薛不名也。失地之君也。其称侯朝何？据以贱也。贵者无后，待之以初也。榖、邓本与鲁同贵为诸侯，今失爵亡土来朝，托，寄也。义不可卑，故明当待之如初，所谓故旧不遗，则民不偷。无后者，施于所奔国也。独妻得配夫，托衣食于公家，子孙当受田而耕，故云尔。下去二时者，桓公以火攻人君，故贬，明大恶。不月者，失地君朝，恶人轻也。名者，见不世也。〇不偷，他侯反，本又作偷。去，起吕反。见，贤徧反。八年春，正月，已卯，烝。烝者何？冬祭也。春曰祠，荐尚韭卵。祠犹食也，犹继嗣也。春物始生，孝子思亲继嗣而食之，故曰祠，因以别死生。〇烝，之承反，冬祭也。祠，嗣丝反。卵，力管反。犹食，音饲，下同。别，彼列反。夏曰礿，荐尚麦苗。麦始熟可礿，故曰礿。〇礿，予若反，本又作礿，同。秋曰尝，荐尚黍肫。尝者，先辞也。秋榖成者，非一黍先熟可得荐，故曰尝。冬曰烝。荐尚稻鴈。烝，众也，气盛貌。冬万物毕成，所荐众多，芬芳备具，故曰烝。无牲而祭谓之荐。天子四祭四荐，诸侯二祭三荐，大夫士再祭再荐。祭于室，求之于幽；祭于堂，求之于明；祭于祊，求之于远：皆孝子博求之意也。大夫求诸明，士求诸幽，尊卑之差也。殷人先求诸明，周人先求诸幽，质文之义也。礼，天子、诸侯、卿大夫牛羊、豕。凡三牲，曰大牢。天子元士、诸侯之卿大夫羊豕，凡二牲，曰少牢。诸侯之士特豕。天子之牲角握，诸侯角尺，卿大夫索牛。〇祊，必庚反。少，诗照反。索，所百反。常事不书，此何以书？讥。何讥尔？讥亟也。亟，数也。属十二月巳烝，今复烝也。不异烝祭名而言烝者，取冬祭所荐众多，可以包四时之物。○亟，去冀反，数也，注及下同。数，所角反。属十，音烛，下同。今复，抶又反，下同。亟则黩，黩则不敬。黩，渫，黩也。〇黩，徒木反。渫，息列反。君子之祭也，敬而不黩，君子生则敬养，死则敬享。故将祭，宫室既修，墙屋既缮，百物既备，序其礼乐，具其百官。散齐七日，致齐三日。夫妇齐戒，沐浴盛服。君牵牲，夫人奠酒；君亲献尸，夫人荐豆；卿大夫相君，命妇相夫人，洞洞乎，属属乎，如弗胜，如将失之；济济乎致其敬也，愉愉乎尽其忠也，勿勿乎其欲飨之也。文王之祭，事死如事生，孝子之至也。〇养，余亮反。散齐，素旦反，下侧皆反。相君，息亮反，下同。洞洞，大董反。胜音升。济济，子礼反，又似兮反。愉愉，羊朱反。勿勿，如字。疏则怠，怠则忘。怠，解。〇疏，音疏，下注同。解，古卖反。士不及兹四者，则冬不裘，夏不葛。礼本下为士制。兹，此也。四者，四时祭也。疏数之节，靡所折中，是故君子合诸天道，感四时物而思亲也。祭必于夏之孟月者，取其见新物之月也。裘葛者，御寒暑之美服。士有公事，不得及此四时祭者，则不敢美其衣服，盖思念亲之至也。故孔子曰：吾不与祭，如不祭。○折中，之设反；下丁仲反。御寒，鱼吕反，又如字。不与音预。〇天王使家父来聘。家采地。父字也。天子中大夫氏采，故称字，不称伯仲也。〇夏五月丁丑，烝。何以书？讥亟也。与上祀同为亟也。〇秋伐邾娄。〇冬十月，雨雪。何以书？记异也。何异尔？不时也。周之十月，夏之八月，未当雨雪，此阴气大盛，兵象也。是后有郎师、龙门之战，流血尤深。〇雨雪，于付反。流，古流字。〇
祭公来，遂逆王后于纪。祭公者何？天子之三公也。天子置三公、九卿、二十七大夫、八十一元士，凡百二十官，下应十二子。祭者，采也。天子三公，氏采称爵。〇祭公，侧介反，后祭仲、祭叔放此。应，应对之应。何以不称使？据宰，周公称使。婚？礼不称主人。时王者，有母也。遂者何？生事也。生，犹造也，专事之辞。大夫无遂事，此其言遂何？据待君命然后卒大夫也。成使乎我也。以上来无事，知遂成使于我。〇成使，所吏反，注及下成使同。其成使乎我奈何？使我为媒可，则因用是往逆矣。婚礼成于五，先纳采、问名、纳吉、纳征、请期，然后亲迎。时王者遣祭公来，使鲁为媒，可则因用鲁往迎之，不复成礼。疾王者不重妃匹，逆天下之母，若迎婢妾，将谓海内何哉？故讥之。不言如纪者，辟有外文。〇媒，亡杯反。请期音情，又七井反。迎，鱼敬反。妃匹音配，绝句。女在其国称女，此其称王后何？王者无外，其辞成矣。
九年春，
纪季姜归于京师，其辞成矣，则其称纪季姜何？自我言纪，父母之于子，虽为天王后，犹曰吾季姜。明子尊不加于父母。京师者何？天子之居也。以季姜言归。京者何？大也。师者何？众也。天子之居，必以众大之辞言之。地方千里，周城千雉，宫室官府，制度广大，四方各以其职来贡，莫不备具。所以必自有地者，治自近始，故据土与诸侯分职而听其政焉，即春秋所谓内治其国也。书季姜归者，明鲁为媒，当有送迎之礼。〇治自，直吏反。○夏四月○秋七月○
冬，曹伯使其世子射姑来朝。诸侯来曰朝。此世子也，其言朝何？据臣子一例，当言聘。〇射，音亦。春秋有讥父老子代从政者，则未知其在齐与曹与？在齐者，世子光也。时曹伯年老有疾，使世子行聘礼，恐卑，故使自代朝，虽非礼，有尊厚鲁之心。传见下卒葬详录，故序经意依违之也。小国无大夫，所以书者，重恶世子之不孝甚。〇齐与，音余，绝句，下同。恶，或乌路反。
十年春，王正月，庚申，曹伯终生卒。〇夏，五月，葬曹桓公。小国始卒，当卒月葬时，而卒日葬月者，曹伯年老，使世子来朝，春秋敬老重恩，故为鲁恩录之尤深。○秋，公会卫侯于桃丘，弗遇。会者何？期辞也。其言弗遇何？公不见要也。时实桓公欲要见卫侯，卫侯不肯见，公以非礼动，见拒有耻，故讳使若会而不相遇。言弗遇者，起公要之也。弗者，不之深也，起公见拒深。传言公不要见者，顺经讳文。〇见要，一遥反，注同。〇
冬，十有二月丙午，齐侯、卫侯、郑伯来敌于郎。郎者何？吾近邑也。以言来也。吾近邑，则其言来战于郎何？据齐师、宋师次于郎不言来，公败宋师不言战，龙门之战，不举地也。近也。恶乎近？近乎围也。地而言来者，明近都城，几与围无异。不辞战者，从下说可知。〇恶，音乌。明近，附近之近。几，音祈。此偏战也，何以不言师败绩？据十三年师败绩，偏一面也。结日定地，各居一面，鸣鼓而战，不相诈。内不言战，言战乃败矣。春秋，䚰王于鲁。战者，敌文也。王者兵不与诸侯敌，战乃其巳败之文，故不复言师败绩。鲁不复出主名者，兵近都城，明举国无大小，当戮力拒之。○不复，扶又反，下同。戮音六，又力雕反，字亦作勠。
十有一年春正月，齐人、卫人、郑人盟于恶曹月者，桓公行恶，诸侯所当诛属，上三国来战于郎，今复使微者盟，故为鲁惧，危录之。〇行，下孟反。属，音烛。今复，扶又反，下故复同。为，于伪反。○
夏五月癸未，郑伯寤生卒○寤，吾故反。〇秋七月，葬郑庄公。庄公杀叚。所以书葬者，叚当国，本当从讨贼辞，不得与杀大夫同例。
九月，宋人执郑祭仲。祭仲者何？郑相也。不言大夫者，欲见持国重。〇相，息亮反。见，贤徧反，下同。何以不名？贤也。何贤乎祭仲？据身执君出，不能防难。〇防难，乃旦反，下同。以为知权也。权者，称也，所以别轻重。喻祭仲知国重君轻，君子以存国，除逐君之罪，虽不能防其难，罪不足而功有余，故得为贤也。不引度量者，取其平实以无私。〇称，尺证反。别，彼列反。其为知权奈何？古者郑国处于留，先郑伯有善于郐公者，通乎夫人，以取其国而迁郑焉，迁郑都于郐也。〇郐，古外反。而野留。野，鄙也。传本上事者，解宋所以得执祭仲，因以为戒。庄公死，巳葬，祭仲将往省于留，涂出于宋。宋人执之，宋人，宋庄公也。谓之曰：为我出忽而立突。突，宋外甥。〇为，于伪反，下注为突非能、为突、为赂、为突归、为承同。祭仲不从其言，则君必死，国必亡；祭仲死，而忽旋为突所驱逐而出奔。经不书忽奔，见微弱甚。是时宋强而郑弱，祭仲探宋庄公本弑君而立，非能为突，将以为赂动，守死不听，令自入，见国无拒难者，必乘便将灭郑，故深虑其大者也。〇令自，力呈反，下同。便，婢面反。从其言，则君可以生易死，国可以存易亡。少辽缓之，宋当从突求赂，郑守正不与，则突外乖于宋，内不行于臣下，辽假缓之。则突可故出，而忽可故反。是不可得则病，防突有贤才，是计不可得，行则巳病，逐君之罪。然后有郑国。已虽病逐君之罪，讨出突，然后能保有郑国，犹愈于国之亡。古人之有权者，祭仲之权是也。古人，谓伊尹也。汤孙大甲骄蹇乱德，诸侯有叛志，伊尹放之桐宫，令自思过三年而复成汤之道。前虽有逐君之负，后有安天下之功，犹祭仲逐君存郑之权是也。〇大音泰。权者何？权者反于经，然后有善者也。权之所设，舍死亡无所设。设，施也。舍，置也。如置死亡之事不得施。行权有道，自贬损以行权，身蒙逐君之恶以存郑是也。不害人以行权，已纳突不害忽是也。杀人以自生，亡人以自存。君子不为也。祭仲死则忽死，忽死则郑亡。生者，乃所以生忽存郑，非苟杀忽以自生，亡郑以自存。反复道此者，皆所以解上死亡不施于巳。宋不称公者，胁郑立篡，首恶当诛，非伯执也。祭仲不称行人者，时不衔君命出使，但往省留耳。执例时，此月者，为突归郑夺正，郑伯出奔。○覆，芳服反。使，所吏反。〇突归于郑。突何以名？据忽复归子郑，俱祭仲所纳，系国称世子，不但名也。挈乎祭仲也。挈，犹提挈也。突当国，本当言郑突，欲明祭仲从宋人命，提挈而纳之，故上系于祭仲。不系国者，使与外纳同也。时祭仲势可杀突以除忽害，而立之者，忽内未能怀保其民，外未能结助诸侯，如杀之，则宋军强，乘其弱，灭郑不可救，故少辽缓之。○挈，苦结反，提挈也。其言归何？据小白言入。顺祭仲也。顺其计策，与使行权，故使无恶。○郑忽出奔卫。忽何以名？据朱子既葬称子。春秋伯、子、男一也，辞无所贬。春秋改周之文，从殷之质，合伯、子、男为一，一辞无所贬，皆从子，夷狄进爵称子是也。忽称子，则与诸侯改伯从子辞同，于成君无所贬损，故名也。名者，缘君薨有降既葬名义也。此非罪贬也，君子不夺人之亲，故使不离子行也。王者起所以必改质文者，为承衰乱，救人之失也。天道本下，亲亲而质省；地道敬上，尊尊而文烦。故王者始起，先本天道以治天下，质而亲亲。及其衰敝，其失也，亲亲而不尊。故后王起法地道以治天下，文而尊尊。及其衰敝，其失也，尊尊而不亲。故复反之于质也。质家爵三等者，法天之有三光也。文家爵五等者，法地之有五行也。合三从子者，制由中也。○省，所景反。〇
柔会宋公、陈侯、蔡叔盟于折。柔者何？吾大夫之未命者也。以侠卒也。辄发传者，无氏，嫌贬也。所以不卒柔者，深薄桓公，不与有恩礼于大夫也。盟不日者，未命大夫盟，会用兵，上不及大夫，下重于十罚，疑从轻，故责之略。蔡侯称叔者，不能防正其姑姊妹，使淫于陈佗，故贬在字例。○折，之设反，又时设反，一本作析，思历反。○公会宋公于夫童。〇夫童，音扶，下音钟，又如字，左氏作夫钟。○
冬十有二月，公会宋公于阚。○阚，口暂反。十有二年春正月○
夏六月壬寅，公会纪侯、莒子盟于殴蛇○殴蛇，丘于反，又音曲侯反。蛇音移，又音池，左氏作曲池。○
秋七月丁亥，公会宋公、燕人盟于榖丘○燕音烟。○八月壬辰，陈侯跃卒不书葬者，佗子也。佗不称侯者，嫌贬在名例，不当绝，故复去跃葬也。○跃，予若反。佗子，大何反。故复，扶又反，下同。去，起吕反。○公会宋公于郯〇郯音谈，二传作虚。〇
冬十有一月，公会宋公于龟○
丙戍，公会郑伯盟于武父〇父音甫。〇丙戍，卫侯晋卒不蒙上日者，春秋独晋书立记卒耳。当蒙上日，与不嫌异于篡例，故复出日明同。〇十有二月，及郑师伐宋。丁未，战于宋。战不言伐，此其言伐何？辟嫌也。恶乎嫌？嫌与郑人战也。时宋主名不出，不言伐，则嫌内微者与郑人战于宋地，故举伐以明之。宋不出主名者，兵攻都城，与郎同义。○恶乎，音乌，十三年传同。此偏战也，何以不言师败绩？内不言战，言战乃败矣。
十有三年
春，二月，公会纪侯、郑伯。已巳，及齐侯、宋公、卫侯、燕人战，齐师、宋师、卫师、燕师败绩。曷为后日？据鞍之战，先书日。○鞍，音安。恃外也。其恃外奈何？得纪侯、郑伯，然后能为日也。得纪侯、郑伯之助，然后乃能结战日以胜。君子不掩人之功，不蔽人之善，故后日以明之。〇胜，诗证反。蔽，必婢反。内不言战，此其言战何？据公败宋师于菅。〇菅，古颜反。从外也。从外诸侯相与战例。曷为从外？据战于宋，不从外言败绩。恃外故从外也。明当归功于纪、郑，故从纪、郑言战。何以不地？据在下句。近也。恶乎近？近乎围。郎亦近矣。郎何以地？郎犹可以地也。郎虽近，犹尚可言其处。今亲战龙门，兵攻城池尤危，故耻之。绩，功也。非义不战，故以功言之。不言功者，取其积聚师众，有尊卑上下，次第行伍，必出万死而不奔北，故以自败为文，明当坐也。燕战称人，败绩称师者，重败也。战少而败多，言及者，明见我者为主，故得汲汲败胜之文。〇处，昌虑反。行，户郎反。○三月，葬卫宣公。背殡用兵而月，不危之者，卫弱于齐、宋，不从亦有危，故量力不责也。〇背殡，音佩，后背瑸皆放此。○夏，大水。为龙门之战，死伤者，众民悲哀之所致。〇为，于伪反。〇秋七月。〇冬十月十有四年春正月，公会郑伯于曹。○无冰，何以书？记异也。周之正月，夏之十一月，法当坚冰。无冰者，温也。此夫人淫泆阴而阳行之所致。〇泆音逸。行，下孟反。〇
夏五，郑伯使其弟语来盟。夏五者何？无闻焉尔。来盟者，聘而盟也。不言聘者，举重也。内不出主名者，主国也，莅盟可知。莅盟、来盟例皆时。时者，从内为王义，明王者当以至信先天下。〇莅盟，音利，又音类，下同。○
秋八月壬申，御廪灾。御廪者何？粢盛委之所藏也。黍稷曰粢，在器曰盛。委，积也。御者，谓御用于宗庙。廪者，释治榖名。礼：天子亲耕，东田千亩，诸侯百亩，后夫人亲西郊采桑，以共粢盛祭服，躬行孝道，以先天下。〇廪，力甚反。粢盛，音咨，下音成。委，于鬼反，注同。积，子赐反。共音恭。御廪灾，何以书？记灾也。火自出烧之曰灾。先是龙门之战，死伤者众，桓无恻痛于民之心，不重宗庙之尊，逆天危先祖，鬼神不飨，故天应以灾御廪。〇应，应对之应。○乙亥尝，常事不书，此何以书？讥。何讥尔？讥尝也。讥新有御廪灾而尝之。曰：犹尝乎！难曰：四时之祭不可废，则无犹尝乎？〇难，乃旦反。御廪灾，不如勿尝而巳矣。当废一时祭，自责以奉天灾也。知不以不时者，书本不当尝也。○
冬十有二月丁巳，齐侯禄父卒〇
宋人以齐人、卫人、蔡人、陈人伐郑。以者何？行其意也。以己从人曰行。言四国行宋意也。宋前纳突求赂，突背恩伐宋，故宋结四国伐之。四国本不起兵，当分别之，故加以也。宋恃四国乃伐郑，四国当与宋同罪，非为四国见轻重。〇背音佩。别，彼列反。见，贤偏反。
十有五年春二月，天王使家父来求车。何以书？讥。何讥尔？王者无求，求车非礼也王者千里，畿内租税，足以共费，四方各以其职来贡，足以尊荣。当以至廉无为，率先天下，不当求，求则诸侯贪，大夫鄙，士庶盗窃。求例时，此月者，桓行恶不能诛，反从求之，故独月。〇共费，音恭，下芳味反。行，下孟反，下行恶同。○三月乙未，天王崩桓王也。〇
夏四月巳巳，葬齐僖公当时而日者，背殡伐郑，危之。○
五月，郑伯突出奔蔡。突何以名？据卫侯出奔楚不名，不连爵。问之者，井问上巳名，今复名，故使文相顾。○复，扶又反，下注故复及传文复入井、注下不复皆同。夺正也。明祭仲得出之，故复于此名者，其夺正不以失众录也。月者，大国奔例月，重乖离之祸，小国例时。〇
郑世子忽复归于郑。其称世子何？据上出奔不称世子。复正也。欲言郑忽，则嫌其出奔还入，与当国同文，反更成上郑忽为当国，故使称世子，明复正以效祭仲之权，亦所以解上非当国也。曷为或言归，或言复归？复归者，出恶归无恶；复入者，出无恶，入有恶。入者，出入恶；归者，出入无恶。皆于还入乃别之者，入国犯命祸重也。忽未成君出奔，不应绝。出恶者，不如死之荣也。入无恶者，出不应绝，则还入不应盗国。○别，彼列反。○许叔入于许称叔者，春秋前失爵，在字例也。入者，出入恶，明当诛也。不书出时者，略小国。〇公会齐侯于鄗〇鄗，户老反，又火各反，左传作艾，榖梁作蒿。〇
邾娄人、牟人、葛人来朝。皆何以称人？据言朝也。夷狄之也。桓公行恶，而三人俱朝事之，三人为众，众足责，故夷狄之。〇
秋，九月，郑伯突入于栎。栎者何？郑之邑。曷为不言入于郑？据齐阳生立陈乞家言入于齐。○栎，力狄反，一音匹沃反。末言尔。末者，浅也。解不言入国意。曷为末言尔？据俱篡也。祭仲亡矣。亡，死亡也。祭仲亡则郑国易得，故明入邑则忽危矣，不须乃入国也。所以效君必死，国必亡矣。〇易，以豉反。然则曷为不言忽之出奔？据上言出奔也。言忽为君之微也。祭仲存则存矣，祭仲亡则亡矣。言忽微弱，甚于鸿毛，仅若匹夫之出耳，故不复录。皆所以终祭仲之言，解不虚设危险之嫌。〇
冬
十有一月，
公会齐侯、宋公、卫侯、陈侯于侈，伐郑。月者，善诸侯征突，善录义兵也。不举伐为重者，用兵重于会，嫌月为桓伐，有危举，不为义兵录，故复录会。〇侈，昌氏反，二传作袳。为桓，于伪反，下同。
十有六年春正月，公会宋公、蔡侯、卫侯于曹○
夏四月，公会宋公、卫侯、陈侯、蔡侯伐郑。○
秋七月，公至自伐郑。致者，善桓公能疾恶同类，比与诸侯行义兵伐郑。致例时，此月者，善其比与善行义，故以致复加月也。〇复，扶又反。○冬，城向。○向，式亮反。〇
十有一月，卫侯朔出奔齐。卫侯朔何以名？据卫侯出奔楚不名。绝。曷为绝之？据俱奔也。得罪于天子也。其得罪于天子奈何？见使守卫朔，朔，十二月朔，政事也。月所以朝庙告朔是也。而不能使卫小众时，天子使发小众，不能使行。越在岱阴齐越，犹走也。岱，岱宗，泰山也。山北曰阴。先言岱阴，后言齐者，明名山大泽不以封诸侯，以为天地自然之利，非人力所能加，故当与百姓共之。传著朔在岱阴者，明天子当及是时，未能交连五国之兵，早诛之。属负兹舍，不即罪尔。属，托也。天子有疾称不豫，诸侯称负兹，大夫称犬马，士称负薪。舍，止也。托疾止不就罪。〇属负兹音烛，注同。属，托也。诸侯有疾称负兹，言朔托有疾。
十有七年春正月丙辰，公会齐侯、纪侯盟于黄○
二月丙午，
公及邾娄仪父盟于踓本失爵在名例，中朝相公称人，今此不名者，盖以为仪父最先与隐公盟，明元功之臣。有诛而无绝。〇踓，翠癸反。〇
五月丙午，及齐师战于奚夏者，阳也。月者，阴也。去夏者，明夫人不系于公也。此战盖由桓公曰同非吾子云尔。〇去，起吕反，下同。○
六月丁丑，蔡侯封人卒〇
秋八月，蔡季自陈归于蔡称字者，蔡侯封人无子，季次当立，封人欲立献舞而疾害季，季辟之陈。封人死，归反奔丧，思慕三年，卒无怨心，故贤而字之。出奔不书者，方以起季奔丧归，故使若非出奔归。不称弟者，见季不受父兄之尊，起宜为天子大夫。天子大夫不得与诸侯亲通，故鲁季子、纪季皆去其氏，唯卒以恩录亲，季友叔肸卒是也。〇癸巳，葬蔡桓侯称侯者，亦夺臣子辞也。有贤弟而不能任用，反疾害之，而立献舞，国几井于蛮荆，故贤季抑桓称侯，所以起其事。〇几音祁。并，必政反，又如字。〇
及宋人、卫人伐邾娄〇
冬十月朔，日有食之。是后夫人谮公为齐侯所诱杀。去日者，著桓行恶，故深为内惧，其将见杀无日。〇行，下孟反。为，于伪反。
十有八年春王正月，公会齐侯于泺。〇泺，郎沃反，又音洛，说文云：匹沃反。公夫人姜氏遂如齐。公何以不言及夫人？据公及夫人会齐侯于阳榖。夫人外也。若言夫人巳为公所绝外也。夫人外者何？内辞也。内为公讳辞。〇为，于伪反。其实夫人外公也。时夫人淫于齐侯而譛公，故太尔。言遂者，起夫人本与公出会齐侯于泺，故得井。言遂如齐，不书夫人会，书夫人遂者，明遂在夫人。齐侯诱公使遂如齐，以夫人谮公故。〇谮公，侧鸩反，下同。〇
夏四月丙子，公薨于齐。不书齐诱杀公者，深讳耻也。地者，在外为大国所杀，于国尤危，国重，故不暇隐也。丁酉，公之丧至自齐。凡公薨，外致日者，危痛之。外多穷厄伐丧，内多乘便而起，不可不戒。慎加之者，丧者，死之通辞也，本以别生死，不以明贵贱，非配公之称，故加之以绝。〇便，婢面反。别，彼列反。称，尺证反。〇秋七月。〇
冬十有二月己丑，葬我君桓公。贼未讨，何以书葬？据隐公也。雠在外也。雠在外则何以书葬？据俱雠也。君子辞也。时齐强鲁弱不可立得报故君子量力且假使书葬于可复雠而不复乃责之讳与齐狩是也桓者谥礼生有爵死有谥所以劝善惩恶也礼诸侯薨天子谥之卿大夫受谥于君唯天子称天以诔之盖以为祖祭乃谥丁酉公之丧至自齐丁巳葬我君定公雨不克葬戊午日下吴乃克葬是也以公配谥者终有臣子之辞上葬日者起生者之事也且明王者当遣使者与诸侯共会之加我君者录内也犹君薨地也〇惩直升反使所吏反春秋公羊卷第二经传叁阡叁拾壹字。注：㭍阡玖佰参拾壹字。音义：壹阡陆佰贰拾㭍字。余仁仲刊于家塾。

[book_title]春秋公羊经传解诂庄公第三
何休学
元年春，王正月。公何以不言即位？春秋君弑，子不言即位。君弑则子何以不言即位？据继君不绝也。〇君杀，申志反，下皆同。隐之也。孰隐？隐子也。隐痛是子之祸，不忍言即位。○三月，夫人孙于齐。孙者何？孙犹孙也。孙，犹遁也。〇孙音逊，下及注皆同。孙，犹遁也。遁，徒困反。内讳奔谓之孙。言于齐者，盈讳文。夫人固在齐矣，其言孙于齐何？据公夫人遂如齐，未有来文。念母也。固在齐而书孙者，所以起念母也。正月以存君，念母以首事。礼，练祭取法，存君夫人，当首祭事。时庄公练祭，念母而迎之，当书迎，反书孙者，明不宜也。夫人何以不称姜氏？据夫人姜氏孙于邾娄。贬。曷为贬？据俱以孙为丈。与弑公也。其与弑公奈何？夫人谮公于齐侯，如其事曰诉，加诬曰谮。○与杀，音预，下同。谮，侧鸩反。加诬曰谮。公曰：同，非吾子，齐侯之子也。以淫于齐侯所生。齐侯怒，与之饮酒。欲醉而杀之。礼：饮酒不过三爵。于其出焉，使公子彭生送之；于其乘焉，于其将上车时。〇将上，时掌反，下同。搚干而杀之。搚，折声也。扶上车，以手搚折其干。〇拹干，路合反，本又作搚，亦作拉，皆同。折声也。干音古旦反，胁也。念母者所善也。则曷为于其念母焉贬？据贬必于其重。不与念母也。念毋则忘父，背本之道也。故绝丈姜不为不孝，距蒯聩不为不顺，胁灵社不为不敬。盖重本尊统，使尊行于卑，上行于下。贬者，见王法所当诛，至此乃贬者，并不与念母也。又欲以孙为内见义，明但当推逐去之，亦不可加诛。诛不加上之义，非实孙。月者，起练祭左右。〇背，音佩。蒯聩，苦怪反；下五怪反。见王，贤徧反，下同。为内，于伪反，下为卑、为营同。去，起吕反。〇夏，单伯逆王姫。单伯者何？吾大夫之命乎天子者也。以称字也。礼，诸侯三年一贡士于天子，天子命与诸侯辅助为政，所以通贤共治，示不独专，重民之至。大国举三人，次国举二人，小国举一人。○单伯，音善，后放此。逆王姫，左氏作送王姫。治，直吏反。何以不称使？据公子遂如京师。言如者，内称使之文。天子召而使之也。逆之者何？使我主之也。逆者，鲁自往之文。方使鲁为父母主嫁之，故与鲁使自逆之。不言于京师者，使鲁主之，故使若自鲁女，无使受之。曷为使我主之？据诸侯，非一。天子嫁女乎诸侯，必使诸侯同姓者主之。诸侯与天子同姓者。诸侯嫁女于大夫，必使大夫同姓者主之。大夫与诸侯同姓者，不自为主者，尊卑不敌。其行婚姻之礼，则伤君臣之义；行君臣之礼，则废婚姻之好。故必使同姓有血脉之属，宜为父道，与所适敌体者主之。礼，尊者嫁女于卑者，必待风旨，为卑者不敢先求，亦不可斥与之者，申阳倡阴和之道。天子嫁女于诸侯，备侄娣如诸侯之礼，义不可以天子之尊，绝人继嗣之路。主书者，恶天子也。礼，齐衰不接弁冕，仇雠不交婚姻。〇好，呼报反。风如字，又方凤反。倡，昌亮反。和，户卧反。恶，乌路反。齐衰，音咨，下七雷反。〇
秋，筑王姫之馆于外。何以书？讥。何讥尔？筑之，礼也。于外，非礼也。以言外，知有筑内之道也。于外，非礼也。礼，同姓本有主嫁女之道，必阙地于夫人之下，群公子之上也。时鲁以将嫁女于雠国，故筑于外。于外，何以非礼？据非内也。筑于外，非礼也。于远辞也。为营卫不固，不以将嫁于雠国除讥者，鲁本自得以雠为解，无为受命而外之，故曰非礼。○解，古卖反。其筑之何以礼？据礼当豫设。主王姫者，必为之改筑。主王姫者，则曷为必为之改筑？据诸侯宫，非一。○必为，于伪反，下必为、为襄公井注同。于路寝则不可，小寝则嫌皆所以远别也。○别，彼列反。群，公子之舍谓女公子也。则以卑矣，以为大卑。〇大，音泰，一音他贺反。其道必为之改筑者也。以上传言尔，知当筑夫人之下，群公子之上。筑例时。○
冬，十月乙亥，陈侯林卒。〇
王使荣叔来锡桓公命。锡者何？赐也。上与下之辞。〇锡，星历反。命者何？加我服也。增加其衣服，令有异于诸侯。礼有九锡：一曰车马，二曰衣服，三曰乐则，四曰朱户，五曰纳陛，六曰虎贲，七曰弓矢，八曰𫓧𨱆，九曰秬鬯，皆所以劝善扶不。能言命不言服者，重命不重其财物。礼，百里不过九命，七十里不过七命，五十里不过五命。〇令，力呈反。贲音奔。𫓧𨱆音甫，又方于反，下音越。秬音巨，黑黍也。鬯，𠡠亮反，香酒。其言桓公何？据锡文公命，不言谥。追命也。举谥，明知追命死者。礼，生有善行，死当加善谥，不当复加锡。不言天王者，桓行实恶，而乃追锡之，尤悖天道，故云尔。○善行，下孟反，下同。复，扶又反。悖，补内反。〇王姫归于齐。何以书？我主之也。鲁主女为父母道，故恩录而书之。内女归例月，外女不月者，圣人探人情以制恩，实不如鲁女。○齐师迁纪郱、鄑郚。迁之者何？取之也。以称师，知取之。○郱，步丁反。鄑，子斯反，又音晋。郚音吾。取之则曷为不言取之也？据莒人伐耜，取牟娄。为襄公讳也。襄公将复雠于纪，故先孤弱取其邑。本不为利举，故为讳。不举伐顺，讳丈也。外取邑不书，此何以书？大之也。何大尔？自是始灭也。将大灭，纪从此始，故重而书之。
二年春，王二月，葬陈庄公。〇
夏，公子庆父帅师伐余丘。于余丘者何？邾娄之邑也。曷为不系乎邾娄？国之也。曷为国之？君存焉尔庆父幼少将兵，不讥者，从不言弟意，亦起之。○少，诗照反。○秋七月，齐王姫卒。外夫人不卒，此何以卒？录焉尔。曷为录焉尔？据王后崩犹不录。我主之也鲁主女为父母道，故卒录之，明当有恩礼。内女卒例日，外女卒不日者，实不如鲁女也。○
冬十有二月，夫人姜氏会齐侯于郜书者，妇人无外事，外则近淫。不致者，本无出道，有出道乃致，奔丧致是也。〇郜，古报反，二传作禚，四年亦尔。近，附近之近，亦如字。〇乙酉，宋公冯卒。
三年春，王正月，溺会齐师伐卫。溺者何？吾大夫之未命者也所伐大夫不卒者，庄公薄于臣子之恩，故不卒大夫，与桓同义。月者，卫朔背叛出奔，天子新立卫公子留，齐、鲁无惮天子之心而伐之，故明恶重于伐，故月也。○溺，乃历反。〇夏四月，葬宋庄公庄公冯篡不见。书葬者，篡以计除，非以起他事不见也。○不见，贤徧反，下皆同。〇五月，葬桓王，此未有言崩者，何以书葬？盖改葬也改，更也。改葬服轻，不当月。月者，时无非常之变，荣奢改葬尔，故恶录之。书者，诸侯当有恩礼。〇
秋，纪季以酅入于齐。纪季者何？纪侯之弟也。何以不名？贤也。何贤乎纪季？据叛也。〇酅，户圭反。服罪也。其服罪奈何？鲁子曰：请后五庙，以存姑姊妹纪与齐为雠，不直齐大纪小，季知必亡，故以酅首服。先祖有罪于齐，请为五庙后，以酅共祭祀，存姑姊妹。称字，贤之者，以存先祖之功，则除出奔之罪，明其知权。言入者难辞，贤季有难去兄入齐之心，故见之。男谓女先生为姊，后生为妹，父之姊妹为姑。○共音恭。难辞，乃旦反，下皆同。〇冬，
公次于郎。次者，兵舍止之名。其言次于郎何？国内兵不当书，公敛处父帅师而至，虽有事而犹不书是也。刺欲救纪而后不能也。恶公既救人，辟难道还，故书其止次以起之。诸侯本有相救之道，所以抑强消乱也。次例时。〇恶，乌路反。
四年春王二月，夫人姜氏飨齐侯于祝丘。书者，与会、郜同义。牛酒曰犒，加饭羹曰飨。月者，再出，重也。三出不月者，省文，从可知例。〇犒，苦报反，劳也。〇三月，纪伯姫卒。礼，天子诸侯绝期，大夫绝缌。天子唯女之适二王后者，诸侯唯女之为诸侯夫人者，恩得申，故卒之。○期音基。缌音丝。○
夏，齐侯、陈侯、郑伯遇于垂。〇纪侯大去其国。大去者何？灭也。孰灭之？齐灭之。曷为不言齐灭之？为襄公讳也。春秋为贤者讳。何贤乎襄公？据楚庄王亦贤，灭萧不为讳。〇为襄，于伪反，下为贤、注为讳及下注为讳、为襄同。复雠也。何雠尔？远祖也。哀公亨乎周，亨，煮而杀之。〇亨，普庚反，注同。煮，杀也。纪侯谮之，以襄公之为于此焉者，事祖祢之心尽矣。尽者何？襄公将复雠乎纪，卜之曰：师丧分焉，龟曰卜，蓍曰筮。分半也。师丧亡其半。○祢，乃礼反。师丧，息浪反，注同。蓍音尸。筮，市制反。寡人死之，襄公答，卜者之辞。不为不吉也。远祖者几世乎？九世矣。九世犹可以复雠乎？虽百世可也。百世，大言之尔，犹诗云嵩高维岳，峻极于天，君子万年。〇几，居岂反。崧高，息忠反，本亦作嵩。家亦可乎？家谓大夫家。曰：不可。国何以可？据家不可。国君一体也。先君之耻，犹今君之耻也，今君之耻，犹先君之耻也。先君谓哀公。今君谓襄公，言其耻同也。国君何以为一体？据非一世。国君以国为体，诸侯世，故国君为一体也。虽百世号，犹称齐侯。今纪无罪，今纪侯也。此非怒与？怒、迁怒，齐人语也。此非怒其先祖，迁之于子孙与？○怒与，音余。曰：非也。古者有明天子，则纪侯必诛，必无纪者。纪侯之不诛，至今有纪者，犹无明天子也。古者诸侯必有会聚之事，相朝聘之道，号辞必称先君以相接。然则齐、纪无说焉，不可以并立乎天下。无说，无说，怿也。〇无说音悦，注同。怿音亦。故将去纪侯者，不得不去纪也。有明天子，则襄公得为若行乎？若，如也。犹曰得为如此行乎？〇将去，起吕反，下及注同。若行，下孟反，注同。曰：不得也。不得，则襄公曷为为之？上无天子，下无方伯，有而无益于治曰无，犹易曰阒其无人。〇治，直吏反。阒，苦鵙反。缘恩疾者可也。疾痛也。贤襄公为讳者，以复雠之义，除灭人之恶。言大去者，为襄公明义，但当迁徙去之，不当取有有，明乱义也。不为文实者，方讳不得贬。〇
六月乙丑，齐侯葬纪伯姫。外夫人不书葬，此何以书？据鄫季姫也。隐之也。何隐尔？其国亡矣，徒葬于齐尔。徒者，无臣子辞也。国灭无臣子，徒为齐侯所杀，故痛而书之，明鲁宜当闵伤临之。卒不日葬日者，鲁本宜葬之，故移恩录文于葬。此复雠也，曷为葬之？据恩怨，不两行。灭其可灭，葬其可葬。此其为可葬奈何？复雠者，非将杀之，逐之也，以为虽遇纪侯之殡，亦将葬之也。以为者，设事辞而言之。以大敛而徙棺曰殡。夏后氏殡于阼阶之上，若存。殷人殡于两楹之间，宾主夹之。周人殡于西阶之上，宾之也。称齐侯者，善葬伯姫，得其宜也。○敛，力验反。夹，古洽反。○秋七月。〇
冬，公及齐人狩于郜。公曷为与微者狩？据与高傒盟讳，此竞逐耻同。齐侯也。以不没公，知为齐侯也。齐侯则其称人何？讳与雠狩也。礼，父母之雠，不同戴天，兄弟之雠，不同国；九族之雠，不同乡党，朋友之雠，不同市朝。称人者，使若微者不没公。言齐人者，公可以见齐微者，至于鲁人，皆当复雠，义不可以见齐侯也。○以见，贤徧反，下同。前此者有事矣，溺会，齐师伐卫是也。后此者有事矣，师及齐师围盛是也。则曷为独于此焉讥？于雠者将壹讥而巳，故择其重者而讥焉，莫重乎其与雠狩也。狩者，上所以共承宗庙，下所以教习兵行义。〇共，音恭。于雠者则曷为将壹讥而已？雠者无时焉可与通，通则为大讥，不可胜讥，故将壹讥而巳。其余从同。同其余轻者从义，与重者同，不复讥。都与无雠同文论之，所以省文，达其异义矣。凡二同，故言同同。〇胜，音升。复，扶又反。五年春王正月。〇
夏，夫人姜氏如齐师。〇秋，倪黎来来朝。倪者何？小邾娄也。小邾娄国。〇倪，五兮反，二传皆作郳。黎来，力兮反。小邾娄，力居反，二传亦无娄字。小邾娄则曷为谓之倪？未能以其名通也。倪者，小邾娄之都邑。时未能为附庸，不足以小邾娄名通，故略谓之倪。黎来者何？名也。其名何？据僖七年称子。微国也。此最微得见者，其后附从齐桓，为僖七年张本文。〇见，贤徧反。为僖，于伪反，下文注同。〇
冬，公会、齐人、宋人、陈人、蔡人伐卫。此伐卫何？纳朔也。曷为不言纳卫侯朔？据纳顿子于顿言纳，下朔入、公入致伐。齐人来归，卫宝知为纳朔伐之。辟王也。辟王者，兵也，王人子突是也。使若伐而去，不留纳朔者，所以正其义，因为内讳。六年春，王三月，王人子突救卫。王人者何？微者也。子突者何？别何之者，称人序上。又僖八年王人不称字，嫌二人。贵也。贵子之称。〇称，尺证反。贵则其称人何？据王子瑕不称人，本当言王子突，示诸侯亲亲以责之也。系诸人也。曷为系诸人？据不以微及大。王人耳。刺王者，朔在岱阴齐时，一使可致，一夫可诛，而缓令交连五国之兵，伐天子所立，还以自纳。王遣贵子突，卒不能救，遂为天下笑，故为王者讳，使若遣微者弱愈，因为内杀。恶救例时，此月者，嫌实微者，故加录之，以起实贵子突。○使，所吏反。令，力陈反。为王，于伪反，下因为、不为、危录皆同。○
夏，六月，卫侯朔入于卫。卫侯朔何以名？据卫侯入于陈仪不名。绝。曷为绝之？据俱入也。犯命也。犯天子命尤重。其言入何？据顿子不复书入。〇不复，扶又反，下皆同。篡辞也。上辟王不得言纳，故复从篡辞书入也。不直言篡者，事各有本也。杀而立者，不以当国之辞言之。非杀而立者，以当国之辞言之。国人立之曰立，他国立之曰纳，从外曰入。诸侯有属托力加自文也。不书公子留出奔者，天子本当绝卫，不当复立公子留，因为天子讳微弱。〇杀而，申志反，下皆同。属，音烛。〇秋，公至自伐卫。曷为或言致会？或言致伐？得意致会？所伐国服，兵解国安，故不复录兵所从来，独重其本会之时。不得意致伐。所伐国不服，兵将复用，国家有危，故重录所从来。此谓公与二国以上也。公与一国及独出用兵，得意不致，不得意致伐。公与二国以上出会盟，得意致会，不得意不致。公与一国出会盟，得意致地，不得意不致，皆例时。卫侯朔入于卫。何以致伐？据得意。不敢胜天子也。与上辟王同义。久不月者，不与伐天子也，故不为危录之。○螟先是，伐卫纳朔，兵历四时，及反民烦扰之所生。○螟，亡丁反。○冬，齐人来归卫宝，此卫宝也，则齐人曷为来归之？卫人归之也。以称人，共国辞。○卫宝，左氏经作卫俘。卫人归之，则其称齐人何？让乎我也。其让乎我奈何？齐侯曰：此非寡人之力，鲁侯之力也。时朔得国后，遣人赂齐，齐侯推功归鲁，使卫人持宝来。虽本非义赂齐，当以让除恶，故善起其事。主书者，极恶鲁犯命复贪利也。不为大恶者，纳朔本不以赂行，事毕而见谢尔。宝者，玉物之凡名。〇恶，乌路反。
七年春，夫人姜氏会齐侯于防。○
夏，四月辛卯，夜，恒星不见。夜中，星𫕥如雨。恒星者何？列星也。恒，常也。常以时列见。〇辛卯夜，一本无夜字，榖梁作昔。不见，贤徧反，注及传皆同。列星不见，则何以知夜之中星反也。反者星复其位。如雨者何？如雨者，非雨也。非雨？则曷为谓之如雨不修春秋曰：雨星不及地尺而复。不修春秋，谓史记也。古者谓史记为春秋。〇雨星，于付反，一音如字，下注雨星同。君子修之曰：星𫕥如雨，明其状似雨尔，不当言雨星。不言尺者，𫕥则为异，不以尺寸录之。何以书？记异也。列星者，天之常宿，分守度，诸侯之象。周之四月，夏之二月，昏、参、伐，狼、注之宿当见。参、伐主斩艾立义，狼注主持衡平也。皆灭者，法度废绝，威信陵迟之象。时天子微弱，不能诛卫侯朔，是后遂失其正，诸侯背叛，王室日卑，星𫕥未坠，而夜中星反者，房、心见其虚、危、斗。房、心，天子明堂布政之宫也。虚、危，齐分，其后齐桓行霸阳榖之会，有王事。〇常宿，音秀，下同。参伐，所林反，下同。狼注，张又反，与咮同。朱鸟口星也，一音之住反。艾，鱼废反。坠，直类反。分，扶问反。〇秋，大水。〇无麦苗。无苗，则曷为先言无麦而后言无苗？苗者，禾也。生曰苗，秀曰禾。据是时苗微麦强，俱遇水灾，苗当先亡。一灾不书，待无麦然后书无苗。明君子不以一过责人。水旱螟螽，皆以伤二榖乃书。然不书谷名，至麦苗独书者，民食最重。螟螽音终。何以书？记灾也。先是，庄公伐卫纳朔，用兵逾年，夫人数出淫泆，民怨之所生。〇数，所角反。泆音逸。
冬，夫人姜氏会齐侯于榖。
八年春，王正月，
师次于郎，以俟陈人、蔡人。次不言俟，此其言俟何？据次于陉，俟屈完不书俟。〇屈，居勿反。托不得巳也。师出，本为下灭盛兴陈、蔡，属与鲁伐卫同心人国远，故因假以讳灭同姓，托待二国，为留辞主，所以辟下言及也。加以者，辟实俟陈、蔡，称人者，略以外国辞称人微之。〇本为，于伪反，传及注为久皆同。属与，音烛。甲午，祠兵。祠兵者何？出曰祠兵，礼，兵不徒使。故将出兵，必祠于近郊，陈兵习战，杀牲飨士卒。〇祠兵，音辞，祭也，左氏作治兵，下文注同。卒，子忽反。入曰振旅，五百人曰旅。其礼一也，皆习战也。言与祠兵礼如一。将出不嫌不习，故以祠兵言之。将入嫌于废之，故以振讯士众言之。玄，相见也。祠兵，壮者在前，难在前。振旅，壮者在后。复长糿且卫后也。〇讯音信，又音峻，本亦作迅。相见，贤徧反，下同。难，乃旦反。长，丁丈反。何言乎祠兵？据不书。为久也。为久，稽留之辞。曷为为久？据取长葛久之。吾将以甲午之日然后祠兵。于是讳为久留辞，使若无欲灭同姓之意，因见出竟明盛，非内邑也。○
夏，师及齐师围成。成降于齐师。成者何？盛也。以上有祠兵，下有盛伯来奔。○成，如字，二传作郕。降于，户江反，传及下注皆同。盛则曷为谓之成？讳灭同姓也。因鲁有成邑，同声相似，故云尔。曷为不言降吾师？据战于宋不言归卫。辟之也。辟灭同姓。言围者，使若鲁围之而去，成自从后降于齐师也。降者，自伏之文，所以醇归于齐。言及者，起鲁实欲灭之。不月者，顺讳文，不书盛伯出奔，深讳之。〇秋，师还。还者何？善辞也。此灭同姓，何善尔？病之也。慰劳其罢病。〇慰劳，力报反，下同。其罢，音皮，下同。曰：师病矣。曷为病之？据师出皆罢病，曷为独劳此病也？非师之罪也。明君之使重在君，因解非师自汲汲。〇
冬十有一月癸未，齐无知弑其君诸儿。诸儿，襄公也。无知，公子夷仲年之子，襄公从弟。〇儿，如字，一音五兮反。从，才用反。九年春，齐人杀无知。〇
公及齐大夫盟于暨。公曷为与大夫盟？据与高傒盟，讳不言公。〇暨，其器反，左氏作蔇。齐无君也。然则何以不名？据高，傒名。为其讳与大夫盟也，使若众然。邻国之臣，犹吾臣也。君之于臣，当告从命行而反，秋血约誓，故讳使若悉得齐诸大夫约束之者愈也。不月者，是时齐以无知之难，小白奔莒，子纠奔鲁。齐迎子纠欲立之，鲁不与而与之盟。齐为是更迎小白，然后乃伐齐。欲纳子纠，不能纳，故深讳使若信者也。不致者，鲁地也。子纠出奔不书者，本未命为嗣，贱，故不录之。〇为其，于伪反，注为是及下注实为、鲁为同。歃，所洽反，又所甲反。难，乃旦反。夏，
公伐齐，纳纠。纳者何？入辞也。其言伐之何？据晋人纳捷菑于邾娄，不言伐。〇纳纠，左氏经亦作纳子纠。伐而言纳者，犹不能纳也。伐者，非入国辞，故云尔。纠者何？公子纠也。何以不称公子？据下言子纠，知非当国。本当去国见挈。言公子纠。〇去国，起吕反，下故去同。君前臣名也。春秋别嫌明疑，嫌当为齐君，在鲁君前不为臣。礼，公子无去国道，臣异国义，故去公子，见臣于鲁也。纳不致者，言伐得意，不得意可知，犹遇弗遇例也。不月者，非纳篡辞。〇别，彼列反。见，贤徧反。齐小白入于齐。曷为以国氏？据宋公子池自陈入于萧氏。公子也。当国也。当国，故先氏国也。不月者，移恶于鲁也。其言入何？篡辞也。〇
秋，七月丁酉，葬齐襄公。○
八月庚申，
及齐师战于乾时，我师败绩。内不言败，此其言败何？据郎之战。伐败也。自夸大其伐而取败。〇自夸，苦瓜反，本又作夸，下同。曷为伐败？据内不言败绩，曷为自夸大其伐而取败？复雠也。复雠以死败为荣，故录之。高，齐襄。贤仇牧是也。此复雠乎大国，曷为使微者据纳子纠，公犹自行，即大夫当有名氏。公也。如上，据知为公。公则曷为不言公？不与公复雠也。曷为不与公复雠？据讳与雠狩。复雠者，在下也。时实为不能纳子纠伐齐，诸大夫以为不如以复雠伐之，于是以复雠伐之，非诚心至意，故不与也。书败者，起托义。战不致者，有败文，得意不得意可知例。○
九月，齐人取子纠杀之。其取之何？据楚人杀陈夏征舒不言取，执齐庆封杀之言执也。○夏，户雅反。内辞也。胁我使我杀之也。以下浚洙，知其胁也。以独人共国辞，知使鲁杀之。时小白得国，与鲍叔牙图国政，故鲍叔荐管仲、召忽曰：使彼国得贤，巳国之患也。乃胁鲁使杀子纠，求管仲、召忽。鲁惶恐，杀子纠，归管仲，召忽死之，故深讳，若齐自取杀之。○邵忽，本又作召，上照反。恐，丘勇反。其称子纠何？据不立也。贵也。其贵奈何？宜为君者也。故以君薨称子某言之者，著其宜为君，明鲁为齐杀之，皆当坐弑君，因解上纳言纠皆不为篡，所以理嫌疑也。月者，从未逾年君例。主书者，从齐取也。〇当坐，才卧反，后当坐之类皆放此。〇冬，浚洙。洙者何？水也。以言浚也。○浚，思俊反，深也。洙音殊，水名。浚之者何？深之也。曷为深之？据本非人功所为。畏齐也。洙在鲁北，齐所由来。曷为畏齐也？据伐败也。辞杀子纠也。时鲁新见胁，畏齐浚之微弱，耻甚，故讳使若辞不肯杀子纠也。齐自取杀之，畏齐怒为备，亦所以起上胁也。
十年春，王正月，公败齐师于长勺。〇勺，时灼反。〇二月，公侵宋。曷为或言侵，或言伐？觕者曰侵，捔，粗也。将兵至竟，以过侵责之，服则引兵而去，用意尚粗。〇觕者，七奴反，又才古反。精者曰伐。精犹精密也。侵责之不服，推兵入竟，伐击之益深，用意稍精密。战不言伐，举战为重，犁战是也。合兵血刃曰战。围不言战，举围为重，楚子围郑是也。以兵守城曰围。入不言围，举入为重，晋侯入曹，执曹伯是也。得而不居曰入。灭不言入，举灭为重，齐灭莱是也。取其国曰灭。书其重者也。明当以重者罪之，犹律一人有数罪，以重者论之。月者，属北败强齐之兵，南侵强宋，南北有难，复连祸于大国，故危之。数，所主反。属，音烛。〇三月，宋人迁宿。迁之者何？不通也。以其不道，所迁之地。以地还之也。还，绕也。解上不通也。不通反为迁者，宋本欲迁宿君取其国，不知宿之不肯邪？宋逆诈邪？先绕取其地，使不得通四方。宿穷，从宋求迁，故得言迁。子沈子曰：不通者，盖因而臣之也。以宋称人也。宿不得通四方，宿君迁，宋因臣有之，不复以兵攻取，故从国辞称人也。月者，迁取王封，当与灭人同罪。书者，宋当坐灭人，宿不能死社稷，当绝也。主书者，从宋也。〇不复，扶又反。
夏，六月，
齐师、宋师次于郎。公败宋师于乘丘。其言次于郎何？据齐国书伐我不言次，败不言乘丘。○乘，绳证反。伐也。时伐鲁，故书次郎。鲁地。伐则其言次何？据齐国书伐我，不言次。齐与伐而不与战，故言伐也。此道本所以当言伐意也。齐与伐而不与战，伐兵得成，故当言伐也。○齐与音预，下及注同。我能败之，故言次也。此解本所以不言伐言次意也。二国才止次，未成于伐鲁，即能败宋师，齐师罢去，故不言伐言次也。明国君当强，折冲当远。鲁微弱，深见犯，至于近邑，赖能速胜之，故云尔。所以强内，且明臣子当将顺其美，匡救其恶。〇折冲，之设反；下昌容反。〇秋，九月，
荆败蔡师于莘，以蔡侯献舞归。荆者何？州名也。州谓九州。冀、兖、青、徐、扬、荆、豫、梁、雍。〇莘，所巾反。雍，于用反。州不若国，国不若氏，氏不若人，人不若名，名不若字，皆取精详录也。字不若子。爵最尊，春秋假行事以见王法。圣人为文辞孙顺，善善恶恶，不可正言其罪。因周本有夺爵、称国、氏人名字之科，故加州文，备七等以进退之。若自记事者，书人姓名，主人习其读而问其传，则末知巳之有罪焉尔，犹此类也。〇见，贤徧反。孙音逊。恶恶，并如字，一读上乌路反。传，直专反。蔡侯献舞何以名？据获晋侯不名。绝。曷为绝之？据晋侯不名，绝。获也。获，得也。战而为敌所得，献舞不言获，故名以起之。曷为不言其获？据晋侯言获也。不与夷狄之获中国也。与凡伯同义。夷狄谓楚，不言楚言荆者，楚强而近中国，卒暴责之，则恐为害深，故进之以渐，从此七等之极始也。○近，附近之近。卒，七忽反。○
冬十月，齐师灭谭，谭子奔莒。何以不言出？据卫侯出奔也。〇谭，徒南反。国巳灭矣，无所出也。别于有国出奔者。孔子曰：君子于其言，无所苟而巳矣。月者，恶不死位也。○别，彼列反。恶，乌路反。十有一年春王正月○
夏五月戊寅，公败宋师于鄑。○鄑，子斯反。○秋，宋大水。何以书？记灾也。外灾不书，此何以书？据郭移不书。○漷，火虢反，又音郭。及我也时鲁亦有水灾，书鲁则宋灾不见，两举则烦文不省，故诡例书外以见内也。先是二国比兴兵相败，百姓同怨而俱灾，故明天人相与报应之际，甚可畏之。〇不见，贤徧反，下同。省，所景反。应，应对之应。〇冬，王姫归于齐。何以书？过我也。时王者嫁女于齐，涂过鲁，明当有送迎之礼。在涂不称妇者，王者无外，故从在国辞。〇过，古禾反。
十有二年春，王三月，纪叔姫归于酅。其言归于酅何？据国灭来归不书，酅非纪国而言归。隐之也。何隐尔？其国亡矣，徒归于叔尔也。叔者，纪季也。妇人谓夫之弟为叔。来归不书，书归酅者，痛其国灭，无所归也。酅不系齐者，时齐听后五庙，故国之起有五庙存也。月者，恩录之。○夏四月。○
秋八月甲午，宋万弑其君接，及其大夫仇牧。及者何？累也。弑君多矣，舍此无累者乎？孔父、荀息皆累也。舍孔父、荀息无累者乎？曰有。复反复发传者，乐道人之善也。孔子曰：益者三乐，损者三乐。乐节礼乐，乐道人之善，乐多贤友，益矣。乐骄乐，乐佚游，乐宴乐，损矣。〇接，左氏作捷。仇牧音求，下音木。舍，音舍，下舍孔父同。复，扶又反，年末同。覆，芳服反。骄乐，音洛，下宴乐同。有则此何以书？贤也。何贤乎仇牧？据与孔父同也。仇牧可谓不畏强御矣。以下录万出奔月也。御，禁也。言力强不可禁也。○御，鱼吕反。其不畏强御奈何？万尝与庄公战，庄公，即鲁庄公。战者，乘丘时。获乎庄公，庄公归，散舍诸宫中，散，放也。舍，止也。获不书者，士也。数月然后归之。归反为大夫于宋，与闵公博，传本道此者，极其祸生于博戏相慢易也。〇数，所主反。公博，如字，戏名也，字书作薄。易，以豉反。妇人皆在侧。万曰：甚矣，鲁侯之淑，淑善。鲁侯之美也。美好。天下诸侯宜为君者，唯鲁侯尔。万见妇人皆在侧，故讦闵公以此言。言闵公不如鲁侯美好。○讦，九列反，九谒反，一音九刈反，又一本作揭其例、去列二反。闵公矜此妇人，色自美，大于此妇人，妒其言，顾曰：此虏也，顾谓侧妇人曰：此万也。虏，执虏也。○妒，丁故反。尔虏焉，故尔，女也。谓万也。更向万曰：女尝执虏于鲁侯，故称誉尔。〇尔女音汝，下同。称誉音余，又音预。鲁侯之美恶乎至？恶乎至？犹何所至。〇恶音乌，注同。万怒，搏闵公，绝其脰。脰，颈也。齐人语。〇搏音博。脰音豆，颈也。仇牧闻君弑，趋而至，遇之于门，手剑而叱之。手剑持拔剑叱骂之。○叱，昌实反。万臂𢫬仇牧，碎其首，侧手曰𢫬。首头○万。臂，必赐反，本又作辟，婢亦反。𢫬，素葛反，又素结反，侧手系也。齿著乎门阖。阖扇。○著，直略反。门阖，户腊反，门扇也。仇牧可谓不畏强御矣。犹乳犬玃虎，伏鸡搏貍，精诚之至也。争搏弑君，而以当国言之者，重录强御之贼，祸不可测，明当防其重者，急诛之。〇乳，如住反。攫，俱䌸反，又九碧反，一本作搏，又音付。伏，扶又反。貍，力之反。
冬十月，宋万出奔陈。万弑君，所以复见者，重录强御之贼，明当急诛之也。月者，使与大国君奔同例，明强御也。〇见，贤徧反。
十有三年春，齐侯、宋人、陈人、蔡人、邾娄人会于北杏。齐桓行霸，约束诸侯，尊天子，故为此会也。桓公时未为诸侯所信乡，故使微者会也。桓公不辞微者，欲以卑下诸侯，遂成霸功也。○信乡，许亮反，年末同。卑下，遐嫁反。○夏六月，齐人灭遂。不会北杏故也。不讳者，桓公行霸，不任文德而尚武力，又功未足以除恶。○秋七月。○
冬，公会齐侯盟于柯。何以不日？据唐之盟日。〇柯音歌。易也。易，犹佼易也。相亲信，无后患之辞。〇易也，以豉反，注及下同。佼，古夘反。其易奈何？桓之盟不日，其会不致，信之也。其不日何以始乎此？庄公将会乎桓，曹子进曰：君之意何如？进，前也。曹子见庄将会有惭色，故问之。庄公曰：寡人之生，则不若死矣。自伤与齐为雠，不能复也。伐齐纳纠，不能纳，反复为齐所胁而杀之。〇能复，扶又反，下同。曹子曰：然则君请当其君，臣请当其臣。当，犹敌也，将劫之辞。庄公曰：诺。于是会乎桓，庄公升坛，土基三尺，土阶三等曰坛。会必有坛者，为升降揖让，称先君以相接，所以长其敬。○坛，大丹反。以长，丁丈反。曹子手剑而从之。从，随也。随庄公上坛，造桓公前而胁之。曹子本谋当其臣，更当其君者，见庄有不能之色。○上，时掌反。造桓，七报反，下同。管子进曰：君何求乎？管子，管仲也。君，谓庄公也。桓公卒，愕不能应，故管子进为此言。○卒，七忽反。愕，五各反。应，应对之应。为此言，于伪反，下为杀同。曹子曰：庄公亦造次不知所言，故任曹子。城坏压竟，齐数侵鲁，取邑，以喻侵深也。〇压，于甲反，又于辄反。数，所角反。君不图与？君谓齐柜公。图，计也。犹曰君不当计侵鲁大甚。○与音余。管子曰：然则君将何求？所侵邑非一，欲求何者？曹子曰：愿请汶阳之田。欲复鲁竟。管子顾曰：君许诺。诸侯死国不死邑，故可许诺。桓公曰：诺。曹子请盟，桓公下与之盟。下坛，与曹子定约盟，誓庄公也。必下坛者，为杀牲不絜，又盟本非礼，故不于坛上也。巳盟，曹子摽剑而去之。摽，辟也。时曹子瑞剑守桓公巳盟，乃摽剑置地，与桓公相去离，故云尔。〇摽剑，普交反，辟也。辟剑置地。刘兆云：辟，捐也。辟也，婢亦反，下同。去离，力智反。要盟可犯，臣约束君曰要强，见要胁而盟尔，故云可犯。○要盟，一遥反，注同。强见，其丈反。而桓公不欺；曹子可雠，以臣劫君罪可雠。而桓公不怨。桓公之信著乎天下，自柯之盟始焉。诸侯犹是翕然信乡服从，再会于鄄，同盟于幽，遂成霸功，故云尔。劫桓公取汶阳田。不书者，讳行诈劫人也。十有四年春，齐人、陈人、曹人伐宋○夏，
单伯会伐宋。其言会伐宋何？据伐国不殊会，曹伯襄言会诸侯。后会也。本期而后，故但举会。书者，刺其不信，因以分别功恶有深浅也。从义兵而后者，功薄。从不义兵而后者，恶浅。〇别，彼列反。秋七月，荆入蔡〇
冬，单伯会齐侯、宋公、卫侯、郑伯于鄄，〇鄄，本亦作甄，规面反。
十有五年春，齐侯、宋公、陈侯、卫侯、郑伯会于鄄○夏，夫人姜氏如齐○
秋，
宋人、齐人、邾娄人伐儿。○儿音郳。〇郑人侵宋。○冬十月。
十有六年春王正月。○
夏，宋人、齐人、卫人伐郑。〇秋，荆伐郑。○
冬
十有二月，
公会齐侯、宋公、陈侯、卫侯、郑伯、许男、曹伯、滑伯、滕子同盟于幽。同盟者何？同欲也。同心，欲盟也。同心为善，善必成；同心为恶，恶必成。故重而言同心也。〇滑，于八反。〇邾娄子克卒。小国未尝卒而卒者，为慕霸者有尊天子之心，行进也。不日，始与霸者，未如琐。琐卒在二十八年。〇为慕，于伪反。如琐，息果反。
十有七年春，齐人执郑瞻。郑瞻者何？郑之微者也。以无氏也。此郑之微者，何言乎齐人执之？据获宋万不书者，不坐获微者。今书齐称人，坐执文。〇郑瞻，二传作詹。书甚佞也为甚佞，故书恶之，所以轻坐执人也。然不得为伯讨者，事未得行，罪未成也。孔子曰：放郑声，远佞人。罪未成者，伯当远之而巳。○为甚，于伪反。恶之，乌路反，下恶之皆同。远佞，于万反，下同。○夏，齐人瀸于遂。瀸者何？瀸，积也，众杀戍者也瀸者死丈。瀸之为死，积死非一之辞，故曰瀸。积，众多也。以兵守之曰戍。齐人灭遂，遂民不安，欲去齐，强戍之。遂人共以药投其所饮食水中，多杀之。古者有分土，无分民，齐戍之，非也。遂不当坐也，故使齐为自积死文也。称人者，众辞也。不书戍将帅者，封内之兵，故不书。〇瀸，子廉反，二传作瀸。积，本又作渍。强，其丈反。将帅，子匠反；下所类反。○秋，郑瞻自齐逃来，何以书？书甚佞也。曰：佞人来矣，佞人来矣重言来者，道经主书者，若传云尔，盖痛鲁知而受之，信其计策，以取齐淫女，丹楹刻桷，卒为后败也。加逃者，抑之也。所以抑之者，上执称人，嫌恶未明。系郑者，明行当本于乡里也。子贡问曰：乡人皆好之，何如？子曰：未可。乡人皆恶之，何如？子曰：未可。不若乡人之善者善之，乡人之恶者恶之。〇重，直用反。明行，下孟反。〇冬，多麋。何以书？记异也。麋之为言，犹迷也。象鲁为郑瞻所迷惑也。言多者，以多为异也。〇麋，亡悲反。
十有八年春，王三月，日有食之是后戎犯中国，鲁蔽郑瞻，夫人如莒，淫泆不制所致。○夏，公追戎于济西，以兵逐之曰追。〇济，子礼反。此未有言伐者，其言追何？据公追齐师至酅，举齐侵也。大其为中国追也。以其不限所至，知为中国追也。〇为中，于伪反，注及下皆同。此未有伐中国者，则其言为中国追何？大其未至而豫御之也。其言于济西何？据公追齐师至酅，弗及，不言于也。大之也。大公除害，恩及济西也。言大者，当有功赏也。追例时。○秋，有蜮。何以书？记异也。蜮之，犹言惑也。其毒害伤人，形体不可见。象鲁为郑瞻所惑，其毒害伤人，将以大乱而不能见也。言有者，以有为异也。〇蜮音或，短狐也，或谓之射工。音食。○冬十月。
十有九年春王正月。〇夏四月〇
秋，
公子结媵陈人之妇于鄄，遂及齐侯、宋公盟。媵者何？诸侯娶一国，则二国往媵之，以侄娣从。言往媵之者，礼，君不求媵二国，自往媵夫人，所以一夫人之尊。〇媵陈，以证反，又绳证反。娣从，才用反，下注同。侄者何？兄之子也。娣者何？弟也。诸侯壹聘九女，诸侯不再娶。必以侄娣从之者，欲使一人有子，二人喜也。所以防嫉妒，令重继嗣也。因以备尊尊亲亲也。九者，极阳数也。不再娶者，所以节人情，开媵路。〇嫉，音疾，又音自。媵不书，此何以书？据伯姫归于纪，不书媵也。为其有遂事书。为下有遂事善也，故书所以不当书，以起将有所详录，犹伯姫书媵也。不媵，则当取得书者张本。文言公子结如陈，遂及齐侯、宋公盟于鄄。〇为其，于伪反，注及下注同。大夫无遂事，此其言遂何？聘礼，大夫受命不受辞，以外事不素制，不豫设，故云尔。出竟有可以安社稷利国家者，则专之可也。先是鄄幽之会公，此不至公子结出竟，遭齐、宋欲深谋伐鲁，故专矫君命而与之盟，除国家之难，全百姓之命，故善而详录之。先书地，后书盟者，明出竟乃得专之也。盟不地者，方使上为出竟地，即更出地，嫌上地自为媵出地也。陈称人者，为内书，故略以外国辞言之。此陈侯夫人言妇者，在涂也。如之者，礼未成也。冬，齐人、宋人、陈人伐我西鄙而盟。不日者，起国家后背结之约，非结不信也。〇矫，居表反。难，乃旦反。背音佩。○夫人姜氏如莒〇
冬，齐人、宋人、陈人伐我西鄙。鄙者，边垂之辞荣
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:37:32-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>