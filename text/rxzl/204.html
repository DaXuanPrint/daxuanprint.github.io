<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="吕氏家塾读诗记序,吕氏家塾读诗记卷第一,吕氏家塾读诗记卷第二,吕氏家塾读诗记卷第三,吕氏家塾读诗记卷第四,吕氏家塾读诗记卷第五,吕氏家塾读诗记卷第六,吕氏家塾读诗记卷第七,吕氏家塾读诗记卷第八,吕氏家塾读诗记卷第九,吕氏家塾读诗记卷第十,吕氏家塾读诗记卷第十一,吕氏家塾读诗记卷第十二,吕氏家塾读诗记卷第十三,吕氏家塾读诗记卷第十四,吕氏家塾读诗记卷第十五,吕氏家塾读诗记卷第十六,吕氏家塾读诗记卷第十七,吕氏家塾读诗记卷第十八,吕氏家塾读诗记卷第十九,吕氏家塾读诗记卷第二十,吕氏家塾读诗记卷第二十一,吕氏家">
<meta name="description" content="诗经注本。三十二卷。南宋吕祖谦(1137—1181)撰。祖谦字伯恭，学者称东莱先生。婺州(今浙江金华)人。曾任著作郎兼国史院编修官。著有《东莱集》等。此书是宋代汉学家的《诗经》代表著作，它坚守序、传、笺、疏，按序说诗。在诗篇正文之前，首列《诗序》。各章之后，分列诸家之说，自毛苌以后，凡引四十四家。书中所称“朱氏曰”者，即所采朱熹早期的见解，其后朱熹疑序，自变前说，吕祖谦则仍坚守毛、郑，成为宋代汉学的最后壁垒。陈振孙称其博采诸家，存其名氏，先列训诂，后陈文义，剪裁贯穿，如出一手，有所发明，则别出之。按汉学诗">
<title>吕氏家塾读诗记【标点本】_吕祖谦_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">吕氏家塾读诗记【标点本】</span> <br/>
          作者： <span class="inputVal" id="bkauthor">吕祖谦</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,注释,完结</span> <br/>
          字数： <span class="inputVal" id="bknum">[book_length]378750</span> <br/>
          说明： <span class="inputVal" id="bkdec">诗经注本。三十二卷。南宋吕祖谦(1137—1181)撰。祖谦字伯恭，学者称东莱先生。婺州(今浙江金华)人。曾任著作郎兼国史院编修官。著有《东莱集》等。此书是宋代汉学家的《诗经》代表著作，它坚守序、传、笺、疏，按序说诗。在诗篇正文之前，首列《诗序》。各章之后，分列诸家之说，自毛苌以后，凡引四十四家。书中所称“朱氏曰”者，即所采朱熹早期的见解，其后朱熹疑序，自变前说，吕祖谦则仍坚守毛、郑，成为宋代汉学的最后壁垒。陈振孙称其博采诸家，存其名氏，先列训诂，后陈文义，剪裁贯穿，如出一手，有所发明，则别出之。按汉学诗经学，在《毛诗正义》颁行以后，似已告一段落，宋代汉学家虽然作些零碎修补，少有重大发明。此书语言浅显，条理清晰，可以看作宋代汉学《诗经》注释的普及读本。书中名物训诂，较为详悉，于此尚有参考价值。同时，也是研究宋代诗经学史的重要资料。《吕氏家塾读诗记》有明嘉靖刻本、清嘉庆中听彝堂刊本、《四库全书》本、《经苑》本、《墨海金壶》本、《金华丛书》本、收入《丛书集成初编》和《百部丛书集成》。丛书本以《墨海金壶》本为佳。</span> <br/>
          封面： <span class="inputVal" id="bkimg">Z_4604.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]吕氏家塾读诗记【标点本】
[book_author]吕祖谦
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,注释,完结
[book_length]378750
[book_dec]诗经注本。三十二卷。南宋吕祖谦(1137—1181)撰。祖谦字伯恭，学者称东莱先生。婺州(今浙江金华)人。曾任著作郎兼国史院编修官。著有《东莱集》等。此书是宋代汉学家的《诗经》代表著作，它坚守序、传、笺、疏，按序说诗。在诗篇正文之前，首列《诗序》。各章之后，分列诸家之说，自毛苌以后，凡引四十四家。书中所称“朱氏曰”者，即所采朱熹早期的见解，其后朱熹疑序，自变前说，吕祖谦则仍坚守毛、郑，成为宋代汉学的最后壁垒。陈振孙称其博采诸家，存其名氏，先列训诂，后陈文义，剪裁贯穿，如出一手，有所发明，则别出之。按汉学诗经学，在《毛诗正义》颁行以后，似已告一段落，宋代汉学家虽然作些零碎修补，少有重大发明。此书语言浅显，条理清晰，可以看作宋代汉学《诗经》注释的普及读本。书中名物训诂，较为详悉，于此尚有参考价值。同时，也是研究宋代诗经学史的重要资料。《吕氏家塾读诗记》有明嘉靖刻本、清嘉庆中听彝堂刊本、《四库全书》本、《经苑》本、《墨海金壶》本、《金华丛书》本、收入《丛书集成初编》和《百部丛书集成》。丛书本以《墨海金壶》本为佳。
[book_img]Z_4604.jpg


[book_title]吕氏家塾读诗记序
诗自齐、鲁，韩氏之说不传，而天下之学者尽宗毛氏。毛氏之学，传者亦众，而王述之类，今皆不存，则推衍毛说者，又独郑氏之笺而巳。唐初诸儒为作疏义，因讹踵陋，百千万言，而不能有以出乎二氏之区域。至于本朝，刘侍读、欧阳公、王丞相、苏黄门、河南程氏、横渠张氏，始用已意有所发明，虽其浅深得失有不能同，然自是之后。三百五篇之微词奥义。乃可得而寻绎。盖不待讲于齐鲁韩氏之传。而学者巳知诗之不专于毛郑矣。及其既久。求者益众。说者愈多。同异纷纭。争立门户。无复推让祖述之意。则学者无所适从。而或反以为病。今观吕氏家塾之书。兼总众说，巨细不遗，挈领提纲，首尾该贯，既足以息夫同异之争。而其述作之体，则虽融会通彻，浑然若出于一家之言，而一字之训，一事之义，亦未尝不谨其说之所自。及其断以已意，虽或超然出于前人意虑之表，而谦让退托，未尝敢有轻议前人之心也。呜呼！如伯恭父者，真可谓有意乎温柔敦厚之教矣。学者以是读之，则于可群可怨之旨，其庶几乎。虽然，此书所谓朱氏者，实熹少时浅陋之说，而伯恭父误有取焉。其后历时既久，自知其说有所未安，如雅郑邪正之云者，或不免有所更定，则伯恭父反不能不置疑于其间，熹窃惑之。方将相与反复其说，以求真是之归，而伯恭父巳下世矣。呜呼！伯恭父巳矣，若熹之衰颓汨没，其势又安能复有所进以独决此论之是非乎？伯恭父之弟子约既以是书授其兄之友丘侯宗卿，而宗卿将为版本以传永久，且以书属熹序之，熹不得辞也。乃略为之说，因并附其所疑者，以与四方同志之士共之，而又以识予之悲恨云尔。淳熙壬寅九月已夘，新安朱熹序。

[book_title]吕氏家塾读诗记卷第一
纲领
论语诗三百，一言以蔽之，曰：思无邪程氏曰：思无邪，诚也。○谢氏曰：君子之于诗，非徒诵其言，又将以考其情性；非徒以考其情性，又将以考先王之泽。盖法度礼乐虽亡于此，犹能并与其深微之意而传之。故其为言，率皆乐而不淫，忧而不困，怨而不怒，哀而不愁。如绿衣，伤己之诗也，其言不过曰我思古人，俾无訧兮。击鼓，怨上之诗也，其言不过曰土、国、城。漕，我独南行。至军旅数起，大夫久役，止曰自诒伊阻，行役无期，度思其危难以风焉，不过曰苟无饥渴而巳。若夫言天下之事，美盛德之形容，固不待言而可知也。其与忧愁思虑之作，孰能优游不迫也。孔子所以有取焉。作诗者如此，读诗者其可以邪心读之乎？○子所雅言，诗、书、执礼，皆雅言也程氏曰：皆孔子素所常言也。○兴于诗，立于礼，成于乐礼记曰：十有三年，诵诗，舞勺，成童舞象，学射御。二十而冠，始学礼。○程氏曰：言近而易知，故人之学，兴起于诗。○又曰：夫子言兴于诗，观其言，是兴起人意思，汪洋浩大，皆是此意。○又曰：兴于诗者，吟咏情性，涵畅道德之中而歆动之，有吾与点也之气象。○又曰：古之学者，必先学诗。学诗则诵读其言，善恶是非，劝戒有以启发其意，故曰兴。○诵诗三百，授之以政，不达，使于四方，不能专对，虽多亦奚以为程氏曰：今人不解读书，如诵诗三百，授之以政，不达，使于四方，不能专对，虽多亦奚以为湏？是未读诗时，授之以政，不达，使于四方，不能专对；既读诗后，便达于政，能专对四方，始是读诗人。而不为周南、召南，其犹正墙面而立湏？是未读周南、召南，一似面墙，既读后便不面墙，方是有验。大抵读书只此便是法。○小子何莫学夫诗？诗可以兴，可以观，可以群，可以怨。迩之事父，远之事君，多识于鸟兽草木之名谢氏曰：诗吟咏情性，善感发人，使人易直。子谅之心易以生，故可以兴。得情性之正，无所底滞，则阅理自明，故可以观。心平气和，于物无竞，故可以群。优游不迫，虽怨而不怒也。无鄙倍心，故可以怨。○张氏曰：诗中君臣父子兄弟夫妇朋友，莫不皆有，止言事父事君，举其最重者言也。多识于鸟兽草木之名，亦可以博物。○程氏曰：多识于鸟兽草木之名，所以明理也。○陈亢音刚。问于伯鱼曰：子亦有异闻乎？对曰：未也。尝独立，鲤趋而过庭：曰：学诗乎？对曰：未也，不学诗，无以言。鲤退而学诗。他日又独立，鲤趋而过庭：曰：学礼乎？对曰：未也，不学礼，无以立。鲤退而学礼。闻斯二者，陈亢退而喜曰：问一得三，闻诗闻礼，又闻君子之远其子也○子贡曰：贫而无谄，富而无骄，何如？子曰：可也，未若贫而乐，富而好礼者也：子贡曰：诗云：如切如磋，如琢如磨，其斯之谓与？子曰：赐也，始可与言诗巳矣，告诸往而知来者○子夏问曰：巧笑倩兮，美目盼兮，素以为绚兮，何谓也？子曰：绘事后素：曰：礼后乎？子曰：起予者商也，始可与言诗巳矣。○南容三复白圭，孔子以其兄之子妻之。
孟子：咸丘蒙问曰：诗云：普天之下，莫非王土。率土之滨，莫非王臣。而舜既为天子矣。敢问瞽叟之非臣，如何？曰：是诗也，非是之谓也，劳于王事而不得养父母也。曰：此莫非王事，我独贤劳也。故说诗者，不以文害辞，不以辞害志，以意逆志，是为得之。如以辞而巳矣。云汉之诗曰：周余黎民，靡有孑遗。信斯言也，是周无遗民也。程氏曰：不以文害辞。文，文字之文。举一字则是文，成句是辞。诗为解一字不行，却迁就他说。如有周不显，自是文当如此。○张氏曰：知诗莫如孟子。以意逆志，读诗之法也。○又曰：凡观书，不可以类而泥文。不尔，则字字相梗，当观其文势上下意。○诗曰：
天生烝民，有物有则。民之秉彝，好是懿德。孔子曰：为此诗者，其知道乎！故有物必有则，民之秉彝也，故好是懿德。○公孙丑问曰：高子曰：小弁，蒲官反。小人之诗也。孟子曰：何以言之？曰：怨。曰：固哉！高叟之为诗也！有人于此，越人关音弯。弓而射之，则己谈笑而道之，无他，疏之也。其兄关弓而射之，则已垂涕泣而道之，无他，戚之也。小弁之怨，亲亲也；亲亲，仁也。固矣夫！高叟之为诗也！曰：凯风何以不怨？曰：凯风，亲之过小者也；小弁，亲之过大者也。亲之过大而不怨，是愈疏也；亲之过小而怨，是不可矶也。愈疏，不孝也；不可矶，亦不孝也。孔子曰：舜其至孝矣。五十而慕
文中子。子谓薛收曰：昔圣人述史三焉，其述书也，帝王之制备矣，故索焉而皆获。其述诗也，兴废之由显，故究焉而皆得。其述春秋也，邪正之迹明，故考焉而皆当。
程氏曰：诗者，言之述也。言之不足而长言之，咏歌之所由兴也。其发于诚，感之深，至于不知手之舞，足之蹈，故其入于人也亦深至，可以动天地，感鬼神。虞之君臣，迭相赓和，始见于书。夏殷之世，虽有作者，其传鲜矣。至周而世益文，人之怨乐必形于言，政之善恶，必见刺美。至夫子之时，所传者多矣，夫子删之，得三百篇，皆止于礼义，可以垂世立教。古之人幼而闻歌诵之声，长而识刺美之意，故人之学，由诗而兴。后世老师宿儒，尚不知诗义，后学岂能兴起也○凡看书各有门庭。诗易春秋不可逐句看，尚书论语可以逐句看。○作诗者未必皆圣贤，当时所取者，取其意思止于礼义而巳。其言未必尽善，如比其君以硕鼠狡童之类。又曰：诗若以乐天知命处之，则一时都无事，其中亦有君子情意不到处。○张氏曰：诗之讥刺，其间直有浅近者，以其于礼义至粹美，此圣人之所取。○学者不可以不看诗，看诗便使人长一格。
张氏曰：求诗者贵平易，不要崎岖求合。诗人之情，温厚平易老成，今以崎岖求之，其心先狭隘，无由可见。诗人之情本乐易，只为时事拂其乐易之性，故以诗道其志。又曰：求诗贵平易，不要崎岖求合，又患泥文。如烝然来思，湛湛露斯，思斯，何必泥字？遐不作人，德音不瑕之类，不可以辞害。君子至止，乐只君子只止，何必拘○又曰：诗全是人之情性，湏先得诗人之心，然后观玩。易入，凡书皆然。大抵圣人语言尽由德性中出，故湏先得其心，则咏其言，易以入也。○又曰：诗人之志至平易，故无艰险之言。以平易求之，则思远以广，愈艰险则愈浅近矣。大率所言皆目前事，而义理存乎其中矣。○后千余年，乐府皆浅近，只是流连光景，闺门夫妇之意，无有及民忧思大体者。谢氏曰：诗湏讽味以得之。古诗即今之歌曲，今之歌曲往往能使人感动。至学诗，却无感动兴起处，只为泥章句故也。明道先生善言诗，未尝章解句释，但优游玩味，吟哦上下，使人有得处。
瞻彼日月，悠悠我思。道之云远，曷云能来，思之切矣。
百尔君子，不知德行，不忮之豉反。不求，何用不臧，归于正也。又曰：明道尝谈诗，并不曾下一字训诂，只转却一两字，点掇地念过，便教人省悟。点，平声。
诗乐
尚书：诗言志，歌永言，声依永，律和声。吕大钧和叔曰：古人因诗而歌，使恊声律。歌有高下清浊，合于宫摘则为声，声恊律吕则为律。○予欲闻六律、五声、八音，在治忽以出纳五言，汝听，○工以纳言，时而飏之。注云：工乐官，掌诵诗以纳谏。
周礼大司乐掌成均之法，以治建国之学政，而合国之子弟焉。以乐德教国子中、和、祗、庸、孝、友；以乐语教国子兴道、讽、诵、言、语；以乐舞教国子舞云门、大卷、音权。大咸、大韶、上昭反。大夏、大濩、大武○乐师凡射，王以驺虞为节，诸侯以貍首为节，大夫以采苹为节，士以采蘩为节。○及彻，帅学士而歌彻。注云：彻者，在周颂臣工之什。○大师教六诗：曰风，曰赋，曰比，曰兴，曰雅，曰颂，以六德为之本，以六律为之音○瞽蒙掌九德六诗之歌，以役大师。前汉礼乐志：周礼既备，而其器用张陈，周官具焉。典者自卿大夫师瞽以下，皆选有道德之人，朝夕习业，以教国子。国子者，卿大夫之子弟也。皆学歌九德，诵六诗，习六舞、五声八音之和。然自雅颂之兴，而所承衰乱之音犹在，是谓淫过㓙嫚之声，为设禁焉。
仪礼乡饮酒礼、工歌鹿鸣、四牡、皇皇者华，笙南陔、白华、华黍。乃间歌鱼丽，笙由庚；歌南有嘉鱼，笙崇丘；歌南山有台，笙由仪。乃合乐周南关雎、葛覃、卷耳、召南鹊巢、采蘩、采苹，孔氏曰：召南三篇。越草虫而取采苹。盖采苹旧在草虫之前，孔子以后简札始倒。工告于乐正曰：正歌备。○乡射礼。乃合乐周南关雎、葛覃、卷耳、召南鹊巢、采蘩、采苹，告于乐正曰：正歌备。○燕礼：工歌鹿鸣、四牡、皇皇者华，笙奏南陔、白华、华黍。乃间歌鱼丽，笙由庚；歌南有嘉鱼，笙崇丘；歌南山有台，笙由仪。遂歌乡乐：周南关雎、葛覃、卷耳，召南鹊巢、采蘩、采苹。大师告于乐正曰：正歌备。○大射礼，乃歌鹿鸣三终，乃管新宫三终，其篇亡。奏貍首以射。射义天子以驺虞为节，诸侯以貍首为节，卿大夫以采苹为节，士以采蘩为节。诗云：曾孙侯氏，四正具举。大夫君子，凡以庶士。小大莫处，御于君所。以燕以射，则燕则誉。注云：驺虞、采苹、采蘩，今诗篇名。貍首，逸曾孙侯氏是也。○国语：叔孙穆子聘于晋晋，悼公飨之，乐及鹿鸣之三，而后拜乐三。晋侯使行人问焉，对曰：夫先乐，金奏肆夏、繁遏渠，天子所以飨元侯也。夫歌文王、大明緜，则两君相见之乐也，皆非使臣之所敢闻也。今伶箫咏歌鹿鸣之三，君之所以况使臣，臣敢不拜况夫鹿鸣，君之所以嘉先君之好也，敢不拜嘉？四牡，君之所以章使臣之勤也，敢不拜章？皇皇者华，君教使臣曰：每怀靡及，诹谋度询，必咨于周。敢不拜教。
论语：子与人歌而善，必使反之，而后和之。注云：乐其善，使重歌而自和之。○程氏曰：歌必全章也。○师挚之始，关睢之乱，洋洋乎盈耳哉！注云：师挚，鲁大师之名。始，首也。师挚首识关睢之声而理其乱者。
礼记：天子五年一巡狩，命大师陈诗以观民风，○清庙之瑟，朱弦而疏越，壹倡而三叹，有遗音者矣。○子赣见师乙而问焉，曰：赐闻声歌各有宜也，如赐者宜何歌也？师乙曰：乙，贱工也，何足以问所宜？请诵其所闻，而吾子自执焉。宽而静、柔而正者宜歌颂？广大而静、疏、达而信者，宜歌大雅？恭俭而好礼者宜歌小雅？正直而静、廉而谦者宜歌风？肆直而慈爱者宜歌商？温良而能断者，宜，歌齐。夫歌者，直己而陈德也，动已而天地应焉，四时和焉，星辰理焉，万物育焉。故商者，五帝之遗声也，商人识之，故谓之商。齐者，三代之遗声也，齐人识之，故谓之齐。明乎商之音者，临事而屡断；明乎齐之音者，见利而让。临事而屡断，勇也；见利而让，义也。有勇有义，非歌孰能保此？故歌者，上时掌反。如抗，下如队，音坠。曲如折，止如槁木，倨中矩，句中钩，古侯反。累累力追反。乎端如贯珠。故歌之为言也，长言之也。说之，故言之；言之不足，故长言之；长言之不足，故嗟叹之；嗟叹之不足，故不知手之舞之足之　之也。子赣问乐。
左氏传：吴公子札来聘，请观于周乐，使工为之歌周南、召南，曰：美哉！始基之矣，犹未也，然勤而不怨矣。为之歌邶蒲对反。鄘、卫。曰：美哉渊乎，忧而不困者也。吾闻卫康叔、武公之德如是，是其卫风乎？听声以为别，故有疑言。为之歌王。曰：美哉！思而不惧，其周之东乎！为之歌郑，曰：美哉！其细巳甚，民弗堪也，是其先亡乎！为之歌齐，曰：美哉！泱泱于良反。乎，大风也哉！泱泱，弘大之声。表东海者，其大公乎！国未可量也。为之歌豳，曰：美哉荡乎！乐而不淫，其周公之东乎！为之歌秦，曰：此之谓夏声。秦本在西戎岍陇之西，秦仲始有车马礼乐，去戎狄之音，而有诸夏之声，故谓之夏声。夫能夏则大，大之至也，其周之旧乎！为之歌魏，曰：美哉，沨沨扶弓反。乎！沨沨，中庸之声。大而婉，险而易，行以德辅此，则明主也。为之歌唐，曰：思深哉！其有陶唐氏之遗民乎？不然，何忧之远也？非令德之后，谁能若是？为之歌陈，曰：国无主，其能久乎？淫声放荡，无所畏忌，故曰国无主。自郐古外反。以下无讥焉。为之歌小雅，曰：美哉！思而不贰，怨而不言，其周德之衰乎！犹有先王之遗民焉。为之歌大雅，曰：广哉熙熙乎！熙熙，和乐之声。曲而有直。体论其声，其文王之德乎！为之歌颂曰：至矣哉！直而不倨，曲而不屈，迩而不逼，远而不携，迁而不淫，复而不厌，于艳反。哀而不愁，乐而不荒，用而不匮，广而不宣，施矢豉反。而不费，取而不贪，处而不砥，行而不流，五声和，八风平，节有度，守有序，盛德之所同也。颂有殷鲁，故曰盛德之所同。
荀子：诗者，中声之所止也。
史记三百五篇。孔子皆弦歌之，以求合韶、武、雅、颂之音。毛氏曰：古者教以诗乐，诵之歌之，弦之舞之。
张氏曰：古之乐章，只数句诗，不能成曲调，此所以有弄有引。善歌者知如何为弄，如何为引○善歌者使人继其声，言使其声常从容有余。吕和叔寄刘几伯寿书：某近与乡人讲习乡饮乡射之礼，惟恐乡乐音节不明。虽传得胡安定所定雅音谱，有周南、召南、小雅十数篇，而犹阙由庚、由仪、崇丘、南陔、白华、华黍、驺虞七篇。
删次
论语：吾自卫反鲁，然后乐正，雅、颂各得其所。前汉礼乐志：王官失业，雅颂相错，孔子论而定之，故曰：吾自卫反鲁，然后乐正，雅颂各得其所。
孟子：王者之迹熄而诗亡，诗亡然后春秋作。苏氏曰：诗止于陈灵，非天下无诗也，有而不可以训焉耳。仲尼有所不取也。
孔氏曰：史记孔子世家云：古者诗本三千余篇，去其重，取其可施于礼义者三百五篇。案书传所引之诗，见在多，亡逸者少，则孔子所录，不容十分去九。马迁言古诗三千余篇，未可信也。据今者及亡诗六篇，凡三百一十一篇，而史记、汉书云三百五篇，阙其亡者，以见在为数也。欧阳氏曰：司马迁谓古诗三千余篇，孔子删之，存者三百。郑学之徒，皆以迁之谬言，古诗虽多，不容十分去九。以予考之，迁说然也。何以知之？今书传所载逸诗，何可数也？以郑康成诗谱图推之，有更十君而取其一篇者，又有二十余君而取其一篇者。由是言之，何啻乎三千！周、召，风之正经，固当为首。自卫而下，十有余国，编比先后，旧无明说。
欧阳氏曰：周南、召南，邶、鄘、卫、王、郑、齐，豳秦、魏、唐、陈、曹，此孔子未删之前，周大师乐歌之次第也。季札观乐于鲁，次序如此。周、召、邶、鄘、卫、王、郑、齐、魏、唐、秦、陈、桧、曹、豳，此今诗次第也。周、召、邶、鄘、卫、桧、郑、齐、魏、唐、秦、陈、曹、豳、王。此郑氏诗谱次第也。孔氏曰：郑谱，以郑因　郐之地而国之。先谱郐事，然后谱郑。王在豳后者，退就雅、颂，并言王世故耳。
张氏曰：诗固有次序，然不可一例。惟二南之后次卫，卫后王，此有意。若非以卫分之，则王无异于正风也。其他不必次一国之诗，其首尾固有先后，其中未必然。当删定之时，只取得者置于其间。
程氏曰：诗有四始，而风居首。风，风也。其风动于人，犹风之吹物入物，故曰风。本乎一人而成乎国俗，谓之风；发于正理而形于天下，谓之雅；称美盛德与告其成功，谓之颂。先之家及于政，以砥成功，其叙然也。诸国之风，先后各有义。周南、召南陈正家之道，以风天下，人伦之端，王道之本，风之正也，故为首。二南之风行，则人伦正，朝廷治。二南之风变，则礼义废，风俗坏。天下治乱，在风而巳。及乎周道衰，政教失，风遂变矣。于是诸侯擅相侵伐，卫首并邶、鄘之地，故为变风之首。推其本，则王道失，上下乱，风遂变矣。言其迹，则相吞灭，而后王道绝，卫首恶也。故一国之诗而三其名，得于卫地者为卫，得于邶、鄘者为邶、鄘，所以见其首乱也。董氏曰：商俗靡靡，周虽化革其俗，然其风不得尽变。书之命戒告令，每惧其不得一日正也。故其俗易感而风易变者，亡国之余音也。风首卫旦，先邶鄘以著灭也。刑政不能治天下，诸侯放恣，擅相并灭，王迹熄矣。故雅亡而为一国之风，董氏曰：诸侯至于灭国，王政不行矣，谓天下无王可也，故以王风叙卫下。先王之制，苟能守之，足以统临天下。废法失道，则王畿之内亦不能保。郑本畿内之封，因周之衰，遂自为列国，故次以郑。君臣上下之分失，则人伦乱；人伦废，则入于禽兽。人君身为禽兽之行，其风可知，故次以齐。天下之风。至于如此，则无不乱之国，无不变之俗。魏。舜禹之都。唐。帝尧之国。久被圣人之化。渐成美厚之俗。历二叔之世。而遗风尚存。今亦变矣。故因其旧名而谓之唐。所以见意唐魏之风且变。则先代之风化。中国之礼义。消亡极矣。是以夷狄强大。天下亦相胥而夷矣。故次以秦。秦之始封秦谷，西戎之地，国乱，乃东侵而始大。其俗尚夷，故美其始有车马礼乐，而刺其未能用周礼也。礼义之俗亡，夷狄之风行，先圣王之流风遗俗尽矣，故次以陈。陈，舜之后也。圣人之都，风化所厚也。圣人之国，典法所存也。王泽竭而风化熄矣，夷道行而典礼亡矣。天下之所以安且治者，圣人之道行也。圣人之道绝，则危亡至矣。人情迫于危亡，则思治安，故思治者，乱之极也。桧、曹惧于危亡而思周道，故为乱之终。孔氏曰：桧、曹。国小而君奢，民劳而政僻，季札之所不讥，国风次之于末，宜哉！乱既极，必有治之之道；危既甚，必有安之之理。自昔天下，何尝不拯乱而兴治，革危而为安？周家之先，由是道也。其居豳也，趋时务农，以厚民生，善政美化，由兹而始。王业之所以兴也，故次以豳。孔氏曰：豳者，周公之事。欲尊周公，故次于众国之后，小雅之前，非诸国之例也。王业成而为政于天下，故次以雅。雅，王者之政也，小之先大，固其叙也。孔氏曰：雅见积渐之义，故小雅先于大雅。政之衰，则至于亡。诗之亡，王道之亡也。天下之治，始于以正风风天下，其终也。盛德之著而成功，可以告于神明，始终之义也，故次以颂。颂之有鲁，盖生于不足，王道之隆也。所歌颂者如是。及其衰也，如鲁之事巳足矣。孔氏曰：鲁以其得用天子之礼，故借天子美诗之名，改称为颂，非周颂之流也。置之商颂前者，以鲁是周同姓，故先前代也。商则颂前代之美，不可废也，故附其后焉。
大小序
程氏曰：学诗而不求序，犹欲入室而不由户也。○或问：诗如何学？曰：只于大序中求。○又曰：国史得诗，必载其事，然后其义可知，今小序之首是也。其下则说诗者之辞也：○又曰：诗小序要之皆得大意，只后之观诗者亦添入。张氏曰：诗序亦有后人添入者，则极浅近，自可辨。○苏氏曰：诗序诚出于孔氏也，则不若是详矣。孔子删诗而取三百五篇，今其亡者六焉。亡诗之序，未尝详也。诗之亡者，经师不得见之矣，虽欲详之而无由。其存者将以解之，故从而附益之，以自信其说。是以其言时有反复烦重，类非一人之辞。○释文：旧说云：关睢，后妃之德也。至用之邦国焉，名关睢序，谓之小序。自风，风也。讫末，名为大序。○又曰：沈重云：案郑诗谱意，大序是子夏作，小序是子夏、毛公合作。卜商意有未尽，毛更足成之。后汉书，卫宏从谢曼卿受学，因作毛诗序，善得风雅之旨。○隋经籍志曰：先儒相承，谓毛诗序子夏所创，毛公及卫敬仲更加润色。○董氏曰：古之为教者，师授而传之，训传不立，而能自见于世。况夫诗之存，不独著之竹帛，凡声于乐者，工师亦得以传其言也。汉史谓宏作诗序，宏固不能及此，或以师授之言论著于书耳。
王氏曰：世传以为言其义者，子夏也。诗上及于文王，高宗成汤，如江有汜之为美，媵那之为祀成汤，殷武之为祀高宗。方其作时，无义以示后世，则虽孔子亦不可得而知，况子夏乎哉？欧阳氏曰：孟子去诗世近，而最善言诗。推其所说，诗义，与今序意多同。故后儒异说为诗害者，常赖序文为证。
六义
大序：诗有六义焉：一曰风，二曰赋，三曰比，四曰兴，五曰雅，六曰颂。
周礼：大师教六诗：曰风，曰赋，曰比，曰兴，曰雅，曰颂。○籥章，掌土鼓、豳籥。中音仲。春昼击土鼓，吹豳诗以逆暑，中秋夜迎寒，亦如之。凡国祈年于田祖，吹豳雅，击土鼓，以乐田畯。音俊。国祭蜡，士嫁反。则吹豳颂，击土鼓以息老物。孔氏曰：郑氏笺七月二章云是谓豳风，六章云是谓豳雅，卒章云是谓豳颂。自始至成，别为三体。
程氏曰：国风、大小雅。三颂，诗之名也；六义，诗之义也。一篇之中，有备六义者，有数义者。○又曰：学诗而不分六义，岂能知诗之体也？张氏曰：今一诗之中，盖有兼见风、雅、颂之意。赋、比兴亦然。○吕氏曰：诗举有此六义，得风之体多者为国风，得雅之体多者为大小雅，得颂之体多者为颂。风非无雅，雅非无颂也。○董氏曰：崧高既列于大雅矣，然其诗曰其风肆好，又曰吉甫作诵。○　孔氏曰：四始以风为先，风之所用，以赋、比、兴为辞，故于风之下，即次比。兴，然后次以雅、颂。雅、颂亦以赋、比、兴为之，既见赋、比、兴于风之下，明雅、颂亦同赋、比、兴。如此次者，言事之道，直陈为正，故赋在比、兴之先。比之与兴，虽同是托物，比显而兴隐，当先显而后隐，故比居兴先也。
风大序曰：风，风也，教也。风以动之，教以化之。○程氏曰：风者，风以动之，上之化下，下之风上，凡所刺美皆是也。张氏曰：风有风刺，不直言之意。
赋郑氏周礼注曰：赋之言铺，直铺陈善恶。○程氏曰：赋者，谓铺陈其事，如齐侯之子，卫侯之妻是也。又曰：赋者，咏述其事。蔽芾甘棠，勿翦勿伐，召伯所苃是也。○吕氏曰：赋者，叙事之由，以尽其情状。
比，郑司农周礼注曰：比者，比方于物。○程氏曰：以物相比，狼跋其胡，载疐其尾，公孙硕肤，赤舄几几。是也。又曰：比者，直比之蛾眉瓠犀，温其如玉之类是也○朱氏曰：比者，以物为比，而不正言其事，甫田硕鼠，衡门之类是也○又曰：比方有两例，有继所比而言其事者，有全不言其事者。
兴，孔氏曰：兴者，起也。○程氏曰：因物而起兴。关关雎鸠，瞻彼淇奥之类是也。又曰：兴者，兴起其义。采采卷耳，不盈顷筐。嗟我怀人，置彼周行。是也。○释文曰：兴是譬谕之名，意有不尽，故题曰兴。○孔氏曰：取譬引类，起发己心。诸举草木鸟兽以见意者，皆兴辞也。○王氏曰：以其所感发而况之之谓兴。兴兼比与赋者也。○朱氏曰：因所见闻，或托物起兴，而以事继其声，关睢樛木之类是也。然有两例：兴有取所兴为义者，则以上句形容下句之情思，下句指言上句之事实。有全不取其义者，则但取一二字而已。要之，上句常虚，下句常实，则同也。
雅，大序曰：雅者，正也。○程氏曰：雅者，正言其事○又曰：雅者，陈其正理。
天生烝民，有物有则。民之秉彝，好是懿德。是也。张氏曰：雅之体，直言之，比兴差少，无隐讽谲谏之巧，故曰雅者，正也○又曰：雅者，直言之，虽是大恶亦直言。此是雅之本体○吕氏曰：雅者，正言也，无所抑扬。颂大序曰：颂者，美盛德之形容，以其成功告于神明者也○郑氏诗谱曰：颂之言容。李氏曰：颂之为字训容。汉书志曰：徐生善容容字，作此颂字。颜师古注云：颂字与形容字，古人通用。○程氏曰：颂，称美之言也。如于嗟乎驺虞，有匪君子，终不可谖兮之类，是也。又曰：颂者，称美其事，假乐君子，显显令德，宜民宜人，受禄于天是也。○吕氏曰：颂者，称美之辞也，无所讽议。
风雅颂
大序：上以风化下，下以风刺上，主文而谲谏，言之者无罪，闻之者足以戒，故曰风。至于王道衰，礼义废，政教失，国异政，家殊俗，而变风变雅作矣。国史明乎得失之迹，伤人伦之废，哀刑政之苛，吟咏情性以风其上，达于事变而怀其旧俗者也。故变风发乎情，止乎礼义。发乎情，民之性也；止乎礼义，先王之泽也。是以一国之事，系一人之本，谓之风。言天下之事，形四方之风，谓之雅。雅者，正也，言王政之所由废兴也。政有小大，故有小雅焉，有大雅焉。颂者，美盛德之形容，以其成功告于神明者也。郑氏诗谱序：文、武时，诗有周南、召南，雅有鹿鸣、文王之属。及成王，周公致太平，制礼作乐，而有颂声兴焉，盛之至也。本之由此风、雅而来，故皆录之，谓之诗之正经。孔子录懿王、夷王时诗，讫于陈灵公淫乱之事，谓之变风、变雅。孔氏曰：变风之作，齐、卫为先，陈最在后，变雅则处其间。齐哀公当懿王，卫顷公当夷王，陈灵公、鲁宣公十年，为其臣夏征舒所弑。变雅始于厉王。变雅亦称雅者，王政仍被邦国，所以亦名为雅。及平王东迁，其政才行境内，是以变为风焉。
孔氏曰：王道衰，诸侯有变风；王道盛，诸侯无正风。王道明盛，政出一人，诸侯不得有风，王道既衰，政出诸侯，故各从其国，有美刺之别也。正经述大政为大雅，述小政为小雅。有大雅、小雅之声，王政既衰，变雅兼作。取大雅之音，歌其政事之变者，谓之变大雅；取小雅之音，歌其政事之变者，谓之变小雅。故变雅之美刺，皆由音体有小大，不复由政事之小大也。颂者，美盛德之形容，以其成功告于神明者也，惟周颂尔。商颂虽是祭祀之歌，祭其先王之庙，述其功德，非以成功告神。鲁颂颂僖公功德，才如变风之美者尔，又与商颂异也。
王道之盛，陈列国之诗以观民风，其可采者，大师播之音律以风天下，如汝坟、江有汜之在二南是也。礼乐出于一，故不得国别为风尔。
苏氏曰：卫武、卫文、郑武、秦襄之风，宣王之雅，皆美之，然犹不免为变诗，何也？曰：昔周之兴也，积仁行义，凡数百年，至于文武，风俗纯备，是以其诗发而为正诗。自成、康以来，周室不竞，至幽、厉而大坏，其败亦数百年，其蓄之也亦厚矣，是以其诗不复其旧而谓之变。夫自其正而至乎变，其败之也甚难，其间必有幽、厉大乱之君为之，而后能自其变而复于正。其反之也亦难，必有后稷、公刘、文、武积累之勤，而后能。今夫五人者，其善之积，未若其变之厚矣，是以不免于变也。
李氏曰：小雅则主一事而言，大雅则泛言天下之事，如鹿鸣之燕嘉宾，四牡之劳使臣，皇皇者华之遣使臣，是主一事而言之也。至于大雅，则泛言天下之事，如文王之诗，言文王受命，作周；大明之诗，言文王有明德之类。朱氏曰：正小雅二十二篇，皆王政之一事；正大雅十八篇，言王政之大体。以其规模气象考之，意其音节亦有不同者，及其变也，则各以其声而系之与？
章句音韵
国语：闵马父曰：昔正考父校商之名颂十二篇于周大师，以那为首。其辑之乱曰：自古在昔，先民有作。温恭朝夕，执事有恪。韦昭注曰：辑，成也。凡作篇章义既成，撮其大要以为乱辞。诗者，歌也，所以节舞者也，如今三节舞矣。曲终乃更变章乱节，故谓之乱也。
孔氏曰：自古而有篇章之名，故那序曰：得商颂十二篇。东山序曰：一章言其完是也。句则古者谓之为言。
论语云：诗三百，一言以蔽之，曰思无邪。则以思无邪一句为一言。赵简子称子大叔遗我以九言，皆以一句为一言也。秦汉以来，众儒各为训诂，乃有句称。风雅之篇无一章者。颂者述成功以告神，故一章而巳。后汉祭祀志：东平王苍议：诗传曰：颂者，成也。一章成篇，宜列德，故登歌清庙一章。鲁颂不一章者，鲁颂美僖公之事，非告神之歌也。商颂长发，殷武重章者，或诗人之意，所作不同。诗之大体，必湏依韵，其有乖者，古人之韵不恊尔之兮矣也之类，本取以为辞，虽在句不以为义，故处末者皆字上为韵，左右流之。寤寐求之，其实七兮，迨其吉兮之类是也。亦有即将助句之字以当声韵者，是究是图，袒其然乎？其虚其邪，既亟只且之类是也。
卷秩
孔氏曰：汉初为传训者，皆与经别行。三传之文不与经连，故石经书、公羊传皆无经文。艺文志云：毛诗经二十九卷，毛诗故训传三十卷。是毛为诂训，亦与经别也。又马融为周礼之注，乃云欲省学者两读，故具载本文。然则后汉以来，始就经为注，未审此诗引经附传，是谁为之。其毛诗二十九卷，不知并何卷也。
训诂传授
前汉艺文志：诗凡三百五篇，遭秦而全者，以其讽诵，不独在竹帛也。汉兴，鲁申公儒林传：申公，鲁人也，少与楚元王交，俱事齐人浮丘伯，受诗。为诗训诂，而齐辕固、儒林传：辕固，齐人也，以治诗，孝景时为博士。燕韩生儒林传：韩婴，燕人也。孝文时为博士，景帝时至常山太傅。推诗人之意而作内外传数万言，其语颇与齐鲁间殊，然归一也。皆为之传，三家皆列于学官。又有毛公之学，自谓子夏所传，而河间献王好之，未得立。河间献王德，修学好古，实事求是时淮南王安亦好书，所招致率多浮辩。献王所得书，皆古文先秦旧书。其学举六艺，立毛氏诗、左氏春秋。博士○释文曰：平帝世，毛诗始立。刘歆移太常博士书曰：文帝时，诗始萌芽，至武帝，然后邹、鲁、梁、赵颇有诗、礼、春秋先师皆起于建元之间。当此之时，一人不能独尽其经，或为雅，或为颂，相合而成。
孔氏曰：郑氏诗谱曰，鲁人大毛公为故训，传于其家，河间献王得而献之，以小毛公为博士。前汉儒林传：毛公，赵人，为河间献王博士，不言其名。后汉儒林传：赵人毛苌传诗。然则小毛公名为苌也。吴，陆玑草木疏云：子夏传鲁人申公，申公传魏人李克，李克传鲁人孟仲子，孟仲子传赵人孙卿，孙卿传鲁人大毛公，大毛公传小毛公。○释文曰：吴，大常卿。徐整曰：子夏授高行子，高行子授薛仓子，薛仓子授帛妙子，帛妙子授河间人大毛公，大毛公为诗故训传于家，以授赵人小毛公。前汉儒林传：毛公授同国贯长卿，长卿授解延年，延年为阿武令，授徐敖，敖授九江陈侠。陆玑草木疏云：陈侠传。谢曼卿。后汉儒林传：卫宏字敬仲，东海人，初九江谢曼卿善毛诗，宏从曼卿受学。中兴后，郑众、贾逵传毛诗，后马融作毛诗传，郑玄作毛诗笺。释文曰：郑玄作毛诗笺，申明毛义，难三家，于是三家遂废矣。魏大常王肃更述毛非郑，荆州刺史王基駮王肃申郑义晋。豫州刺史孙毓为诗，评毛、郑、王肃三家同异，朋于王。徐州从事陈统难孙、申、郑。
隋书志：齐诗魏代巳亡，鲁诗亡于西晋。韩诗虽存，无传之者，惟毛诗郑笺至今独立。
程氏曰：西汉儒者有风度，惟董仲舒、大毛公解经，虽未必皆当，然味其言，大槩然尔。又曰：汉儒如大毛公、董仲舒，最得圣贤之意，然见道不甚分明，下此即至杨雄。
欧阳氏曰：六经焚于秦，自汉以来，收拾亡逸，正其讹谬，得以粗备者，岂止一人之力哉！后之学者，徒抱焚余残脱之经，伥伥丑良反。于去圣人千百年后，不见先儒中间之说，而欲特立一家之学者，吾未之信也。先儒之论，苟非详其终始而牴牾，质诸圣人而悖，有不得巳而后改易者，何以徒为异论以相訾也。
条例
诸家解定从一说，辨析名物，敷绎文义，可以足成前说者注其下，说虽不同，当兼存者，亦附注焉。
诸家解文句小未安者，用啖、赵集传例，颇为删削。陆淳曰：啖、赵所取三传之文，皆委曲翦裁，去其妨碍，故行有刊句，句有刊字。实惧曾学三传之人不达斯意，以为文句脱漏，随即注之，此则集传之蠹也。阅此记者亦然。
诸家先后以经文为序，或一章首用甲说，次用乙说，末复用甲说，则再出甲姓氏。
经、子、史传引诗文句与毛氏不同者，各见章末。
诸家或未备，颇以己说足之，录于每条之后，比诸家解低一字写。
吕氏家塾读诗记卷第一

[book_title]吕氏家塾读诗记卷第二
正风
释文曰：从关雎至驺虞二十五篇，谓之正风。周南召南说附。
论语：子谓伯鱼曰：女为周南召南矣乎。人而不为周南、召南，其犹正墙面而立也与○仪礼燕礼有房中之乐。郑氏注：弦歌周南、召南之诗，而不用钟磬之节也。谓之房中者，后夫人之所讽诵以事其君子。○大序：关雎、麟趾之化，王者之风，故系之周公。南，言化自北而南也。鹊巢、驺虞之德，诸侯之风也，先王之所以教，故系之召公。周南、召南，正始之道，王化之基。郑氏曰：自，从也。从北而南，谓其化从歧周被江汉之域也。○张氏曰：言南者，以河东则时为纣所属，自邠以北，则皆为獯鬻所取。所及者向南之国，江汉汝坟是也。○程氏曰：召伯为诸侯长，故诸侯之风，主之于召南。○苏氏曰：文王之风，谓之周南召南，何也？文王之治国也，所以为其国者，属之周公，所交于诸侯者，属之召公。诗曰：昔先王受命，有如召公，日辟国百里。言其治外也。召南有召公之诗，而周南无周公之诗。周公在内，近于文王，虽有德而不见，则其诗不作。召公在外，远于文王，功业明著，则诗作于下。此理之最明者也。○朱氏曰：周公制礼作乐，于是取文王时诗分为二篇。其言文王之化者，系之周公，以周公主内治故也。其言诸侯之国，被文王之化以成德者，系之召公，以召公长诸侯故也。○郑氏诗谱曰：周、召者，禹贡雍州歧山之阳地名，今属右扶风美阳县。孔氏曰：緜言大王迁于周原，𮤲宫言大王居歧之阳。是周地在歧山之阳。召是周内之别名也。汉书地里志云：歧山在美阳县西北。○释文曰：召在歧山之阳。扶风雍县南有召亭。周之先公曰大王者，避狄难，自豳始迁焉。朱氏曰：帝喾之子弃，为唐、虞、后稷，封于邰。其后公刘迁于豳，至古公袒父又迁于歧山之下。商王帝乙之初，命其子王季为西伯，至纣，又命文王典治南国江、汉、汝旁之诸侯。于时天下三分有其二，以服事殷。文王作邑于丰，乃命歧邦周、召之地，为周公旦、召公奭之采地。二南之诗，以后妃夫人之德为首，终以麟趾、驺虞，所以风天下而正夫妇焉。周公封鲁，死，谥曰文公。召公封燕，死谥曰康公。元子世之，其次子亦世，守采地，在王官。春秋时周公、召公是也。孔氏曰：春秋时，周公、召公别于东都受采，存本周、召之名也。○程氏曰：天下之治，正家为先。天下之家正，则天下治矣。二南，正家之道也。陈后妃、夫人、大夫妻之德，推之士庶人之家，一也。故使邦国至于乡党皆用之，自朝廷至于委巷，莫不讴吟讽诵。所以风天下为此诗者，其周公乎！古之人由是道者，文王也。故以当时之诗系其后。其化之行，俗之成，至如麟趾、驺虞，乃其应也。○明道程氏曰：周南召南如乾坤，关雎，七胥反。后妃之德也，程氏曰：诗言后妃之德，非指人而言。或谓太姒，失之矣。风之始也，所以风天下而正夫妇也，故用之乡人焉，用之邦国焉。孔氏曰：乡饮酒礼云：乃合乐周南关雎，是用之乡人也。燕礼云：遂歌乡乐周南关睢，是用之邦国也。风，风也，教也，朱氏曰：风兼二义，以象言则曰风，以事言则曰教。风以动之，教以化之。诗者，志之所之也。在心为志，发言为诗。情动于中而形于言，言之不足，故嗟叹之，嗟叹之不足，故永歌之，永歌之不足，不知手之舞之、足之蹈之也。情发于声，声成文谓之音。孔氏曰：郑氏乐记注云：杂比曰音，单出曰声。○广汉张氏曰：音起于声，而声出于情，知此，则知先王作乐之本矣。○朱氏曰：声不止于言凡、嗟叹、永歌，皆是声成文，谓其清浊高下、疾徐疏数之节，相应而和也。治世之音，安以乐，其政和；乱世之音怨以怒，其政乖；亡国之音哀以思，息吏反。其民困。故正得失，动天地，感鬼神，莫近于诗。先王以是经夫妇，成孝敬，厚人伦，美教化，移风俗，故诗有六义焉：一曰风，二曰赋，三曰比，四曰兴，虚应反。五曰雅，六曰颂。说见六义条下。上以风化下，下以风福凤反。刺上，李氏曰：盖言二南之诗，所以风天下而正夫妇。至于变风，则人臣讽刺其上。主文而谲古穴反。谏，郑氏曰：谲谏，咏歌依违不直谏也。○朱氏曰：主于文词而托之以谏，虽优游不迫，而感人实深。言之者无罪，闻之者足以戒，故曰风。至于王道衰，礼义废，政教失，国异政，家殊俗，而变风变雅作矣。国史明乎得失之迹，孔氏曰：国之史官。○程氏曰：国史得诗于采诗之官，故知其得失之迹。伤人伦之废，哀刑政之苛，吟咏情性，以风其上，风，福凤反。达于事变，而怀其旧俗者也。故变风发乎情，止乎礼义；发乎情，民之性也，止乎礼义，先王之泽也。是以一国之事，系一人之本，谓之风。王氏曰：风之本出于人君一人之躬行，而其末见于一国之事。言天下之事，形四方之风，谓之雅。孔氏曰：言天下之政事，发见四方之风俗，谓之雅。雅者，正也，言王政之所由废兴也。政有小大，故有小雅焉，有大雅焉。颂者，美盛德之形容，以其成功告古毒反。于神明者也。并见风雅颂条下。是谓四始，诗之至也。史记孔子世家曰：关雎之乱，以为风始，鹿鸣为小雅始，文王为大雅始，清庙为颂始。○李氏曰：是四始以下，皆诗之至也。然则关雎、麟趾之化，王者之风，故系之周公。南，言化自北而南也。鹊巢、驺虞之德，诸侯之风也，先王之所以教，孔氏曰：诸侯之风，先王、大王、王季之所以教化民也。故系之召公。说见周南条下。○程氏曰：系之周南，系之召南，今本皆误作公。周南、召南，正始之道，王氏曰：王者正始于家，终于天下。王化之基。是以关雎乐得淑女以配君子，忧在进贤，不淫其色，哀窈窕，吕氏曰：哀，至诚恻怛之意。礼记所谓无服之丧，内恕孔悲，盖求贤之情，其恻隐有如此者。思贤才，而无伤善之心焉，是关雎之义也。程氏曰：关雎之义，乐得淑女以为后妃，配君子也。其所忧思在于进贤淑，非说于色也；哀窈窕，思之切也。切于思贤才，而不在于淫色，无伤善之心也。思之甚切，以常人言之，直入于邪始得。然关雎却止乎礼义，哀不至于伤，则其思也亦异乎常人之思矣。后人以为后妃乐得淑女以配君子，配惟后妃可称，后妃自是配，更何别求淑女以为配？淫其色乃男子之事，自是关雎之义如此，非谓后妃也。
论语：关雎，乐而不淫，哀而不伤○大戴礼保傅篇曰：春秋之元，诗之关雎，礼之冠婚，易之乾坤，皆慎始敬终云尔。○前汉书匡衡曰：孔子论诗，以关雎为始。言太上者，民之父母，后夫人之行，不侔乎天地，则无以奉神灵之统，而理万物之宜。鲁、齐、韩、毛师读既异，义亦不同。以鲁、齐、韩之义尚可见者较之，独毛诗率与经传合。关雎正风之首，三家者乃以为刺，欧阳氏曰：关雎，齐、鲁、韩三家皆以为康王政衰之诗。前汉杜钦传曰：佩玉晏鸣，关雎叹之。瓒曰：此鲁诗也。后汉明帝诏曰：昔应门失守，关雎刺世。注：薛君韩诗章句曰：人君退朝，后妃御见有度，应门击柝，鼓人上堂。今内倾于色，故咏关雎，说淑女以刺时。余可知矣。是则毛诗之义，最为得其真也。间有反复烦重，时失经旨，如葛覃、卷耳之类，苏氏以为非一人之辞，盖近之。至于止存其首一言，而尽去其余，则失之易矣。
关关雎鸠，在河之洲。窈乌了反。窕徒了反。淑女，君子好逑。音求。毛氏曰：兴也。关关，和声也。雎鸠，王雎也。鸟挚而有别，孔氏曰：郭璞云：雕，类也。今江东人呼之为鹗。杨雄、许慎皆曰：白鷢，似鹰，尾上白○。欧阳氏曰：雎鸠不取其挚，取其别也。水中可居曰洲。后妃说乐，君子之德，无不和谐，慎固幽深，若雎鸠之有别焉，然后可以风化天下。夫妇有别，则父子亲；父子亲，则君臣敬；君臣敬，则朝廷正；朝廷正，则王化成。窈窕，幽间也。淑，善。逑，匹也。言后妃有关雎之德，是幽间贞专之善女，宜为君子之好匹。○杨氏曰：诗全要体会。何谓体会？且如关雎之诗，诗人以兴后妃之德，盖如此也。湏当想像雎鸠为何物，知雎鸠为挚而有别之禽；则又想像关关为何声，知关关之声为和；则又想像在河之洲是何所在，知河之洲为幽间远人之地。则知如是之禽，其鸣声如是，而又居幽间远人之地，则后妃之德可以意晓矣。是之谓体会。○释文曰：逑，本亦作仇。
关雎具风、比、兴三义。一篇皆言后妃之德，以风动天下。首章以雎鸠发兴，后二章皆以荇菜发兴。至于雎鸠之和静，荇菜之柔顺，则又取以为比也。风之义易见，惟兴与比相近而难辨。兴多兼比，比不兼兴。意有余者，兴也；直比之者比也。兴之兼比者，徒以为比，则失其意味矣。兴之不兼比者，误以为比，则失之穿凿矣。如殷其雷，偶闻雷而有感。行者之未归，非可以比类求也。孔氏曰：毛氏特言兴也，为其理隐故也。今从毛氏例，特书兴以别之，余皆不书。
参初金反。差初宜反。荇衡猛反。菜，左右流之。窈窕淑女，寤寐求之。求之不得，寤寐思服。悠哉悠哉，辗哲善反。转反侧。程氏曰：荇菜以兴后妃之柔顺。○孔氏曰：参差然不齐。○毛氏曰：荇，接余也。以事宗庙。陆玑疏曰：接余，白茎，叶紫赤色，正圆，径寸余，浮在水上，根在水底。○孔氏曰：案天官醢人陈四豆之实，无荇菜，或殷礼也。流，求也。○程氏曰：左右，皆随水之貌。朱氏曰。左右流之。求之无方也。○毛氏曰：寤，觉。寐，寝也。服，思之也。朱氏曰：服犹怀也。○王氏曰：悠者，思之长也。○郑氏曰：卧而不周曰辗。孔氏曰：辗转身回，动而不周。○释文曰：辗，亦作展。
参差荇菜，左右采之。窈窕淑女，琴瑟友之。
参差荇菜，左右芼毛报反。之。窈窕淑女，钟鼓乐音洛。之。毛氏曰：芼，择也。董氏曰：芼则以熟而荐也。传曰：芼以姜桂。○苏氏曰：求得而采，采得而芼，先后之叙也。凡诗之叙类此。○朱氏曰：求而得之，则当以琴瑟钟鼓乐之也。
后妃之德，坤德也。
关关雎鸠，在河之洲，拟诸形容者也。窈窕淑女，君子好逑，咏叹其真，王者之良匹也。唯天下之至静，为能配天下之至健也。万化之原，一本诸此。未得之也，如之何其勿忧？既得之也，如之何其勿乐也。悠哉悠哉，辗转反侧，忧之不过其则也。琴瑟友之，钟鼓乐之，乐之不过其则也。所谓乐而不淫，哀而不伤者也。友亦乐也。钟鼓有时而奏，琴瑟无时而不在侧，若朋友然，故曰友。关雎三章一章四句，二章章八句。郑氏作五章，章四句。今从毛氏。
葛覃，后妃之本也。后妃在父母家，则志在于女功之事，躬俭节用，服澣濯之衣，尊敬师傅，则可以归安父母，化天下以妇道也。
张氏诗曰：葛蔓生，春谷，鸟迁，女功兴念忆归安。不将贵盛骄门族，容使亲心得尽欢。
关雎，后妃之德也，而所以成德者，必有本也。曷谓本葛覃所陈是也。后之讲师，徒见序称后妃之本，而不知所谓乃为在父母家，志在女功之说以附益之。殊不知是诗皆述既为后妃之事，贵而勤俭，乃为可称。若在室而服女功，固其常耳，不必咏歌也。
葛之覃兮，施以豉反。于中谷，维叶萋萋。黄鸟于飞，集于灌木，其鸣喈喈。
毛氏曰：兴也。葛所以为𫄨绤，女功之事烦辱者。覃，延也。施，移也。孔氏曰：施，言引蔓移去其根也。中谷，谷中也。孔氏曰：中谷，谷中倒其言者，古之人语皆然。诗文多此类。萋萋，茂盛貌。黄鸟，搏黍也。陆玑疏曰：黄鸟，幽州人谓之黄莺，一名仓庚，齐人谓之搏黍。灌木，丛木也。尔雅曰：本族生为灌。喈喈，和声之远闻也。○欧阳氏曰：后妃见葛生鸟鸣，因时感事，乐女功之将作。故其次章遂言葛巳成就，刈濩而为𫄨绤也。
葛之覃兮，施于中谷，维叶莫莫，是刈鱼废反。是濩，胡郭反。为𫄨耻知反。为绤，去逆反。服之无𭣧。音亦。
毛氏曰：莫莫，成就之貌。濩，煮之也。精曰𫄨，粗曰绤。𭣧，厌也。古者王后织玄𬘘，公侯夫人纮𫄧，卿之内子大带，大夫命妇成祭服，士妻朝服，庶人以下各衣其夫。○张氏曰：秋时也。○陈氏曰：以为衣服而服之，无厌𭣧之心，女功之勤，非苟知之，身亲常之，所以能俭。○释文刈作艾，曰：艾亦作刈。韩诗云：刈，取也。○孔氏曰：尔雅𭣧作射，音义同。
言告师氏，言告言归。薄污我私，薄澣户管反。我衣，害户葛反。澣害否，归宁父母。
苏氏曰：言，辞也。春秋传曰：言归于好。张氏曰：言告言归，犹曰告曰归也。○毛氏曰：言，我也。○毛氏曰：师，女师也。古者女师教以妇德、妇言、妇容、妇功。孔氏曰：教女之师，以妇人为之。昏礼曰：姆𫄥笄绡衣在其右。注云：姆，妇人五十无子，出而不复嫁，能以妇道教人者。姆，亡侯反。𫄥，山买反。笄，音鸡。绡，音消。污，烦也。郑氏曰：烦，烦捼之用功深。捼而专反。○释文曰：犹挼莏也。○王氏曰：治污曰污。私，燕服也。妇人有副祎盛饰，以朝事舅姑，接见于宗庙，进见于君子，其余则私也。○芣苡传曰：薄辞也。○郑氏曰：澣，谓濯之耳。○毛氏曰：害，何也。○朱氏曰：何者当澣，而何者可以未澣乎。我将归宁于父母矣。归宁者，归而问安之义。葛覃三章，章六句。卷眷勉反。耳，后妃之志也。又当辅佐君子，求贤审官，知臣下之勤劳。内有进贤之志，而无险诐私谒之心，朝夕思念，至于忧勤也。
欧阳氏曰：妇人无外事，求贤审官，非后妃之职。盖后妃讽其君子，爱养臣下，慰其劳苦，而接以恩意。其宫中相语者，如是而巳，非私谒之言也。刘氏曰：后妃本不与外事，假令思念进贤，为社稷计，亦何至朝夕忧勤乎？○张氏诗曰：闺阃诚难与，国防，默嗟徒御困高冈。觥罍欲解𤸵瘏恨，采耳元因备酒浆。
夫妇一体也，位虽不同，而志不可不同。求师取友，妇人固无与乎此，而好善之志，则不可不同也。崇德报功，后妃固无与乎此，而体群臣之志，则不可不同也。
知子之来之杂，佩以赠之；
知子之好之，杂佩以报之。妇人之志如是，其夫斯能好善矣。我姑酌彼金罍，维以不永怀。我姑酌彼兕觥，维以不永伤。后妃之志如是，王者斯能体群臣矣。室有轑釜之声，则门无嘉客，况后妃心志之所形见者乎？采采卷耳，不盈顷音倾。筐。嗟我怀人，置彼周行。户康反。毛氏曰：忧者之兴也。○朱氏曰：采采，非一采也。○毛氏曰：卷耳，苓耳也。孔氏曰：郭璞曰：广雅云枲耳，亦云胡枲，或曰苓耳。形似鼠耳，丛生似盘。陆玑曰：叶青白色，似胡荽，白华，细茎，蔓生，可煮为茹。○张氏曰：枲耳，酿酒所湏也。○朱氏曰：据本草，即苍耳。顷筐，畚属，易盈之器也。释文韩诗曰：欹，筐也。○郑氏曰：器之易盈而不盈者，忧思深也。○毛氏曰：怀，思。置，置也。○吕氏曰：酒醴，妇人之职。臣下之勤劳，君必有以劳之。因采卷耳而有所感念，及酒醴之用以劳人，贤者不当使之远行从役。此首章所以言嗟我怀人，置彼周行。周行，周道也。大东诗曰：佻佻公子，行彼周行。行亦道也。朱氏曰：诗有三周，行此及大东者，皆道路之道；鹿鸣乃道义之道。
毛氏以周行为周之列位，自左氏以来，其传旧矣。然以经解经，则不若吕氏之说也。陟彼崔徂回反。嵬，五回反。我马虺呼回反。𬯎。徒回反。我姑酌彼金罍，维以不永怀。毛氏曰：陟，升也。崔嵬，土山之戴石也。尔雅：石山戴土谓之崔嵬。虺𬯎，病也。姑，且也。释文云：姑说文作夃，音义同，云：秦以市买多得为夃。人君黄金罍。孔氏曰：韩诗说罍，天子以玉，诸侯、大夫皆以金，士以梓。毛说金，罍，酒器也，诸臣之所酢，人君以黄金饰，尊大一石，金饰龟目，盖刻为云雷之象，名罍，取于云雷故也。言刻画则用木矣，则士以上同用梓而加饰耳。韩诗天子以玉，经无明文。永，长也。
行役之怀伤未易解也，我姑且酌酒以劳之，维以少宽其思，使不永怀不永伤而巳。
陟彼高冈，我马玄黄。我姑酌彼兕徐履反。觥，古横反。维以不永伤。毛氏曰：山脊曰冈。玄，马病则黄。兕觥，角爵也。孔氏曰：兕，一角，青色，重千斤。以兕角为觥。韩诗说觥五升，毛诗说觥大七升。○朱氏曰：周礼有觥罚之事，又云觥其不敬者，但谓以觥罚之耳，非必觥专为罚爵也。○郑氏曰：此章为意不尽，申殷勤也。○释文兕作　曰，字又作兕。觥作觥曰，字又作觥。陟彼砠七余反。矣，我马瘏音涂。矣，我仆𤸵音敷。矣，云何吁矣。毛氏曰：石山戴土曰砠。尔雅曰：土戴石曰砠。瘏，病也。𤸵亦病也。○郑氏曰：仆马皆病，而今云何乎，其亦忧矣，深闵之
辞。○朱氏曰：极道勤劳嗟叹之状，讽其君子当厚其恩，意无穷巳之辞也。○释文砠作　曰，本亦作砠。卷耳四章，章四句。
樛木，后妃逮下也。言能逮下而无嫉妒之心焉。永嘉郑氏曰：妇人之德，莫大于不妒忌。盖功容可勉，而根于情者难自克也。
南有樛居虬反。木，葛藟力轨反。累力追反。之。乐只之氏反。君子，福履绥之。
毛氏曰：兴也。南，南土也。木下曲曰樛。南土之葛藟茂盛。○孔氏曰：藟与葛异，亦葛之类也。陆玑云：一名巨瓜，亦延蔓生。叶艾白色。其子赤，酢而不美。○毛氏曰：履，禄。绥，安也。○郑氏曰：木枝以下垂之故，故葛藟得累而蔓之。喻后妃能以惠下逮众妾，则众妾上附事之。○张氏曰：室家既和，故其君子无所忧患。○荥阳公曰：南有樛木，葛藟累之。但取其下曲，则葛藟得累之，而不取其木，亦得以自蔽也。呦呦鹿鸣，食野之苹。但取其食则相呼，非取其群居则环其角外向也。两说皆王氏义。
后妃如此，乐哉君子，可谓福履绥之矣。汉之二赵，隋之独孤，唐之武后，其祸至于亡国，则樛木之后妃，诗人安得不深嘉而屡叹之乎！
南有樛木，葛藟荒之。乐只君子，福履将之。毛氏曰：荒，奄也。吕氏曰：荒，芘，覆也。○郑氏曰：将，犹扶助也。
南有樛木，葛藟萦乌营反。之。乐只君子，福履成之。
毛氏曰：萦，旋也。成，就也。○释文萦作𢄋，曰：本又作萦。樛木三章，章四句。螽音终。斯，后妃子孙众多也。言若螽斯不妒忌，则子孙众多也。朱氏曰：螽斯聚处和一，而卵育蕃多。故以为不妒忌。而子孙众多之比。非必知其不妒忌也。或曰：古人精察物理，固有以知其不妒忌也。
螽斯羽诜所巾反。诜兮。宜尔子孙，振振音真。兮。
毛氏曰：螽斯，蚣蝑也。孔氏曰：螽斯。陆玑疏曰：蝗类也。七月云斯、螽。文虽颠倒，其实一也。○苏氏曰：螽斯一生八十一子。○陈氏曰：言羽者，螽斯，羽虫也。无羊之诗，羊言角，牛言耳，状物多如此。○毛氏曰：诜诜，众多也。○王氏曰：诜诜，言其生之众。○陈氏曰：宜尔者，归其所自于后妃也。○杜氏左传注曰：振振，盛也。
螽斯羽薨薨兮，宜尔子孙绳绳兮。
毛氏曰：薨薨，众多也。○王氏曰：薨薨，言其飞之众。○朱氏曰：绳绳，不绝貌。
螽斯羽揖揖侧立反。兮，宜尔子孙蛰蛰直立反。兮。
毛氏曰：揖揖，会聚也。蛰蛰，和集也。○王氏曰：揖揖，言其聚之众。吕氏曰：螽斯始化，其羽诜诜然，比次而起。巳化则齐飞，薨薨然有声。既飞复敛羽，揖揖然而聚。历言众多之状，其变如此也。螽斯三章，章四句。桃夭，于骄反。后妃之所致也。不妒忌，则男女以正，昏姻以时，国无鳏民也。王氏曰：后妃处乎重闱深密之地，而四方之广，家人妇子服化者，正其本而已。故察于治乱之形而不见其本者，未可与论圣人之道也。○广汉张氏曰：乖争之风，始于闺门，至于使万物不得其所，而况昏姻之能以时乎？此意盖深远矣。
桃之夭夭，灼灼其华。之子于归，宜其室家。毛氏曰：兴也。广汉张氏曰：此诗兴也。然兴之中有比焉，唯比义轻于兴，则谓之兴而巳。诗中若此盖多也。桃，有华之盛者。夭夭，其少壮也。灼灼，华之盛也。王氏曰：桃华于仲春，以记昏姻之时。之子，嫁子也。尔雅曰：之子者，是子也。○孔氏曰：之为语助，桃夭为嫁者之子，汉广则贞洁者之子，东山言其妻，白华斥幽王，各随事而名之。于，往也。○李氏曰：妇人谓嫁曰归。宜其室家，则室家皆得其宜也。孔氏曰：左传曰：女有家，男有室。室家，谓夫妇也。
桃之夭夭，灼灼其华，因时物以发兴，且以比其华色也。既咏其华，又咏其实，又咏其叶，非有他义，盖余兴未巳，而反复歌咏之尔。桃之夭夭，有蕡浮云反。其实。之子于归，宜其家室。毛氏曰：蕡，实貌。家室，犹室家也。
桃之夭夭，其叶蓁蓁。侧巾反。之子于归，宜其家人。
毛氏曰：蓁蓁，至盛貌。宜其家人，一家之人尽以为宜。桃夭三章，章四句。兔罝，子斜反。后妃之化也。关雎之化行，则莫不好呼报反。德，贤人众多也。广汉张氏曰：桃夭言后妃之所致而已。至于兔置，则曰后妃之化，盖和平之风。至于使兔置之人亦兴，其好德之彝性，则固有不言而信，不疾而速者，其要特在于修身以齐家而巳。○李氏曰：欧阳氏谓如序文，则周南之人，举国皆贤，无复君子小人之别，此以辞害意也。
肃肃兔罝，椓之丁丁。陟耕反。赳赳武夫，公侯干城。
欧阳氏曰：肃肃，严整貌。○毛氏曰：兔罝，兔罟也。孔氏曰：兔自作径路，张置捕之也。丁丁，椓𣏾，声也。孔氏曰：𣏾谓橛也。此丁丁连椓之，故知椓𣏾声。赳赳，武貌。干，扞也。○孔氏曰：公侯以武夫自固，为扞蔽如盾，为防守如城然。○朱氏曰：言闻此椓𣏾之声，而视其人，则甚武，而可以为国扞城者也。由野之人，皆有可用之才，足以见贤人之众多矣。此文王时周人之诗，极其尊称，不过曰公侯而巳，亦文王未尝称王之一验也。凡雅、颂称王者，皆追王后所作尔。○释文兔作莵，曰：莵又作兔。
肃肃兔罝，施于中逵。赳赳武夫，公侯好仇。
毛氏曰：逵，九达之道。○朱氏曰：好仇，善匹也，非特扞城而巳。
肃肃兔罝，施于中林。赳赳武夫，公侯腹心。
毛氏曰：中林，林中。○朱氏曰：腹心，同心同德之谓也。非特好仇而巳。曰干城，曰好仇，曰腹心，其辞浸重，亦叹美无巳之意尔。兔罝三章，章四句。芣音浮。苡，音以。后妃之美也。和平，则妇人乐有子矣。程氏曰：螽斯唯言不妒忌，若芣苡则更和平。妇人乐有子，谓妾御皆无所恐惧，而乐有子矣。
采采芣苡，薄言采之。采采芣苡，薄言有之。
毛氏曰：采采，非一辞也。芣苡，马舄。马舄，车前也。宜，怀任焉。孔氏曰：今车前草，大叶长穗，好生道边，江东人呼为虾蟆衣○。陆玑云：其子治妇人难产。薄，辞也。采，取也。有，藏之也。○杨氏曰：后妃无嫉妒之心，则和平矣。惟其和平，故天下化而和平，则妇人以有子为乐矣。芣苡，和平之诗也。天下和平，非文辞形容所能及，故每章言采采而巳。无他辞也。
采采芣苡，薄言掇都夺反。之。采采芣苡，薄言捋力活反。之。毛氏曰：掇，拾也。捋，取也。朱氏曰：捋取其子也。
采采芣苡，薄言祰音结。之。采采芣苡，薄言𮖱户结反。之。毛氏曰：祰，执祍也。扱祍曰𮖱。说文曰：𮖱，以衣祍扱物谓之𮖱。扱，初洽反。○朱氏曰：祰，以衣贮之而执其祍也。𮖱，以衣贮之，而扱其祍于带间也。芣苡三章，章四句。
汉广，德广所及也。文王之道，被于南国，美化行乎江汉之域。无思犯礼，求而不可得也。
南有乔木，不可休息。汉有游女，不可求思。汉之广矣，不可泳思。江之永矣，不可方思。
毛氏曰：兴也。南方之木美。乔，上竦也。思，辞也。孔氏曰：传先言思辞，然后始言汉上游女，疑经休息之字作休思也。诗之大体，韵在辞上，疑休、求为韵，二字俱作思，伹未见如此之本，不敢辄改尔。潜行为泳。永，长。方，桴也。郭璞曰：小筏曰桴。筏音伐。○杜氏释例：汉出武都沮县，经襄阳，至江夏阳安县入江。江水出汶山升迁县，岷山，经南郡江夏，至广陵入海。○程氏曰：人之休于木下必攀枝。跛波我反。倚乔木，不可攀也。兴女有高洁之行。女之游者，谓旷僻独行可动之地，异乎闺门之内，姆傅之侧也。○朱氏曰：其幽间贞静之女，见者自无狎昵之心，决知其不可求也。○欧阳氏曰：末乃陈其不可得之辞，如汉广而不可泳，江永而不可方尔。翘翘错薪，言刈其楚。之子于归，言秣其马。汉之广矣，不可泳思。江之永矣，不可方思。
毛氏曰：翘翘，薪貌。错，杂也。秣，养也。六尺以上曰马。○孔氏曰：学记注以楚为荆。○张氏曰：刈楚，刈蒌，刈之以秣之，子之马也。○欧阳氏曰：既知不可得，乃云子之既出游而归，我则愿秣其马。此悦慕之辞，犹古人言虽为执鞭，犹忻慕焉者是也。
翘翘错薪，言刈其蒌。力俱反。之子于归，言秣其驹。汉之广矣，不可泳思。江之永矣，不可方思。
毛氏曰：蒌，草中之翘翘然。五尺以上曰驹。○孔氏曰：蒌，蒌蒿也。江东用羹鱼也。其叶似艾，白色，长数寸。汉广三章，章八句
汝坟，道化行也。文王之化，行乎汝坟之国。妇人能闵其君子，犹勉之以正也。范氏曰：汝坟之国，妇人闵其君子，勉之以正。此岂家至日见而能使之然哉？民日迁善而不知为之者，故曰道化行也。
遵彼汝坟，伐其条枚。未见君子，惄乃历反。如调张留反。犯非礼，虽衰世之公子，皆信厚如麟趾之时也。程氏曰：自衰世公子以下，序之误也。麟趾之时，麟趾不成辞，言之时，谬矣。郑氏曰：衰世，谓当文王与纣之时，公子皆信厚，古太平致麟之时，不能过也。郑志，郑玄门人所集。
麟之趾，振振音真。公子，于嗟麟兮。
孔氏曰：麟，麇身牛尾，一角，不践生草。○毛氏曰：趾，足也。振振，信厚也。于嗟，叹辞。○程氏曰：关雎始于祍席，及于子孙，至于宗族，以被天下，故自近而言之。麟取其厚，趾定角，皆于麟取之，有仁厚之象也。既言之，又叹美之曰：于嗟麟兮。朱氏曰：麟之趾，仁厚。公子亦仁厚。○释文趾作止，本亦作趾。
麟之定，都佞反。振振公姓。于嗟麟兮。毛氏曰：定，题也。说文曰：题，额也。公姓，公同姓。王氏曰：公姓，公，孙也。孙，传姓者也。
麟之角，振振公族。于嗟麟兮。
郑氏曰：麟角之末有肉。○毛氏曰：公族，公同祖也。朱氏曰：公族、公同高祖，祖庙未毁，有服之亲。
麟之趾三章，章三句。周南之国十一篇，三十六章，百五十九句。
吕氏家塾读诗记卷第二

[book_title]吕氏家塾读诗记卷第三
召南
说巳见周南。
鹊巢，夫人之德也。国君积行下孟反。累功，以致爵位，夫人起家而居有之，德如鸤鸠，乃可以配焉。郑氏曰：夫人有均壹之德，如鸤鸠然，而后可配国君焉。
杨氏曰：鹊巢言夫人之德，犹关雎之言后妃也。盖自天子至于诸侯大夫，刑于家邦，无二道也。以关雎为文王之妃，则鹊巢夫人亦必有主名者。若谓皆文王之诗，则文王继世之君，非积行累功以致爵位者，文王一人之身而有圣贤之异，无是道也。然则二南之诗，周公之以风天下，无可疑者。
三百篇之义，首句当时所作，或国史得诗之时，载其事以示后人，其下则说诗者之辞也。说诗者非一人，其时先后亦不同。以毛传考之，有毛氏巳见其说者，时在先也。有毛氏不见其说者，时在后也。关雎之义，其末曰不淫其色，毛传亦曰后妃说乐，君子之德无不和谐，又不淫其色。然则关雎之义，皆毛公所巳见也。鹊巢之义，其末曰德如鸤鸠，乃可以配焉，毛传止曰鸤鸠不自为巢居。鹊之成巢，未尝言鸤鸠之德。然则鹊巢之义，有毛公所不见者也。意者后之为毛学者如卫宏之徒附益之耳。毛传尚简，义之巳明者固不重出，义之未明者亦必申言。如鸤鸠之义，虽刺不壹而其旨未明，故传必言鸤鸠之养其子平均如一以训释之。今鹊巢之义止云德如鸤鸠，而未知鸠之德若何。使毛公果见此语，传岂应略不及之乎！诗人本取鸠居鹊巢以比夫人坐享成业，盖非有妇德者殆无以堪之也。若又考鸤鸠之情性以比其德，诗中固亦包此意，但是说出于毛公之后，决无可疑也。
维鹊有巢，维鸠居之。之子于归，百两御五嫁反。之。
毛氏曰：鸠，鸤鸠秸鞠也。鸤鸠不自为巢，居鹊之成巢。孔氏曰：鸤鸠，秸鞠。郭璞曰：今布谷也。○欧阳氏曰：今所谓布谷戴胜者，与鸠绝异。惟今人直谓之鸠者，拙鸟也，不能作巢，多在屋瓦间，或于树上架构树枝，初不成窠，便以生子，往往坠𬸅。今鹊作巢甚坚，既生雏散飞，则弃而去，容有鸠来处彼空巢。○张氏曰：鹊巢鸠居，不必有此理，止取二物为喻，犹桃虫及鸟亦二物。百两，百乘也。孔氏曰：车有两轮，故称两。诸侯之子嫁于诸侯，送御皆百乘。○郑氏曰：御，迎也。○荥阳公曰：
维鹊有巢，维鸠居之。但取鸠之不自为巢，而居鹊之成巢，非取鹊之强而不淫，知岁之所在，亦非取鸠有均养之德也。广汉张氏曰：唯其专静均壹，能端然享之，是乃夫人之德也。有所作为，则非妇道矣。
维鹊有巢，维鸠方之。之子于归，百两将之。毛氏曰：方，有之也。将，送也。郑氏曰：家人送之，良人迎之。
维鹊有巢，维鸠盈之。之子于归，百两成之。毛氏曰：盈，满也。郑氏曰：满者，言众媵侄娣之多。○朱氏曰：成，成其礼也。鹊巢三章，章四句。
采蘩，夫人不失职也。夫人可以奉祭祀，则不失职矣。杨氏曰：夫人为宗庙社稷主，以共祭祀为职。
于以采蘩，于沼于沚。于以用之，公侯之事。
毛氏曰：于，于也。蘩，皤蒿也。孔氏曰：白蒿也。然则非水菜，谓于其傍采之也。沼，池。沚，渚也。说文曰：小渚曰沚，小洲曰渚。公侯夫人执蘩菜以助祭。○长乐刘氏曰：尊祭祀，故直谓之事。春秋有事于大庙，大事于大庙。是也。
于以采蘩，于涧之中。于以用之，公侯之宫。
毛氏曰：山夹水曰涧。宫，庙也。被皮寄反。之僮僮，音同。夙夜在公。被之祁祁，薄言还归。毛氏曰：被，首饰也。孔氏曰：被者，少牢云：主妇被禓，此周礼所谓次也。次第发长短为之，所谓发鬄也。僮僮，竦敬也。长乐刘氏曰：僮僮，步虽移而被不动之貌。夙，早也。○朱氏曰：公，公所也。谓宗庙之中，非私室也。○毛氏曰：祁祁，舒迟也。去事有仪也。○朱氏曰：祭义曰：及祭之后，陶陶遂遂，如将复入然，不欲遽去，爱敬之无巳也。采蘩三章。章四句。
草虫，大夫妻能以礼自防也。王氏曰：夫妇之际，或至于敝而不终者，无礼以自防故也。喓喓于遥反。草虫，趯趯托历反。阜螽。未见君子，忧心忡忡。敕中反。亦既见止，亦既觏止，我心则降。户江反。
毛氏曰：兴也。喓喓，声也。草虫，常羊也。孔氏曰：释虫云：草虫，负蠜。郭璞曰：常羊也。陆玑云：小大长短如蝗也，青色。趯趯，跃也。阜螽，蠜也。孔氏曰：释虫云：阜螽蠜。李巡曰：蝗子也。忡忡，犹冲冲也。止，辞也。觏，遇也。降，下也。○郑氏曰：草虫鸣，阜螽跃而从之。○朱氏曰：召南之大夫行役在外，其妻独居，见此二物以类相从，似有阴阳之性，因感时物之变，而思其君子，恐不得保其全而见之也。毛氏曰：妇人虽适人，有归宗之义。○范氏曰：未见君子，忧心忡忡者，忧心不当夫也。妇人之从君子，岂以为必得当之哉？见礼则进，不见礼则退。故古之嫁者，三月而后反马，所以养廉耻也。○释文曰：虫，本或作虫，非也。虫音许鬼反。陟彼南山，言采其蕨。未见君子，忧心惙惙。张劣反。亦既见止，亦既觏止，我心则说。音悦。毛氏曰：蕨，鳖也。孔氏曰：蕨，鳖。释草云：舍人曰：蕨，一名虌○。郭璞曰：初生无叶，可食。惙惙，忧也。○朱氏曰：非必大夫妻亲出采蕨，盖言今其时矣。○欧阳氏曰：妇人见时物之变新，感其君子。
陟彼南山，言采其薇。未见君子，我心伤悲。亦既见止，亦既觏止，我心则夷。毛氏曰：薇，菜也。孔氏曰：薇，山菜也。茎叶似小豆，蔓生，可作羹，亦可生食。夷，平也。草虫三章，章七句。
采苹，大夫妻能循法度也。能循法度，则可以承先祖，共音恭。祭祀矣。
自天子之后妃，至于大夫之妻，共由一道，因其所处之广狭，而有敛舒焉。
于以采苹，南涧之滨。于以采藻，于彼行潦。音老。
毛氏曰：苹，大萍也。滨，厓也。藻，聚藻也。行潦，流潦也。孔氏曰：苹。郭璞曰：今水上浮萍也。陆玑曰：藻，水草也，生水底。其一种叶如鸡苏；其一种茎大如　股，叶如蓬蒿。行潦道路之上，流行之水。○释文曰：韩诗云：沈者曰苹，浮者曰藻。○王氏曰：采苹必于南涧之滨，采藻必于行潦，言其所荐有常物，所采有常处也。○董氏曰：滨当作濒。袁淑书曰：宅在南濒，毛诗所谓于以采苹，南涧之濒者也。于以盛音成。之，维筐及筥。居以反。于以湘之，维锜宜绮反。及釜。符甫反。
毛氏曰：方曰筐，圆曰筥。湘，烹也。锜，釜属。有足曰锜，无足曰釜。○王氏曰：言其所用有常器也。○长乐刘氏曰：言其诚信之至，事事必躬也。
于以奠之，宗室牖下。谁其尸之？有齐侧皆反。季女。
毛氏曰：奠，置也。宗室，大宗之庙也。大夫士祭于宗庙，奠于牖下。孔氏曰：祭在奥西南隅。○朱氏曰：室前东户西牖，牖下则室中西南隅，所谓奥也。尸主齐敬。季，少也。苹藻，薄物也。涧潦，至质也。筐筥锜釜，陋器也。少女，微主也。○王氏曰：宗室牖下，言其所奠有常地也。自所荐之物，所采之处，所用之器，所奠之地，皆有常而不敢变，此所谓能循法度。○长乐刘氏曰：季女者，大夫之妻也。○董氏曰：韩诗作于以鬺之颜师古曰：鬺，烹也。
采之，盛之，湘之奠之。所为者非一端，所历者非一所矣。烦而不厌，久而不懈，循其序而有常，积其诚而益厚，然后祭事成焉。季女之少，若未足以胜此，而实尸此者，以其有齐敬之心也。大夫之妻，未必果少，特言苟持敬，则虽少女犹足以当大事云尔。采蘩以职言，举其纲也；采苹以法度言，详其目也。尊卑之辨也。采苹三章，章四句。甘棠，美召时照反。伯也。召伯之教，明于南国。郑氏曰：召伯为二伯后，美其为伯之功，故言伯云。○释文曰：召，康公也。燕世家云：与周同姓。孔安国及郑皆云尔。皇甫谧云：文王之庶子。桉左传富辰言文之昭十六国无燕也。
蔽芾非贵反。甘棠，勿翦勿伐。召伯所苃。蒲曷反。范氏曰：蔽芾，盛也：曾氏曰：蔽芾，盖世所谓连绵字。○毛氏曰：甘棠，杜也。孔氏曰：棠，今之杜梨。其白者为棠，其赤者为杜○。陆玑草木疏曰：棠，今棠梨也。翦，去。伐，击也：○郑氏曰：茇，草舍也。朱氏曰：止于其下以自蔽，犹草舍耳。非真作舍也。○长乐王氏曰：召伯观省风俗，或苃甘棠之下，以受民讼○左氏传曰：
蔽芾甘棠，勿翦勿伐，召伯所苃。思其人，犹爱其树。刘氏曰：召伯在之时，尝憩息此棠树之下。今其虽不在，犹当勿伐此棠。盖睹其物，思其人，思其人则爱其树，得人心之至也。说者谓召公不重烦劳百姓，止舍棠下，是为墨子之道也。
蔽芾甘棠，勿翦勿败，召伯所憩。起例反。毛氏曰：憩，息也。
蔽芾甘棠，勿翦勿拜，召伯所说。始锐反。
王氏曰：拜谓屈之而巳。董氏曰：施士丐曰：拜如人之拜，小低屈也。○毛氏曰：说，舍也。○释文曰：说本作税。甘棠三章，章三句。
行露，召伯听讼也。衰乱之俗，微，贞信之教兴，强暴之男不能侵陵贞女也。
郑氏曰：此殷之末世，周之盛德，当文王与纣之事。厌于叶反。浥于及反。行露，岂不夙夜。谓行多露。
毛氏曰：厌浥，湿意也。行，道也。○郑氏曰：夙，早也。○杜氏左传注曰：岂不欲早暮而行，惧多露之濡已。以喻违礼而行，必有污辱。谁谓雀无角，何以穿我屋。谁谓女音汝。无家，何以速我狱。虽速我狱，室家不足。
毛氏曰：雀之穿屋似有角者，速召狱𬒈也。孔氏曰：郑异义駮云：𬒈者，囚证于𬒈核之处。𬒈音角。○郑氏曰：人皆谓雀之穿屋，似有角强暴之男，召我而狱，似有室家之道于我也。物有似而不同，雀之穿屋不以角，乃以咮。今强暴之男，召我而狱，不以室家之道于我，乃以侵陵物。物与事有似而非者，室家不足，谓媒妁之言不和，六礼之来强委之。谁谓鼠无牙，何以穿我墉？谁谓女无家，何以速我讼。虽速我讼，亦不女从。
杨氏曰：牙，牡齿也。鼠无牡齿。说文曰：牙，牡齿也。○，山阴。陆氏曰：雀有咮而无角，鼠有齿而无牙。○毛氏曰：墉，墙也。○朱氏曰：使贞女之志得以自伸者，召伯听讼之明也。
行露三章一章三句，二章章六句
羔羊，鹊巢之功致也。召南之国，化文王之政，在位皆节俭正直，德如羔羊也。朱氏曰：衣裳有常制，进止有常所，其节俭正直，亦可见矣。○吕氏曰：德如羔羊，如羔羊之诗也。羔羊之皮，素丝五紽。徒何反。退食自公，委于危反。蛇音移。委蛇。毛氏曰：小曰羔，大曰羊。素，白也。紽，数也。孔氏曰：此言紽数，下言总数，谓紽总之数有五，非训紽总为数也。古者素丝以英裘，不失其制。大夫羔裘以居。○范氏曰：退食者，退而食于私家也。○朱氏曰：自，从也。公，朝也。○毛氏曰：委蛇，行可从迹也。郑氏曰：委蛇，委曲自得之貌。○广汉张氏曰：重言委蛇，舒泰而有余裕也。此独赋其退食之际，盖于此时而然，则其在公之正直可知矣。不然，有所愧于中，则其退也亦且促迫匆遽之不暇，宁有委蛇之气象哉○释文紽作它，曰：本或作紽。蛇作蛇，曰：本又作蛇。惟其出入皆可从迹，则仰不媿，俯不怍，而从容自得。毛郑盖一说也。
羔羊之革，素丝五緎，音域。委蛇委蛇，自公退食。毛氏曰：革犹皮也。孔氏曰：说文谓兽皮治去其毛曰革。对文则皮、革异，散文则皮、革通。司裘曰：大丧饰皮车，谓革辂也。去毛得称皮，是有毛得称革。緎，缝也。孔氏曰：缝，合羔羊皮为裘。缝即皮之界緎，因名裘缝云。緎，五緎既为缝，则五紽、五总亦为缝也。○郑氏曰：自公退食，犹退食自公。羔羊之缝，符龙反。素丝五总，子公反。委蛇委蛇，退食自公。毛氏曰：缝，言缝杀之大小得其制。总，数也。○王氏曰：朝夕往来，出公门，入私门。出私门，入公门而巳，终无私交之行也。羔羊三章，章四句。殷音隐。其雷，劝以义也。召南之大夫，远行从政，不遑宁处。其室家能闵其勤劳，劝以义也。郑氏曰：召南，大夫召伯之属。○孔氏曰：左传曰伯舆之大夫瑖禽，亦此之类也。
殷其雷，在南山之阳。何斯违斯，莫敢或遑。振振音真。君子，归哉归哉。
朱氏曰：兴也。○毛氏曰：殷，雷声也。山南曰阳。何此君子也。违，去。遑，暇也。振振，信厚也。○张氏曰：如鹳鸣妇叹之义。将风雨。则思念行者也。○朱氏曰：何斯斯，此人也。违斯斯，此所也。归哉归哉，冀其毕事而还归也。闵之深而无怨辞，所谓劝以义也。吕氏曰：振振君子，归哉归哉！劝以义也。再言归哉者，欲慎其归以复命也。远行从役，不辱君命，然后可以言归。
殷其雷，在南山之侧。何斯违斯，莫敢遑息。振振君子，归哉归哉。毛氏曰：息，止也。
殷其雷，在南山之下。何斯违斯，莫或遑处。尺煮反。振振君子，归哉归哉。毛氏曰：处，居也。
殷其雷三章，章六句。摽婢小反。有梅，男女及时也。召南之国，被文王之化，男女得以及时也。朱氏曰：述女子之情，欲昏姻之及时也。视桃夭则少贬矣。行露死麇于汉广亦然。范氏曰：昔者圣人观天地万物之情，因民之有男女，而制为昏礼，使之夫妇有别，以相生养，以相代续。是以关雎言后妃之德，而至于男女以正，昏姻以时。鹊巢言夫人之德，而至于男女得以及时。桃夭，美其盛也，故以桃喻。摽有梅，欲其早也，故以梅喻。东山言嫁娶之侯，亦曰：仓庚于飞，熠燿其羽。圣人睹草木虫鸟之变，意未尝不在民也。
摽有梅，其实七兮。求我庶士，迨其吉兮。
毛氏曰：兴也。摽，落也。梅，尚在树者七。○郑氏曰：庶，众。迨，及也。○朱氏曰：吉，卜而得吉也。○欧阳氏曰：兴物之盛时不可久。惜其盛年难久，而惧过时也。○释文曰：梅，韩诗作梅。
摽有梅，其实三兮。求我庶士，迨其今兮。
毛氏曰：在者三也。今，急辞也。○王氏曰：不暇吉日之择也。迨今可以成昏矣。摽有梅，顷音倾。筐墍许器反。之。求我庶士，迨其谓之。
毛氏曰：墍，取也。不待备礼也。○欧阳氏曰：谓者，相语也。遣媒妁相语以求之也。王氏曰：谓者，以言趣之也。○苏氏曰：凡诗每章有先后浅深之异。如此诗之类，固自有说，若樛木、螽斯之类，皆意不尽申，殷勤而巳。欲强求而说，则迂杂而不当矣。
是诗也，其辞汲汲，如将失之，岂习乱而喜始治者邪。
摽有梅三章章四句小星，惠及下也。夫人无妒忌之行，惠及贱妾，进御于君，知其命有贵贱，能尽其心矣。吕氏曰：夫人无妒忌之行，而贱妾安于其命，所谓上好仁而下必好义者也。嘒呼惠反。彼小星，三五在东。肃肃宵征，夙夜在公。寔命不同。
朱氏曰：兴也。○毛氏曰：嘒，微貌。小星，众无名者。三心五噣，四时更见。郑氏曰：心在东方，三月时也。噣在东方，正月时也。○孔氏曰：心实三星，五是噣。释天云：咮谓之柳。则喙者，柳星也。以其为鸟星之口，故谓之喙。肃肃，疾貌。宵夜征行。○郑氏曰：夙，早也。凡妾御于君，不敢当夕。○毛氏曰：寔，是也。○朱氏曰：命，所赋之分也。众妾进御于君，不敢当夕，见星而往，见星而还，故因其所见以起兴。○孔氏曰：众妾自知巳贱，不敢同于夫人。嘒彼小星，维参所林反。与。　肃肃宵征，抱衾与禂，直留反。寔命不犹。毛氏曰：参，伐也，孔氏曰：天文志云：参，白虎宿三星，直下有三星，锐曰伐。留也。孔氏曰：言物成就。系留也。释文曰：二星皆西方宿。衾，被也。禂，禅被也。礼记玉藻注：禅无里。音单。犹，若也。○程氏曰：贱妾得进御于君，是其僭恣可行，而分限得逾之时也。乃能谨于抱衾与禂，而知命之不犹，则教化至矣。小星二章，章五句。江有汜，音祀。美媵也。勤而无怨，嫡能悔过也。文王之时，江沱之间，有嫡不以其媵备数，媵遇劳而无怨，嫡亦自悔也。孔氏曰：嫡谓妻也，媵谓妾也。古者女嫁必侄娣从，谓之媵。士昏礼云：虽无娣媵，先是士有侄娣，但不必备耳。丧大记大夫抚侄娣，是大夫有侄娣矣。公羊传曰：诸侯一娶九女，二国媵之所从皆名媵。独言二国者，异国主为媵，故特名之。其实虽夫人娣侄亦为媵也。郑氏士昏礼注云：侄，兄之子。娣，女娣也。娣尊侄卑。董氏曰：江况嫡，沱况媵。今诗序乃言江沱之间，是失诗人旨也。
江有汜，之子归，不我以。不我以，其后也悔。
毛氏曰：兴也。决复入为汜。尔雅：疏曰凡。水决之歧流复还本水者曰汜。○程氏曰：其嫡不使备嫔妾之数以侍君也。汜水之分，渚水之歧，沱水之别，当使媵妾均承其泽。○郑氏曰：之子，谓嫡也。妇人谓嫁曰归。○范氏曰：以之为言用也。○董氏曰：汜，石经作洍，说文引诗作洍，盖古为洍后世讹也。江有渚，之子归，不我与。不我与，其后也处。
毛氏曰：渚，小洲也，水歧成渚。○程氏曰：处，得其所处也。范氏曰：处媵得其所。
江有沱，徒何反。之子归，不我过。音戈。不我过，其啸也歌。毛氏曰：沱，江之别者。尔雅曰：水自河出为灉，汉为潜，江为沱。○孔氏曰：皆大水分出，别为小水之名也。禹贡梁州云沱、潜、既道，荆州亦有沱潜者，盖以水从江汉出者皆曰沱潜，所以荆梁二州皆有也。○郑氏曰：啸，蹙口而出声。嫡既觉，自悔而歌，朱氏曰：啸以舒愤懑之气，言其悔时也。歌则得其所处而乐矣。此兼上两章之意而言。易曰：震无咎者存乎悔。于此见之。王风云：条其啸矣。列女传云：倚柱而啸。皆悲叹之声也。○范氏曰：嫡忘其𥚹心而和乐也。以如，不使大臣怨乎不，以之以与，如暴虎冯河，吾不与也。之与过，如过从之过。不我过，言不我顾也。一章曰：其后也悔。二章曰：其后也处。三章曰：其啸也歌。始则悔寤，中则相安，终则相欢，言之序也。江有汜三章章五句野有死麇，俱伦反。恶乌路反。无礼也。天下大乱，强暴相陵，遂成淫风。被文王之化，虽当乱世，犹恶无礼也。野有死麇，白茅包之。有女怀春，吉士诱之。
毛氏曰：郊外曰野。○说文曰：麇，獐也。孔氏曰：缋人注云：齐人谓麇为獐。○毛氏曰：白茅，取洁清也。包，裹也。怀，思也。诱，道也。郑氏曰：吉士使媒人道成之。○王氏曰：
野有死麇，白茅包之者，礼之薄也，而犹愈于无礼。○释文麇作麇，曰：本亦作麇。林有朴蒲木反。樕，音速。野有死鹿。白茅纯徒尊反。束，有女如玉。毛氏曰：朴樕，小木也。孔氏曰：释木云：朴，樕，心。孙炎曰：朴樕，一名心。某氏曰：朴樕，斛樕也。有心能湿，江河间以为柱。野有死鹿，广物也。束，犹包之也。以朴樕为礼，意其若致薪𫇴之馈之。类。舒而脱脱𠡠外反。兮，无感我帨始锐反。兮，无使庬美邦反。也吠。符废反。
毛氏曰：舒，徐也。脱脱，舒迟也。感，动也。帨，佩巾也。孔氏内则：妇事舅姑，佩纷帨。注云：帨，拭物之巾。庬，狗也。说文曰：庬，犬之多毛者。非礼相陵则狗吠。○郑氏曰：奔走失节，动其佩饰。○广汉张氏曰：恶无礼之辞也。但言无动我之帨，无惊我之庬，则其凛然不可犯之意盖可见矣。
此诗三章，皆言贞女恶无礼而拒之。其辞初，犹缓而后益切，曰有女怀春，吉士诱之。言非不怀婚姻，必待吉士以礼道之。虽拒无礼，其辞犹巽也。曰有女如玉，则正言其贞洁不可犯矣，其辞渐切也。至于其末，见侵益迫，拒之益切矣。毛、郑以诱为道，仪礼、射礼亦先有诱射，皆谓以礼道之，古人固有此训诂也。欧阳氏误以诱为挑诱之诱，遂谓彼女怀春，吉士遂诱而污以非礼，殊不知是诗方恶无礼，岂有为挑诱之污行，而尚名之吉士者乎。
野有死麇三章，二章章四句，一章三句何彼襛如容反。矣，美王姫也。说文曰：姫，周姓也。虽则王姫，亦下嫁于诸侯，车服不系其夫，下王后一等，犹执妇道，以成肃雝之德也。郑氏曰：下王后一等，谓车乘厌翟，服则䄖翟。○孔氏曰：王后五路，重翟为上，厌翟次之；六服，祎衣为上，䄖翟次之。何彼禯矣，唐棣徒帝反。之华。曷不肃雝，王姫之车。尺奢反。毛氏曰：兴也。襛，犹戎戎也。唐棣，移音移。也。孔氏曰：郭璞曰：移似白杨。肃，敬。雝，和也。○朱氏曰：何彼、曷不，皆设问之辞也。襛，盛也。言何彼戎戎，而盛乎唐棣之华也。岂不肃雝乎王姫之车也。○张氏曰：唐棣之华，华如桃李，皆言王姫之盛美。郑氏曰：喻王姫颜色之盛美。○释文曰：释名云：车声如居。今尺奢反。韦昭曰：古皆音尺奢反，从汉以来始有居音。
何彼襛矣，华如桃李。平王之孙，齐侯之子。毛氏曰：平，正也。武王女，文王孙，适齐侯之子。孔氏曰：文者，谥之正名也。称之则随德不一，以德能平正天下，故称平王，如称宁王也。○李氏曰：本朝太宗称神宗，及神宗称神宗，则太宗不复称神宗矣。
其钓维何？维丝伊缗。齐侯之子，平王之孙。
毛氏曰：伊，维。缗，纶也。○张氏曰：言钓如何必以丝缗，夫妇相接如何必以礼也。
肃雝者王姫，而曰王姫之车，不敢指切之也。平王之孙，齐侯之子，其辞匹敌，则不骄亢可知也。此诗为美王姫而作，自应先称王姫，至末章则反复歌咏之，非有它义也。
何彼禯矣三章章四句。
驺虞，鹊巢之应也。鹊巢之化行，人伦既正，朝廷既治，天下纯被文王之化，则庶类蕃殖，搜田以时。仁如驺虞，则王道成也。张氏曰：仁如驺虞，此言王道之成，如驺虞之诗，如缁衣、巷伯之谓也。
杨氏曰：二南，正始之道，王化之基，盖一体也。王者诸侯之风，相须以为治，诸侯所以代其终也。故召南之终，至仁如驺虞，然后王道成焉。王道成，非诸侯之事也，则一体相须，为治可见矣。
麟趾，关雎之应，驺虞，鹊巢之应，意者文王之时，二物应感而至，故诗人以发兴欤。彼茁则劣反。者葭，音加。壹发五豝，百加反。于嗟乎驺虞。毛氏曰：茁，出也。孔氏曰：谓草生茁茁然出。葭，芦也。豕牝曰豝。虞人翼五豝，以待公之发。孔氏曰：五豝止一发，中则杀一而巳，仁心之至，不忍尽杀故也。○朱氏曰：一发五豝，言禽兽之众多。驺虞，义兽，白虎黑文，不食生物。陆玑云：驺虞尾长于躯，不履生草。○郑氏曰：记芦始出者，著春田之早晚。彼茁者蓬，壹发五𫎆，子公反。于嗟乎驺虞。
毛氏曰：蓬，草名也。一岁曰𫎆。尔雅曰：豕生三𫎆。
彼茁者葭，彼茁者蓬，记搜田之时。盖曹子桓所谓勾芒司节，和风扇物，草浅兽肥之时也。一发五豝，一发五𫎆，兽之多而取之鲜也。反三隅而观之，则天壤之间，和气充塞，庶类蕃殖，交于万物，有道而恩足以及禽兽者，皆可见矣。化育之仁，其何以形容？曰：于嗟乎驺虞！非驺虞自然不勉之仁，殆不足以当之也。驺虞二章章三句。
召南之国十四篇，四十章。百七十七句。
吕氏家塾读诗记卷第三

[book_title]吕氏家塾读诗记卷第四
变风
释文曰：从邶讫豳。十三国并变风也。邶，鄘卫说附。
郑氏诗谱曰：邶鄘卫者，商纣畿内之地。其封域在禹贡冀州大行之东，北逾衡漳，东及兖州桑土之野。周武王伐纣，以其京师封子武庚为殷后。乃三分其地，置三监，使管叔。蔡叔、霍叔尹而教之。自纣城而北谓之邶，南谓之鄘，东谓之卫。释文曰：卫在汲郡朝歌县。○董氏曰：竹书纪年曰：武王封武庚于朝歌，分其地为邶、鄘、卫，使管叔、霍叔、蔡叔监之。武王既丧三监，导武庚叛。成王既黜殷命，杀武庚，复伐三监，更于此三国建诸侯，以殷余民封康叔于卫，使为之长。孔氏曰：汉地理志云：三监叛，周公诛之，尽以其地封弟康叔。故邶、鄘、卫三国之诗相与同风。如志之言，则康叔初即兼彼二国。郑氏不然者，以国大非制。○董氏曰：康叔受卫，其在殷邦百里之地，而邶、鄘则同姓受封国也。后世子孙稍并彼二国，混而名之。七世。至顷侯，当周夷王时，卫国政衰，变风始作。作者各有所伤，从其国本而异之，为邶、鄘、卫之诗焉。○朱氏曰：邶鄘之诗，皆主卫事，而必存其旧号者，岂其声之异欤。
柏舟，言仁而不遇也。卫顷音倾。公之时，仁人不遇，小人在侧。郑氏曰：不遇者，君不受已之志也。○张氏曰：不遇，非不达也，不受其志也。○孔氏曰：顷公，贞伯子，当夷王时。泛芳剑反。彼柏舟，亦泛其流。耿耿古幸反。不寐，如有隐忧。微我无酒，以敖五羔反。以游。
毛氏曰：兴也。泛泛，流貌。柏木宜为舟。耿耿，犹儆儆也。朱氏曰：耿耿，小明忧之貌也。隐，痛也。非我无酒，可以敖游忘忧也。泛彼柏舟，亦泛其流。如舟之泛泛，无所倚薄也。
我心匪鉴，不可以茹。如预反。亦有兄弟，不可以据。薄言往诉，逢彼之怒。毛氏曰：茹，度也。长乐王氏曰：责我心之如鉴，必能度形，犹责周公必知管、蔡之叛而不使之责；孟子必识齐王之不可为汤、武而不应其聘。○朱氏曰：鉴能度物，而我不能，但以兄弟宜可据依，而不知其不可也，故或往诉焉而反逢其怒耳。范氏曰：此公族之臣也，故僚、类皆其兄弟。○释文曰：鉴作监，曰：本又作鉴。
我心匪石，不可转也。我心匪席，不可卷眷勉反。也。威仪棣棣，不可选也。
毛氏曰：石虽坚，尚可转。席虽平，尚可卷。棣棣，富而闲习也。○欧阳氏曰：其意谓石席可转卷。我心匪石席，故不可转卷也。○吕氏曰：以威仪为可简则无礼，故不敢改其度也。
不可选也，言威仪闲习，自有常度，不可选择以避祸也。翟方进谓冯参：君侯以王舅见废，不得在公卿位。今五侯至尊贵也，与之并列宜少，诎节卑体，视有所宗，而君侯盛修容貌，以威严加之，此非所以下五侯而自益者也。参性好礼仪，不改其常操，忧心悄悄，七小反。愠于群小。觏古豆反。闵既多，受侮音武。不少。静言思之，寤辟避亦反。有摽。符小反。
毛氏曰：悄悄，忧貌。愠，怒也。闵，病也。静，安也。辟，拊心也。摽，拊心貌。孔氏曰：寤觉之中，拊心而手标然。○欧阳氏曰：愠于群小，群小愠，仁人也。○王氏曰：国乱而君昏，则小人众而君子独，君子忧而小人乐。君子之忧者，忧其国而巳，忧其国，则与小人异趣。其为小人所愠，固其理也。故曰，忧心悄悄，愠于群小。小人得志，则为谗诬以病君子。君子既病矣，则又从而侮之。故曰：觏闵既多，受侮不少。其曰既多不少者，以著小人之众也。日居月诸，胡迭待结反。而微。心之忧矣，如匪澣户管反。衣。静言思之，不能奋飞。
孔氏曰：居诸者，语助也。檀弓云何居，注云：居，语助也。○欧阳氏曰：日居月诸，胡迭而微者，谓仁人伤卫，日
往月来而渐微尔，犹言日朘月削也。○范氏曰：如匪澣衣者，中垢而不濯也。毛氏曰：如匪澣衣，如衣之不澣矣。不能奋飞者，郁陶无所发也。○郑氏曰：臣不遇于君，犹不忍去，厚之至也。柏舟五章，章六句。
绿衣，卫庄姜伤已也。妾上僭，笺念反。夫人失位，而作是诗也。郑氏曰：庄姜，庄公夫人，齐女，姓姜氏。妾上僭者，谓公子州吁之母，母嬖而州吁骄。
绿兮衣兮，绿衣黄里。音里。心之忧矣，曷维其巳。毛氏曰：绿，间色。黄，正色。孔氏曰：录，苍黄之间色。黄，中央之正色。忧虽欲自止，何时能止也。○孔氏曰：间色之绿，不当为衣，犹妾不宜嬖宠。正色之黄反为里，犹夫人反见疏而微也。○广汉张氏曰：绿衣之忧，言嫡妾之乱，其弊将至于不可胜言者，忧在宗国也，夫岂特为一身之私哉！
绿兮衣兮，绿衣黄裳，心之忧矣，曷维其亡。
毛氏曰：上曰衣，下曰裳。○孔氏曰：间色为衣而在上，正色之黄，反为裳而处下。○曾氏曰：亡，失也，不须训为忘。
绿兮丝兮，女所治兮。我思古人，俾卑尔反。无訧音尢。兮。毛氏曰：訧，过也。○程氏曰：绿衣，卫庄姜伤已无德以致之，行有不得，反求诸已而巳矣。丝之绿，由女之染治以成，言有所自也。𫄨绤，所以来风也。○范氏曰：致其序，则在我也。故思古之人，能使尊卑有分而无过也。𫄨兮绤兮，凄七西反。其以风。我思古人，实获我心。
毛氏曰：凄，寒风也。○范氏曰：思古人而获我心，自知其不及也。绿衣四章章四句
燕燕，卫庄姜送归妾也。郑氏曰：庄姜无子，陈女戴妫生子名完，庄姜以为巳子。庄公薨，完立而州吁杀之。戴妫于是大归庄姜，远送之于野，作诗见已志。○永嘉郑氏曰：戴妫虽妾，实生桓公，桓公立为君矣。叙诗者犹曰送归妾，彼为母以子贵之说者，失圣人正名分、辩嫡庶之说矣。
燕燕于飞，差池其羽。之子于归，远送于野。瞻望弗及，泣涕如雨。朱氏曰：兴也。○孔氏曰：释鸟：燕，燕，鳦。郭璞曰：齐人呼鳦曰燕，即今之燕也。古人重言之。○李氏曰：差池，不齐貌。○毛氏曰：之子，去者也。归，归宗也。远，送过礼。于，于也。郊外曰野。苏氏曰：礼，妇人送迎不出门，远送至，野情之所不能巳也。○孔氏曰：至野与之诀别，已留而彼去，稍稍更远，瞻望之，不复能及，故念之泣涕。○王氏曰：燕方春时，以其匹至，其羽相与差池，其鸣一上而一下，故庄姜感所见以兴焉。○广汉张氏曰：燕燕以兴，已与戴妫嫡妾相与之善，欤独言泣涕之情者，盖家国之事，有不可胜悲者。晋褚太后批桓温废立诏云：未亡人不幸罹此百忧，感念存没，心焉如割。其有合于诗人之情欤！燕燕于飞，颉户结反。之颃户郎反。之。之子于归，远于将之。瞻望弗及，伫立以泣。
毛氏曰：飞而上曰颉，飞而下曰颃。伫立，久立也。○郑氏曰：将，亦送也。燕燕于飞，下上时掌反。其音。之子于归，远送于南。瞻望弗及，实劳我心。毛氏曰：飞而上曰上音，飞而下曰下音。陈在卫南，实是也。○释文曰：南，如字。沈重云：恊句。宜，乃林反。古人韵缓，不烦改字。仲氏任而鸩反。只，其心塞渊。终温且惠，淑慎其身。先君之思，以勖㓙　反。寡人。
毛氏曰：仲，戴妫字也。○郑氏曰：任者，以恩相亲信也。○朱氏曰：只，助语。○李氏曰：塞，实也。○毛氏曰：渊，深也。○朱氏曰：温，和也。○毛氏曰：惠，倾也。○朱氏曰：终温且惠，始终如一也。○郑氏曰：淑，善也。○毛氏曰：勖，勉也。○郑氏曰：寡人，庄姜自谓也。○杨氏曰：州吁之暴，完之死，戴妫之去，皆夫人失位，不见答于先君所致也。而戴妫犹以先君之思勉其夫人，可谓终温且惠矣。朱氏日：上四句，庄姜美戴妫，下二句，因使之以先君之故而有以励巳，盖称其美以求教戒之辞。燕燕四章章六句。
日月，卫庄姜伤已也。遭州吁之难，乃旦反。伤已不见答于先君，以至困穷之诗也。张氏曰：困穷者，道穷计尽，无以自伸也。
广汉张氏曰：绿衣方妾上僭之时，故独反已以自责而已。至日月之作，则在州吁弑嫡之后，于是始推原其致祸之本，以为由已不见答于先君之所致，亦犹孟子所谓过大而不怨，是愈疏也。
日居月诸，照临下土。乃如之人兮，逝不古处。昌吕反。胡能有定，宁不我顾。
毛氏曰：日乎月乎，照临之也。胡，何也。○郑氏曰：之人，是人也，谓庄公也。○朱氏曰：逝，发语之辞。○范氏曰：言庄公不以古之道处我，故至此困穷也。长乐王氏曰：不以古夫妇之道处我。○郑氏曰：宁，犹曾也。
观硕人之诗，则庄姜初来，即不见答，非始有恩意而后忘之也。古不当训。故，
日居月诸，下土是冒。乃如之人兮，逝不相好。呼报反。胡能有定，宁不我报。
毛氏曰：冒，覆也。○张氏曰：以礼事庄公，不以恩答已，宁不我报是也。
日居月诸，出自东方。乃如之人兮，德音无良。胡能有定，俾也可忘。毛氏曰：日始月盛，皆出东方，音声良善也。○朱氏曰：德音，美其辞。无良，丑其实也。
日居月诸，东方自出。父兮母兮，畜我不卒，胡能有定，报我不述。
王氏曰：人忧患疾痛极则未尝，不呼其父母者。○郑氏曰：畜，养。卒，终也。○朱氏曰：不述，犹曰不可称述也。左传曰：子叔姫妃齐昭公，生舍。叔姫无宠，舍无威，夫人见薄，则蒙嗣之，位望亦轻，此国本所以倾摇也。庄姜既不见答，则桓公之位何能有定乎？反复言之，盖推原祸乱之由，而非为已私也。俾也可忘，谓若思庄公恩义之薄，嫡庶不定之祸，诚使我可忘，而我自不忍忘之也。末章不欲咎庄公，徒自伤父母养我不终而巳。报我不述，言庄公之所以报我，不欲称述之矣，亦不欲咎庄公也。日月四章，章六句。
终风，卫庄姜伤己也。遭州吁之暴，见侮慢而不能正也。终风且暴，顾我则笑。谑许约反。浪笑敖，五报反。中心是悼。毛氏曰：终日风为终风。暴，疾也。笑，侮之也。谑浪笑敖，言戏谑不敬。朱氏曰：谑，戏言也。浪，放荡也。○郑氏曰：喻州吁之为不善，如终风之无休止，而其间又有甚恶悼者，伤其如是。终风且霾，亡皆反。惠然肯来。莫往莫来，悠悠我思。
毛氏曰：霾，雨土也。惠然肯来，言时有顺心也。○朱氏曰：终风且霾，以比州吁之暴益甚也。○苏氏曰：州吁往来，皆不可常。○郑氏曰：我思其如是，心悠悠然。○杨氏曰：见侮慢而不能正，则悼之而巳。其莫往莫来，则又思之，可谓极母道矣。经解曰：温柔敦厚，诗教也。学者如此，则可观。可群。可怨矣。终风且曀，于计反。不日有曀。寤言不寐，愿言则嚏。都丽反。毛氏曰：阴而雨曰曀。○王氏曰：曀则不见日矣。又曰：不日有曀者，言不旋日而又曀也。○郑氏曰：言我愿思也。嚏读当为不敢踬咳之嚏。我其忧悼而不能寐。女思我心如是，我则嚏也。今俗人踬云人道我，此古之遗语也。○苏氏曰：古有又通○释文嚏作疌，曰：本又作疐。
阴风终日，意其止矣，不旋日而又曀焉，厌苦之辞也。曀曀其阴，虺虚鬼反。虺其雷，寤言不寐，愿言则怀。
毛氏曰：如常阴曀曀然，暴若震雷之声。朱氏曰：虺虺，雷将发而未震之声。○董氏曰：韩诗作㙪㙪其阴。章句曰：天阴尘也。骤雨迅雷，其止可待。至于曀曀之阴，虺虺之雷，则殊未有开霁之期也。愿言则嚏，汝念我则我嚏矣。母子之间，感通本无间也。愿言则怀，汝念我则我怀矣。母子之间，恩意本易复也。终风四章，章四句。
击鼓，怨州吁也。卫州吁用兵暴乱，使公孙文仲将而平陈与宋，国人怨其勇而无礼也。郑氏曰：将者，将兵以伐郑也。平，成也。○朱氏曰：伐郑以结陈、宋之成也。
朱氏曰：按左传，州吁与宋、陈伐郑，围其东门，五日而还。出师不为久，而卫人之怨如此。身犯大逆，众叛亲离，莫肯为之用尔。击鼓其镗，吐当反。踊跃用兵。土国城漕，我独南行。
毛氏曰：镗然，击鼓声。漕，卫邑也。○曾氏曰：镗然击鼓，踊跃用兵，想见州吁好兵喜斗之状。其兴师动众，非出于不得巳也。人所甚惮者，州吁之所最乐。国人怨之，正以其踊跃尔。○郑氏曰：土国，役土功于国。南行从军，南行伐郑。○李氏曰：土国城漕，非不劳苦，而独处于境内。今我之在外，死亡未可知，虽欲为土国城漕之人，不可得也。○董氏曰：镗，石经作鼞，说文亦作鼞，
从孙子仲平陈与宋。不我以归，忧心有忡。𠡠中反。
毛氏曰：孙子仲，谓公孙文仲也。孔氏曰：文是谥。平陈于宋，郑氏曰：平陈于宋，谓使告宋曰：君为主，敝邑以赋与陈、蔡从。忧心有忡，忧心忡忡然。○左传杜氏注曰：陈，今陈国陈县。宋，今梁国睢阳县。
从孙子仲，平陈与宋，言所从者乃孙子仲也，则轻其帅可知矣。爰居爰处，爰丧息浪反。其马。于以求之，于林之下。
郑氏曰：爰，于也。○欧阳氏曰：王肃以下三章，卫人从军者与其室家诀别之辞。士卒将行，与其室家诀别云：我之是行，未有归期，亦未知于何所居处，于何所丧其马。若求我与马，当于林下求之。盖为必败之计也。曾氏曰：非独爰居爰处以下三章为从军者诀别之辞，一篇之意皆如此。○朱氏曰：犹蹇叔哭送其子之意也。死生契苦结反。阔，与子成说。执子之手，与子偕老。
毛氏曰：契阔，勤苦也。○朱氏曰：成说，成其约誓之言。○孔氏曰：王肃云：言国人室家之志，欲相与从生至
死，契阔勤苦而不相离，相与俱老。朱氏曰：与其家人诀别，言其始为室家之时，期以生死契阔，无所不同。既成约誓，又相与执手而期以偕老，言至死而不相弃也。
于嗟阔兮，不我活兮。于嗟洵呼县反。兮，不我信音申。兮。郑氏曰：于嗟，叹也。○毛氏曰：活，生活也。洵，远也。○释文曰：洵，本或作询，误也。询音荀。韩诗作夐。夐亦远也。信即古伸字也。
于嗟阔兮，承上章死生契阔之文，而足成其义。言始欲死生勤苦共之，今乃不得相依以生也。洵当从毛传。言远去而不得伸此志也。击鼓五章，章四句
凯风，美孝子也。卫之淫风流行，虽有七子之母，犹不能安其室。故美七子能尽其孝道，以慰其母心，而成其志尔。凯风自南，吹彼棘心。棘心夭夭，于骄反。母氏劬劳。
毛氏曰：兴也。南风谓之凯风，乐夏之长养。孔氏曰：凯，乐也。风性乐养万物。棘，难长养者。夭夭，盛貌。劬劳，病苦也。○王氏曰：棘心至于夭夭，则风之为力多矣。此母氏劬劳之譬也。
凯风自南，吹彼棘薪。母氏圣善，我无令人。
毛氏曰：棘薪，其成就者。圣，睿也。○郑氏曰：令，善也。○朱氏曰：棘可以为薪，则成就矣。然非美材，喻子之壮大而无善也。○长乐刘氏曰：自言七子之中，有一令善之人，则母亦不舍之而去也。爰有寒泉，在浚音峻。之下。有子七人，母氏劳苦。
毛氏曰：浚，卫邑也。○陈氏曰：寒泉在浚之邑下，邑人赖之以生养。今子七人，反不能养一母，而使母劳苦求嫁也。○朱氏曰：母欲嫁者，本为淫风流行，而七子乃以劳苦为说，可谓几谏矣。𪾢胡显反。睆华板反。黄鸟，载好其音。有子七人，莫慰母心。毛氏曰：𪾢睆，好貌。○苏氏曰：鸟犹能好其音以说人，而我独不能说吾母哉。曾氏曰：凯风盛于夏时，黄鸟鸣于夏木，寒泉亦夏所宜耳。寒泉能使人甘之，有子而使母劳苦；黄鸟能使人乐之，有子而莫慰母心。凯风四章章四句
雄雉，刺卫宣公也。淫乱不恤国事，军旅数色角反。起，大夫久役，男女怨旷。国人患之，而作是诗。孔氏曰：宣公，晋桓公子。朱氏曰：此诗皆女怨之辞。雄雉于飞，泄泄移世反。其羽。我之怀矣，自诒伊阻。
毛氏曰：兴也。○朱氏曰：泄泄，飞之缓也。○郑氏曰：怀，安也。○毛氏曰：诒，遗也。伊，维也。孔氏曰：语助也。○朱氏曰：阻，隔也。○曾氏曰：雄雉以喻其夫。雄雉于飞，雌怀安而不从之。今之阻隔，盖自遗也。大夫行役，妇人本无可从之理。其言如此，乃怨思之切耳。雄雉于飞，下上时掌反。其音。展矣君子，实劳我心。
毛氏曰：展，诚也。○范氏曰：展矣君子，久役而不得归者也。此妇人之闵其夫也。
瞻彼日月，悠悠我思。道之云远，曷云能来。毛氏曰：瞻，视也。○朱氏曰：悠悠，长也。○郑氏曰：视日月之行，迭往迭来。今君子独久行役而不来，使我心悠悠然思之。曷，何也。何时能来望之也。程氏曰：日月取其迭往迭来之意。又日月阴阳相配而不相见。又旦暮所见，动人情思。总，包意其间。
百尔君子，不知德行。下孟反。不忮之豉反。不求，何用不臧。郑氏曰：女众君子，我不知人之德行何如者可谓为德行。朱氏曰：百尔君子，泛指从役大夫也。○毛氏曰：忮，害也。○朱氏曰：贪，求也。○毛氏曰：臧，善也。○张氏曰：不忮不求，是大夫妻，言其夫也。
妇人思其君子之切，而知其未得归也。于是复自解曰：凡百君子，我妇人，不知孰为德行也。但不忮害，不贪求，则何所用而不善。虽久处军旅之间，固未害也。雄雉四章，章四句
匏有苦叶，刺卫宣公也。公与夫人并为淫乱。郑氏曰：夫人谓夷姜。○孔氏曰：知非宣姜者，以宣姜本适伋，为公所要。云雉鸣求其牡，明是夷姜。匏有苦叶，济有深涉。深，则厉，浅则揭。苦例反。
毛氏曰：匏谓之瓠。瓠叶苦，不可食也。孔氏曰：陆玑云：匏叶少时可为羹，八月中坚强不可食，故云苦叶。瓠、匏一也，故云谓之瓠。外传鲁语：叔孙穆子曰：豹之业及匏，有苦叶矣。叔向曰：苦匏不材于人，供济而已。韦昭注云：不材于人，言不可食。佩匏可以渡水也。济，渡也。由膝以上为涉，以衣涉水为厉，谓带以上也。释文曰：韩诗云：至心曰厉。揭，褰衣也。○朱氏曰：匏尚有叶，是未有霜而成实之时。济渡之处，又有深涉，未可以渡也。○毛氏曰：遭时制宜，如遇水深则厉，浅则揭矣。范氏曰：深则厉，浅则揭。宜，斟酌也。宣公夫人不顾礼义，犹不度水之深浅而欲济也。○释文厉，说文曰：砅，云履石渡水也。音力知反，又音例。有弥弥尔反。济盈，有鷕以小反。雉鸣。济盈不濡，軓音犯。雉鸣，求其牡。
毛氏曰：弥，深也。盈，满也。鷕，雌雉声也。由辀以上为軓。○欧阳氏曰：毛郑谓走曰牝牡。书牝鸡无晨，岂为走
兽乎？古语通用。济盈无不濡之理，而涉者贪于必进，自谓不濡。又兴宣公贪于淫欲，身蹈罪恶而不自知也。雉鸣求其牡者，又兴夫人不顾礼义而从宣公，如禽鸟之相求，惟知雌雄为匹，而无亲疏父子之别。朱氏曰：或曰承上章之兴以为比也。盖以匏有苦叶兴，济有深涉以济盈兴。雉鸣然后雉求其牝，比淫乱之人，此亦诗之一体也。夫诗之为体，舒缓宏阔，有如此者而后世。学者求之崎岖蹙狭之中，铢校寸量，如治法律，失之远矣。○释文曰：軓，依传意。宜音犯。案说文云：轨，车辙也。从车九声。龟美反。軓，车轼前也。从车，凡声音犯相乱，故具论之。雝雝鸣鴈，旭计玉反。日始旦。士如归妻，迨冰未泮。
毛氏曰：雝雝，鴈声和也。纳采用鴈，旭日始出，谓大昕之时，迨及泮散也。○郑氏曰：昏礼，自纳采至请期用昕，亲迎用昏。归妻，使之来归于已，谓请期也。冰半泮，正月中以前也，二月中可以昏矣。孔氏曰：毛氏东门之杨传云不逮秋冬，则以秋冬皆得成昏。孙卿曰：霜降逆女，𣲙泮杀止。霜降，九月也。冰泮，正月也。家语曰：霜降而妇功成，而嫁娶者行焉。冰泮，农业起，昏礼杀于此。周礼言仲春，夏小正言二月者，皆为期尽蕃育之法。王肃曰：前贤有言：丈夫二十不敢不有室，女子十五，不敢不事人。谯周亦云：男自二十以及三十，女自十五以至二十，皆得以嫁娶。先是则速，后是则晚矣。其说皆出毛氏。若男三十、女二十为期尽蕃育，虽仲春犹可行。○王氏曰：古之于婚姻，其求之不暴，而节之以礼，虽庶士亦然，而况于人君乎。招招照遥反。舟子，人涉卬五郎反。否。人涉卬否，卬须我友。毛氏曰：招招，号召之貌。孔氏曰：王逸曰：以手曰招，以口曰召。舟子，舟人，主济渡者。卬，我也。人皆涉，我友未至，我独待之而不涉。○朱氏曰：以配男女，必待配耦而相从。
此诗刺宣公之淫乱。然一章、二章、四章皆以物为比，而不正言其事。三章虽言昏礼，特举士之归妻，盖不欲斥言之，而以小喻大也。所谓主文而谲谏也。
匏有苦叶四章章四句。
谷风刺夫妇失道也。卫人化其上，淫于新昏，而弃其旧室。夫妇离绝，国俗伤败焉。
朱氏曰：皆述逐妇之辞也。宣姜有宠，而夷姜缢。是以其民化之，而谷风之诗作。所谓一国之事，系一人之本者如此。
习习谷风，以阴以雨。黾莫尹反。勉同心，不宜有怒。采葑孚容反。采菲，妃鬼反。无以下体。德音莫违，及尔同死。
毛氏曰：兴也。习习，和舒貌。东风谓之谷风。阴阳和而谷风至。○程氏曰：阴阳交和，则感阴而成雨。其感也阴，其成也雨。夫妇之道，当黾勉和同，不宜有怨怒也。盖和则夫妇之道成，而室家正，如阴阳和而成雨也。○毛氏曰：葑，须也。菲，芴音勿。也。下体，根茎也。○郑氏曰：此二菜者，蔓菁与葍之类也，皆上下可食。然而其根有美时，有恶时。采之者不可以根恶时并弃其叶。喻夫妇以礼义合，颜色相亲，亦不可以颜色衰，弃其相与之礼。孔氏曰：陆玑云：葑，芜菁。幽州人谓之芥。菲，似葍，茎粗，叶厚而长，有毛。郭璞曰：菲，土瓜也。○释文曰：草本疏云：葑，芜菁也。郭璞云：今松菜也。案：江南有葑，江北有蔓菁，相似而异。○程氏曰：夫妇之道，贵其有终。德音，好音也。当期好音无违，至于偕老。
行道迟迟，中心有违。不远伊迩，薄送我畿。音祈。谁谓荼音徒。苦，其甘如荠。齐礼反。宴尔新昏，如兄如弟。
毛氏曰：迟迟，舒行貌。违，离也。畿，门内也。荼，苦菜也。尔雅疏曰：此味苦，可食之菜也。月令孟夏苦菜莠是也。叶似苦苣而细，断之有白汁，花似菊，堪食，但苦耳。○本草云：荠味甘，人取其叶作菹及羹，亦佳。○毛氏曰：宴，安也。○程氏曰：我行道而迟迟者，中心念其有违乎此也。○朱氏曰：今故夫之送我，乃不远而甚近。○郑氏曰：送我裁于门内，无恩之甚。○陈氏曰：妇人从一而终，今虽见弃，犹有望其夫之情。○孔氏曰：言人谁谓荼苦，比之荼，即其甘如荠。又言安爱汝之新昏，其恩如兄弟也。韩愈谴谑鬼诗云：白石为门畿，盖以畿为门阃也。必有所据，可以发明毛氏之说。泾以渭音谓。浊，湜湜音殖。其沚。音止。宴尔新昏，不我屑素节反。以。母逝我梁，母发我笱。古口反。我躬不阅，音悦。遑恤我后。毛氏曰：泾渭相入而清浊异。孔氏曰：地理志云：泾水出今安定泾阳西开头山，东南至京兆陵阳入渭。汉书沟洫志：泾水一石，其泥数斗。潘岳西征赋云：清渭浊泾○尚书疏云：渭水出陇西首阳县，至京兆北沿司空县入河。○说文曰：湜，水清见底。○郑氏曰：小渚曰沚。○毛氏曰：屑，洁也。逝，之也。鱼梁，所以捕鱼。孔氏曰：周礼人掌以时为梁。郑司农云：梁，水堰，堰水而为阙空，以笱承其空。然则梁者，为堰以鄣水空，中央承之以笱。阅，容也。○郑氏曰：遑，暇也。○程氏曰：泾浊而渭清，今泾反以渭为浊。湜湜，清貌。视于浅处则见清。彼以为浊，而其沚自湜湜。以言其惑而不能正也。范氏曰：胡不视之，湜湜其沚，谓未尝变也。○朱氏曰：宴安于新昏，不以旧室为洁而与之也。郑氏江有汜笺曰：以犹与也。○欧阳氏曰：禁其新昏。母逝我梁，母发我笱。言弃妻将去，犹顾惜其家之物，既而叹曰：我身不容，安得恤后事乎？朱氏曰。知其不能禁。而绝意之辞也。
泾，新昏也。渭，旧室也。泾、渭、既合，则清浊易惑。于洲渚浅处视之，渭之清犹可见也。诗人多述土风，此卫诗而远引泾、渭者。盖泾浊渭清，天下所共知。如云海咸河淡也。
就其深矣，方之舟之；就其浅矣，泳之游之。何有何亡，黾勉求之。凡民有丧，匍音蒲。匐蒲北反。救之。
泳、方，并解。见汉广。○朱氏曰：浮水曰游。○郑氏曰：言深浅者，喻君子之家，事无难易，吾皆为之。○说文曰：匍，手行也。匐，伏地也。○程氏曰：就其深矣以下，陈其躬所为治家勤劳之事，随事尽其心力而为之。深则方舟，浅则泳游，不计其有与亡也，强勉求为之耳。朱氏曰：不计其有与亡，而强勉以求之。不特如是，治其家，又周睦其邻里乡党，莫不尽其道。陈氏曰：非特门内之事如此，凡邻里之有丧者，无不尽力救之。○张氏曰：皆妇人曲徇其夫之言，不我能慉，许六反。反以我为雠。既阻我德，贾音古。用不售。市救反。昔育恐育鞠，居六反。及尔颠覆。芳服反。既生既育，比予于毒。
毛氏曰：慉，养也。鞠，穷也。○郑氏曰：及，与也。○朱氏曰：承上章言我于女家勤劳如此，女既不我养，而反以我为仇雠。○程氏曰：惟其心既阻绝我之善，故虽勤劳如是，而不见取，如贾之不售凡。人所以憎而不知其善者，由其心阻绝其善故也。○张氏曰：昔育恐育鞠而下，言昔者相与为生理，惟恐其穷以及于颠覆。今既生既育矣，乃反比我于毒而弃之乎。郑氏曰：其视我如毒螫，言恶已甚也。○董氏曰：孙毓、王肃诗并作能不我慉，说文亦然。我有旨蓄，许六反。亦以御冬。宴尔新昏，以我御穷。有洸音光。有溃，户对反。既诒我肄。以世反。不念昔者，伊余来墍。许器反。毛氏曰：旨，美。御，御也。洸洸，武也。溃溃，怒也。郑氏曰：洸洸然，溃溃然，无温润之色。○程氏曰：肄，习也。○毛氏曰：墍，息也。○郑氏曰：蓄聚美菜者，以御冬月乏无时也。君子亦但以我御穷苦之时，至于富贵，则弃我如旨蓄。曾氏曰：穷犹乏无耳。有新昏而弃旧室，是姑以我御乏无之时也。人之于物，得新可以捐故，然厚者犹有所不忍，夫妇义当偕老，乃姑以御穷而已，其薄恶可知。○程氏曰：诒我以武暴忿怒，习而为常矣。○朱氏曰：君子弃绝之，曾不念我之来息时也。追言其始见君子之时，接礼之厚，怨之深也。谷风六章，章八句。
式微黎侯寓于卫，其臣劝以归也。释文曰：杜预云：黎在上党壶关县。○郑氏曰：寓，寄也。黎侯为狄人所遂，弃其国而寄于卫，卫处之以二邑。○孔氏曰：春秋出奔之君所在曰寄，故左传曰齐以𬩾寄卫侯是也。丧服传曰：寄公者何？失地之君也。○董氏曰：晋伯宗数赤狄罪，曰夺黎氏地，则狄侵黎，其亦旧矣。式微式微，胡不归？微君之故，胡为乎中露。
尔雅曰：式微式微者，微乎微者也。范氏曰：诸侯失国，而寄于他国之邑，微莫甚焉。郭璞注云：言至微也。○　郑氏曰：君何不归乎？禁君留止于此之辞。式，发声也。我若无君，何为处此乎？臣又极谏之辞。○毛氏曰：中露，卫邑也。王氏曰：中露，露中也。露中，言有沾濡之辱，而无所芘覆。
式微式微，胡不归？微君之躬，胡为乎泥中？毛氏曰：泥中，卫色也。王氏曰：泥中，言有陷溺之难，而不见拯救也。式微二章，章四句，旄音毛。丘，责卫伯也。狄人迫逐黎侯，黎侯寓于卫。卫不能修方伯连率所类反。之职，黎之臣子以责于卫也。郑氏曰：卫康叔之封爵称侯，今曰伯者，时为州伯也。○孔氏曰：王制云：五国以为属，属有长；十国以为连，连有帅；三十国以为卒，卒有正；二百一十国以为州，州有伯。凡长皆因贤侯为之。殷之州长曰伯，虞夏及周皆曰牧，一州一牧，二伯佐之。
旄丘之葛兮，何诞之节兮。叔兮伯兮，何多日也。
毛氏曰：兴也。前高后下曰旄丘。诞，阔也。○郑氏曰：叔伯，字也。呼卫之诸臣。○朱氏曰：黎之臣子久寓于卫，登旄丘之上，而见其葛节之疏阔，因托以起兴曰：旄丘之葛，何其节之阔也。卫之君臣，何其多日而不见救也。此诗本责卫君，而但斥其臣，可见优柔而不迫矣。
葛始生，其节蹙而密；既长，其节阔而疏。黎人见葛之长，感岁时之久，而卫犹未见救尔。
何其处也，必有与也。何其久也，必有以也。
朱氏曰：处，安处也。与，与国也。以，他故也。因上章何多日也，而言其何安处而不来，意必有与国相俟而俱来耳。又言何其久而不来，意其或有事故而不得来。诗之曲尽人情如此。
狐裘蒙戎，匪车不东。叔兮伯兮，靡所与同。
毛氏曰：大夫狐苍裘。○郑氏曰：黎国在卫西，今所寓在卫东。○毛氏曰：无救患恤同也。○朱氏曰：至是始微讽切之。
蒙戎，狐裘之貌。晋士𫇭曰：狐裘蒙茸。黎侯所寓在卫东，羁旅之久，见卫之大夫过者甚多，终莫有动心者，故叹而言曰：非卫大夫之车不来东也，特无与我同患难者耳。琐素果反。兮尾兮，流离之子。叔兮伯兮，袖由救反。如充耳。王氏曰：琐，细也。尾，末也。黎侯之臣子，流离失职，故琐尾也。○郑氏曰：充耳，塞耳也。言卫之诸臣，颜色袖然，如见，塞耳无闻知也。人之耳聋，恒多笑而巳。朱氏曰：袖，多笑貌。○朱氏曰：言黎之君臣，流离琐尾，若此其可怜也。而卫之诸臣，颜色袖然，如塞耳而无闻，何哉？至是然后尽其词焉。然流离患难之余，而其言之有序而不迫如此，其人亦可知矣。陆玑草木疏云：流离，枭也。关西谓之流离，大则食其母。○苏氏曰：卫人以狄之微而不忌，譬如流离之养其子，不知其将为已患也。然告之而不听，袖袖然如或充其耳。其后卫人遂有狄难。○释文琐作琐，云：依字作琐。旄丘四章，章四句。
简兮，刺不用贤也。卫之贤者仕于伶官，皆可以承事王者也。郑氏曰：伶官，乐官也。伶氏世掌乐官而善焉，故后世多号乐官为伶官。
简兮简兮，方将万舞。日之方中，在前上处。硕人俣俣，疑矩反。公庭万舞。郑氏曰：简，择也。张氏曰：简不恭也。若夫为禄仕者，抱关击柝，则犹恭其职；为伶官，则杂于侏儒、俳优之间，以是为不恭也。其得谓之贤者，虽其迹如此，其中固有所有。如君子处已则不然，其观人则卷而怀之者，皆可谓之贤矣。东方朔似之。将，且也。○毛氏曰：以干羽为万舞。孔氏曰：万者，舞之总名。商颂曰：万舞有奕。武舞用干戚，礼记曰：朱干玉戚，冕而舞大舞。文舞用羽籥。籥师曰：教国子舞羽吹籥。硕，大也。俣俣，容貌大也。○苏氏曰：方且万舞而择人。○王氏曰：日之方中，至明而易见之时。在前上处，至近而易察之地，于是焉不能察而用，所以刺也。○孔氏曰：贤者容貌美大，俣俣然在公庭，亲为万舞，是大失其所也。万舞，二舞之总名也。干舞者，武舞之别名也。籥舞者，文舞之别名也。文舞又谓之羽舞。郑康成据公羊传以万舞为干舞，盖公羊释经之误也。春秋书万入去籥，言文武二舞俱入，以仲遂之丧，于二舞之中去其有声者，故去籥焉。文舞舞，羽吹籥。公羊乃以万舞为武舞，与籥舞对言之，失经意矣。若万舞止为武舞，则此诗与商颂何为独言万舞而不及文舞耶？左氏载考仲子之官将万焉，妇人之庙亦不应独用武舞也。然则万舞为二舞之总名明矣。
有力如虎，执辔如组，音祖。左手执籥，余若反。右手秉翟，亭历反。赫如渥于角反。赭，音者。公言锡爵。
朱氏曰：辔，今之缰也。○毛氏曰：组，织组也。孔氏曰：御者执辔于此，使马骋于彼。织组者总纰于此，而成文于彼。籥，六孔。翟，翟羽也。孔氏曰：郭璞曰：籥如笛，三孔而短小。广雅云：七孔。翟羽，谓雉之羽也。○释文曰：以竹为之，长三尺。赫，赤貌。渥，厚渍也。公言锡爵，祭有畀𪸩胞阍寺者，惠下之道，见惠不过一散。郑氏曰：散受五升。○程氏曰：此章言其才艺之美。有力如虎，才武也。执辔如组，艺也。言其艺如此，非在公庭见之也。○孔氏曰：左手执管籥，右手秉翟羽，而舞文舞也。○郑氏曰：硕人容色赫然，如厚傅丹，君徒赐其一爵而巳。程氏曰：锡之以爵，劳贱者之道也。山有榛，侧巾反。隰有苓。音零。云谁之思，西方美人。彼美人兮，西方之人兮。毛氏曰：榛，木名。陆玑疏曰：榛，栗属。其子小似柿子，表皮黑，味如栗。下湿曰隰苓，大苦。孔氏曰：孙炎云：本草云：苓，今甘草是也。蔓延生，叶似荷，青黄。其茎赤，有节，节有枝相当。或云苓似地黄。西方，王室。西方，指西周也。晋语齐姜氏引西方之书。韦昭以为周亦西周也。周既东迁而衰，每思其全盛之时，文献之美也。作诗者叹硕人之贤，谓山则有榛，隰则有苓，唯西州然后有此等人物也。云谁之思，西方美人，见硕人而慨然有怀，西周之贤士大夫也。彼美人兮，西方之人兮，指硕人也。嗟，美其真西周之人，而非今世之人也。江左诸人，喜言中朝名臣，亦此意也。简兮三章章六句朱氏曰：作四章，三章章四句，一章章六句。
泉水。卫女思归也。嫁于诸侯，父母终，思归宁而不得，故作是诗以自见贤遍反。也。郑氏曰：国君、夫人，父母在则归宁，没则使大夫宁于兄弟。杨氏曰：卫女思归，发乎情也。其卒也不归，止乎礼义也。圣人著之于经，以示后世，使知适异国者，父母终无归宁之义，则能自克者知所处矣。瑟彼悲位反。泉水，亦流于淇。有怀于卫，靡日不思。变力转反。彼诸姫，聊与之谋？毛氏曰：兴也。泉水始出，毖然流也。吕氏曰：泉水，即今卫州共城之百泉也。淇水出相州林虑县，东流，泉水自西北来注之，故曰亦流于淇。而竹竿诗言泉源在左，淇水在右者，盖主山而言之。相、卫之山东面，故以北为左，南为右。娈，好貌。诸姫，同姓之女。○朱氏曰：言毖然之泉水，则亦流于淇矣。我之有怀于卫，则亦无日而不思矣。是以即诸姫而与之谋，为归卫之计。○释文曰：毖，韩诗作秘，说文作
诸姫。非必俱嫁于此国，盖有所思而欲与亲者谋，乃人情之常，亦非必真得相见也。出宿于济，子礼反。饮饯音践。于祢。乃礼反。
女子有行，远于万反。父母兄弟。问我诸姑，遂及伯姊。
毛氏曰：济，地名。祖而舍𫐈，饮酒于其侧曰饯，重始有事于道也。祢，地名，父之姊妹称姑，先生曰姊。○王氏曰：济祢，盖父母之国地名。欲归，则又思嫁时，出宿饮饯，相与诀而之夫家。○朱氏曰：追言其始嫁时，巳远其父母兄弟矣。况今父母既终，而复可归哉？○杜预左传注卫女思归而不得，故愿致问于姑姊。○释文曰：祢韩诗作坭。出宿于干，饮饯于言。载脂载牵，胡瞎反。还音旋。车言迈。遄市专反。臻于卫，不瑕有害。朱氏同。干，言地名，　卫所经之地也。脂，以脂膏涂其牵，使滑泽也。牵，车轴也。孔氏曰：车不驾，则脱其牵，将行设之。○释文曰：牵，车轴头金也。○毛氏曰：遄，疾。臻，至也。○郑氏曰：瑕犹过也。张氏曰：瑕与遐字同，言不大有害。
还车，犹言回辕，不必云嫁时所乘之车也。不瑕有害，谓归卫不为过差，有害自恕之辞也。
我思肥泉，兹之永叹。思须与漕，我心悠悠。驾言出游，以写我忧。
毛氏曰：所出同，所归异，为肥水。尔雅曰：归，异出同流，肥。○郑氏曰：兹，此也。自卫而来，所渡水，故思此而长叹。思须与漕自卫而来所经邑，故又思之。既不得归宁，且欲乘车出游，以除我忧。○朱氏曰：悠悠，思之长也。○毛氏曰：写，除也。泉水四章，章六句。
北门，刺仕不得志也。言卫之忠臣不得其志尔。杨氏曰：忠信重禄，所以劝士也。卫之忠臣，至于窭贫，莫知其艰，则无劝士之道，仕之所以不得志也。先王视臣如手足，岂有以事敦遗之，而不知其艰哉？然不择事而安之，无怼憾之辞，知其无可奈何，而归之于天，所以为忠臣也。张氏曰：此诗忠臣所自作也。
出自北门，忧心殷殷。终窭其矩反。且贫，莫知我艰。巳焉哉，天实为之，谓之何哉！
尔雅曰：殷殷，忧也。○李氏曰：尔雅云：窭，贫也。兼言之，以见其贫之甚也。○张氏曰：出自北门，是游息偶出北门，因有此言也。毛氏曰：北门，背明向阴。○朱氏曰：卫之忠臣不得其志，因行出北门而有所感，心为之忧慇慇然。盖出北门背明向阴，亦处乱世。事暗君之比也。诗怨则怨矣，然归之于命，曰巳焉哉，天实为之，谓之何哉！郑氏曰：诗人事君无二志，故自决归之于天。
王事适我，政事一埤避支反。益我，我入自外，室人交徧谪知革反。我。巳焉哉，天实为之，谓之何哉？
郑氏曰：王事，国有王命役使之事。孔氏曰：王事不必天子事，直以行役战伐皆王家之事。○苏氏曰：政事，国之政事。○毛氏曰：适，之。埤，厚也。谪，责也。○朱氏曰：王事既适我矣，政事又一埤益我，其劳如此，而窭贫之甚，室人无以自安，而交徧谪我，则其困于内外极矣。范氏曰：关雎之化行，则妇人能闵其君子。至于衰世，则室家日见而有不知其心者。
王事敦我，政事一埤遗唯季反。我。我入自外，室人交徧摧徂回反。我。已焉哉，天实为之，谓之何哉？
释文曰：敦，韩诗云：敦，迫也。○毛氏曰：遗，加也。摧，沮也。○释文曰：摧，韩诗作䜅。北门三章，章七句。
北风刺虐也。卫国并为威虐，百姓不亲，莫不相携持而去焉。
程氏曰：序谓百姓不亲，相携而去，乃述当时之事。然考诗之辞，乃君子见几而作，相招无及于祸患者也。君子全身远害，唯恐去之不速，故其辞迫切，其虚其邪，既亟只且，是也。北风其凉，雨于付反。雪其雱。普康反。
惠而好呼报反。我，携手同行。其虚其邪，音徐。既亟纪力反。只且。子余反。
毛氏曰：兴也。北风，寒凉之风。程氏曰：四时之风，春而自东，则生物也；夏而自南，则养物也；秋而自西，则成物也；冬而自北，则杀物也。以北风之杀害万物，故以兴。雱，盛貌。惠，爱也。○程氏曰：虚，宽貌。徐，缓也。雍容之状。○毛氏曰：亟，急也。○程氏曰：只且，辞也。○苏氏曰：北风而又雨雪，其虐甚矣。○朱氏曰：言卫之君臣威虐巳甚，将与其所好去而避之。○郑氏曰：邪，读如徐，其威仪虚徐也。○程氏曰：言尚可宽容徐缓乎。既急也哉○尔雅作其虚其徐。北风其喈，音皆。雨雪其霏。芳非反。惠而好我，携手同归。其虚其邪，既亟只且。
毛氏曰：喈，疾貌。霏，甚貌。长乐刘氏曰：喈，风声疾也。霏，雪落急也。归归，有德也。莫赤匪狐，莫黑匪乌。惠而好我，携手同车。其虚其邪，既亟只且。
程氏曰：同车亦偕行耳，但卒章辞意益迫切。同车，有巳驾之意。莫赤者，匪狐乎？莫黑者，匪乌乎？以其色则知其物矣，岂难辨哉？观其为政之道，则知暴虐祸难将及于人矣。范氏曰：见微而作者，哲人也；见著而作者，凡民也。卫大为威虐如此，而犹不去，则是不辨狐赤而乌黑也。
惠而好我，携手同行，盖泉涸，鱼相与处于陆，相呴以湿，相濡以沫之时也。同车，不必指贵者，特恊韵耳。北风三章章六句。
静女，刺时也。卫君无道，夫人无德。静女其姝，赤朱反。俟我于城隅。爱而不见，搔苏刀反。首踟直知反。蹰。直诛反。
毛氏曰：静，贞静也。女德贞静而有法度，乃可说也。姝，美色也。郑氏曰：女德贞静，然后可畜；美色，然后可安。○张氏曰：后官西北邃城隅。俟我幽闲念彼姝。吕氏曰：古之人君、夫人、媵妾，散处后宫。城隅者，后宫幽闲之地也。女有静德，又处于幽闲而待进御，此有道之君所好也。○董氏曰：隋得江左本作静女其姝。姝，好也。石经作𫣊而不见。说文曰：𫣊，仿佛。许慎引诗亦作𫣊。静女其娈，贻我彤徒冬反。管。彤管有炜，于鬼反。说音悦。怿音亦。女美。
毛氏曰：既有静德，又有美色，又能遗我以古人之法，可以配人君也。古者后夫人必有女史，彤管之法，郑氏曰：彤管笔赤管也。史不记过，其罪杀之。后妃群妾，以礼御于君所，女史书其日月，授之以环以进退。生子月辰，则以金环退之。当御者以银环进之，著于左手。既御著于右手。事无大小，记以成法。炜，赤貌。○朱氏曰：此女之美，又可悦怿，皆愿见之辞也。自牧归荑，徒兮反。洵音荀。后放此。美且异。匪女之为美，美人之贻。
毛氏曰：牧，田官也。○郑氏曰：洵，信也。○张氏曰：自牧归荑，牧，牧地也。不耕种之地，则多草木根芽，毛氏曰：荑，茅之始生也。如甸人供果蓏之属，因以赠夫人也。归荑，以备齑俎，供豆实。
此诗刺卫君无道，夫人无德，故述古者贤君贤妃之相与一章，言贤妃有德有容，事其君子，逡巡待唱于后宫幽闲之地，盖静之至也。爱而不见，则搔首踟蹰，犹关睢求之不得，寤寐思服，盖思之切也。横渠谓后宫西北乃城隅，必有所据，当考。二章言贤妃贻以彤管，女史之法戒。彤管之光华与其容色之美，皆可说怿，则所说者不专以其色也。三章之义难通，横渠之说差近。大过九二枯杨生稊，郑康成易作荑。然则所谓荑者，凡，草木根芽皆是，非独茅也。田官献新物于君，所归之荑，信芳美而且异于常，乃用之以答彤管之赠。盖所以赠之者，非其女色之为美，亦惟德美之人是贻耳。静女三章，章四句
新台，刺卫宣公也。纳伋之妻，作新台于河上而要于遥反。之。国人恶乌路反。之，而作是诗也。汲宣公之世子。○孔氏曰：此时伋妻盖自齐始来，未至于卫，而公于河上为新台，待其至。新台有泚，七礼反。河水弥弥。莫尔反。燕婉之求，筥音渠。篨音除。不鲜。斯践反。
尔雅曰：四方而高曰台。尚书注曰：土高曰台。○毛氏曰：泚，鲜明貌。长乐刘氏曰：泚者，水中台影鲜明之貌。○孔氏曰：言河水者，表作台之处也。○毛氏曰：弥弥，盛貌。燕，安。婉，顺也。筥篨，不能俯者。○孔氏曰：鲜，王肃曰：少也朱氏曰：言其不知丑之多也。○曾氏曰：筥篨、戚施，皆恶疾之不能为人者也。宣公之行，非复人理，尚可谓之人。欤燕婉是求而得，此匪人深恶之之辞也郑氏曰：伋之妻来嫁于卫，本求燕婉之人，谓伋也。反得筥篨，谓宣公也。○说文燕婉作暥婉。新台有洒，七罪反。河水浼浼。每罪反。燕婉之求，筥篨不殄。毛氏曰：洒高，峻也。长乐刘氏曰：洒谓水光之中，见其台之高峻也。浼浼，平地也。殄，绝也。苏氏曰：犹言病而不死者也。○释文曰：洒，韩诗作漼。浼浼，韩诗作浘浘，音尾，云：盛貌。
鱼网之设，鸿则离之。燕婉之求，得此戚施。毛氏曰：言所得非所求也。郑氏曰：设鱼网者，宜得鱼，鸿乃鸟也，反离焉，犹齐女以礼来求世子而得宣公。戚施，不能仰者
筥篨。戚施盖国人恶宣公，而以恶疾指之。不能俯者，蘧篨之疾证，不能仰者，戚施之疾证。非于此取义也。新台三章，章四句。二子乘舟，思伋寿也。卫宣公之二子争相为于伪反。死，国人伤而思之，作是诗也。
二子乘舟，泛泛芳剑反。其景。愿言思子，中心养养。毛氏曰：宣公为伋取齐女而美，公夺之，生寿及朔。朔与其母诉伋于公，公令伋之齐，使贼先待于隘而杀之。寿知之，以告伋，使去之。伋曰：君命也，不可以逃。寿窃其节而先往，贼杀之。伋至，曰：君命杀我，寿有何罪？贼又杀之。○孔氏曰：泛泛然见其影之去。朱氏曰：景、影字通，景，古字也。○郑氏曰：愿，念也。○毛氏曰：养养然忧不知所定。○苏氏曰：自卫适齐，必涉河，国人伤其往而不返，泛泛然徒见其景，欲救之不可得，是以思之。养养然二子乘舟，泛泛其逝。愿言思子，不瑕有害。
毛氏曰：逝，往也。○王氏曰：死非其所，不得为无瑕；陷父于不义，不得为无害。虽然，其心岂有他哉？故诗人怨之曰：不瑕有害，唯其能不瑕有害也，是以恕之云尔。史记卫世家：太史公曰：余读世家言，至于宣公之子以妇见诛，弟寿争死以相让，此与晋太子申生不敢明骊姫之过同，俱恶伤父之志，然卒死亡，何其悲也！或父子相杀，兄弟相戮，亦独何哉？
二子乘舟二章，章四句。
邶国十九篇，七十二章，三百六十三句。
吕氏家塾读诗记卷第四

[book_title]吕氏家塾读诗记卷第五
鄘
音庸。
说巳见邶。柏舟，共音恭。姜自誓也。卫世子共伯蚤死，其妻守义，父母欲夺而嫁之，誓而弗许，故作是诗以绝之。郑氏曰：共姜，妇人从夫谥。○吕氏曰：序言父母，诗独云母，盖止是母意。序并言之，文势当尔。如将仲子云父母之言，时郑庄公亦止有母姜氏，此其比也。
范氏曰：衰乱之世，淫风大行。共姜得礼之正，而能守义，故以首鄘风也。泛彼柏舟，在彼中河。髧徒坎反。彼两髦，音毛。实维我仪。之死矢靡它。母也天只，音𥿄。不谅人只。
毛氏曰：兴也。中河，河中髧两髦之貌。髦者，发至眉，子事父母之饰。郑氏曰：礼，世子昧爽而朝，亦栉、𫄥、笄总，拂髦，冠𮉫缨○。孔氏曰：髦者，用发为之，象幼时鬌，其制未闻。内则云：子事父母，总拂髦。言两者，以象幼时鬌，则知鬌以挟匈，故两毛也。父母既没则去之。丧大记云：小敛，主人脱髦。注：诸侯礼，士既殡脱髦。𫄥，色蟹反。𮉫，汝谁反。鬌，音朵。仪，匹也。吕氏曰：仪以夫为法也，犹夫曰皇辟，辟亦法也。矢誓靡无之至也。至已之死，信无他心。谅，信也。○郑氏曰：舟在河中，犹妇人之在夫家，是其常处。两髦之人，谓共伯也。朱氏曰：以夫巳死，不忍斥，故以两髦言之。实是我之匹，故我不嫁也。○朱氏曰：告其母而质之于天，曰：何其不信我也。序所谓誓而不许者如此。范氏曰：女子以母为亲，故称母而不称父。○释文曰：髦，韩诗作髳。
泛彼柏舟，在彼河侧。髧彼两髦，实维我特。之死矢靡慝。他得反。母也天只，不谅人只。毛氏曰：特，匹也。朱氏曰：特有孤特之义，而以为匹者。古人用字多如此，犹治之谓乱也。慝，邪也。○王氏曰：以再嫁为慝，则其绝之甚矣。○释文曰：特，韩诗作直，云相当值也。史记载共伯厘侯世子厘侯巳葬，武公袭攻共伯，共伯入厘，侯羡自杀。按武公在位五十五年，国语又称武公年九十有五，犹箴儆于国，计其初即位，其齿盖已四十余矣。使果弑共伯而篡立，则共伯见弑之时，其齿又加长于武公，安得谓之蚤死乎？髦者，子事父母之饰，诸侯既小敛则脱之。史记谓厘侯巳葬，而共伯自杀，则是时共伯既脱髦矣。诗安得犹谓之髧彼两髦乎。是共伯未尝，有见弑之事。武公未尝，有篡弑之恶也。柏舟二章章七句墙有茨，徐资反。卫人刺其上也。公子顽通乎君母，国人疾之，而不可道也。郑氏曰：宣公卒，惠公幼，其庶子顽烝于惠，以之母，生子五人：齐子、戴公、文公、宋桓夫人、许穆夫人。
墙有茨，不可埽也。中冓古候反。之言，不可道也。所可道也，言之丑也。
毛氏曰：茨，蒺蔾也。欲埽去之，反伤墙也。○前汉梁王共传听闻中冓之言。注应劭曰：中冓，材构在堂之中也。颜师古曰：构谓舍之交积材木也。应说近之。○郑氏曰：中冓之言，谓顽与夫人淫昏之语。○范氏曰：扫之则伤墙，道之则伤君，必不得已而道之，则不可复详；必不得巳而详之，则不可复读。诗人之意，本不欲道，疾之而不能不道，既道而复以为耻，又悔而相戒也。
中冓，当从应劭、颜师古说。盖阃内隐奥之处也。中冓之言，若曰闺门之言也。
墙有茨，不可襄也。中冓之言，不可详也。所可详也，言之长也。
毛氏曰：襄，除也。○朱氏曰：详，详言之也。不欲言，故托以长。○释文详。韩诗作杨。
墙有茨，不可束也。中冓之言，不可读也。所可读也，言之辱也。
毛氏曰：束而去之。○朱氏曰：读，诵言也。○杨氏曰：公子顽通乎君母。闺中之言至不可读，其污甚矣。圣人何取焉，而著之于经也？盖自古淫乱之君，自以谓密于闺门之中，世无得而知者，故自肆而不反。圣人所以著之于经，使后世为恶者，知虽闺中之言，亦无隐而不彰也。其为训戒深矣。
墙有茨三章，章六句。
君子偕老，刺卫夫人也。夫人淫乱，失事君子之道，故陈人君之德，服饰之盛，宜与君子偕老也。郑氏曰：宣公夫人，惠公之母也。人君，小君也。
君子偕老，副笄六珈。音加。委
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:36:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>