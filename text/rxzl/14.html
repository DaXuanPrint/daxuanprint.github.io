<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="世界哲理进化退化演説,世界哲理笺释全文在线阅读,世界哲理笺释全文在线下载,大玄古籍书库">
<meta name="description" content="民国二年（一九一三）教育部召集各地代表统一国音，廖平被推举为四川代表，赴京开会三个月，旅京同乡在湖广会馆发起欢迎会，廖平发表题为《孔学关于世界进化退化于小康大同之宗旨》的演讲，大旨以经为新作，所以俟后。帝王、周公皆属符号，先小后大、先野后文，以驳“经为古史、专主退化”之旧説。并立世界进化六表、世界退化四表，认为用夏变夷为进化説，用夷变夏为退化説，地球进化由微尘渐长至三万里，退化则由三万以至于毁，比附佛书之成、继、毁、空四劫，当前全球皆属进化，数千万年后乃为退化世界。《世界哲理进化退化演説》曾刊于民国六年（">
<title>世界哲理笺释_廖平_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">世界哲理笺释</span> <br/>
          作者： <span class="inputVal" id="bkauthor">廖平</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">儒理哲学,经学,完结</span> <br/>
          字数： <span class="inputVal" id="bknum">[book_length]11639</span> <br/>
          说明： <span class="inputVal" id="bkdec">民国二年（一九一三）教育部召集各地代表统一国音，廖平被推举爲四川代表，赴京开会三个月，旅京同乡在湖广会馆发起欢迎会，廖平发表题爲《孔学关于世界进化退化于小康大同之宗旨》的演讲，大旨以经爲新作，所以俟后。帝王、周公皆属符号，先小后大、先野后文，以驳“经爲古史、专主退化”之旧説。并立世界进化六表、世界退化四表，认爲用夏变夷爲进化説，用夷变夏爲退化説，地球进化由微尘渐长至三万里，退化则由三万以至于毁，比附佛书之成、继、毁、空四劫，当前全球皆属进化，数千万年后乃爲退化世界。《世界哲理进化退化演説》曾刊于民国六年（一九一七）《国学荟编》第九期。民国九年（一九二〇）黄鎔尝集师説和经典爲之作笺释，名《世界哲理笺释》。民国十年（一九二一）四川存古书局印入《六译馆丛书》，今据此本整理。</span> <br/>
          封面： <span class="inputVal" id="bkimg">Z_4415.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]世界哲理笺释
[book_author]廖平
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]儒理哲学,经学,完结
[book_length]11639
[book_dec]民国二年（一九一三）教育部召集各地代表统一国音，廖平被推举爲四川代表，赴京开会三个月，旅京同乡在湖广会馆发起欢迎会，廖平发表题爲《孔学关于世界进化退化于小康大同之宗旨》的演讲，大旨以经爲新作，所以俟后。帝王、周公皆属符号，先小后大、先野后文，以驳“经爲古史、专主退化”之旧説。并立世界进化六表、世界退化四表，认爲用夏变夷爲进化説，用夷变夏爲退化説，地球进化由微尘渐长至三万里，退化则由三万以至于毁，比附佛书之成、继、毁、空四劫，当前全球皆属进化，数千万年后乃爲退化世界。《世界哲理进化退化演説》曾刊于民国六年（一九一七）《国学荟编》第九期。民国九年（一九二〇）黄鎔尝集师説和经典爲之作笺释，名《世界哲理笺释》。民国十年（一九二一）四川存古书局印入《六译馆丛书》，今据此本整理。
[book_img]Z_4415.jpg


[book_title]世界哲理進化退化演説
民國二年癸丑，四益先生以讀音統一會代表税駕詣京，同鄉諸君子發起孔學歡迎會，萃集中外名流於湖廣會館，迎請演説。先生辭不得已，因就孔經制作之大綱、世界施行之次第略舉概要，具説如左。
鄙人 先生自道。 譾陋，於中外學派無所知識，諸公 是日中國碩彥鉅公、各省讀音會代表，及海外教育大家俱在焉。 過采虚譽， 先生素以經學名家。 發起大會， 孔學歡迎會。 不勝慚忝；又期期拙於談辯， 《漢書》周昌口吃重言。 方音土語，尤見困難。 各省方言不同。 惟明承雅愛，不敢辭謝，謹將孔學關於世界進化退化 舊解孔經，以爲愈古愈文明，愈後愈退化；按之世界公理，殊覺不合。 與大同小康之宗旨， 《禮運》以「天下爲公」爲大同，以禹、湯、文、武爲小康。 述爲此章，以當喉舌。 方言隔閡，或難入聽；文字普通，無不領解。故孔經施行，可以統一世界。 伏乞大雅君子 當日中外畢集，頗極一時之盛。 不吝教誨，是所切禱。
一、經爲古史帝王 堯、舜、禹、湯、武王、成、康。 周公 舊謂周公制禮作樂。 所遺留，孔子述而不作。 舊説如此，竟似孔子無所制作，濫竽俎豆。
海外 以海外爲中國比例。 法政學説昌明，因時立法。 海外之法隨時變遷。 三王且不同禮，五帝且不襲樂， 中國帝王政治亦有沿革。 果係古史，芻狗糟粕， 説見《莊子》。 今日已萬不能見之實行， 古與今時勢不合。 更何能推之萬世以後？ 後更阻礙。 此必須改爲 改良。 至聖立言， 古無立言傳世之書。 師表萬世， 惟孔聖作經，乃立言傳世。 決非已往陳迹， 非同古史。 而後經乃可以自立。
鎔案：經、史分途，不可淆混。《尚書》斷自堯舜。《謨》曰：「 成五服，至於五千， 句。 州 句。」 以五千里爲一州，則以萬五千里爲九州。孟子説堯時禽獸逼人，秦博士説古之帝王地方不過千里，此古史與經不合之實證。故《書》中政治之文明、典制之宏廓， 説詳《書經宏道編》。 迥非巢窟時代所宜有。降逮春秋，吴、楚王而以子稱，天王召而以狩諱，皆與事實不符者。他若世卿喪娶、吉禘用郊、同姓昏、不親迎、娶母黨、天子下聘、求貢諸侯、專封專殺，即當日史事之明著者，《春秋》一一譏之，以起新經新制。《儀禮》既出聖裁，《詩》、《易》更詳天道。孔學高深，生知獨創，自後儒謂六經皆史，等聖作於鈔胥，而斯文埽地矣。誦堯舜者高談祖述，尊周公者頌言制作，豈知禮政樂德遠賢二帝？及門親炙，論斷非虚。《左傳》、《周禮》，在魯實謂大統禮制，作自尼山，屬之姬公，注家誤解，試思太伯端委以治周禮，彼時文王方届髫齡，公旦安有才藝？《尚書》爲經，《周禮》爲傳， 説詳《皇帝疆域圖表》。 一作一述，權輿孔門。惟聖筆動多託古，有美足觀，弗敢驕吝，後學不解微言，猥以「敏求」、「好古」徧説群經。《雅》、《頌》讚揚文、武，卦象傳自羲、文，麟經魯史，誓誥周書，久假不歸，日月晦闇；先生知聖獨斷，規矩從心， 著有《知聖篇》發明此義。 詮註各經，將以問世。
一、經由皇降帝、由帝降王、由王降伯，專主退化。 舊説《書經》、《春秋》，大略如此。
日本學説以六經退化有違進化公理。 日本那珂通世頗疑《尚書·禹貢》未免誇飾，且謂中人尊經守古，坐此奴性，凡百學術遂無進步。 春秋時，王 天王。 伯 桓、文。 疆域 不過方三千里。 人民程度 如世卿、喪娶之類。 尚且如是， 東有淮夷，晉有赤狄，秦有白狄，皆在内地。 二千年前萬不能有堯舜文明。 内九州，外十二州，四岳群牧來朝，聲教訖於四海。 或以爲史官諛飾， 曲説求通，不啻圓誑。即以爲史，亦非信史。 或以爲神教荒唐， 《周禮》多祀神之官，《戴記》詳祭祀之典，或頗訾爲神權。 必須改爲聖作新經， 《春秋演孔圖》「據周史，立新經」。 帝王周公皆屬孔氏學説符號， 堯、舜、湯、文、武等稱，皆見《謚法》。《儀禮》：「死而謚，今也。」謚乃孔經所制。周公稱公，即《列子》所謂孔子尚公，託之以開大統者。 先小後大， 《騶子附傳》：「先驗小物，推而大之，至於無垠。」 由退知進， 先進野人，後進君子。 數往知來， 《易繫》：「數往者順，知來者逆。」數往法古，知來俟後，《論語》謂之告往知來。 而後孔經乃可自立。
鎔案：三皇五帝、三王五伯之説，由來舊矣。假令中國古史果有三皇，則史公作史，奚爲嚆矢五帝？ 五帝亦節録《大戴·五帝德》耳。 厥後班氏《人表》略增名號，皇甫謐作《帝王代紀》，徐整作《三五曆》，至唐小司馬乃補《三皇本紀》， 多采緯説。 後儒撰《通鑑前編》、《外紀》者纂輯益多，相矜博洽，不知《書》始唐虞，《大戴》因詳五帝， 黄帝爲天帝，如《月令》五人帝法天；以高陽、高辛、堯、舜爲四帝四鄰，禹居末，爲升降之消息，上可爲皇，下則爲王。 「迺命羲和」五節總統六宗， 天地四方。 爲皇道。伏《傳》、緯書乃説三皇， 天皇、地皇、人皇，即由三王三正推而大之者也。 董子謂之「尚推」， 《古今注》：程雅問仲舒曰：「曷爲稱三皇五帝？」對曰：「三皇者，三才也。五帝者，五土也。三王者，三明也。五霸者，五岳也。」 《周禮》外史乃掌三皇五帝之書。經立其綱，傳詳其目，由《春秋》而上溯，莫非孔經託古之文； 《書》曰「稽古」，即《論語》所謂「好古」。實則孔子始作《春秋》，創起一王之制，地方三千里，上考夏殷制度不謬，乃驗推堯舜，以起一隅；又建皇極，以開大統。此孔經先小後大之標本。傳記由經而生，非上古即有三皇五帝也。 由《春秋》而下行，足證孔經俟後之義。 《中庸》：「百世以俟聖人而不惑。」 故古之皇帝疆域愈廣，將以立後世之楷模， 説詳《皇帝疆域圖表》。 經所以愈久而愈適用也。太史公曰：「百家言黄帝，文不雅馴。」此真古史之帝也。擇言尤雅， 《論語》：「子所雅言，《詩》、《書》執禮。」 著爲《本紀》，所謂孔子所傳也。後儒不察，竟以退化説經，而昧俟後進化之義，迷瞀千年，聖道不著。迄今世局轉變，或詆孔經止言中國，哲想未及全球，豈通論哉！
一、經主退化，先文後野。 但據經制文明言之，未能按合事實。
海外學説以中國文字、倫理 二者乃中國進化之證。 希臘羅馬皆通行， 自誇以欺人。 因其不便， 悖逆人多，識字人少。 乃改爲自由拼音。 人民自由，無禮教；文字拼音，無理解。此皆未能進化之證。 近來學者厭故喜新，以中國爲半開化， 中國固得孔學之半，海外僅如初小幼稚程度。 必廢五倫、 可遂狂肆之私。 無家族、 家庭革命，無父。 無政府、 民不統一，不如蜂蟻。 齊財産， 相率而爲游惰。 乃爲大同。 蠻野之大同，非《禮運》所謂大同。 亦如海外去倫常、 《采風記》云：「歐人不知『孝』字之義。」 用字母， 孔經以前，中國亦用字母。 而後爲文明， 誤解文明。 必須改良。 群言淆亂衷諸聖。 以經據衰而作， 《春秋》據定、哀追敘桓、文，《書經》據《顧命》五篇上推堯、舜。 由遞降可悟漸升。 《書》始皇、帝而終王、伯，爲降，然以堯、舜下俟則爲升，故《公羊》云後之堯舜。 經言先野後文之明説具在， 《儀禮》：「野人曰：父母何算焉！」經乃重父子之倫。《孟子》：堯時獸蹄鳥迹，《書》以方五千里爲一州，魯、滕皆無三年喪，《儀禮》乃爲父斬衰。《禮緯》唐虞二廟 注 ，夏四廟，殷五廟；經制天子七廟。《禮記》有虞氏官五十，夏后官百，殷二百，周三百；《周禮》五官三百四十八，皇統乃千九十二官。僅舉大略，難以殫述。 不能以經專主退化。 當主進化。 大地見當進化時代， 疆域漸次交通，漸趨大同。 不能仍主張退化， 閉關時代之説，不宜於今。 而後經書大同之宗旨可明。 《禮運》大同之説。《易》謂之大有、同人。
鎔案：世界開闢之通例，先野後文，毛血而火粒，皮羽而布帛，巢穴而棟宇，酋長而君主。由漸而進，程級遞增，天演自然之理，中外所同也。中國春秋之時，句吴文身，荆楚鴂舌，疆輿較隘，文化未興；若謂中古唐虞即已四表光被，九州攸同，其可信乎？須知經之文明，乃爲後世立法，不爲往古記事，則經、史分途，孔聖之作用以顯。即以文字倫理論，中國古代結繩拼音， 如今英文英語。 孔門經傳改用古文。 即六書文字。《史記》八引孔氏古文。 如勃鞮爲披、邾婁爲鄒、之斯爲差、終葵爲椎之類，此拼音之顯著者。《爾雅》歲陽歲名，即古用結繩詰屈之字體合兩音三音，全無義别，孔經改作干支，以記十日十二月，文野固迥殊矣。非洲埃及初用巴比倫圖畫文字，傳至希臘羅馬，誤以爲即中國文。按中國古文象形，一字一音，巴比倫圖畫字一字數義，大似中國訓詁，與歐洲方言多所阻礙，因改用今之字母耳。 古之中國亦用拼音字母。 倫理則父子隔離，無姓氏，無宗廟，無喪服，無昏禮，無媒妁，與中國孔經以前風俗相等。由此奉行孔教，再加二千年，可侔中國今日程度。故孔經表面先文後野，徵諸事實，先野後文。先文者，託古之楷模；後文者，俟後之等級。不明此旨，至謂孔經純主退化，無以爲法於後世，豈非研經者未之深考歟？
三大綱已立，而後經乃可獨立於世界，以統括各種學説。 孔經包孕九流，囊括百家，乃全球獨一無二之學説。 其本已立，外人所有攻孔廢經諸條件 如《經學不厭精》之類，是其所是，坐井而觀。 可以迎刃而解。再作十表，以明進化退化真理。 理不真不足以服人。 潛心致志，好學深思， 語見《五帝本紀贊》。 當不致河漢斯言也。 深望好學之士精研此理。
世界進化退化十表
用夏變夷爲進化説， 《春秋》以内五州化外四州，推之全球，則以中國化海外。 用夷變夏爲退化説。 《孟子》「未聞變於夷者」。 以百年爲比例， 人生百年，少壯老死；世界始終，成住毁空。 亞不過二十歲， 少而成立，未及於壯。 故全球皆屬進化。 由野而文。 數千萬年後，乃爲退化世界。 由文而野。
鎔案：此十表爲總綱，譬諸一年之氣化。冬至之時，陽氣始萌，如地球初出海；春時陽氣沖和，草木暢茂，如人民方進化；夏至陽氣極盛，如世界酣嬉日久，亂機漸伏；秋時陽氣減半，草木蒼凉，如世界人心陰險，日趨於壞；至冬而陽氣消盡，木落蟲蟄，如地球毁滅，無復生機。世界進化退化之情狀，大致如是。
世界進化六表
六經雖據衰而作，《論語》傳記言進化者最多。如先進野人， 謂春秋以前之世界。 後進君子， 謂春秋以後將來之世界。 後生可畏， 指後王，如《書經》之沖人、孺子、嗣王、嗣天子王。 與進不與退， 許後世之進化，不取前古之退化。 往者不可諫， 既往不咎。 來者猶可追。 俟聖不惑。 與凡俟後諸説，皆屬進化。 以堯、舜爲後世法，故經主進化。舊以堯、舜爲古聖帝，後王莫及，則主退化，貽笑外人。
五大洲次第出海成陸如兄弟表 五洲以六千年分長幼。
鎔案：《大戴·易本命》詳敘天地生物之理，蟲最早生，人最後生；謂天一地二人三，三三而九，二九生蟲，三九生虎，四九生鹿，五九生猿，六九生豕，七九生狗，八九生馬，九九生人。其數至重九而極，非孔子所推闡者歟？《樂記》：「天地訢合，陰陽相得，煦嫗覆育萬物，然後草木茂，區萌達， 雨露滋養之地，莓苔先生，草卉次生，乃生昆蟲。 羽翼奮， 鳥生。 角觡生， 獸生。 蟄蟲昭蘇， 蟲生當在草木區萌下。 羽者嫗伏， 蟲生然後生鳥。 毛者孕鬻， 育通。○鳥生然後生獸。 胎生者不殰，卵生者不殈」云云。 殰，散也。殈，裂也。 大抵世界肇始之初，雨露日月，温潤照臨之地先生苔蘚，次生草木， 今地球北部僅生苔蘚，稍南爲草原，再南爲森林。凡温帶山極高者，苔蘚皆不生。 乃生昆蟲及鳥獸，迨品彙裔淫，氣血感通，倮蟲以出。《老子》云陰陽精氣爲人，《淮南子》云：「至陰生牝，至陽生牡。」《論衡》云：「天地合氣，人偶自生。」 《穀梁》：「獨陰不生，獨陽不生，獨天不生，三合然後生。」 人之於天地也，猶魚之於淵，蟣蝨之於人也，因氣而生，種類相産。據此諸説，則生人之原，無待蓍龜矣。今全球分劃，五洲次第出海，亞洲成陸最早，開化獨先；孟子謂舜居深山，幾希野人，又以舜爲東夷，文王爲西夷，酋長嬗代，國漸開廣。迄今數千年，惟中國淑陶孔教，蟬蛻汙泥，其他蒙藏禮佛，西亞天方，露西荒寒，印度蒸熱；以亞洲一隅，尚未同風，推之歐美，正當沖幼；至於非澳，無殊弱稚。比較程度，不有若弟兄五人之少壯乎？
現在五洲比例表 此舉大略。
鎔案：此表以宗教比較程度。中國古亦崇信多神教，蓋由人民芴昧，智識淺薄，故牛鬼蛇神、木石之妖，易惑觀聽；繼知多神無益，群奉一天；至孔作六經，定爲天子祭天地，諸侯祭社稷，大夫祭五祀，士祭其先。廟制則天子七，諸侯五，大夫三，士二，庶人祭於寢，而後等威不淆，禮意周洽。此中國之聖人改良精進，傳之二千餘年，所由文化蒸蒸也，況經中美富，更有待價而沽者乎！歐美耶教盛興，崇拜上帝，猶中國孔前之奉天也。此等程度，非、澳瞠乎其後。考武進謝氏《外國地理》，謂澳洲土人崇拜自然諸物，非洲内革羅人樹皮蔽體，殺人而祭，南非西非土人崇拜神鬼各物，南美多奉天主教，歐與北美多奉基督耶蘇教云云。然科學發達，徵實理，祛迷信，則以日月五星由漸而冷，人種由猿猴進化，其説與《創世記》大相違反，祆教恐難自立，因欲進求至理，以爲捍衛彌縫之計。夫逃墨歸楊，逃楊歸儒，窮變通久，實進化必經之階級。歐美不出而求真理；歐美苟出而求真理，舍孔道將安歸哉？
五洲次第引進表
鎔案：《書大傳》云：「古之帝王必立大學、小學。十三年始入小學，見小節焉，踐小義焉；年二十入大學，見大節焉，踐大義焉。」此以年齡爲進學之階，今之初等、高小、中學、高等，及實業、法政，斯爲近之；誠以學有等級，不可淩節而施，升高自卑，弗容躐等。先覺乃後覺之師，前轍爲後轍之導。亞洲自開闢至今五千餘年，文明進步，冠絶全球，如五倫三綱、禮俗文教，皆足爲五洋之巨擘；他洲欲臻此程度，則涵濡教育，浸淫漸漬，各有遲速敏鈍之不同，一蹴以幾，形隔勢禁也。欲使牛驥同棧，雞鶴同群，雖至愚知其不等。昔堯舜貶放四凶，以化四裔，在中國爲駑馬，在邊鄙爲上駟。用夏變夷，自邇行遠，需以歲月，乃克奏功耳。
四弟用夏變夷與兄同冠年代表 諸弟長進比例，皆可借證於長兄。
鎔案：兄弟五人，先後誕生；長兄少弟，知識迥判。低昂其間，仲叔各有軒輊，自然之勢也。若俟少弟成立，長兄學與年進，德業更必增高；少弟固望塵不及，仲、叔亦學步參差，莫能一致。全球猶一家也，五洲猶兄弟也，開化於先者，禮教文德，後來者難與並駕。中國地當温帶，嶽峻水長，天生孔聖，肇宣文化，禮以意起，樂以德成，《春秋》撥亂反正，《尚書》驗小推大；上下千萬年，縱横三萬里，莫非孔經所包涵。蓋哲想周至，與世彌綸，天地菁英，盡發洩於尼山一席。迄今世界漸通，孔經藴火，甫見萌芽，將來必有充滿寰區之一日。 西儒亦謂孔教當徧行全球。 祆教尊奉一天，滅絶多神，其初行教中國，僅曰勸人爲善，其書亦多記善言而止，而於國家天下鮮所經營。孔經則因時制宜，百世不惑，天人一貫，變化猶龍，可以爲法於中國，亦可以爲法於全球。特進化次第，各洲有難易不同耳。
中國孔經以前事實程度比今五洲表 經據衰而作，《退化表》乃其理由。若進化，則愈古愈野蠻，如傳説所言上古之世。
鎔案：孔經所託皇、帝、王、伯、君皆與事實不符，正如傀儡登場，供人指使，故所言政治極爲文明，此經制也。考之古史，極爲蠻野，此史異於經之證也。以上臚列諸條，不過略舉一二，以示端倪耳。孔子生於春秋之世，見夫當世諸侯弱肉强食，兵争不已，上無王綱，外有夷患，禍亂若斯，不至人類殄滅不止；孔子憂之，乃託《春秋》爲新王，託大國齊、晉爲二伯，託次國魯、衛、秦、鄭、蔡、陳、楚、吴爲方伯，託小國曹、莒、邾等爲卒正、連帥，肇起一王之規，宏旉綱紀，糾正列邦之失，胥就範圍，典禮曆法，盡出新裁，不仍舊貫。又以世局靡常，乃設三統循環之制；疆輿漸廣，乃有四帝接壤之鄰。 地各萬五千里。 考三王而不謬， 地方皆三千里。 稽古帝以有徵。 先作《春秋》，次作《書經》。 皇道成篇，皇極立範， 地方三萬里。 寄託愈遠，規模愈大；實則倒景俟後，酌古準今。《論語》云「繼周可知」，《公羊》云「後之堯舜」，豈謂上世已如此文明乎！《莊子·天運篇》老聃告孔子曰：「六經先王之陳迹。」又曰：「時不可止， 四時遞嬗，世變日新。 道不可壅。」 天道流行，五德終始。 孔子不出三月 《論語》：「吾嘗終日不食、終夜不寢以思。」 復見，曰：「丘得之矣！ 哲想冥悟，將作經，以傳久遠。 烏鵲孺， 世代無窮。 魚傅沫， 同類相化。 細要者化， 異類相化。 有弟 來者。 而兄 往者。 啼。 自傷衰謝，後勝於前。 久矣夫！丘不與化爲人。 天地造化之大，中國一隅不能概之。 不與化爲人， 不能如造化之大。 安能化人？」 安能化及全球。○一説化人爲天學。 老子曰：「可，丘得之矣。」其説規天矩地，哲想周至，深慮時勢變更，六經將如已陳芻狗，不足以利用於世。推舟於陸，立見其窮，幾何而不敗哉！孔聖受命制作，與時偕行，經中既有周旋補救之條， 如夏尚忠，殷人承之以敬；殷尚質，周人承之以文。又，救僿莫若忠。 復起小大驗推之例。董子闡明經義，乃有再而復、 文質。 三而復、 三正。 四而復、 四帝。 五而復、 五德。 九而復 如神農、二高、堯、舜、禹，夏、商、周。 諸等級，以濟世變之窮。彼泥古不化者，竟目經爲史，而混糅金鐵，是管窺也，蠡測也，豈識天海之高深乎！
中國孔卒以後經術進行比今五洲表 借用五等名詞，以明進行之次序，年愈久愈文明。
鎔案：孔子卒於魯哀公十六年，其晚年，創作新經已漸施行於世。如尼山授徒，從遊者日益衆；喪服既遵於及門，知禮見疑於司敗；晏子知其莫殫，封人決其何喪。經開選舉，而戰國多遊士； 孟子亦歷聘梁、齊。 經興學校，而子夏教西河。過化存神，禮意深洽人心，故聖制無所阻滯。迨嬴秦合併，始稱皇帝， 《尚書》學。 其實不過一王之疆域也。 方三千里。 李斯爲相，學出荀卿， 卿爲子夏五傳弟子，斯學於卿，得帝王之術。 開國建設，憲章經制。郡守即《王制》方伯之異名，小篆即孔氏古文之變體；長城嚴夷夏之防， 《春秋》學。 巡狩舉岱宗之典； 《尚書》學。 博士乃興學之漸，焚書絶百家之言； 專存孔經。 規摹孔道，漬入經郛。漢代沿革官制，始備三公； 武帝罷太尉爲大司馬，成帝改御史大夫爲大司空，哀帝改丞相爲大司徒。後漢、曹魏因之。 肇始舉賢，限以四科；夏時準行於《太初》，五經特掌以博士。 更置博士弟子。 以及典午沿漢制之九卿，西魏仿周官之六職；唐則府兵有似井乘，刑律且從八議。損益潤澤，大都祖述孔門，非所謂由是則治，不由則亂乎？況孔經屢言四海，至今大東洋、大西洋、印度洋、北冰洋始徵實驗；將來五洲五帝，必合於《大戴·帝德》之説、《尚書》四鄰之義；直至泰皇一統，六合爲家，經中人學， 《春秋》、《尚書》爲人學。 概徵實行，乃可進求天道， 《詩》、《易》爲天學。 孔經所以下俟百世，久而彌光也。方今非澳草昧，歐美割裂，世界競争，甫入大戰國時代，列强放恣，説士横議，滄海狂流，終折衷於至聖。天將啟之，誰能阻之？木鐸萬世，其在斯歟！
世界退化四表 以百年比五十以下爲退化。○地球進化，由微塵增長至三萬里，退化則由三萬里歸於毁、空。《列子》天下有形之物未有不銷毁者也。
六經據衰而作專言退化表 經説詳退，由退可以知進；西人詳進，由進可以知退。二者互文見義，合之乃全。
鎔案：老子《道德經》曰：「失道 《書·顧命》：「皇天用訓厥道。」 而後德， 《月令》五帝五德。 失德而後仁， 《孟子》：「三代之得天下以仁。」 失仁而後義， 如《春秋》召陵伐楚、救邢、城楚丘、盟首止之類。 失義而後禮。 《春秋傳》於列國交際多言禮。 夫禮者，忠信之薄，而亂之首也。」據此，可見列國諸侯泯棼無禮，大國以禮責弱小，小國以禮事强大；攜貳取戾，玉帛乃變干戈。 衰亂已極。 孔子作《春秋》，表彰桓、文爲伯，上尊周室爲王，此《春秋》所以爲王伯學也。 《王制》爲之傳。 《書經》由成、康之王 《顧命》。 尚推堯舜，肇開帝統，又於《鴻範》建皇極，此《尚書》所以爲皇帝學也。 《周禮》爲之傳。 就時代而順推，則虞、夏、商、周遞嬗遞降，主德由盛而衰，疆域由大而小，以爲退化，似也。徵諸事實，文野懸殊，經爲雅言，史不雅馴，二者枘鑿；長夜綿綿，不知經中文明政治乃後世帝王之標本。作法於前，垂範於後；立竿於上，倒影於下。五帝四帝待人而行，三皇泰皇非時不可。故已往之孔經分明退化，現在之孔經正當進化，將來之孔經必進大化。 全球一統。 進化之極，勢必分裂，地球之成，終必毁滅；則孔經退化之説，正爲分裂毁滅之世界而言，其韞匵而下俟者，年代之久長，真不可思議，不可限量耳。自史公作《史記》，擇雅言，厥協 注 六經異傳，糅雜經説，立名古史，後人遂以《春秋》爲魯史，《尚書》爲古史，豈足以知聖哉？
亞洲退化用夷變夏例表 經説留此四字，以爲退化標目。近日新學家皆主之，如無政府主義是也。
鎔案：《孟子》有曰：「吾聞用夏變夷， 此《春秋》大例，進化之説。 未聞變於夷。」 後世退化之説。 天地之道，日中則昃，月盈則虧，陰陽盛衰，亘古如此，人事亦然。中國春秋以前，禽獸野人，不知禮教，與今海外習俗相等；自麟經破荒，撥亂反正，由内五州開化外四州，用夏變夷，以成一王之制。《禮》陶《樂》淑，漸洽肌髓，家誦《詩》、《書》，人樂道義，由此舉隅反三，推驗全球，是昔日之《春秋》撥中國之亂，將來之《春秋》撥海外之亂。進化次第，必先歐美，而後浸漬於南美、非、澳，年代多寡，各有等差。然亞洲先進化，亦亞洲先退化，其故何歟？全球之大，日曜於西，陰晦於東，暑蒸於南，冰凝於北，同樹春華，先開先落；故進化既久，轉以倫理文教爲桎梏性靈之具，隄防決潰，洪水滔天，幾何不胥而爲夷也！況天演自然之因果，即人之體質事業，亦有革更變易之殊，英儒威爾士所著《八十萬年後之世界提要》已推想漸長漸消、人事轉移之理矣。中國而爲文明古國也者，有用夏變夷之日，必有用夷變夏之時。循環至理，晝夜推遷，高岸谷而深谷陵，安得籌添海屋，盡歷世界之滄桑哉！
五洲退化次第表 先進者先退，後進者後退，至退化極時，則五洲澳最文明，亞最黑暗，與進化成顛倒。
鎔案：《白虎通》曰：「古之時未有三綱六紀，民人但知其母，不知其父， 《儀禮·喪服傳》：「禽獸知母而不知父。野人曰：父母何算焉！」 能覆前而不能覆後，卧之詓詓，起之吁吁，饑即求食，飽即棄餘，茹毛飲血而衣皮韋。 開創之世界如此。 於是伏羲仰觀於天，俯察於地，因夫婦正五行，始定人道， 然尚自由結婚也。 畫八卦以治天下。 但取卦畫以别異，非有深義也。 天下伏而化之，故謂伏羲。」此世界進化之説也。又按《河圖挺佐輔》文曰：「百世之後，地高天下， 下音滸，通俯。此南半球非、澳、南美之天地。 山陵消去， 多山之北半球漸就毁空。 不風不雨， 天氣不下降，地氣不上升。 不寒不暑， 日月不能照及。 民復其土 注 ， 民之仍居其故土者。 皆知其母，不知其父。 退化爲禽獸野人。 如此千載之後，天可倚杵。 南半球地勢愈低，大氣不能升舉，而墮落近天。 洶洶隆隆，曾莫知其始終。」 世界至終劫時，莫由知肇始之景況，又不知其能復始否。 此世界退化之説也。觀於所由進化之狀，即可推測退化之狀。如登崇山然，上陟之時，拾級而升，其勢難；下降之時，循途而返，其勢易。
先生撰有《世界進化退化總表》， 刊存《四益雜著》。 據《公羊》三世例，仿《太玄》元統會蔀，以萬年爲一運，定爲八十一運，原始要終，誠巨眼也。竊以全球五洲之大，啟塞晦明，胥以日光爲準：日出於東，故東亞中國先進化； 《易》曰：「帝出乎震。」 日没於西，故歐洲北美次進化。 物生於春，而成於秋。 地球升降，北半球夏至與日等衡， 主上半年。 南半球冬至與日等衡。 主下半年。 日光所及，北則俄國、坎拏大進化，南則南美、非、澳進化。彼此晝夜寒暑相反，故此進彼未進，彼進此方退。中國寢饋孔教，入室最先，迨澳弟弱冠，亞兄必傷老大，然急流之舟，有進有退。進者由人希天，神遊六漠，精爽不貳，飛相往來，《詩》、《易》之苞符以啟；退者見異思遷，以孔道爲無奇，縱情横溢，偭規越矩，淪於禽獸。上者語上，下者不可語上。文章天道，聖學迥判淺深，仰高鑽堅，亦視後學之罷與不罷耳。上智之士，騏驥遵道而絶塵；下愚之夫，駑蹇僨轅而却步。所冀中行者流，卓立致志，早躋鳶魚戾逃之境，勿貽犬馬無别之譏，庶不至滅倫敗紀，墮落九淵，而爲名教所不齒歟！
中國教化自具五等資格表
鎔案：世界進化之次序，毛血時代，人與禽獸相等；游牧時代，人漸遠於禽獸；酋長時代，人群競争， 如阪泉、涿鹿之戰。 而未知政教；君主時代，政教漸興， 如唐虞至春秋之史。 而未知倫理。此等階級，中外所同，如人之自少而壯；然壯夫狂蕩，率意徑行，無禮法以繩檢，其與禽獸相去幾何？天生孔聖，制作六經，先爲中國創興禮樂，並爲全球增進文明。孔經以前，媚鬼用人，被髮祭野，夷狄風俗，舊染相沿，先生《倫理約編》所舉，已見崖略矣。尼山定制，禮緣人情；《春秋》誅譏，彗除污穢；尚推帝宇，更驗皇輿。茂哉茂哉！百世莫違。中國絃誦《詩》、《書》，甄陶孔教，漸企敦龐，然東亞幅員廣袤遼闊，比較文野，髣髴小球；僮、傜如澳，苗酋如非，蒙、藏如南美，沿海商埠，思兼歐、美，世家文學，抗衡游、夏；是孔教權輿中國，已具小五洲之模範。自此施及全球，雖五大洲之廣遠，血氣尊親，循序漸進，安利勉强，成功皆一。顧以先覺覺後覺，尤當以先進勵後進，引而上行。魂學精邃，真人化人，造詣深玄， 《莊子》：「六合以外，聖人存而不論。」《詩》、《易》是也。 中國學者當立標前導，誘掖後來。無如尊孔既久，中道自畫，未登造極之峰，竟逐退流之水。偶染歐風，任情放浪，猥欲毁冕裂冠，用夷變夏；是猶中年夭折，巖牆自殞，而甘爲暴棄之流也。舍近聖之資，而沾或陋之俗，下喬入幽，君子不取，背明投暗，盲瞽所爲。曷詳參文化之優劣，而審端致力乎！
故夫聖人之制禮也，酌人情以救世亂，效天法地，杜漸防微。因自由結婚， 《公羊》鄫季姬自擇配，《左傳》徐女擇壻子南。 乃定爲父母之命； 《詩》娶妻「必告父母」。 因父子情薄，乃定爲斬衰之喪； 三年。 奪媳争姻，乃定親迎之禮；棄宗餒鬼，乃定廟祀之儀；血統一家而生不蕃，乃聯昏必異姓；種族無别而家不正，乃命氏以篤宗。 孔子吹律定姓。 凡此新經新制，中國習久而安常，外人聞之，駭爲破空霹靂。蓋孔經託古，深洽人心，當時莫不信從，陳司敗不韙昭公，即其證也。以故漢世妃嬪，進由倡者；唐初宫寢，不免慚德。延及有宋，内廷清肅，民德益以敦厚。即北魏起由塞外，入主中原，漸染華風，思革其國俗之陋，乃禁胡服，斷北語，改國姓爲元氏。其後元、清繼踵，多采漢儀，則中國同化之力大也。迄今海外哲人，涉獵孔義，羨中國爲有子之國；其來華客居者，或譯定姓氏，或婦從夫姓，齊變至魯，已兆端倪。其本國習尚，父子不相養，夫婦可離婚；積重不返，少者自立，壯者避孕，老者獨居，致每年計較人數，生死不相抵，而日以減少，識者有絶種之憂，思用中藥以起沈疴。蓋中國倫理雅化，基礎深固，所由螽羽詵詵矣！孔道之美如此。人之攻經廢經者，不過惡禮教之迂拘，而樂新學之放誕耳。《記》曰：聖人使人有禮，知自别於禽獸。杏壇垂範二千餘年，久已脱腥羶之臭，乃復入羽、角之倫，是舍棟宇而野處，却衣冠而裸裎也。進化何其難！退化何其易！吾爲此懼，豈好辯哉！
注 　二廟：恐誤。據《四庫》本《古微書·禮稽命徵》：「唐虞五廟：親廟四，始祖廟一。」
注 　厥協：原作「協厥」。據《史記·五帝本紀》乙。
注 　民復其土：《太平御覽》卷三六引作「民復食土」，當從。

        </div>
      </div>
    </div>
  </div>
</div>
<!--update:2025-08-30 09:35:31-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>