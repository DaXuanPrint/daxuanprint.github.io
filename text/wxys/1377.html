<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="蚓庵琐语序,蚓庵琐语,蚓庵琐语全文在线阅读,蚓庵琐语全文在线下载,大玄古籍书库">
<meta name="description" content="志怪小说集。一卷四十条。清李王逋著。王逋字肱枕,浙江嘉兴人,少年习儒业,屡试不第,遂改作小说。。“说铃本”,首有徐发序,另有“古今说部丛书”本。是书主要记明万历至清康熙年间之异闻怪事,发作者之感慨。如徐发序中言:录其生平所见异事,可以导人善而儆人恶者。主要内容如下:一、灾兆。如“瓮中作响”条,写崇祯甲申年秀水周瑞家水瓮中忽作响,如蝉鸣,或如人卧鼻息声,此兆主亡国。又有条目记崇祯甲申年城内外民家门上忽有红白圈,或×或点。后罹兵火,凡有圈之家必遭屠戮,×、点之家遭火焚,无者人房俱免。二、定数。如“富盛万年”条">
<title>蚓庵琐语_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">蚓庵琐语</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,笔记,小说,完结</span> <br/>
          字数： <span class="inputVal" id="bknum">[book_length]13767</span> <br/>
          说明： <span class="inputVal" id="bkdec">志怪小说集。一卷四十条。清李王逋著。王逋字肱枕,浙江嘉兴人,少年习儒业,屡试不第,遂改作小说。 “说铃本”,首有徐发序,另有“古今说部丛书”本。是书主要记明万历至清康熙年间之异闻怪事,发作者之感慨。如徐发序中言:录其生平所见异事,可以导人善而儆人恶者。主要内容如下:一、灾兆。如“瓮中作响”条,写崇祯甲申年秀水周瑞家水瓮中忽作响,如蝉鸣,或如人卧鼻息声,此兆主亡国。又有条目记崇祯甲申年城内外民家门上忽有红白圈,或×或点。后罹兵火,凡有圈之家必遭屠戮,×、点之家遭火焚,无者人房俱免。二、定数。如“富盛万年”条写张邑一豪族,子孙贫落,于是将祖上遗下的一大房卖给州人盛万年。拆房时有人捡到四枚银钱,上镌“富盛万年”四字。这是张氏之祖建房时所特镌,用来镇压柱基,欲使子孙富盛长久之吉语,谁知符了盛氏之名。三、怪异,如“树现龙纹”条,写某地香铺塘南有棵方香榜树,高数寻,祟祯十七年的一天,突然树顶出现一大红龙纹,旋转不息,一会儿朝西北而去,从此大树凋零。该书虽多涉灵怪,但不少篇章却能够曲折地反映当时的现实,使人们透视出封建社会中婚姻家庭诸多问题。如“张如九之妻”条,写张如九妻罗氏早亡,遗二女一男,如九续娶吕氏并将罗氏之衣饰给吕。一日,架上衣服忽然碎裂如割,吕氏疑子女毁坏,骂詈不已。忽听罗氏在空中作声曰:汝着我衣,故割破,何与儿女事……接着便听到敲击声,厨笥自开。衣饰尽出,分作三股置儿女卧榻。作者对这件事情的描写,深刻表现出封建家庭中的遗产纠纷,具有一定的认识价值。从形式来看, 《蚓庵琐语》这部小说集是以笔记体写成,文章不拘一格,少则如魏晋之“残丛小语”,多则洋洋千言甚至数千言。叙述中把现实与魔幻结合起来,情节变化多端,引人入胜。该书的一些篇章为后世的笔记小说所征引,具有一定影响。</span> <br/>
          封面： <span class="inputVal" id="bkimg">Z_14901.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]蚓庵琐语
[book_author]佚名
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,笔记,小说,完结
[book_length]13767
[book_dec]志怪小说集。一卷四十条。清李王逋著。王逋字肱枕,浙江嘉兴人,少年习儒业,屡试不第,遂改作小说。 “说铃本”,首有徐发序,另有“古今说部丛书”本。是书主要记明万历至清康熙年间之异闻怪事,发作者之感慨。如徐发序中言:录其生平所见异事,可以导人善而儆人恶者。主要内容如下:一、灾兆。如“瓮中作响”条,写崇祯甲申年秀水周瑞家水瓮中忽作响,如蝉鸣,或如人卧鼻息声,此兆主亡国。又有条目记崇祯甲申年城内外民家门上忽有红白圈,或×或点。后罹兵火,凡有圈之家必遭屠戮,×、点之家遭火焚,无者人房俱免。二、定数。如“富盛万年”条写张邑一豪族,子孙贫落,于是将祖上遗下的一大房卖给州人盛万年。拆房时有人捡到四枚银钱,上镌“富盛万年”四字。这是张氏之祖建房时所特镌,用来镇压柱基,欲使子孙富盛长久之吉语,谁知符了盛氏之名。三、怪异,如“树现龙纹”条,写某地香铺塘南有棵方香榜树,高数寻,祟祯十七年的一天,突然树顶出现一大红龙纹,旋转不息,一会儿朝西北而去,从此大树凋零。该书虽多涉灵怪,但不少篇章却能够曲折地反映当时的现实,使人们透视出封建社会中婚姻家庭诸多问题。如“张如九之妻”条,写张如九妻罗氏早亡,遗二女一男,如九续娶吕氏并将罗氏之衣饰给吕。一日,架上衣服忽然碎裂如割,吕氏疑子女毁坏,骂詈不已。忽听罗氏在空中作声曰:汝着我衣,故割破,何与儿女事……接着便听到敲击声,厨笥自开。衣饰尽出,分作三股置儿女卧榻。作者对这件事情的描写,深刻表现出封建家庭中的遗产纠纷,具有一定的认识价值。从形式来看, 《蚓庵琐语》这部小说集是以笔记体写成,文章不拘一格,少则如魏晋之“残丛小语”,多则洋洋千言甚至数千言。叙述中把现实与魔幻结合起来,情节变化多端,引人入胜。该书的一些篇章为后世的笔记小说所征引,具有一定影响。
[book_img]Z_14901.jpg


[book_title]蚓庵琐语序
齐谐志怪，山海传奇，姬公多艺，子产博物，自古而然。所谓外史方舆，采风问俗之助；神奸异象，修德砥行之资。小道可观，君子不废。自魏晋而后以迄元明，小说之家，竞为新异，于是言不顾行，华不副实，不难驾空腾虚，但求眩目倾听。而碧云𩤣耳，恣报怨之谈；白獭髓遂多，讥刺之巧，贤士大夫有不免焉。是以史氏志林欲徵典故者，反取诸父老传述道路口碑，盖亦「礼失而求野」之意与？虽然，亦有文质之辨焉。
吾乡王逋君，字肱枕，隐流也。少年习儒业，一再不售，即弃去。以先人薄有遗产，为践更长，得走京师，遍游诸要津。历观世故，抵巇利害，归而好道德家言。以为世人营营皆虚妄，惟养身炼性为真实际。自是多与羽流为友，凡荣华靡俗，视之泊如。尝坐一室，习运卦服气，间及星学、方技诸书。年六旬，益淡世情。暇日辄伸楮吮毫，录其生平所闻见异事，可以导人善而儆人恶者，题曰《蚓菴琐语》，夫亦自安其蛩吟剑吷，不足以当文苑之鼓吹耳。
予于乙未夏卜居湖上，得与比邻，间一过从，则见其翛然自好，无求于世，类有道者，然亦未知其笔墨雅缘也。甲子春，以修志之役，采辑旧闻，其季子兰谷因出稿本示余，余一展阅，不自觉其陶陶焉，如听武陵渔人说桃花源事，娓娓不厌。然皆其目观真传，凿然共知，非徒为避秦寓言也。予乃知王君盖有心人，若其所言「铁布衫」事，以殒躯车鉴，虽偹有其术而焚之不留，则又居然苏长公不愿点金之意，其志亦何深远哉？爰喜而为之序。
就李圃人徐发题

[book_title]蚓庵琐语
蚓菴琐语·古檇李王逋肱枕甫著
余八龄入里塾，尝记一日亭午，馆师沈明台与馆主人盛生相语间，忽主人之仆入报，曰郡鼓楼铜钟无故自鸣。郡守偶从外归，疑鼓手戏击，即于球场责治。俄闻楼上复鸣数声，乃知钟怪。
余弱冠时，见里中馆衖起虹一道，环至十间楼下，约长百馀步，宛如大石梁东西跨驾，近视如烟雾，远则虹也。陵谷后辛卯夏，偶闻宋敏求所著《春明退朝录》载，敏家有范鲁公杂录，记周世宗亲征忠正，驻跸城下，中夜白虹自淝水起，下贯城中，及刘仁瞻以城归，迁州于下蔡，其城遂芜废；又江南李璟发兵攻建州，王延政，有白虹贯城，未几城陷，舍宇焚爇殆尽。二条，因追想我郡兵燹，虹贯之处，庐舍悉毁。但昔时白虹下贯，不久即应余里。所见乃青绿间色，且垂十馀年之久，为小异耳。
崇祯年，市上有湖广人持白鼠数百来售，毛色如雪，眼赤如火，闪烁有光。识者曰：「此硕鼠也，见则天下将乱。」
崇祯甲申二月廿四日，秀水周瑞水瓮中，忽作响如蝉鸣，或如人卧鼻息声。携至门外，里人聚听，声愈高。有徽人陈姓者，以扇击之，瓮内大鸣数声，三日而止。按《搜神记》载，汉献帝建安中，东郡民家瓮器无故自发訇訇声，若有人击。皆主亡国。
崇祯甲申三月十四日晨起，遍城内外民家门上忽有红白圈，或㐅或点或无。虽极幽僻处，无不皆然。然初不知其何兆，后罹兵火，凡有圈之家，必遭屠戮；㐅点者，火焚其居；无者人房俱免。此必有神主之，非偶然也。
余弱冠时，一日同友人汤启云出游三塔寺，遇一丐者，年约三十馀，貌甚丰伟，身着敝布单衫，手携竹篮，市中乞食。一器行至仁文书院前，持石至河滨，敲冰入水，以破布捻塞鼻孔，自沉波底一饭顷，意甚舒适。徐起登岸，身气若蒸，如浴沸汤中，略无寒意。已而出篮中饭，饱餐而卧。余怪，欲叩之，适游人同观者多，拟于诘朝，至则丐已遁去，莫可踪迹矣。又顺治年间，有史二者，亦效前丐。后死之日，地方好事者奉若仙，至有乡绅舍地安葬，持香送殡者，殆数百人。似是实非，故并记之。
予至松江上海县六团地方，见鱼骨卧水滨，大可合抱，长约二丈馀，布泾作梁。问之土人云：「此海鲶肋骨也。」渔家有取其脊骨削平代杌者，亦有凿空作桶盛米者，一骨若此，其巨可知矣。
崇祯癸未秋，一夕忽闻城上啾唧如羣哭声，平明方止。识者曰：「此城愁也，必有屠戮之祸。」后果验。
明万历末年，有督学使者乔公，按临我郡试士。公廉严毅，不少假借。公瞽一目，诸生嘲之为「独木桥」，盖况其难履也。时谣云：『秀才摆摇揺，难过独木桥；过了独木桥，依旧摆摇摇』，恶投考生吟哦摇首。佥纸封其儒巾于几，或坐柱傍，即封于柱。封纸若断，巡役攫其巾去，缴卷时秃首者另置一束。文虽隹下，一等一黠。生初冠失巾，潜弃网巾，改作未冠，缴卷而出，竟无识者。后一生窘甚，在位朗吟云：「禀上宗师大人，一个苍蝇在鼻上飞来飞去，痒嬉嬉，不敢擅动，乞差皂隶驱逐开去，待生员好做文字。」诸生闻之，烘堂大笑，封纸尽脱，不能概治，止黜是生。至今老衙役尚能言之者。
秀水乡民张姓者，号新发张邑之豪族也。子孙贫落，祖遗大房，售与郡宦盛姓讳万年。拆卸时栋下获银钱四枚，上镌「富盛万年」字。盖张氏之祖建房时，特镌是钱镇压柱础，欲其富盛久远之吉语耳，讵知已符盛宦之名矣。数之前定若此。
乡绅吴昌时官吏部，大营甲第，侵越比邻曾生基地以筑垣。曾生往争之，昌时漫云：「垣在尔基，即尔垣矣，何必争？」竟不让还。后吴罹法弃市，房亦寻遭回禄。家业淩替，而是垣今果归曾氏。
明朝制钱有京、省之异，京钱曰黄钱，每文约重一钱六分，七十文值银一钱；外省钱曰皮钱，每文约重一钱，百文值银一钱。自崇祯六、七年后，其价渐轻。至亡国时，京钱百文值银五分，皮钱百文值银四分。甚至崇祯通宝，民间绝不行使。本朝顺治四、五年间，崇祯钱百文止值银一分。每钱重一筋，值银二分五厘。崇祯末，钱背有马形者，颇重易使。江南卒亡于马士英。
烟叶出自闽中，边上人寒疾非此不治，关外人至以匹马易烟一筋。崇祯癸未，下禁烟之令，民间私种者问徒。法轻利重，民不奉诏，寻令犯者斩。然不久因边军病寒无治，遂停。是禁，予儿时尚不识烟为何物，崇祯末，我地遍处栽种，虽二尺童子莫不食烟，风俗顿改。
网巾之制，创自明太租微行至神乐观，见道士以茧丝结小网，问以何为，对曰用以约髪。其式略似渔网，网口以帛作边，名「边子」，边子两幅，稍后缀二小圈，用金玉或铜锡为之；边子两头各繋小绳，交贯于二圈之内。顶束于首，边与眉齐。网颠统加一绳，名曰网带，收约顶髪，取「一网立而万法齐」之义。前高后低，形似虎坐，故总名虎坐网巾。太祖阅之喜，立命道士官结数十顶，颁行天下，俾官民各带网巾，然后加冠。至万历末，民间始以落髪、马鬃代丝。旧制，府县繋囚，有司不时点闸。天启中，囚苦仓卒间除网不及，削去网带，止束下网，名「懒收网」，便除顶也。民或效之，然缙绅端士不屑也。予冠时犹目懒收补缺网为囚巾，仍用网带。十馀年来，天下皆带懒收网，网带之制逐绝。又，男子蓄髪未冠之先，未顶网巾，先用边子。自前至后紧束首髪，名曰「边子勒头」。予儿时犹及见之，后除矣。
明朝南京孝陵内蓄鹿数千项，悬银牌，人有盗宰者，抵死。崇祯末年，余解粮到京，往游陵上，犹见银牌鹿往来林木中，始信唐世芙蓉园获汉时宜春苑铜牌白鹿为不诬也。
兵道听事吏陈荆山，暴戾嗜赌。家奉一观音木像，出博胜则焚香礼拜，或少失采则诅骂百般。尝负回，怒甚，举木像投入溷厕中，以溺桶盖，置家祠神庙内。崇祯十七年四月廿七夜，邻人失火，延及山家。山趋出，已而复入，端坐厕中焚死。
北地之麦，日中吐花，江南麦花夜放。崇祯末，南麦花多日开。邵尧夫闻洛鹧鸪啼，以为地气自南而北，识其将乱。今地气自北而南，天下亦乱。
去西郭一十里，分香铺塘南，有大香樟树，高可数寻。里民张氏居其下。崇祯十七年七月十六午刻，忽树颠现一大红龙纹，旋转不息；一食顷，望西北冉冉而去。远近咸睹。里人胡少山为予言者。后树亦凋落。
周延儒再入相，骄恣放纵，每入相辄舆门客所献四美女入内。阁后为同僚陈演所劾，漫不悛改，遂至败亡。
明朝正后长子俱不获令，终懿文。先太祖薨，建文出亡。永乐而下，惟崇祯周后长子已立为太子，卒受闯贼之祸。
明万历中，天宁寺富僧物。故凡往吊者，厚有赠贻，名曰程仪。同时乡绅锺姓者效之。有诸生丘某者，形体侏儒，人称之为丘的笃。与死者素不相识，利其赠金，备礼往吊，旬日数往。丧主讶而问曰：「先人存日，未尝见公往来。」丘曰：「死的肚里自知。」闻者绝倒。自后民家婚丧，必往贺吊出，俟于门，遣仆入促，甚至索添锱铢，往返数次，廉耻扫地，丐者不如丘。死而传其衣体者，皆故家子弟，潦倒无聊之徒，犹以斯文自居，至今此风不变。民间遇见此辈，辄称之为「丘的笃」云。昆山有「丧虫」，亦此类。
郡庙道士沈求汉与予素善，其容貌举止男子也。顺治癸巳，年二十六岁，被仇首是女子。拘至县庭，令稳婆探，其私具男女两体。乃鞫得素所通奸道士数人，俱置于法，其师问配蓬莱驿。时人称为雌道士。今回父家，不嫁，仍为火居道士。
郡南王环洞塘西里民锺益妻，年少姿美。一日妇饁于田，遇一少年男子，以语调妇，妇脱之，随至家，淫焉。自是日来家人不睹也。或时妇向炉竃有火处，则举室𦦨起，家人救息，略无焦灼处；或家内熟食器皿忽被摄去，有时邻家摄来。人或道之，空中掷砖，片片中人。夫惧，遣归母家，祟亦随去。如是三四载。初，妇秘不肯泄，后少年勒妇投缳，妇惧，语其姑曰：「彼来时，口衔火碳一块吐我，握之自觉快甚，不知火从室起。嗔我与夫同卧，索我自尽。」姑曰：「我闻妖邪惧秽，汝俟其来，以左手执之，推入溺桶中，我同族丁伏于门外救应。」他日少年复至，妇依计推入，少年连声叫曰：「垃圾！垃圾！」外伏拥入，少年渐渐缩小，竞以盖罩定。久之声息，移至空处，倾出，乃农具桔槔中一块烧焦柘木鹤膝也。以斧砍破，中有鲜血。举火焚之，祟遂绝。
东瓜坊里人胡廷与同里王姓为友。廷疾，久不起，王往视之，遇胡于街，着白布短衫衣，左右盼望，相揖慰问良久别去。王归，途遇廷父胡念槐，云：「儿辰刻气绝，亭午复苏。自言欲往见王，忘着外衣，遇王于街，剧谈片饷晌，已别去矣。初忆病中呓语，今果乃尔。」越三日竟死。此崇祯九年三月十五日事也。
又，诸生濮道水，顺治己亥八月十三日卒。廿九日魂游城外，雇船往濮院。在舟自言住南门内南宫后浜，今往族侄濮襄甫家。到岸，道水先入，舟子待久不不出，往询乃知。述其服式巾履，俱入榇时所服者。
任子明者，郡南石佛寺里人也。俗尚无为教，明亦与焉。一日集村翁家设供，遇一丐食道人，与语甚洽。传以运气之法，曰：「子但不拘昼夜，扫却尘情，静坐瞑目，吸气一口，自喉至腹，抑入丹田，转入涌泉，却从脊里透出泥丸，徐徐呼吸，不令骤出。功夫到日，打过玄关，道即成矣。」适明丧偶乏嗣，止一草庐，日夕行持其中。五六月后，息长数刻，年馀可息一香，三载后添至三香。然不能有吸而不呼也。一日曝背檐下，闭目运气，忽闻天地崩裂声，周身火热，见山河大地俱成五色神光，恍惚如醉，日晡始定。此即前道人所谓「过关」之候也。自是而后，气从周身旋转，不呼于外。冬可浴冰，暑能拥火，恒坐而睡，屹然不欹。里少年疑其妄，闭之棺中，沉之波底，竟日出之，如故。年九十馀，遍别亲友，瞑目而逝。邻人候其继子袁文耀至，时值炙暑，尸停七日，举殓不腐，盖尸解云。子明好游佛寺，出城必居停予家，与予甚契。友人汤启云尝受其法，至顺至治六年预知死期，沐浴坐化。此又后验也。袁文耀是予义仆，故得其详。恐久而泯，因书其事以传焉。
顺治二年乙酉，六月廿六日破城。廿一日有乡民十馀舟出城，至南湖，天尚未明，见磷火青青，散漫水波，弥千亘万。众惧，足击船板，挥之不去。岂兵死，生魂预游波上耶？又廿三日，城外见城内天星散落如雨。
有一夫妇廿六日逃出东门，登宣公桥，妻出怀中簪珥授夫曰：「事急矣，我足小不能前，必欲相携，两不可保。我愿投河，尔可急走。」挥泪投桥下死。
乙酉岁，予避兵于里仁乡。邻有盛姓，房寓一泰兴朱廵抚，其仆某，臀上生一尾，约长三寸，扁阔三指，尾头生毛。秀水壕古里丘仁宇次男亦生尾。二事予目睹。
昔友人严姓之妇有孕，偶有丐牵一猴来视之，妇后产一猴。今予所管甲户魏左宇住曹王庙，后庭蓄一龟，重十七筋。其妻每以食喂之，呼之立至。妇后有妊，产一白龟。《化书》云：「龟龟相顾，鹤鹤相唳，皆能成孕。盖由情爱相接，神炁交感故耳。」今猴、龟与妇，亦岂情爱相接，神炁交感耶？
顺治九年三月，同里张如九妻罗氏早亡，生二女一男，遗有衣饰数箧。如九续娶吕氏，取罗故衣服之卸悬架上，忽碎裂如割。吕疑子女毁坏，骂詈不已。忽闻罗氏空中作声曰：「汝着我衣，故割破，何与儿女事？汝夫妇平日淩我，血肉痛楚不甘，故投五圣宫来报雪耳。」如九惶惧，哀求间，忽数鬼谓罗曰：「我等被汝拉来，奠帛俱无，不如他去。」罗慰留再四，向吕索匙钥不与，即闻击声，橱笥自开，衣饰尽出，分作三股，置儿女卧榻。吕与罗梭赠，罗云：「有些小物在汝枕下。」往觅，果有金耳环一双，白银八分在焉。自是，邻家男女无一不至，内外姻戚闻其事，往与叙平生，与生人无异。如是将半载。一日，以子女托乳媪，并训儿女后事，且曰：「今当与如九同去，不反留复矣。」九月十三日，如九死，鬼亦绝响。如九与予家仅而半里，如九之父九宵、罗氏之伯友梅与予至交，咸亲述，鬼语歴歴。
杭城藩司前百狮池，顺治年间一日，衙役忽见池中一蟹，其大如箕，击之不去；以铁钩钩之，潜入水底。钩着米囊，成物甚重，启之，乃一支解死尸。闻之司主张公缙彦，访获近司民妇吴氏，与奸夫方二谋磔亲夫邵皮匠也。妇拟淩迟，押赴市曹处决。时有一少年见妇靓丽可爱，叹息云：「可惜可惜，恨不以身代之。」妇闻之，熟视少年良久，决讫。至次年岁朝，少年乘舆过决妇所，忽见一妇跃入舆中，随闻少年被妇所凭云：「儿临刑时，蒙郎见怜，心不忘觅之久。今幸相会，请同去抵家气绝。」好事者至撰歌曲，演戏剧，始信传奇中阎婆惜活捉张文远、敫桂英活捉王佥判事，未必寓言。宋儒程明道曾曰：「鬼神如闻叹息之声，不曾闻道如何言语，亦不曾道见何形状。汉武帝之李夫人，只为道士先说在甚处，使端目其地，故想出也，假使实所见闻，或是心病，或是目病，亦未足信。」果如程子之说，则前妇人非形状乎？止少年独见，或是想出；今舆夫共睹，岂心病目病耶？予里张如九之妻魂语经年，马云台之家鬼语旬日，此亦非言语耶？程子目不曾睹，遂谓无鬼。若在今日，亲见前事，彼必俱毁前论矣。
顺治丁亥四月廿三日，郡镇将李公剿盗回，兵丁掳一母豕，随产一豚，四目八足，不久即毙。
我郡每岁必有江南凤阳丐者，余尝问一老丐，云洪武中命徙苏、松、杭、嘉湖富民十四万户，以实凤阳。逃归者有禁，是以托丐潜回省墓探亲。习以成风，至今不变。
新安程孝廉名光禋，字奕先，奉吕祖甚虔。忽有黑气入𥚛中，似觉妇女之阴，一接而精大泄，符药不愈。一日遇一道人，教其佩麝香可愈。初佩不多，未验；后佩两馀，其祟遂绝。予友盛鹤江亲闻奕先，自述如此。
缪生俊明行六，石佛里缪孝廉子也。年甫十九，聪敏韶秀。已聘郡城王一菴之女，尚未合卺。一日往外，遥见桑林中一绝色少女，向地若有所觅。生往问，女云失金挖耳簪。生代为觅得之草中，女笑谓生曰：「与郎有缘，愿即以是簪赠。」遂携生手。行未数步，见大第一区，入门见女仆数辈迎入，即于其家合镜焉。女自述云：「姓奎名月英，许配邻豪之子，村陋，誓死不嫁。与郎虽不成伉俪，有妹水英，尚未适人，可遣媒求娶，儿可藉此与郎永奉欢笑。」自此生每夜一往，塾师疑白其父，遣仆潜尾生后，见入一坟林中，与女偶坐。仆前，不见女，惟生独卧新圹上。负归诘之，生不能隐。随访坟，邻云此前邨郭家有女未嫁而没，新圹即所厝也。生妻父闻之惧，赘生于家。数日后，女买舟诣生，泣云：「儿委身于郎，誓同衾穴，何负心至此耶？」生亦泣。王氏男女及邻人尽见，王怒，谋缚之。女出金银环钏数种遗生，恸哭登舟别去。生在外家既久，一日归，道经前坟，见此女呼生，生亦力欲上岸，舟子拉生，篷底急掉而过。抵家，生已气绝矣。所赠金钏至今犹在。此康熙八年春间事也。塾师邹生者，余外甥，为述不妄。
顺治丁酉七八月之交，民间传有妖人叫挕生魂，白日呼人姓名，即随妖人去，卖与边地。一时苏、常之人，贸易巿场，以笔代口，事露处以极刑。未几，哄传妖魔来，起自镇江，自北而南。果有妖在晚间来，必先有怪风作腥膻气，屋瓦皆鸣，初如数斗瓮，转盻间变为黑鬼，长与屋齐，或如狸而嘴长盈尺，或双目如星，或作禽兽犬马之属，变幻不一。入人卧内，扑压人身，至有死者，或被指爪划伤出血，淋漓惊病数日。人以刀剑砍之，反伤家人；惟惧锣鼓众哄声。每夜民间鸣金伐鼓，达旦不息。或击铜器，或击木板作声驱之。约七日，又徙一方。时有方士寓一医生周姓家，自言能以符水收妖，实无他能，惟图骗小贿赂而已。市井恶少哄讧是人即剪纸放妖者，擒送有司，拷毙囹圄。余检郡志及《西园杂录》，成化甲辰八月，嘉靖己丑七月，隆庆六年四月，万历丁酉六月，俱有是变，至今故老尚能言之此非人，为明甚。余始亦不信，是月十一日晚，目击一妖，双目如镜，迸出火光，炯炯射人。急诵天蓬呪，忽跃而逝。后十一月终，扰至武林而息。
顺治己亥岁，三月廿六日丁巳申时，东方有星，大如斗，移至东南，隆隆有声而堕。其光数丈，白如疋练，傍有小星散落无数，移时而灭。寻报征闽明达将军阵亡，是其应也。
世俗祭祀，必焚纸钱、甲马、云鹤，稍有识见者必谓无益。顷年余至穹嶐山，目睹施炼师挕召温帅下附童体，临去索马，连烧数纸不退。师云献马已多，帅云马足有疾，不中乘骑。取未化马纸视之，范本朽坏，马足断而不连。泚笔续之，帅即退。盖天地生物，不出五行造化，人身皆具一天地五藏，各配一行，意配脾。脾属土，土为生物之根。人无脾，胃脉不能生，天地无土则不成立，金木水火皆不离于土，故意想所注，物即成马。无暇远论，世有最平易而甚验者，如民间蓄养母鸡，生卵无雄，取卵向竃内呪之，云与竃鸡打雄，即与抱伏；日满出雏，羽毛必黑，此非意向所成耶？是知纸钱衣帛，可作冥资；画马鹤龙，可供骑御；木俑殉塟，可为奴婢；水火祭炼，可使饱食。变质而上升，意想所化，理固然也。
康熙二年五月廿六，湖州双林镇雨雪。
康熙甲辰岁闰六月初二、初三两日，湖州雨雪，我郡飘飘数阵而止。是后湖州有横山贼扰害，连年水荒，流离死亡者半。
康熙六年七月，礼部题为遵旨议奏事，礼科抄出礼部等衙门题前事，奉旨依议，钦此。随经行文，各该廵抚造报，去后各该廵抚陆续报部，该臣等计算，直隶各省廵抚造送册内，勅建大寺庙共六千七十三处，小寺庙共六千四百九处；私建大寺庙共八千四百五十八处，小寺庙共五万八千六百八十二处。僧共一十一万二百九十二名，道士共二万一千二百八十六名，尼姑共八千六百一十五名。以上通共寺庙七万九千六百二十二处，僧道尼姑共一十四万一百九十三名。奉旨依议。
康熙七年七月，礼部题为恭请酌复旧章，以昭政典事。覆左都王熙疏，内开：一、顺治十八年以前，民间之女未禁裹足。
康熙三年，遵奉上谕，议政王贝勒、大臣九卿科道官员会议，元年以后所生之女禁止裹足，其禁止之法该部议覆等。因于本年正月内，臣部题定，元年以后所生之女，若有违法裹足者，其女父有官者，交吏、兵二部议处；兵民交付刑部，责四十板，流徙十家。长不行稽察，枷一个月，责四十板。该管督抚以下丈职官员，有疏忽失于觉察者，听吏、兵二部议处。在案查立法太严，或混将元年以前所生者捏为元年以后，诬妄出首，牵连无辜受害，亦未可知，相应免禁止可也。
一、康熙元年以前考取乡、会试，做八股文章。二年八月内，因上谕八股文章实于政事无涉，自今以后，将浮饰八股文章永行停止。惟于为国为民之策论、表判中出题考试。钦此。
自甲辰改制科，历丁未，至康熙八年己酉，礼部题定，嗣后照元年以前例，仍用八股文章考试，俱奉旨依议。
康熙八年四月廿九日，淮安府沭阳县雨血块，大者如拳，小者如金钱。
康熙八年十月中旬，天气大热。二十日，巨雷震霆，大雨。夜忽雨冰雹，大至数十斤，打伤人畜，至有死者。
康熙九年正月廿八日亥时，大雪。有大星如瓮，头尾长有光，自东南坠西北，隆隆有声。
康熙庚戌五月廿三，大雨，低田颇没，戽救渐出。至六月初十，大风拔木，三日不止。十二日淩晨，大雨如注，巳刻河水陡涨三尺馀高，低田尽没。倾圮民房墙垣不纪其数，压死居民。米价腾贵，奸民倡乱抢米，有司捕治始息。苏、松、杭、嘉、湖、绍六七府，方五百里内，同日被灾。故老云：「前朝万历三十六年，大水数日而去。今比昔年多涨尺馀，经月不退。」明年灾民俱驾小舟，流集我郡三塔寺前，沿门乞食，船约三千馀。抚军范公委官施粥，全活无算。
释有南北二宗，道亦有二宗。自东华帝君授汉钟离权，权授唐吕岩，岩分为二宗：一辽阳进士刘操，号海蟾子、明悟弘道真人；操授宋张伯端，号紫阳；伯端授石泰，号杏林；泰授薛道光，号紫贤又名道渊，尝为僧，自号毗陵禅师；光授陈楠，楠授白玉蟾，蟾授彭耜，此南宗也。一授金之王嚞，嚞授七弟子，曰丘处机、谭处端、刘处玄、王处一、郝大通、马钰、钰妻孙不二，世谓之「七祖」，此北宗也。七祖之迹，皆在东海劳山。而丘处机为元祖，所聘弟子十八人，居燕之长春宫，化焉。长春宫今都城西南白云观也。王嚞，咸阳人。馀皆登州人。
广信郑龙如所著文集中载，明刘大将军綎门客名「铁布衫」者，有异术，与人角戏，其身挺立不动，加以矢石拳棍，畧无所伤。予友传一法，亦名铁布衫，又名金钟罩，试果如龙所述。同时里人徐姓者，亦受是术，偕数人饮娼馆，潜与友约，佯醉角力。友持斧砍，徐畧无所伤，娼惊骇成疾。徐后恃术作逆，剽刦闾里，为土兵所杀，术竟不灵。予亦传是法，符咒俱全自维老矣。且徐藉此造逆，竟殒其躯，前车可鉴。若留炼习，贻害于孙，取书焚之。盖「铁布衫」者乃法名，非人名也。
余儿时，郡庠明伦堂欹，郡主谋牮直之，计费不赀。时有金姓者，金华人，罪配西水驿，自陈能神牮，不假人力，费止三金。如数给之金，以银市纸笔、朱砂、锡镪、米肉。每耙贴朱砂符一道，设祭祀，焚锡镪，鸣锣数次，其堂立正。后濠股塔偏，亦用前法牮直之。侨君濠股里，与予止隔数家。晚娶一妻，不甚睦。即以是术与人牮房为业，老死无嗣，术亦不传。
崇祯甲申，有吴江薛生号君亮者至我郡，能李少翁追魂之术，又善写照。其法书亡人生死忌，结坛密室，悬大鉴于案，南设胡床于案下，床糊素纸，持咒焚符；七七日，视鉴中烟起，亡魂从案下冉冉而升，容貌如生。生对魂写照毕，魂复冉冉而下。亡四十年外者，不能追矣。郡绅徐冢宰石麒父卒，时未膺封命。后麒贵，赠官追至，衣冠一如所封。主事高登榜罹法典刑，其子高承埏追榜魂至，手挈自首而升。知府沈震龙子妇屠氏以产死，追来满身污秽。吏部主事吴昌时妇陶氏追至，身穿水红衫，面色如生。
今民间盛行所谓教门者，说偈谈经，男女混襍，歴朝厉禁而风愈炽。盖缘其师挟一幻术，传教与徒，有置水一盂，令人照见各样衣冠，有狐传异香，令人闻之，皆愿归附。又有坐香运气，存想捻诀，不数日间，空中现一景象，或见祥云瑞霭，天乐腾空，金殿瑶山，仙童玉女，种种奇异。愚人信为得道，死心归向。
明时有卢某者，妄撰伪经，名曰五部六册，近世尊称为卢祖。山东、西则有「焚香白莲」，江南则有「长生圣母」，无为「糍团圆果」等号。约数十馀派，各立门户，以相传授，但不知起自何时。偶读宋叶石林先生《避暑录》，乃知出自汉天师张真君道陵。真君始行教时，凡受道者出米五斗，故云「五斗米道」。孙、鲁嗣行，即羽流家所传斋醮祈禳，符水祛禳法也。鲁为刘、马督义司，马雄据巴蜀垂三十年。曹操征破之后，有红巾张角等乱，遂为时君所禁。
其徒之高者，仍嗣正派；有不肖者，志图衣食，慕世尚佛，且僧家所入优厚，遂附丽释氏，事魔吃菜，而诵《金刚经》，谓之「金刚禅」。其所挟幻术，大约道家绪馀，其传道之时，必与歃盟密室，惧以地狱果报；即夫妻同受，秘不相泄。余诘亲友在彼教者，虽不详言其所以，然其畧道运气坐功、拜表斋天，俱道教科仪，益证叶语之不妄。彼所谓「圣母」者，即斗母也；糍团者，虚静天师所嗜。今龙虎山祭，必以糍也。究其立意，亦不过劝人茹斋戒杀，化暴儆愚，不可谓之全伪。第其中师长匪人，藉此作奸，所以不齿于端人，见惧于国法也。
杭城鼓楼前星士方进，字化之，禄命奇中。顺治三年，廵抚张往仁与明兵夹江对垒，部下兵丁张荣者叩进，推算判荣以二月初二应死于兵。荣惧，盗马而逃，为逻者所获。存仁鞫之，荣述方进推命之故。逮进至，问曰：「汝推张荣今日应死，汝推自命若何？」进曰：「我命不死，但责三十板，枷三个月耳。」存仁笑曰：「我偏不打汝。」竟将荣斩讫，方进枷号三个月。徧示合城云：「方今正在将士用命之秋，术士方进妄谈祸福，煽惑军心，以致张荣盗马欲逃。除将张荣正法外，方进枷号三个月，以儆将来。」夫方进之术，可与郭景纯颉颃矣。但禄命书中荣枯得失，理或有之，岂责三十板、枷三个月，亦载于中耶？盖必别有异术，假禄命以神其说耳。
康熙丙午春，臬司莱阳宋公琬，字荔裳，被论谢事。驻节禾中郡守王公鐄，司李汤公，学尹宴公于司李厅。公有门客来生者，亦与焉。众知生有异术，酒半欲试。生取席间二酒杯对合，口微念咒，少顷开视，美醖盈杯。遍饮在座，下及衙役共数十人，而酒不竭。汤公欲其挕至果物鱼酒，生起易服，揭其衣袵，向空招咒，俄顷，倾出圆眼斗许橘十八颗，剖之，真福产也。旋取水一器，以被覆之，书一符投其中，须臾获鱼一尾，重三斤，酒一大坛，黄泥封口，泥印姑苏其某坊造，万目共睹。予友陈赓虞家与生寓近，云生尝赴友席，于筵间挕一少女，靓丽异常。明烛之下，客揖，女亦答，饮酒起居与真无异，第隔一座，不近人，不开言耳。饮毕，冉冉而没。术亦奇矣。
崇祯十三年四月十八，冰伤稼。六七月间，米价石才一两六钱。饥民如沸，亡命成群，迫官府判价一两二钱，米反不出。奸民愈横，白昼鸣锣，徧抢积米之家。兵巡道宋公继登新任，严捕乱魁数十人，造木骡缚游于市，杖毙之，乱遂息。十四年大旱，六月杪忽有飞蝗自北来，飕如风雨，苗禾树叶、芦苇草根，一下便尽，栖集人家瓦房，至秋子百倍，渡水不惧。米价腾踊，石至四两，饿殍盈道。十五、十六经年亢早，树皮草根剥掘殆尽。有饥民于西城上剐人肉以充食，市人潜有以人肉裹麺包为市者，或腌之，伪为骡马肉。有数人于城下缚一生人，杀而食之。又有一妇人，日诱街市放弃小儿，假名收养，引归杀食。时闻山东一带，民间公然开肆屠卖人肉，每筋价八分，名曰「米肉」，恬不为怪。过往客商，非数百成群，必为饥民攫食。体若肥胖，非节食数旬，俟其骨立，则不易过余里。有人为漕艘水手回，过山东市，逢土民牵妻士售卖，止索价银三钱；回舟持银稍迟，至则此妇也卖与屠肆，宰而登之几矣。水手遂别买一妇而妇，其妇云彼乡有一民家幼女，嫁与邻人为童媳。女体肥，翁姑欲杀而食。女知，遁归，述其故，父视女曰：『有此肥儿，焉可与别人充饥耶？』乃自烹而食之。自庚辰至壬午，通国奇荒，良民皆为流寇。张献忠、李自成辈纷纷起矣。
江南马士英题称据刘泽清揭前事，内称：六月初六日，据北来难民严太、沈绍祖、潘章、张敬山等报称，大清兵五月初一日追贼至京，出示云：『大清国摄政王令旨，谕南朝官绅军民人等知道：曩者我国欲与尔明和好，永享太平，屡致书不答，以致四次深入，期尔朝悔悟耳，岂意坚执不从。今被流寇所灭，事属既往，不必论也。且天下者，非一人之天下，有德者居之；军民者，非一人之军民，有德者主之。我今居此，为尔朝雪君父之仇，破釜沉舟，一贼不灭，誓不返辄。所过州县地方，有能削髪投顺、开城纳款，即与爵禄，世守富贵。如有抗拒不遵，一到玉石不分，尽行屠戮。校者自注：本就有过屠城，现拿大屠杀威胁民众投降，居然还能以「有德者」自居，仅以「寡廉鲜耻」「鹊占鸠巢」用来形容你清，这肯定是不够的。有志之士，正干功名立业之秋，如有失信，将何服天下乎？特谕。』
顺治乙酉，张公存仁屯师钱塘江上，南北相持者经年，不能渡。时有土人某，鬻盐为业。忽见江沙暴涨，水止及腰，其人荷盐，徒涉过江售卖。哨兵缚解帅府，鞫知江涨可涉。张公调兵千馀，头缠白布，伪扮明兵，尾随其人涉江至岸。明兵惊溃，我兵尽渡，而浙东郡邑望风瓦解。昔宋社将屋，元兵屯集江沙，忽有人进曰：「此间水浅可渡。」其人先涉，大军随后，无一不济。我世祖开国圣主，其事畧同。且二事俱在钱塘，岂非天乎？
顺治二年乙酉六月初九日，大清兵抵嘉兴。时马士英在杭，命都督陈洪范与大清议和。过嘉兴，与舟旗书『奉使清朝』。兵巡道吴克孝投水，左右救遁；同知朱议𣴩、推官孙昌祖、知县某等弃职遁，知府钟鼎臣以城降。居民争粘『顺民』字于门，贝勒王札营演武场。先遣数骑进城揭安民榜，士民有到营献策者，即承制给札，授衔随征，遇缺委补，谓之「南选」。住三日拔营，进北门，出南门，骑兵由草荡陆行，步兵舟从漕河行军，秋毫不犯，市肆安堵。明潞王常𡑍同世子官民开门迎降，随委县官署事。
秀水县胡之臣先曾在天宁寺前卖膏药，人素轻贱。因藉军需，严威胁民，民怨切骨，更委投降。总兵陈梧至郡镇守，时各官尚服明朝冠带。闰六月初五日，下令剃头。百姓哄至陈梧署，梧云：「剃头小事，但剃后汝等妻子俱不保。」民遂沸然。时有外邑乡绅屠象美，与梧歃盟共事。初七日，聚军民于大察院，象美袖出伪诏，开府道署，示谕城内外二十四坊居民，每家出兵一人。民有迁避不出者，众兵抄抢其资，书『逃民』于其房，入官。数日间聚众三万馀，无将领，队伍亦无军令约束。凿木揭竿，或以寸铁缚竹杪，葛衣裸体，足蹑草履，乌合喧呶，竟同儿戏。日给兵饷，悉派本坊乡绅巨族质库。
是日，众拥委署知县胡之臣至梧署，乱兵攒刺磔尸球场。十二日晚，东关外盘获沙船一只，询称盐寇谋为内应，于是急闭四门，搜斩党羽，市郭乡村一时传徧，搜杀甚多。各坊居民不容往来，逾界者即亲识，立时擒杀。乡村之民亦各歃盟团结，群不逞藉称盘诘。遇逃难男女经过，或身带银赀，一槩杀刦。平昔豪横辈流毒闾里者，尽为仇家报复，杀人放火，随地皆然。旬日之间，自相残戮，尸横徧野矣。
十三日，大兵次𨺗门。梧遣标营陆中军哨领陆兵先锋朱大定等部，水师又率民兵继后救应，迎战于是镇西。两军相接，大兵数百忽绕出郡兵后，前后夹击，郡兵大败，砍杀赴水死者大半。残兵退保入城，水军返棹鼠窜。初象美与梧起兵时，梧轻象美书生，且权非独握，阴有微隙，流言屠有异志。至是，象美见各县调兵出战不利，太湖吊王蜚兵又不至。廿五日，新安水师败于麻雀墩，继而民兵被坑于姚，油车歼于石灰桥。知事渐危，聚集家将怀宝，开北门欲遁，随被乱兵所杀。
郡兵恐大兵登真如浮屠，窥城中虚实，纵火烧之。贝勒在杭发披甲三千，廿五晚抵嘉兴，四鼓进，薄西门外；锄头坝作浮桥，达城脚下。火礮连发，声如轰雷，守城兵纷纷逃下。廿六日天未明，梧开东门，口称亲出掣兵，率家丁同朱大定逃走平湖，城门随闭。黎明，传大兵逾城已入。郝千户开东门，百姓喧挤出逃，践踏倒死，嚎啕震天。接踵而行，首尾数十里不绝。大兵知陈梧东走，分兵追赶，至朝阳庙，不及而还。时城中逃出者十二三，未及出者十七八。有削髪为僧，避于佛寺者；有自繋狱，诡称罪囚者。仅二百馀人，其馀尽行杀戮，血满沟渠，尸积里巷。烟𦦨涨天，结成赤云，障蔽日月，数日不散。郡守锺鼎臣自缢。
嘉兴平时群盗蜂起，白布缠头，号曰「白头兵」。临平山则有陈万良，永昌寺则有殳茂，环太湖有沈泮、栢相甫，吴江有吴日生、周天舍等，少者千人，多者数万，惟吴日生通欵于明，鲁王封长兴侯。制旗铸印，设官部署，屯兵于舟，札营淀山等湖。分投乡村，白昼抢刦，名曰「打粮」，所到之处，烧掳一空。被刦之民无以为生，亦投为盗。众至万，蹂躏数百里，官兵屡剿不尽。至庚寅、辛卯间，各处剧盗输金投降，给札授衔，听其归里，名曰安插。锦衣顶帽，群盗随从，公然与府县官抗礼，阳为投顺，阴仍行刦。因乡野民赀寄顿在城，盗无以刦，乃择缙绅富人并其爱子，擒匿盗穴，勒千金万金取赎，愆期不至。有水牢、河泥、粪窖、烟薰眼等刑，数日一比，往往丧命。不取赎，彼称当没碎，磔示众，出城亲自赍刺拜谒巨家，口称贷饷，稍不允诺，夜必烧刦。流毒几十年，后渐次剿灭。
屠简讨象美在京邸时，有婢红叶因内妒棰死，或曰以不谨死。瘗之郊，忽苏，呼声闻于外，发视则活。锦衣卫勒象美贿不得，奏闻，寻冠带闲住，遂归里。

        </div>
      </div>
    </div>
  </div>
</div>
<!--update:2025-08-30 10:13:47-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>