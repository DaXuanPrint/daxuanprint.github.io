<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="世界末日记,世界末日记全文在线阅读,世界末日记全文在线下载,大玄古籍书库">
<meta name="description" content="《世界末日记》，［法］佛林玛利安撰，饮冰（梁启超）译。原载《新小说》第1号（1902），标“哲理小说”，署饮冰译，末附“译者曰”法国佛林玛利安著。1903年，《经济丛编》第21期再刊。1905年，收入新小说社出版，新民丛报社社员编辑《说部腋》。同年末收入广智书局版《饮冰室文集（下）》。1906年，《顺天时报》重译为《大地球未来记》。此次以《新小说》初刊本为底本，进行点校、排印。太阳光热的消逝，迎来了冷酷的世界末日。面对逐渐冰冻的地球，人类悲观无助，耽于玩乐，导致再无人类诞生，女性也灭绝。主人公“阿美加”率">
<title>世界末日记_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">世界末日记</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,小说,完结</span> <br/>
          字数： <span class="inputVal" id="bknum">[book_length]7309</span> <br/>
          说明： <span class="inputVal" id="bkdec">《世界末日记》，［法］佛林玛利安撰，饮冰（梁启超）译。原载《新小说》第1号（1902），标“哲理小说”，署饮冰译，末附“译者曰”法国佛林玛利安著。1903年，《经济丛编》第21期再刊。1905年，收入新小说社出版，新民丛报社社员编辑《说部腋》。同年末收入广智书局版《饮冰室文集（下）》。1906年，《顺天时报》重译为《大地球未来记》。此次以《新小说》初刊本为底本，进行点校、排印。太阳光热的消逝，迎来了冷酷的世界末日。面对逐渐冰冻的地球，人类悲观无助，耽于玩乐，导致再无人类诞生，女性也灭绝。主人公“阿美加”率队搭乘电气飞船，踏上寻找新世界的道路。</span> <br/>
          封面： <span class="inputVal" id="bkimg">Z_13585.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]世界末日记
[book_author]佚名
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,小说,完结
[book_length]7309
[book_dec]《世界末日记》，［法］佛林玛利安撰，饮冰（梁启超）译。原载《新小说》第1号（1902），标“哲理小说”，署饮冰译，末附“译者曰”法国佛林玛利安著。1903年，《经济丛编》第21期再刊。1905年，收入新小说社出版，新民丛报社社员编辑《说部腋》。同年末收入广智书局版《饮冰室文集（下）》。1906年，《顺天时报》重译为《大地球未来记》。此次以《新小说》初刊本为底本，进行点校、排印。太阳光热的消逝，迎来了冷酷的世界末日。面对逐渐冰冻的地球，人类悲观无助，耽于玩乐，导致再无人类诞生，女性也灭绝。主人公“阿美加”率队搭乘电气飞船，踏上寻找新世界的道路。
[book_img]Z_13585.jpg


[book_title]世界末日記
地球之有生物，凡二千二百萬年。其間分六期，太初期一千萬年，生物原始期六百萬年，生物發生期二百三十萬年，高等生物發生期五十萬年，原人期三十萬年，人智開發期二百萬年。自茲以往，地球日以老，太陽日以冷 [1] ，而一切有 ，遂皆滅盡。
太初時期，地球皆洋海也。洋底凸處，厥生島嶼，島嶼連積，寖成大陸，水質欎蒸，騰爲空氣。太陽熱力，最初極盛，以次遞减 [2] ，溫熱之度，愈嬗愈低。原人期間，地球面積四分之三，尚以水蔽，溫度猶甚，不適民宅。年復一年，紀復一紀，雨水之一部分，深漬入地，不還大洋。雨量日減，洋面日窪，空氣愈減，溫度愈降，而氷 [3] 雪界之範圍，日以擴大。前此惟在高山及南北兩極地者，寖假遂侵入溫帶矣。
太陽者，地上一切光熱之原力也。太陽本體，旣日冷卻，其發光力漸失。前此如電如燄之靑白色烈光，漸變爲金色，漸變爲黄色，爲赤色。其發光之變化，由日面斑點之增加，噴火之减少來也。坐此之故，地上溫熱，日低一日，地形隨之而變，陸日多而海日少。寒帶之氣候，移於溫帶；溫帶之氣候，移於熱帶，遂使兩極與赤道，日相接近。人畜之所得居者，惟在赤道下溫暖之谿谷，其餘諸地，皆成雪磧氷天矣。
歷數十世紀以後，人智愈進，人道愈完。形體上之勞作，旣已盡絕，電氣機器之用，普徧全球。一切物類，可隨意用人力以生產之，人種合一，萬國大同。雖於一羣之中，尚有優者、劣者、治人者、治於人者之分，不能如古代詩家所夢想之完全平等，然殘酷慘苦之事，殆絕跡矣。於是西歷紀元後二百二十萬年頃，人類文明最後之中心點，移於赤道下亞非利加中央之桑達文市。前此羅馬、巴黎、倫敦、維也納、紐約，諸名都巨府，旣於數十萬年前，埋沒於氷下。
桑達文之共和府，今 [4] 也奢侈華麗，文明達於極度。上古時巴比倫、羅馬、巴黎，諸地幼稚的快樂，視之殆瞠乎其後。其進步之結果，其科學工藝勞作之應用，使人生之快樂幸福，達於絕頂。敏靈之電氣，濃郁之薌澤，微妙之音樂，常使人之五官，受劇烈之刺激。華燈璀璨，雖夜若晝，人之神經，與之相逐，無寸晷之休息，於是男女平均僅及二十五歲，即消耗其能力以死。人人見地球寒氣之日烈一日也，知彼久沍而永不 之嚴冬將近也，愈恣意於目前一日之樂，相競於生計之華美，極耳目之欲。擧世之婦人，無欲爲人母者。上等社會之女子，講求種種方法以避妊娠。其爲世界盡爲母之義務者，惟下等社會中之少數者而已。而當時受寒氣之襲擊最劇且烈者，惟下等社會爲尤甚。馴至一切婦女，皆覺妊娠生產之無所利，相率避之。卒乃桑達文政府以公議發布一法律，曰有能爲我地球產出最後之人民者，則以共和府全體之財產贈與之，以爲報酬。雖然，終無應者。
噫！世界終末之期，早已至矣。地上已無復新生繼出之人類，然人人尚望幸福之在於來日。怨恨、不和、悲嘆、爭論、誹謗、絕望之聲絡繹不絕，人類生活之價値已失。最後經醫學會會員，悉心評議，講救治之法， 無寸毫效。此有限之人民，發癲狂病者，日多一日。醫學會員、政治家等，互相討論，爭議激烈之極，至以刀劍相血鬥，而生理上政治上之救濟，竟不可得見。
時則有共和府最後之住人名阿美加者，（原注：阿美加者，最後之義也 。）大集公衆，攘臂而責其 癡，且建一議曰：“ 以政府之費，造電氣飛船，乘之以探求赤道溫暖之地，率國民而移住焉。”卒乃共賛此議，遂造飛船，命健壯之男子乘之，騰空以試遠征。噫！登高一望，極目千里，全地早已隱蔽於氷雪之下。到處荒原殘壟，凄 寂寞，如睡如泣，霜雪漫空，海陸一色。時見孤峯寂然立於氷洋之上，偶藉羅盤經緯線之力，想像 落舊都之遺跡。地上萬物，旣無一之可辨識，其接於眼簾者，惟有“氷”與“無”之兩物而已。每夕目送太陽之赤盤作死色以沈於皚皚白原之西端，如是者以爲常。
飛行數日，船員之死於餓、死於凍者，旣已過半。日者船中一人下瞰，見有一河，尚未氷結，細察其旁，似有零落大都之遺址。試下降焉，不料河邊竟有一羣之人，船員皆如夢如覺，喜躍無量。地上之羣亦以非常喜色迎之，盖此羣亦人類最後一羣，而方在絕望之極點者也。羣中一老人，身穿鹿皮，相貌奇古，爲一羣之長。今見新客之從天降也，羣集左右，燔柴枝，炙魚肉，以相歡待。於是新來者逐一談其來歷，且問曰：“以地形方位測算之，此地得非南亞美利加洲之亞瑪遜河口乎？”（按：亞瑪遜大河在今巴西國，世界五大河之一也 。）
老人曰：“然。聞諸上古之口碑，此亞瑪遜河之水，其大如海，今也全不然。昔者巴西，亞爾然丁，哥侖比亞諸國之盛於南美也。北美洲分爲聯邦，紐以合衆國政府。其在歐洲，有法闌西、英吉利、俄羅斯諸國，互握霸權，爭相雄長。其時之大西洋非常廣闊，自紐約至哈布黎，自檳南浦至達卡兒，彌望皆海水也。今之西印度大陸，（注意 ）當時不過區區數島嶼而已，大洋之水比諸今日，旣多且深，降雨頻繁，河水不涸。如此地者，永世以來不見氷雪，草木暢茂，花鳥四時。曾幾何時，迄於今日，此等景物隨地球之形質而全變異。大地之自轉本軸，日以遲緩，晝長月遠，太陽全冷。疇昔大洋之水，蒸發入空，爲雲、爲雨、爲泉、爲川者，今皆乾注於地殼内。空氣乾燥，溫熱減少，人畜之住處漸次減縮，今惟餘赤道一帶之地，少保殘喘，即横貫於吾儕亞美利加與君等之亞非利加同一緯線之片地而已。彼歐洲者，由北極而西伯利亞，而拉布蘭，而亞爾布士，而高加索，而比利尼士，先後次第埋沒於氷塊之下。當前此紀元十九世紀二十世紀之頃，彼中號爲文明之極軌者，曾不數百年，遂以滅亡而一無所存。彼歐洲諸國，因其人羣組織之方法，離奇妖怪，卒自澌滅於其本身之血海之裏。當時之宗教家、政治家、經濟家，侈然以爲永大宏大之榮華幸福，集於彼等，囂然以天之驕子自命。豈意曾不旋踵，遭支那 [5] 人復仇之襲擊，遂狼狽散亂，而無一足以自保也。”（壯哉 ！我支那人譯至此，不禁浮一大白，但不知我國民果能應此豫言否耳 ？）
“据近世史所記載，昔嘗有探險遠征者，入氷中以探古代巴黎、倫敦、伯林、維也納、聖彼得堡之舊跡，所至往往見其所用種種兵器。竊計當時之人類實與禽獸相去不遠，盖爲一種野蠻之族類，無可疑也。（駡盡歐人 ）彼其野蠻 狀，徵諸今日圖書館所存古書，亦可見其一斑。彼時有犯罪者，以刀劍毒藥種種殘忍之方法以殺之。而號稱文明中心點之大都會，往往有大革命之起，塡屍如陵，流血成河。或懸人於壁而銃殺之，有所謂斷頭機者，殺人如草，不聞聲云，此等風俗，實今日吾人所不可思議者也。近世史家，指吾輩之此等遠祖，謂未可加以人類之名，誠哉其然也。”（駡盡歐人 ）
“使於彼時代，而世界之末日忽至，遽爾陸沈，則其所損失者，亦自有限，顧乃不於彼時而於今日。今也星移物換，至於我輩所値之時代，使我等不得不死，不得不亡。我等之死亡，實由於沍寒耳。大地之物產旣絕，無五榖無家畜者，已數百年矣。食物之存者，惟一魚類而已。我等之中無一婦人，我今日早已無可新產之兒孫矣。”
新來者聞此最後之一言，如電氣然，剌激於胸腦。飛船船長驚曰：“噯呀！你們裡 [6] 頭亦是沒有一箇女人嗎？”老人曰：“然！無婦人久矣。”船長曰：“嘻，我等故土無一婦人，我等實求配偶，求傳種，故遠航以至於此。”老人曰：“噫！君等亦無女性者存乎？”主客相顧，默然有間。
却說非、美兩洲此等事件初起以前，於亞細亞洲之錫蘭島，實爲亞細亞人種最後逃避之所。其時之錫蘭島，因海水於涸， 與亞細亞之南端相緊接，盖此地以近赤道故，嘗爲此方之樂園者也。今也於亞端士山麓，有最後之人類婦人十二名者存。
此地男性之人類，早已消滅，先是此地女權極盛，一切政治事業皆全歸於巾幗社會。其結果也，少女之數，遂遠加男兒之上。自數世紀以前，凡代議士、法律家、醫家，種種高尚之職業，皆以健强之女子代柔弱之男子。（趣語 ）寖假而商業、技藝、文學等，人羣中所有事業，皆壟斷於女子之手。男子之教育，日以荒落，馴至求一適當之園丁農夫，亦不可得見。其婦人亦不必 接勞作，惟以 巧之機器，成就各種事物。及地力旣盡，生物之繁 日以減殺，人類之孳乳，亦自不得不差縮。自此以往，不復有如前日之成一家族有多數之兒孫者矣。間有姙產，而女子之數，常多於男子。卽幸得一二男子，亦大率殤夭不育，盖遺傳淘汰，天演之作用使然也。此等傾向，日甚一日，及至世界之末日將近，而亞細亞洲僅餘三家族耳。不幸其中男子二人，亦早夭逝至是，而代表亞細亞曠刼以來，過去未來之人種者，惟此十二婦人。
此十二婦人中，其最少者，名曰愛巴。生三歲而其父死，其父卽人類最後之父，而與其母結婚未久，即罹心臓病以死者也。丁斯時也，因人口業務之減少，而萬物所附屬之利益價値，亦隨之而減少。疇昔廣大繁華之錫蘭大都會，次第爲 物所進擊，而日以埋沒。街衢第宅鞠爲廢丘；雜草荆榛高可隱屋，人治退去，天行猖狂。凡寒帶地之 物禽獸，皆圍集於大都之旁，都中所餘之建築物，惟一公家圖書館而已。館中所有一切文學書，久已荒廢，其可覽者，惟有考究世界末日大問題之科學書籍，與過去之歷史。此生存之一羣，雖尚日望永遠之幸福，而其大凶日早已相逼而不可復避。
人力旣已衰頹，於是萬能力之機器作用，亦隨之而消滅，電氣之動力，已廢不用。其間有游歷者，只爲避氷雪之襲擊，逃而至他耳。當數世紀以前，全地球之人民，無論住於何地，雖隔千萬里，得對語如比鄰，全地合爲一國民，同用一種言語。雖然今也隔絕寂寞，忽復於太古混沌之舊世界，三羣之遺民，互相睽隔，彼此不復知消息。而前此錫蘭雄壯活潑之婦女，今也統治之 神，好奇之感 ，一切消滅，乃至快樂愛 之希望，亦已墮絕。雖餘彼等最無聊，最不幸之一羣姊妹，結成一離鸞寡鵠之凄 家族，同著尼服，度此殘年。此實愛巴三歲時之情狀也。
雖然厄運旣日迫，瞬息不可留，此一羣中，以非常之速率而日减削，經十五年，已蝕亡其過半。當阿非利加桑達文飛船飛降南美之際，錫蘭之一羣，僅餘五人，而其最少年者方十八歲。
於時，彼飛船隊聞老人之言，已知亞美利加無一婦人，亞非利加亦復如是。歐洲旣久葬於氷雪裡，亞細亞亦已於一世紀以前，不通聞問，想其命運，亦與歐洲等。然則除遄返故土之外，更無希望，乃於翌日辭美洲之兄弟而行。
當飛船之啟行也，美洲之一羣，頗有欲與之偕，以移住於桑達文者。然以老者不堪懷土之 ，欲埋骨於故山也，又以非洲亦無復婦女也，故遂止。而船中人乃獨就歸途，此次復繞地球之他面以行，經過美國之故墟，但見零落舊都隱没於點點白煙之中，其凄 有更過於來時路者。
掠疇昔泱泱之太平洋今日莽莽之白平原而過，若者爲暹羅，若者爲新嘉坡，若者爲麻六甲，其地面久已爲層氷深雪所蔽。正近錫蘭，雪色稍薄，停船一眺。異哉！一零落大都之下，蠢蠢然若有人跡，是正地球上最後婦人栖止之鄕也。
船員驚喜下降，諸男子等，告以此次遠征之目的，及其所經歷。彼一羣之女子於絕望之餘，獲此奇遇，朱顏頓開，心目俱豁。相會不及半日，而此憔悴五尼女，忽變爲媚秀之五美人。諸男子乃說諸女子以同赴桑達文之利益，彼等雖尚戀戀故土，然默忖此地物力旣盡，不可終日。如彼桑達文或尚有數年安居之希望，遂悉表同 ，願與偕行。就中男子之阿美加與女子之愛巴二人者，一度相見，愛 纏綿，恍如曠刼以來，久别復合。於是淹留半月，男女相握以向桑達文。彼等探險隊得此美滿之發明，其 快何如哉。
不圖山河未改，風景全殊，彼等旣返故土，而桑達文已迥非瀕行時之 狀。曾無一人倚門以望，埽徑以迎。頫首一望，前此常時集會之公館，已成蕪廢，賸有纍纍墳墓，突兀眼前。彼等出此空船，先入公館，但見其親族朋友，死體狼藉，或正瀕於死，餘喘呻呤。盖自彼等遠遊以來，居民之數，已僅餘三十。加以怒風頻號，酸雪屢襲，一切盧廬室，破壞無餘。今惟恃此堅牢之一公館，相率羣居，爲最後逃避之所。雖然，復有一種傳染病起，次第勦滅衆生，今早成一不堪入目之餓鬼地獄。此遠遊之歸客，惟以吻沫相濡煦，舍此更無他圖。
旣而寒氣日加，烈風不斷，太陽之微弱光線，不復能透過濃霧以照此世界。惟於室内燃火，緊閉窓户，少保存溫度於萬一。羣中之最勇敢者，至此早已絕望，惟日日屈指以數生存者之數。計數禮拜内，由十五人而餘十人，由十人而餘五人。其遺存於最後者，僅有阿美加及愛巴之兩男女，與數千萬年前之亞當夏娃相對峙。
彼二人者，生息於慘苦之下旣久，忽然一日，大風頓息，太陽復從雲間瑟縮而出。於是二人更鼓勇氣，思一見世界最後之現象，乃復駕飛船，冉冉上騰。俯瞰桑達文全都，早入雪中，不復可辨，彼等見北方一帶之地，氷雪稍薄，乃向以進行。
撒哈拉沙漠以南，亞非利加之大曠原，雨雪雲霧皆不如他地之甚，盖由其地質爲地球中寒氣最低度使然也。自此土以達於亞剌伯，努比亞，本爲熱帶風經行之路，故埃及之一部分，得免 [7] 嚴氷暴雪之襲擊。二人循此以行，止於層氷峨峨之尼羅河上，騁目一望，但見布拉密之大金字塔，莊嚴如故，偉大如故，屹然立於千里一白之間。
於戱，此人類第一之華表，而太初文明之紀念碑也，彼其幾何學的碩大之建築，與大地相終始。彼以其翛然物外之冷眼，覷盡此世界無量家、無量族、無量部落、無量邦國、無量聖賢、無量豪傑、無量鄙夫、無量癡人、無量政治、無量學術、無量文章、無量技藝，乃至無量歡喜、無量愛戀、無量恐怖、無量慘酷、無量悲愁，一切人類所經營，所搆造，其得遺存於世界之終末者，惟此一物。惟此一物，於是乎世界最後之人與最初之王者，卒乃同求安身立命之地於此一坏【抔 】土之下，於戲，不亦奇哉！不亦奇哉！
未幾，暴風再起，大雪頻注。愛巴曰：“我等終不可不死，今行何之乎？願 少留，妾惟願憑郎君之腕，以死於平和。”二人乃求金字塔中一洞穴，占一坐於其内，相與憑眺一望無垠之氷雪原。
此絕世之少女，爲寒氣所襲，以輕顫之皓腕，與所愛者相偎抱。此絕世之美少年，亦微抱所愛者之酥胸，香腮厮揾，萬種溫存。雖然風益暴，凍益甚，雪打金塔，砉砉有聲。少年曰：“愛卿啊！我等實世界最後之人也。君看此世界中，國土何在？政治何在？學術何在？技藝何在？榮華何在？威力何在？今日全地球只贏得雪中一大荒塜而已。”少女曰：“然。吾觀歷史上無量數之美人，顚倒幾多英雄豪傑，纏綿歌泣，於彼數十寒暑。雖然愛根終當斷絕，愛根終不得不斷絕。妾愛君也，而今旣不得不死；君愛妾也，而今旣不得不死。”少年曰：“雖然，我輩有不死者存。”少女曰：“然我輩有不死者存，一切衆生，皆有不死者存。妾今已不寒， 與君一散步。”何圖方欲起立，此少女之足，已爲寒氣所迫，失其感覺力，向後忽倒，乃曰：“妾今欲眠。”乃以纎手倚少年之肩，吻與吻一相接。彼少年握其所愛者之手， 諸膝上，曰：“吾愛卿，吾護卿眠。”於時放最後之眼界，一瞥太空，萬有之形，一切旣死；萬有之相，一切旣死；萬有之色，一切旣死；萬有之聲，一切旣死。惟餘雪風颯颯，薄擊刼刼塵塵不滅之金字塔，地球上獨一無二之形相聲色，於是乎在。
俄而有一種異音，跫然來前。嘻！此何聲歟？其金字塔中更有人歟？其鳥歟？其寒帶之熊歟？何圖一匹之犬，來於彼兩相愛者之側，一跳一躍，發大慈悲大歡喜之聲，以震盪此最後世界。噫！此阿美加所畜之愛犬也，以何因緣，而得來此，吾不能知焉。但見夫跳擲數匝，以舌舐兩人之面與其手，以身翼覆彼等，而彼等已寂然無聲。
自茲以往，漫天之大雪，益降積於地球之全面。
而地球尚自轉本軸，向無垠之空中，孳孳汲汲飛行無已時。
太陽依然也，然其如死之赤光，歷永年後卒全消滅。窅然一黑暗的天墓，長在深夜之裏，繞此庬然一大黑丸以運行。
羣星歷歷，尚依然燦爛於無限之空中。
無限之空中，依然含有無量數之太陽，無量數之地球。其地球中有有生物者，有無生物者。
其有生物之諸世界，以全智全能者之慧眼，微笑以瞥見之“愛”之花尚開。
譯者曰：“此法國著名文學家兼天文學者佛林瑪利安君所著之《地球末日記》也。以科學上最 確之學理，與哲學上最高尚之思想，組織以成此文，實近世一大奇著也。”問者曰：“吾子初爲《小說報》，不務鼓盪國民之功名心、進取心，而顧取此天地間第一悲慘殺風景之文，著諸第一號，何也？”應之曰：“不然。我佛從菩提樹下起，爲大菩薩說《華嚴》，一切聲聞，凡夫如聾如啞，謂佛入定，何以故？緣未熟故。吾之譯此文，以語菩薩，非以語凡夫，語聲聞也。諦聽，諦聽，善男子，善女人，一切皆死，而獨有不死者存。一切皆死，而卿等貪著愛戀、 怒 忌，爭奪胡爲者，獨有不死者存。而卿等畏懼恐怖胡爲者，證得此義， 讀《小說報》，而不然者，拉雜之，摧燒之。”
注解：
[1] 　原文“冷”“ ”混用，以下統一為“冷”。
[2] 　原文“减”“減”混用，以下統一爲“減”。
[3] 　原文“氷”“冰”混用，以下統一為“氷”。
[4] 　原文“今”“ ”混用，以下統一爲“今”。
[5] 　編者注：戊戌至辛亥時期，知識分子常用“支那”一詞指稱中國，並無貶損侮辱之意。
[6] 　原文“裏”“裡”混用，以下統一爲“裡”。
[7] 　原文“免”“ ”混用，以下統一爲“免”。

        </div>
      </div>
    </div>
  </div>
</div>
<!--update:2025-08-30 10:09:04-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>