<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="拊掌录,拊掌录全文在线阅读,拊掌录全文在线下载,大玄古籍书库">
<meta name="description" content="元代笔记。1卷。元怀撰。本书卷首有元仁宗延祐元年(1314)自序,卷末有元顺帝至正六年(1346)华亭孙道明跋。元怀号辗然子,书名《拊掌录》,均与本书内容相切合,书中所记都是历代流传的可笑之事。作者另有数说：宛委山堂本《说郛》题作“宋元怀”著，《续文献通考》云：“元怀，延祐时人。”《雪涛谐史》本题“宋邢居实撰，陶宗仪辑”。今从原本《说郛》及《雪涛谐史》本卷首自序。一卷。除以上各本外，尚有明刊本《古今说海》本、清道光刊本、《五朝小说》本、《学海类编》本等。今人王利器《历代笑话集》全录《雪涛谐史》本，并据《古">
<title>拊掌录_元怀_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">拊掌录</span> <br/>
          作者： <span class="inputVal" id="bkauthor">元怀</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,笔记,笑话,完结</span> <br/>
          字数： <span class="inputVal" id="bknum">[book_length]5610</span> <br/>
          说明： <span class="inputVal" id="bkdec">元代笔记。1卷。元怀撰。本书卷首有元仁宗延祐元年(1314)自序,卷末有元顺帝至正六年(1346)华亭孙道明跋。元怀号辗然子,书名《拊掌录》,均与本书内容相切合,书中所记都是历代流传的可笑之事。作者另有数说：宛委山堂本《说郛》题作“宋元怀”著，《续文献通考》云：“元怀，延祐时人。”《雪涛谐史》本题“宋邢居实撰，陶宗仪辑”。今从原本《说郛》及《雪涛谐史》本卷首自序。一卷。除以上各本外，尚有明刊本《古今说海》本、清道光刊本、《五朝小说》本、《学海类编》本等。今人王利器《历代笑话集》全录《雪涛谐史》本，并据《古今说海》及原本《说郛》录佚文，较为完备。</span> <br/>
          封面： <span class="inputVal" id="bkimg">Z_14202.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]拊掌录
[book_author]元怀
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,笔记,笑话,完结
[book_length]5610
[book_dec]元代笔记。1卷。元怀撰。本书卷首有元仁宗延祐元年(1314)自序,卷末有元顺帝至正六年(1346)华亭孙道明跋。元怀号辗然子,书名《拊掌录》,均与本书内容相切合,书中所记都是历代流传的可笑之事。作者另有数说：宛委山堂本《说郛》题作“宋元怀”著，《续文献通考》云：“元怀，延祐时人。”《雪涛谐史》本题“宋邢居实撰，陶宗仪辑”。今从原本《说郛》及《雪涛谐史》本卷首自序。一卷。除以上各本外，尚有明刊本《古今说海》本、清道光刊本、《五朝小说》本、《学海类编》本等。今人王利器《历代笑话集》全录《雪涛谐史》本，并据《古今说海》及原本《说郛》录佚文，较为完备。
[book_img]Z_14202.jpg


[book_title]拊掌录
东莱吕居仁先生作《轩渠录》，皆纪一时可笑之事。余观诸家杂说中，亦多有类是者，暇日裒成一集，目之曰《拊掌录》。不独资开卷之一笑，亦足以补“轩渠”之遗也。延佑改元立春日，冁然子书。
王溥，五代状元，相周高祖、世宗，至宋以宫师罢相。其父祚，为周观察使，致仕。祚居富贵久，奉养奢侈，所不足者，未知年寿耳。一日，居洛阳里第，闻有卜者，令人呼之，乃瞽者也。密问老兵云：“何人呼我？”答曰：“王相公父也。贵极富溢，所不知者寿也。今以告汝，俟出，当厚以卦钱相酬也。”既见祚，令布卦成文，推命。大惊曰：“此命惟有寿也。”祚喜，问曰：“能至七十否？”瞽者笑曰：“更向上。”答以至八九十否？又大笑曰：“更向上。”答曰：“能至百岁乎？”又叹息曰：“此命至少亦须一百三四十岁也。”祚大喜曰：“其间莫有疾病否？”曰：“并无之。”其人又细数之曰：“俱无，只是近一百二十岁之年春夏间，微苦脏腑，寻便安愈矣。”祚大喜，回顾子孙在后侍立者曰：“孩儿辈切记之，是年，且莫教我吃冷汤水。”
司马温公屡言王广渊，章八九上，留身乞诛之以谢天下，声震朝廷。是时，滕元发为起居注，侍立殿均。既归，广渊来问元发：“早来司马君实上殿，闻乞斩某以谢天下，不知圣语如何？”元发戏曰：“我只听得圣语云：‘依卿所奏’。”
叶涛好弈棋，王介甫作诗切责之，终不肯已。弈者多废事，不以贵贱，嗜之率皆失业。故人目棋枰为木野狐，言其媚惑人如狐也。熙宁后，茶禁日严，被罪者众，乃目茶笼为草大虫，言其伤人如虎也。
熙宁间，蜀中日者费孝先，筮易以丹青寓吉凶，谓之卦影。其后转相祖述，画人物不常，鸟或四足，兽或两翼，人或儒冠而僧衣，故为怪以见象。米芾好怪，常戴俗帽，衣深衣，而蹑朝靴，绀缘，朋从目为活卦影。
沈括存中，方就浴。刘贡父遽哭之曰：“存中可怜已矣。”众愕问，云：“死矣，盆成括也。”
石资政中立，好诙谐，乐易人也。杨文公一日置酒，作绝句招之。末云：“好把长鞭便一挥。”石留其仆，即和曰：“寻常不召犹相造，况是今朝得指挥。”其诙谐敏捷类如此也。又尝于文公家会葬，坐客乃执政及贵游子弟，皆服白褴衫，或罗或绢有差等。中立忽大恸。人问其故，曰：“忆吾父。”又问之，曰：“父在时，当得罗褴衫也。”盖见在执政子弟服罗，而石止服绢。坐中皆大笑。
昔一长老，在欧阳公座上。见公家小儿，有小名僧哥者。戏谓公曰：“公不重佛，安得此名？”公笑曰：“人家小儿，要易长育，往往以贱物为小名，如狗、羊、犬、马之类是也。”闻者莫不绝倒。
刘贡父尝言，人之戏剧，极有可人处。杨大年与梁同翰、朱昂同在禁掖，大年未三十，而二公皆高年矣。大年呼朱翁、梁翁，每戏侮之。一日，梁谓大年曰：“这老亦待留以与君也。”朱于后亟摇手曰：“不要与。”众皆笑其敏。虽一时戏言，而大年果不五十而卒。
李觏，字泰伯，于江人，贤而有文章。苏子瞻诸公极推重之。素不喜佛，不喜孟子，好饮酒，作古文弥佳。一日，有达官送酒数斗，泰伯家酿亦熟，然性介僻，不与人往还。一士人知其富有酒，然无计得饮，乃作诗数首骂孟子。其一云：“完廪捐阶未可知，孟轲深信亦还痴。岳翁方且为天子，女婿如何弟杀之。”李见诗，大喜，留连数日，所与谈莫非骂孟子也。无何，酒尽，乃辞去。既而又有寄酒者，士人闻之，再往，作《仁义正论》三篇，大率皆诋释氏。李览之，笑云：“公文采甚奇，但前次被公吃了酒，后极索寞。今次不敢相留，留此酒以自遣怀。”闻者大笑。
张文潜尝言，近时印书盛行，而鬻书者，往往皆士人躬自负担。有一士人，尽掊其家所有，约百余千，买书将以入京。至中途，遇一士人，取书目阅之，爱其书，而贫不能得。家以数古铜器，将以货之。而鬻书者雅有好古器之癖，一见喜甚。乃曰：“毋庸货也，我将与汝估其直而两易之。”于是，尽以随行之书，换数十铜器。亟返其家，其妻方讶夫之回疾。视其行李，但见二三布囊，磊磈然，铿铿有声。问得其实，乃詈其夫曰：“你换得他这个，几时近得饭吃？”士人曰：“他换得我那个，也几时近得饭吃？”因言人之惑也如此，坐皆绝倒。
鲁直在鄂，鄂州太守以其才望信重之。士人以诗文投贽，守必取质于鲁直而报之。一同人投诗，颇纰缪，守携见鲁直，意其一言少助其人。鲁直阅诗，良久无语。太守曰：“此诗不知酬以几何？”鲁直笑曰：“不必他物，但公库送与四两干艾，于尻骨上作一大炷灸之，且问曰：‘尔后敢复凑分耶？’”同人竞无所济。
科场进士程文，多可笑者。治平中，国学试策，问体貌大臣，进士对策曰：“若文相公、富相公，皆大臣之有体者；若冯当世、沈文通，皆大臣之有貌者。”意谓文、富丰硕，冯、沈美少也。刘原甫遂目沈、冯为“有貌大臣。”又，欧阳永叔主文，试《贵老为其近于亲》赋。有进士散句云：“睹兹黄耇之状，类我严君之容。”时哄堂大笑。
李廷彦曾献《百韵诗》于一上官。其间有句云：“舍弟江南没，家兄塞北亡。”上官恻然悯之曰：“不意君家凶祸重并如此。”廷彦遽起，自解曰：“实无此事，但图对属亲切耳。”上官笑而纳之。
欧阳公与人行令，各作诗两句，须犯徒以上罪者。一云：“持刀哄寡妇，下海劫人船。”一云：“月黑杀人夜，风高放火天。”欧云：“酒粘衫袖重，花压帽檐偏。”或问之，答云：“当此时徒以上罪亦做了。”
黄裳酷嗜烧炼。晚年疾笃，喻诸子曰：“我死，以大缸一枚坐之，复以大缸覆之，用铁线上下管定，赤石脂固缝，置之穴中，足矣。”
许义方之妻刘氏，以端洁自许。义方尝出，经年始归。语其妻曰：“独处无聊，得无与邻里亲戚往还乎？”刘曰：“自君之出，惟闭门自守，足未尝履阈。”义方谘叹不已。又问：“何以自娱？”答曰：“惟时作小诗以适情耳。”义方欣然，命取诗观之。开卷第一篇题云：“月夜招邻僧闲话。”
孙巨源内翰，从刘贡父求墨，而吏送达孙莘老中丞。巨源以其求而未得，让刘。刘曰：“已尝送君矣。”已而，知莘老误留也。以其皆姓孙，而为馆职，故吏辈莫得而别焉。刘曰：“何不取其髯为别？”吏曰：“皆胡，而莫能分也。”刘曰：“既是皆胡，何不以其身之大小为别？”吏曰：“诺。”于是馆中以孙莘老为大胡孙学士，巨源为小胡孙学士。
有一故相远派，在姑苏嬉游。书其壁曰：“大丞相再从侄某尝游。”有士人李璋，素好讪谑，题其旁曰：“混元皇帝三十七代孙李璋继至。”
章子厚与苏子瞻，少为莫逆交。一日，子厚坦腹而卧，适子瞻自外来，摩其腹以问子瞻，曰：“公道此中何所有？”子瞻曰：“都是谋反底家事。”子厚大笑。
有一士人赴宴，众中有少年，勇于色。甫就席，士人以服辞，乃命撤乐及屏去群妓。后劝酬及少年，少年罪士人曰：“败一席之欢，皆君也。正所谓不自殒灭，祸延过客耶！”宾主为之哄堂。
东坡在玉堂。一日，读杜牧之《阿房宫赋》，凡数遍。每读彻一遍，即再三谘嗟叹息，至夜分犹不寐。有二老兵，皆陕人，给事左右，坐久甚苦之。一人长叹，操西音曰：“知他有甚好处？夜久寒甚不肯睡，连作冤苦声。”其一曰：“也有两句好（西人皆作吼音）。”其人大怒曰：“你又理会得甚底？”对曰：“我爱他道天下人不敢言而敢怒。”叔党卧而闻之，明日以告。东坡大笑曰：“这汉子也有鉴识。”
赵阅道罢政闲居，每见僧接之甚恭。一日，士人以书贽见，公读之终卷，正色谓士人曰：“朝廷有学校、有科举，何不勉以卒业，却与闲退人说他朝廷利害。”士人惶恐而退。后再往，门下人不为通。士人谓阍者曰：“参政便直得如此敬重和尚。”阍者曰：“寻常来见诸僧，亦只是平平人，但相公道是重他袈裟。”士人笑曰：“我这领白褴，直是不直钱财。”阍者曰：“也半看佛面。”士人曰：“更那辍不得些少来看孔夫子面。”人传以为笑。
张文潜言，尝问张安道云：“司马君实直言王介甫不晓事，是如何？”安道云：“贤只消去看《字说》。”文潜云：“《字说》也只有二三分不合人意处。”安道云：“若然，则足下亦有七八分不解事矣。”文潜大笑。
孝皇圣明，亦为左右者所惑。有一川官，得郡陛辞，有宦者奏知，来日有川知州上殿，官家莫要笑。寿皇问如何不要笑。奏云：“外面有一语云，裹上襆头西字脸，恐官家见了笑，只得先奏。”所谓知州者，面大而横阔，故有此语。来日上殿，寿皇一见，忆得先语。便笑云：“卿所奏不必宣读，容朕宫中自看。”愈笑不已。其人出外，曰：“早来天颜甚悦，以某奏劄称旨。”殊不知西字脸先入之言，所以动寿皇之笑也。
绍兴九年，虏归我河南地。商贾往来，携长安秦、汉间碑刻，求售于士大夫，多得善价。故人王锡老，东平人，贫甚，节口腹之奉而事此。一日语共游，近得一碑，甚奇。及出示，顾无一字可辨，王独称赏不已。客曰：“此何代碑？”王不能答。客曰：“某知之，是名没字碑，宜乎公好尚之笃也。”一笑而散。
张文潜尝云，子瞻每笑“天边赵盾益可畏，水底右军方熟眠”，谓汤燖了王羲之也。文潜戏谓子瞻：“公诗有‘独看红蕖倾白堕’，不知白堕是何物？”子瞻云：“刘白堕善酿酒，出《洛阳伽蓝记》。”文潜曰：“白堕既是一人，莫难为倾否。”子瞻笑曰：“魏武《短歌行》云：‘何以解忧，惟有杜康。’杜康，亦是酿酒人名也。”文潜曰：“毕竟用得不当。”子瞻又笑曰：“公且先去共曹家那汉理会，却来此间厮魔。”盖文潜时有仆曹某者，在家作过，亦失去酒器之类，既送天府推治，其人未招承，方文移取会也。满座大冁。
哲宗朝，宗子有好为诗而鄙俚可笑者。尝作即事诗云：“日暖看三织，风高斗两厢。蛙翻白出阔，蚓死紫之长。泼听琵梧凤，馒抛接建章。归来屋里坐，打杀又何妨。”或问诗意，答曰：“始见三蜘蛛织网子檐间，又见二雀斗于两厢廊。有死蛙翻腹似出字，死蚓如之字。方吃泼饭，闻邻家琵琶作《凤栖梧》，食馒头未毕，阍人报建安章秀才上谒。迎客既归，见内门上画钟馗击小鬼。故云：‘打死又何妨’。”哲宗尝灼艾，诸内侍欲娱上，或举其诗，上笑不已。竟不灼艾而罢。
安鸿渐有滑稽清才，而复惧内。妇翁死，哭于路。其孺人性素严，呼入穗幕中。诟之曰：“路哭，何因无泪？”渐曰：“以帕拭干。”妻严戒曰：“来日早，临棺须见泪。”渐曰：“唯。”计既窘，来日，以宽巾纳湿纸置于额，大叩其颡而恸。恸罢，其妻又呼入窥之。妻惊曰：“泪出于眼，何故额流？”渐对曰：“岂不闻自古云水出高原。”闻者大笑。
石曼卿为集贤校理。微行娼馆，为不逞者所窘。曼卿醉，与之校，为街司所录。曼卿诡怪不羁，谓主者曰：“乞只就本厢科决。”欲诘旦归馆供职。厢帅不喻其谑，曰：“此必三馆仆人也。”杖而遣之。
吴中一士人，曾为转运司别试解头。以此自负，好附托显位。是时，侍御史李至知常州，丞相庄敏庞公知湖州。士人游毗陵，挈其徒饮倡家，顾谓一驺卒曰：“汝往白李二，我在此饮，速遣有司持酒肴来。”李二，谓御史也。俄顷，郡厨以饮食至，甚丰腆。有一蓐医，适在其家，见其事，后至御史家，语及之。李君极怪，使人捕驺卒得之，乃兵马都监所假受士人教戒，就使庖买饮食以绐坐客耳。李乃杖驺卒，使街司白士人出城。郡僚有相善者，出与之别，唁之曰：“仓卒遽行，当何所诣？”士人应曰：“且往湖州依庞九耳。”闻者莫不大笑。
北都有妓女，美色而举止生梗，土人谓之生张八。因府会，寇忠湣令乞诗于魏处士野。野赠之诗曰：“君为北道生张八，我是西州熟魏三。莫怪尊前无笑语，半生半熟未相谙。”座客大发一噱。
张丞相好草圣而不工，流辈皆讥笑之，丞相自若也。一日，得句，索笔疾书，满纸龙蛇飞动。使其侄录之，当波险处，侄罔然而止。执所书问曰：“此何字？”丞相熟视久之，亦自不识。诟其侄曰：“胡不早问？致吾忘之。”
李丹大夫客都下，一年无差遣。乃授昌州倅，议者以去家远，乃改授鄂州。渊材闻之，乃吐饭，大步往谒见其人。言：“丈丈改鄂倅，有之乎？”李曰：“然。”渊材怅然曰：“谁为丈丈谋。昌，佳郡也。奈何去之？”李惊曰：“供给丰乎？”曰：“非也。”“民讼简乎？”曰：“非也。”曰：“然则，何以知其佳？”渊材曰：“海棠无香，昌州海棠独香，非佳郡乎？”闻者传以为笑。
石曼卿瘾于酒，谪仙之才也。然善戏，尝出游报宁寺，驭者失控，马惊，曼卿堕马，从吏遽扶掖升鞍。市人聚观，意其必大诟怒。曼卿徐着鞭，谓驭者曰：“赖我是石学士也，若瓦学士，岂不破碎乎？”
王荣老尝官于观州，罢官渡江，七日风作不得济。父老曰：“公箧中蓄奇物，此江神极灵，当献之，得济。”荣老顾无所有，有玉麈尾，即以献之，不可。又以端石砚献之，不可。又以宣尼虎帐献之，亦不验。夜卧念曰：“有黄鲁直草书扇，题韦应物诗云：‘独怜幽草涧边生，上有黄鹂深树鸣。春潮带雨晚来急，野渡无人舟自横。’”即取视。惝恍之间曰：“我犹不识，彼宁识之乎？”持以献之。香火未收，天水相照，如两镜对展。南风徐来，帆一饱而济。吾意江神，必元佑迁客鬼为之。不然，亦何嗜之深也。书此可发一笑。

        </div>
      </div>
    </div>
  </div>
</div>
<!--update:2025-08-30 10:11:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>