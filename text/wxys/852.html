<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="梦游录,梦游录全文在线阅读,梦游录全文在线下载,大玄古籍书库">
<meta name="description" content="小说集。唐任蕃(一作繁或翻)撰。一卷。蕃有《唐任蕃诗小集》已著录。是编杂取诸书，凡六篇，全编约四千余字。其中“樱桃青衣”、“邢凤”出自《异闻集》，“独孤遐叔”出自《河东记》，“沈亚之”条即沈亚之”《秦梦记》，亦出自《异闻集》，又称《异梦录》。“张生”、“刘道济”二条未知出处。皆以梦演说故事。有《古今说海》、《唐宋丛书》、《合刻三志》、《五朝小说》、《五朝小说大观》、《唐人说荟》、《唐代丛书》、《龙威秘书》、《丛书集成初编》等本。_梦游录_全文在线阅读_梦游录_全文在线下载_大玄古籍书库">
<title>梦游录_任蕃_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">梦游录</span> <br/>
          作者： <span class="inputVal" id="bkauthor">任蕃</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,小说,完结</span> <br/>
          字数： <span class="inputVal" id="bknum">[book_length]5737</span> <br/>
          说明： <span class="inputVal" id="bkdec">小说集。唐任蕃(一作繁或翻)撰。一卷。蕃有《唐任蕃诗小集》已著录。是编杂取诸书，凡六篇，全编约四千余字。其中“樱桃青衣”、“邢凤”出自《异闻集》，“独孤遐叔”出自《河东记》，“沈亚之”条即沈亚之”《秦梦记》，亦出自《异闻集》，又称《异梦录》。“张生”、“刘道济”二条未知出处。皆以梦演说故事。有《古今说海》、《唐宋丛书》、《合刻三志》、《五朝小说》、《五朝小说大观》、《唐人说荟》、《唐代丛书》、《龙威秘书》、《丛书集成初编》等本。</span> <br/>
          封面： <span class="inputVal" id="bkimg">Z_14376.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]梦游录
[book_author]任蕃
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,小说,完结
[book_length]5737
[book_dec]小说集。唐任蕃(一作繁或翻)撰。一卷。蕃有《唐任蕃诗小集》已著录。是编杂取诸书，凡六篇，全编约四千余字。其中“樱桃青衣”、“邢凤”出自《异闻集》，“独孤遐叔”出自《河东记》，“沈亚之”条即沈亚之”《秦梦记》，亦出自《异闻集》，又称《异梦录》。“张生”、“刘道济”二条未知出处。皆以梦演说故事。有《古今说海》、《唐宋丛书》、《合刻三志》、《五朝小说》、《五朝小说大观》、《唐人说荟》、《唐代丛书》、《龙威秘书》、《丛书集成初编》等本。
[book_img]Z_14376.jpg


[book_title]梦游录
樱桃青衣
天宝初，有范阳卢子在都应举，频年不第，渐窘迫。尝暮乘驴游行，见一精舍中有僧开讲，听徒甚众。卢子方诣讲筵，倦寝。梦至精舍门，见一青衣携一篮樱桃在下坐。卢子访其谁家，因与青衣同餐樱桃。青衣云：“娘子姓卢，嫁崔家，今孀居在城。”因访近属，即卢子再从姑也。青衣曰：“岂有阿姑同在一都，郎君不往起居？”卢子便随之。过天津桥，入水南一坊。有一宅，门甚高大。卢子立于门下，青衣先人。少顷，有四人出门，与卢子相见，皆姑之子也。一任户部郎中，一前任郑州司马，一任河南功曹，一任太常博士。二人衣绯，二人着绿。形貌甚美。相见言叙，颇极欢畅。斯须，引人北堂拜姑。姑衣紫衣，年可六十许，言词高朗，威严甚肃。卢子畏惧，莫敢仰视。令坐，悉访内外，备谙氏族，遂问：“儿婚姻未？”卢子曰：“未！”姑曰；“吾有一外甥女，姓郑，早孤，遗吾妹鞠养，甚有容质，颇有令淑，当为儿平章，计必允遂。”卢子遽即拜谢，乃遣迎郑氏妹。有顷，一家并到，车马甚盛，遂检历择日，云后日吉，因与卢子定谢。姑云：“聘财函信礼物，儿并莫忧，吾悉与处置，儿在城有何亲故，并抄名姓，并其家第。”凡三十余家，并在台省，及府县官。明日下函，其夕成婚。事事华盛，殆非人间。明日设席，大会都城亲长，拜礼毕，遂入一院。院中屏帷床席，皆极珍异。其妻年可十四五，容色美丽，宛若神仙，卢生心不胜喜，遂忘家属。
俄又及秋试之时，姑曰；“礼部侍郎与姑有亲，必合极力，更勿忧也。”明春遂擢第。又应宏词，姑曰；“吏部侍郎与儿子弟当家连官，情分偏洽，令渠为儿必取高第。”及榜出，又登甲科，受秘书郎。姑云；“河南尹是姑堂外甥，令渠奏畿县尉。”数月，敕授王屋尉，迁监察，转殿中，拜吏部员外郎，判南曹。铨毕，除郎中，余如故。知制诰数月，即真迁礼部侍郎。两载知举，赏鉴平允，朝廷称之，改河南尹。旋属车驾还京，迁兵部侍郎。扈从到京，除京兆尹，改吏部侍郎。三年掌铨，甚有美誉，遂拜黄门侍郎平章事。恩渥绸缪，赏赐甚厚。作相五年，因直谏忤旨，改左仆射，罢知政事。数月为东都留守河南尹，兼御史大夫。自婚媾后，至是经三十年，有七男三女，婚宦俱毕，内外诸孙十人。
后因出行，却到昔年逢携樱桃青衣精舍，复见其中有讲筵，遂下马礼谒。以故相之尊，处端揆居守之重，前后导从，颇极贵盛，高自简贵，辉映左右。升殿礼佛，忽然昏醉，良久不起。耳中闻讲僧唱云：“檀越何久不起？”忽然梦觉，乃见著白衫服饰如故，前后官吏一人亦无。彷徨迷惑，徐徐出门。乃见小竖捉驴执帽在门外立，谓卢曰：“人饿驴饥，郎君何久不出？”卢访其时，奴曰：“日向午矣。”卢子罔然叹曰；“人世荣华穷达，富贵贫贱，亦当然也。而今而后，不更求宦达矣。”遂寻仙访道，绝迹人世焉。
独孤遐叔
贞元中，进士独孤遐叔家于长安崇贤里，新娶白氏女，家贫。下第，将游剑南，与其妻诀曰：“迟可周岁归矣。”遐叔至蜀，覉栖不偶，逾二年乃归。至鄠县西，去城尚百里，归心迫速，取是夕到家。趋斜径疾行，人畜既殆，至金光门五六里，天色已瞑，绝元逆旅。惟路隅有佛堂，遐叔止焉。
时近清明，月色如昼。系驴于庭外，入空堂中。有桃杏十余株。夜深，施衾褥于西窗下偃卧。方思明晨到家，因吟旧诗曰：“近家心转切，不敢问来人。”至夜分不寐。忽闻墙外有十余人相呼，声若里胥田叟，将有供待迎接。须臾，有夫役数人，各持畚锸箕帚，于庭中粪除讫，复去。有顷，又持床席、牙盘、蜡烛之类，及酒具、乐器，阗咽而至。遐叔意谓贵族赏会，深虑为其斥逐，乃潜伏屏气于佛堂梁上伺之。铺陈既毕，复有公子女郎共十数辈，青衣黄头亦十数人，步月徐来。言笑晏晏，遂于筵中间坐，献酬纵横，屦舄交错。中有一女郎，忧伤摧悴，侧身下坐，风韵若似遐叔之妻。窥之大惊。即下屋伏，稍于暗处，迫而察焉，乃真是妻也。方见一少年，举杯属之曰：“一人向隅，满坐不乐，小人窃不自量，愿闻金玉之声。”其妻冤抑悲愁，若无所控诉而强置于坐也。遂举金雀，收泣而歌曰：“今夕何夕，存耶殁耶？良人去兮天之涯，园树伤心兮三见花。”满坐倾听，诸女郎转面挥涕。一人曰：“良人非远，何天涯之谓乎？”少年相顾大笑。逻叔惊愤久之，计无所出，乃就阶间扪一大砖，向坐飞击，砖才至地，悄然一无所有。遐叔怅然悲惋，谓其妻死矣。速驾而归，前望其家，步步凄咽。比平明，至其所居，使苍头先入，家人并无恙，遐叔乃惊愕，疾走人门。青衣报娘子梦靥方寤。遐叔至寝，妻卧犹未兴。良久，乃曰：“向梦与姑妹之党，相与玩月，出金光门外，向一野寺，忽为凶暴者数十，胁与杂坐饮酒。”又说梦中聚会言语，与遐叔所见并同。又云：“方饮次，忽见大砖飞堕，因遂惊魇殆绝，才寤而君至。”岂幽愤之所感耶？
邢凤
元和十年，沈亚之始以记室从事陇西公，军泾州。而长安中贤士，皆来客之。五月十八日，陇西公与客期宴于东池便馆。既半，陇西公曰：“余少从邢凤游，记得其异，请言之。”客曰：“愿听。”公曰；“凤，帅家子，无他能，后寓居长安平康里南，以钱百万，质故豪洞门曲房之第。即其寝而昼偃，梦一美人自西楹来，环步从容，执卷且吟。为古妆，而高鬟长眉，衣方领绣带，被广袖之襦。凤大悦曰：‘丽者何自而临我哉？’美人曰：‘此妾家也。妾好诗而常缀此。’凤曰：‘幸少留，得观览。’于是美人授诗坐西床。凤发卷视其首篇，题之曰《春阳曲》，曲终四句。其后他篇，皆类此，凡数十篇。美人曰‘君必欲传，无令过一篇。’凤即起，从东庑下几上，取彩笺，传《春阳曲》，其词曰：
长安少女玩春阳，何处春阳不断肠？
舞袖弓弯浑忘却，罗帷空度九秋霜。
凤卒吟，请曰：‘何谓弓弯？’曰：‘妾昔年，父母使妾教此舞。’美人乃起，整衣张袖，舞数拍，为弓弯状以示凤。既罢，美人低然良久，即辞去。凤曰：‘愿复少留。’须臾间，竟去。凤亦寻觉，昏然无有所记。及更于襦袖得其辞，惊视，复省所梦。事在贞元中，后，凤为余言如是。”是日，监军使与宾府群佐及宴，陇西独孤铉、范阳卢简辞、常山张又新、武功苏涤，皆叹息曰：“可记。”故亚之退而著录。
明日，客复有至者，渤海高元中，京兆韦谅，晋昌唐炎，广汉李镯，吴兴姚合，泊亚之复与集于明玉泉。因出所著以示之，于是姚合曰，：“吾友王生者，元和初夕梦游吴侍吴王，久之，闻宫中出辇，吹箫击鼓，言葬西施，王悲悼不止，立诏门客作挽歌词。生应教为词曰：
西望吴王阙，云书凤字牌。
连江起珠帐，择土葬金钗。
满地红心草，三层碧玉阶。
春风无处所，凄恨不胜怀。
词进王，甚佳之，及寤，能记其事。王生本太原人也。”
沈亚之
太和初，沈亚之将之邵，出长安城，客索泉邸舍。春时，昼梦入秦主内史廖家。内史廖举亚之，秦公召至殿前，促前席曰：“寡人欲强国，愿知其方，先生何以教寡人？”亚之以齐桓对，公悦，遂试补中涓（秦官），使佐西乞术伐河西（晋秦郊也）。亚之帅将卒前，攻下五城。还报，公大悦，起劳曰：“大夫良苦，休矣。”
居久之，公幼女弄玉婿萧史先死，公谓亚之曰：“微大夫，晋五城非寡人有，甚德大夫。寡人有爱女，欲与大夫备洒扫，可乎？”亚之少自立，雅不欲遇幸臣蓄之，固辞不得。遂拜左庶长，尚公主，赐金二百斤。民间犹谓“萧家公主”。其日，有黄衣中贵骑疾马来，延亚之入，宫阙甚严，呼公主出，鬒发，着偏袖衣，妆不多饰。其芳姝明媚，笔不可模画。侍女祗承，分立左右者数百人。召见亚之，便馆居亚之于宫，题其门曰“翠微宫”。宫人呼为“沈郎院”。虽备位下大夫，繇公主故，出入禁卫。公主喜凤萧，每吹萧必翠微宫高楼上，声调遒逸，能悲人，闻者莫不自废。公主七月七日生，亚之尝元贶寿，内史廖先曾为秦以女乐遗西戎，戎王与之水犀小合，亚之从廖得，以献公主。主悦，尝爱重，结裙带上。穆公遇亚之礼兼同列，恩赐相望于道。
复一年春，公之始平，公主无疾忽卒。公追伤不已，将葬咸阳原。公命亚之作挽歌，应教而作，曰：
泣葬一技红，生同死不同。
金钿坠芳草，香绣满春风。
旧日闻萧处，高楼当月中。
梨花寒食夜，深闭翠微宫。
进公。公读词，善之。时宫中有失声，若不忍者，公随泣下。又使亚之作墓志铭，独忆其铭曰：
白杨风哭兮，石甃鬖莎。
杂英满地兮，春色烟和。
朱愁粉瘦兮，不生绮罗。
深深埋玉兮，其恨如何！
亚之亦送葬咸阳，宫中十四人殉。亚之以悼怅过戚，被病，犹在翠微宫，然处殿外特室，不居宫中矣。
居月余，病良已。公谓亚之曰：“本以小女将托久要，不谓不得周奉君子而先物故。弊秦区区小国，不足辱大夫。然寡人每见子，即不能不悲悼。大夫盍适大国乎？”亚之对曰：“臣元状，肺腑公室，待罪左庶长，不能从死公主，幸兔罪戾，使得归骨父母国，臣不忘君恩。”如日，将去。公置酒高会，声秦声，舞秦舞。舞者击拊髀，呜呜而音有不快，声甚怨。公执酒亚之前曰：“予顾此声少善，愿沈郎赓扬，歌以塞别。”公命趣进笔砚。亚之受命，立为歌词，曰：
击膊舞，恨满烟光无处所。
泪如雨，欲拟著辞不成语。
金凤衔红旧绣衣，几度宫中同看舞。
人间春日正欢乐，日暮春风何处去。
歌卒，授舞者，杂其声而和之，四座皆位。既再拜辞去，公复命至翠微宫，与公主侍人别。重人殿内，时见珠翠遗碎青阶下，窗纱擅点依然。宫人泣对亚之，亚之感咽良久，因题宫门诗，曰：
君王多感放东归，从此秦宫不复期。
春景自伤秦丧主，落花如雨泪胭脂。
竟别去。公命车驾送出函谷关。出关已，送吏曰：“公命尽此，且去。”亚之与别。语未卒，忽惊觉，卧邸舍。
明日，亚之为友人崔九万具道之。九万，博陵人，谙古，谓余曰：“《皇览》云：‘秦穆公葬雍橐泉祈年宫下’，非其神灵凭乎。”亚之更求得秦时地志，说如九万言。呜呼！弄玉既仙矣，恶又死乎！
张生
有张生者，家在汴州中牟县东北赤城坂。以饥寒，一旦别妻子游河朔，五年方还。自河朔还汴州，晚出郑州门，到板桥，已昏黑矣。乃下道取陂中径路而归。忽于草莽中，见灯火荧煌，宾客五六人，方宴饮次，生乃下驴以诣之。
相去十余步，见其妻亦在坐中，与宾客语笑方洽。生乃蔽形于白杨树间以窥之。见其长须者，持杯请措大夫人歌。生之妻，文学之家，幼习诗礼，甚有篇咏。欲不为唱，四座勤请。乃歌曰：“叹衰草，络纬声切切，良人一去不复还，今夕坐愁鬓如雪。”长须云：“劳歌一杯”饮讫，酒至白面少年，复请歌。张妻曰：“一之已甚，其可再乎！”长须持一筹著云：“请置觥，有拒请歌者，饮一钟。歌旧词中语准此罚。”于是，张妻又歌曰：“劝君酒，君莫辞，落花徒绕枝，流水无返期。莫恃少年时，少年能几时？”酒至紫衣者，复持杯请歌。张妻不悦，沉吟良久，乃歌曰：“怨空闺，秋日亦难暮，夫婿断音书，遥天雁空度。”酒至黑衣胡人，复请歌。张妻连唱三四曲，声气不续，沉吟未唱间，长须抛觥云：“不合推辞。乃酌一钟。”张妻涕泣而饮，复唱送胡人酒曰：“切切夕风急，露滋庭草湿。良人去不回，焉知掩闺泣。”酒至绿衣少年，持杯曰：“夜已久，恐不得从容，即当睽索。无辞一曲，便望歌之。”又唱云：“萤火穿自杨，悲风人荒草。疑是梦中游，愁迷故园道。”酒至张妻，长须歌以送之云：“花前始初见，花下又相送。何必言梦中，人生尽如梦。”酒至紫衣胡人，复请歌云：“须有艳意。”张妻低头未唱间，长须又抛一觥。于是，张生怒，扪足下得一瓦，击之，中长须头。再发一瓦，中妻额。阒然无所见。张生谓其妻已卒，恸哭，连夜而归。及明至门，家人惊喜出迎，张生问其妻，婢仆曰：“娘子夜来头痛。”张生人室，问妻病之由。曰：“昨夜梦草莽之处，有六七人，遍令饮酒，各请歌。孥凡歌六七曲。有长须者，频抛觥。方饮次，外有发瓦来，第二中孥额，因惊觉，乃头痛。”张生因知昨夜所见，乃妻梦耳。
刘道济
光化中，有文士刘道济，止于天台山国清寺。尝梦见一女子，引生于窗下，有侧柏树葵花，遂为伉俪。后频于梦中相遇，自不晓其故。无何，于明州奉化县古寺内，见有一窗侧柏葵花，宛是梦所游。有一客官人，寄寓于此，室女有美才，贫而未聘，近中心疾，而生所遇，乃女之魂也。又有彭城刘生，梦人一娼楼，与诸辈狎饮，尔后但梦，便及彼处。自疑非梦，所遇之姬，芳香常袭衣。亦心邪所致。闻于刘山甫也。
【附录】
任蕃（约公元八四四年前后在世）（蕃或作翻）会昌间人，家江东，多游会稽、苕、霅间。初亦举进士之京，不第。榜罢进谒主司曰：“仆本寒乡之人，不远万里，手遮赤日，步来长安，取一第荣父母不得。侍郎岂不闻江东一任藩，家贫吟苦，忍令其去如来日也敢従此辞，弹琴自娱，学道自乐耳。”主司惭，欲留不可得。归江湖，专尚声调。去游天台巾子峰，题寺壁间云：“绝顶新秋生夜凉，鹤翻松露滴衣裳。前峰月照一江水，僧在翠微开竹房。”既去百余里，欲回改作“半江水”，行到题处，他人已改矣。后复有题诗者，亡其姓名，曰：“任蕃题后无人继，寂寞空山二百年。”才名类是。凡作必使人改视易听，如《洛阳道》云：“憧憧洛阳道，尘下生春草。行者岂无家，无人在家老。鸡鸣前结束，争去恐不早。百年路傍尽，白日车中晓。求富江海狭，取贵山岳小。二端立在途，奔走何由了。”想蕃风度，此不足举其梗概。蕃有诗集一卷，有诗七十七首，今传非全文矣，《新唐书艺文志》传于世。

        </div>
      </div>
    </div>
  </div>
</div>
<!--update:2025-08-30 10:11:49-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>