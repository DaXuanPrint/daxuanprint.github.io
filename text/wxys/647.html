<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="第一章甘冒险少女访知音送远行老人挥别泪,第二章小登临正言论生计闻艳色戏语结婚姻,第三章阳春景物览赏怡情空谷足音忽逢知已,第四章惊艳色游子病相思评品格良朋恣嘲谑,第五章纵游豫林下得奇逢姿娇憨言中藏谜语,情中情全文在线阅读,情中情全文在线下载,大玄古籍书库">
<meta name="description" content="《情中情》，五章，未完。标“写情小说”。署“侠心女史译述，我佛山人点定”（不署原著者）。载《月月小说》第1号、第2号、第5号，光绪三十二年九月十五日（1906年11月1日）至三十三年正月十五日（1907年2月27日）印行。所谓“点定”者，即文字加工之谓也。故本卷据《月月小说》本点校收入。_情中情_全文在线阅读_情中情_全文在线下载_大玄古籍书库">
<title>情中情_吴趼人_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">情中情</span> <br/>
          作者： <span class="inputVal" id="bkauthor">吴趼人</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,学术,完结</span> <br/>
          字数： <span class="inputVal" id="bknum">[book_length]17787</span> <br/>
          说明： <span class="inputVal" id="bkdec">《情中情》，五章，未完。标“写情小说”。署“侠心女史译述，我佛山人点定”（不署原著者）。载《月月小说》第1号、第2号、第5号，光绪三十二年九月十五日（1906年11月1日）至三十三年正月十五日（1907年2月27日）印行。所谓“点定”者，即文字加工之谓也。故本卷据《月月小说》本点校收入。</span> <br/>
          封面： <span class="inputVal" id="bkimg">Z_14171.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]情中情
[book_author]吴趼人
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,学术,完结
[book_length]17787
[book_dec]《情中情》，五章，未完。标“写情小说”。署“侠心女史译述，我佛山人点定”（不署原著者）。载《月月小说》第1号、第2号、第5号，光绪三十二年九月十五日（1906年11月1日）至三十三年正月十五日（1907年2月27日）印行。所谓“点定”者，即文字加工之谓也。故本卷据《月月小说》本点校收入。
[book_img]Z_14171.jpg


[book_title]第一章甘冒险少女访知音送远行老人挥别泪
羞沈那者，意大利女儿也。幼失怙，美丰仪而尤深于情，虽毛嫱、西子，温柔不过之。当羞沈那二十二岁诞期，有名康忒达者，为羞沈那幼时褓人也，及期康忒达以羞沈那已笄，曰：“吾代庖之责，可以拱手称谢矣。”乃称觞以宴羞沈那于其别墅。该地去勿能赛海湾仅一矢路也。诞之晨，爆声隆隆，旗影飘飘，祝贺之仪，炫人耳目。时日中，载酒扁舟，歌声与桨声相和也。一时少长咸集，欣然以从此游。薄暮，盛开筵宴，以燕嘉宾。酒阑，乃各燃花爆于长林丰草间，毕剥之声，不绝于耳。
维时方四月，炎焗逼人，恶暑袭衣，羞沈那乃纳凉于衣啥拉。一日，康成达借羞沈那及侍婢巴廊斯，缓步野游，徘徊至勿能赛海口。适一船驶至，名法哀。羞沈那曰：“船来矣，吾作维也纳一游可乎？”康忒达答曰：“汝年尚幼，道路阻且长，汝踽踽独行，恐非能冒此险者。”羞沈那曰：“此易事耳，何惧为？吾意欲环游大陆，以见天地间山川草木，鸟兽虫鱼，光怪陆离，矜奇炫异诸民物，以饱吾眼界，酬吾夙愿也。吾且重赴巴黎，道经巴黎，以达伦敦及巴海密耶海口。吾于是立秀奥峰，俯瞰万千，天然画图，映入吾眼帘中，岂不壮哉此行，快哉此游乎？曩吾意会山水于心胸间，如化身于云雾中，溟蒙莫辨。吾必身经目验而后已，吾乘是船以往维也纳，诚良会也，吾不可失之。”方羞沈那立谈间，双蛾展翠，顾盼生姿，点樱绽红，笑容可掬。斯时也，康忒达怜恨交萦，心不许其往，乃婉言导之曰：“世路险阻，人情苍狗。以汝蒲柳之姿，只身远行，往返于洪涛巨浪中，吾甚为汝栗栗也。且如是而往，使吾心滋戚矣。汝毋亟亟，容缓图之。”羞沈那执意言曰：“是无难，吾行志已决，多议胡为？今夕，吾必往维也纳。”康忒达沉思良久，遂允其行。
羞沈那乃治束装物，顾谓康忒达曰：“吾挈婢同往何如？此行翁知之否？吾将往英之克来服村，觅吾旧友于彼。”康忒达闻言，讶之曰：“汝径往克来服村乎？汝得无儿女情长，钟爱于彼乎？汝方笄，何痴情乃尔？”羞沈那乃一转秋波，笑而言曰：“吾何痴之有？天涯地角，任人而行，吾终吾身以享吾之自由而已；我而不能偿吾之愿，顺吾之行，是放弃自由而不能自保所有也。吾自忖之：吾当走克来服村，一访异地故知，藉谈衷曲，畅何如之！吾蓄此志久矣，美自今始？吾终夜思此，不能成寐，以冀有自由之一日。然则今日之往，正吾暴日希望心所惓惓者也。”康忒达佯言曰：“然则汝隐忍以待者有时矣？汝何狡也？”羞沈那曰：“翁且视之，吾束书盈箧，备途中岑寂时，以作遣兴之资，翁无虑我孤寂。吾今往，非独吾，有使婢为伴。设吾至其地，吾先造圣得斯小姐家。小姐，固吾旧识也，与俱往，当不拒我。吾朝夕侣伴，可破寂寥矣。”乃复问康成达曰：“翁识圣小姐否？彼固一好女子也，貌称可人，俊雅绝俗，吾固非其匹也。”康忒达作疑状言曰：“曩游学于英之拉丁学校者，即此女子乎？彼貌与汝均，但年孰长？”羞沈那曰：“彼差长三岁。自今以往，有询吾以年者，吾当数彼齿以对。翁熟视吾，亦类二十五岁之女子乎？”康忒达答曰：“汝身过中人，然体态轻盈，明眸善睐，且颊生红晕，唇染朱樱，卷发覆额，色泽若金丝，吾视汝貌，当不称汝年也。汝虽加数年以解嘲，然皮相天然，不事假借，汝以老大自居，人且以二八佳人待汝。汝行诸途，则道路以目，一时汝波光流露，旁观而惊心动魄者正不少也，汝何以往为？此地有崇山峻岭，曲涧回塘，山川清景，任汝领略，又胡为乎涉重洋，犯巨险，而独作异乡客耶？始吾以汝作巴黎、伦敦之游，不久便返。今欲往克来服村，何与汝前言相径庭也？吾不允此行。”羞沈那曰：“前言戏之耳，恐翁有所阻。如许吾往，则谨行接吻礼以为别。”康忒达曰：“行止，非吾所能阻也。然阻汝之行，非吾所愿，吾受汝父寄托之重，吾当尽吾庇荫之责，乃无负于汝父。吾视汝犹吾女也，汝独不以父执视吾乎？亟亟欲行，使吾老人忧，汝将何以为心乎？即欲往，姑侯数日而行。”羞沈那于是愁眉双锁，泪盈盈而欲下，顾谓康忒达曰：“翁言诚是，爱我多矣。然吾意已决，奈何？吾自知年幼，不足以撄波涛之险恶，人情之诡谲。然阅历深而世故熟，随机应变，吾善自转圜而已。翁言吾当铭佩，异日当有为翁地者。此行似有拂翁之意，翁其有我，我将去之。”康忒达于是瞠目咋舌，知不可强留，乃许其行。
临行时，康忒达谓之曰：“勉旃，汝好自为之，无令后人笑我拙也。”羞沈那默默然无语，惭感交并。于是足趑趄而不前，面唏嘘而无色。乃泣谓康曰：“离情难诉，别恨谁知，吾心中一若与翁长此永诀者，今日何日，何使我黯然魂销若是之甚也！异日吾至维也纳，当付函左右。”言毕，握手登舟，飘然而去。康忒达乃目送羞娘，呆立半日后，遂怅怅而归。

[book_title]第二章小登临正言论生计闻艳色戏语结婚姻
英之南有公园，邻海岸，地佳甚，为都人士游宴之区，一时裙屐往来，络绎不绝。时维四月，天气清朗，半晴半阴，树木交萦，葱葱然翠芽怒苗。群鸟飞来，操音林表，以娱游人耳目。时日光微透，空气渐疏，名花盛开，罨列左右，香气袭衣，令人心醉。去园约百余码，卒然有一人乘舆而至，视之，乃安生也。安生自外游归，道经此园，遂命停骖焉。顾谓御者曰：“汝驾轻车回，此去距国无多路矣，吾可徒步也。”安生言毕，遂入，绕园一臣，四顾寂然。但见鸟嘤嘤以求友，木滋滋而向荣。忽行至一僻处，有吟声琅琅然，触于耳畔。安生讶然曰：“声从何来？”乃遍寻吟者不得。行数武，见一少年独自徘徊于林下。心异之，以为吟者必是人。其人顺而长，貌殊文秀，而衣履清洁，雅不类俗人，一似有旧相识者。安生唤曰：“子非吾故人罗守基乎？在此何为？”彼应之曰：“异哉！子胡为而来此？”安生乃前与之语曰：“吾与子当有夙缘，今不期而会，诚意外事也。”罗守基乃掷果盈盘，光彩灿烂，红白错杂，进而与安生曰：“佳否？子视之若何物也？吾知天下多美妇人，粉白黛绿者，都以人力施之，谅不能若是果之色泽天然也。”安生曰：“诚然。是固犹十五世纪时美术家所镌刻于书中者。当时美术发达，号称极点，书中所印诸物，人视之若珍宝。今汝所掷之果，其价值当不在十五世纪时美术下也。”安生言次，目闪视如电，似有讽刺之状。盖安生为人聪慧，举动不逾矩，无佻之风，时人以奇男子目之。当安生与罗守基遇时，知示己以果，为彼诱煽少年之计。而安生言笑自若，面无动色，则其深沉大度，于此略见一斑矣。二人立谈许久，扪表看时，已三下钟。遂各分道而散，安生乃独自步归。行一二里许，道逢管家者来，名阿君安。安生与语曰：“怪甚，吾度于今日必来，子果来。近吾行游数日，尚健甚。一星期前，吾作旧金山之游。是处为名胜之区，奇山异水，天下独绝。吾朝夕倘佯于彼间，如登九霄之上，不意人间亦有此福地也。吾畅甚，固不负此游。”阿居安曰：“自君之出矣，已三月余，吾屈指望君归。”安生曰：“何悬念若此？”二人乃相述别后之事，缓步而归。
行数里，村舍在望，甲第连云，而群峰环绕，仰观岿然。
安生谓阿君安曰：“前村隐约，想至吾故里矣。”盖安生家去市集数里而遥，半村半郭，有屋数椽，依山而筑，颇具雅致。家构园一区，四时花草，遍植满其中。国之前，湖水莹然，清澈可鉴。夹岸芳草，依依向人。满堤垂柳，稀疏青碧，映带左右。天然景致，雅不让西湖十景之一也。山之阴，大海环抱，汪洋一片，朝浴曦而暮濯月，光彩夺目，几不可以言语状。登高一览，胸襟开阔，看云影天光，纤尘不染。对此能令人尽忘俗虑也。
安生既抵家，与阿君安畅谈数日。寻思野游，乃与阿君安携手同行，途中默然，不作一语。比至一土丘，丘斜上，高约一里许，土人盖筑以供登临之乐者也。安生曰：“吾其登乎？”乃两手抠衣，纵步而上。须臾，立于丘上，以手示阿君安曰：“大哉！海之为物也。浩浩荡荡，茫无津涯，遥接天际，一碧万顷。此所谓观于海者难为水矣。”阿君安答曰：“海其亦有情乎？灿烂者其光，澎湃者其声，亦似欢迎吾子之来者。波涛相荡，声韵琅琅，颇悦于耳。突然而来，又如千军万马之声，汹汹骤至，伟矣哉其势也！”
言已，二人迤逦下丘，向荒村野畔而来。则见四围禾黍，一片青青，耳不闻鸡鸣狗吠之声，目不睹茅屋炊烟之景。对此茫茫，百感交集。维时已六月，天暑甚。安生谓阿君安曰：“野草离离，蹴之生火。骄炎若此，微物何堪？回忆城中居民，地狭隘而人稠密，际此长夏，其将何以消受乎？”阿君安曰：“君无过虑，吾近得新闻，且告君。以君之智慧过人，试思索之。”安生哑然失笑曰：“子从耳闻目睹中来，惟子自知之。吾居局外人，固犹聋聩也，又乌可逆料吾子之意？设吾有先觉之明，则过去、今生、未来，三昧之化身，善恶臧否，吾可以凭吾臆断，泄漏天机，而知所取舍矣。”阿君安曰：“吾告君，君当何以谢我？”安生曰：“惟子所命，如子所言。与吾身有密切之关系者，吾生当衔环，死当结草，以感吾子之盛情。吾谨洗耳以昕。”阿君安曰：“感吾之德固直，但闻吾之言，君毋作骇状。”安生曰：“此特吾幼时之习惯耳，闻有人言可惊可疑之事，则为之动容变色。今吾子所言，率庸常语耳，何以异为？”阿君安曰：“既若此，吾且明以告君。于英之克来服村，吾建宅一所，欲与君居焉。寻有来税居者，故不果。”
安生闻言，作色相顾，而目不定视。阿君安曰：“吾之是言，知君必不以为异。夫以室租人，亦贸易之一端也。彼偿我以钱，我租彼以室。彼得吾室以安栖息，我获彼钱以沾滋润。”安生曰：“若是所获者能几何？人将以为吾囊内钱空，遂不免阮郎羞涩，顾为此补苴之下策。天下事必名利两全，斯为美。吾为此而图利，吾即以此而丧名。舍名而取利，吾所不取也。”阿君安曰：“君富家郎，所言乃如此。乃祖乃父披荆棘，冒霜露，不知费若干之经营，耗几许之能力，而始能拥积厚资，以为子孙幸福。君不甚吝惜，弃若泥沙，且于家道肥瘠，如秦人之视越。吾知数年以后，家中生计，日益萧条，不可思议矣。前数月，君外出，游费稍巨，一来复前，某钜行股东以书付吾，彼言甚愤愤。书略云：近因商务梗塞，钱币积滞，君存款项下，子息甚微云云。”语次，以簿记示安生，忠告善道，令无作闲游浪费。曰：“君亦知君侪地位，如秋风偶起，蝇蚋都稀；炎景稍更，物状易露。所处特危甚，一旦把持不定，便尔落魄终身，奈何？”言已又问曰：“君需钱否？君之所需何用？君亦知生人供给，辄有定数，挥霍金钱，匆论腴田沃产，一呼吸间，尽可散失。君日费一日，所入必不敷所出。欲均出入，道在撙节。撙节者，生财之不二法门也。君知所以撙节之，则君即知财之如何以生。吾于克来服村以室租人，诚为君图久远，全名誉也，吾岂故为是锱铢之利计耶？”
安生曰：“然则租者何如人？其家视中人之产何若？”阿君安曰：“君憨甚。千金之子，坐不垂堂。安有以富人子而不远千里而来，入他人之室者乎？君阅人多矣，世风日下，黄金结交。以若之阔绰如许，尚问人之生计。吾独不然，克来服村之租者，非富家郎，乃美女子也。”安生曰：“此女系英国人否？彼来有僮仆随伴否？”阿君安曰：“彼固意大利人也。彼居克来服村，所挈来者，只一女婢。婢貌称可人，鬟垂髻抱，不加修饰，而风流自在，为其主所最宠爱者。”安生讶曰“伊果为意大利人乎？”阿君安曰：“诚然。吾以名示君，彼即意大利之羞沈那也。当年声名显赫，芬芳齿颊，遥想其人，淘无愧意史所载名妹之流亚也。彼年富貌美，百般韶秀，俨然与意大利女皇克提之像相颉顽。一令他人瞻睹芳颜，浑疑为天仙下降，凡尘中那得如此尤物。以是不为其情迷色惑者卒鲜。”安生曰：“果尔，则克来服村之室，固非吾有矣。彼茕茕女子，离家远适，我一见犹怜，矧如此绝世丰姿，来租吾室，可谓佳人奇遇，而忍取其租金耶？”阿君安曰：“吾以室租人，而不能偿我以金者，天下宁有是理耶？且是女举动规矩，风范大家，付之于吾，吾可以效犬马之劳以答君。彼居吾室，无他求，以室内有一礼堂，清闲幽寂，可作彼朝夕颂祷之地。其外室中陈设，精微适目。据彼云，彼固一旧家女也，其父止生一女。蓄积余资，存贮某银行中，权子母之利，以为彼饮食衣服计。彼乐攻书籍，经史山积，无所不览。所携来者，于目颇宏富。口操英语，甚清晰，与吾辈相仿佛。以彼幼时在意大利，所结交往来者，大都英之女友，此无怪其然也。彼初与吾遇，言吾甚和悦，蔼然可亲而不可犯，为彼生平所未睹，故与吾心惬意洽，无纤芥隙。”
安生闻之，遽然曰：“若是之美，可谓天下绝无而仅有之女子矣！”阿君安曰：“不宁惟是，羞沈那尚有一女友，英人也，名唤圣得斯小姐。小姐为水师提督圣得斯之女，幼生于意大利，与羞沈那相善。后同学于英之拉丁学校，时羞娘、圣姐有‘双风’之称，时人目之以二鸳，盖言其举止轻扬，窈窕有凌波之概，宛如鸳在水中，逐波而上下也。自吾一见羞娘，心迷欲醉，意狂似颠，几不自知何为而至此。故每于夜分沉闷时，握管拈毫，赋诗以赠之。诗曰：‘女儿何事倚栏干，独理淡妆应怯寒。为乞嫦娥借圆月，夜来同作镜中看。’彼见吾吟句，喜不自胜，以为天下人能道出彼之衷曲者，莫如阿君安。遂引为莫逆交，时呼吾为彼之阿君安云。彼两手纤纤，柔荑入握，香生两颊，滑腻无双。彼敏锐如针芒，光彩如旭日初升，朝露未晞，返照闪烁，不可言状。所可奇者，彼时语人云，年已七十四矣。”
安生愕然曰：“其然，岂其然乎？何以子前言彼富于春秋，而今又忽忽若是之老大也？吾甚不解。然则子得无诳言以搪塞乎？天下宁有七十四岁之妇人，而能若是之秀丽姣好者乎？果如是之年，吾知其将就木矣。”阿君安大笑不已，曰：“吾言诚诳君。然则圣小姐吾熟识之矣，圣小姐告吾，羞沈那不惟无七十四岁，且不能足其半数。鉴貌辨色，当无逾二十五岁云。是则羞沈那实与圣得斯小姐同年也。君不闻某年某月，有二月旋行于赤道之间，其殆二人之化身欤？”安生复问曰：“羞沈那美则美矣，但不知已许聘未？”阿君安乃瞠目咋舌而答曰：“君之问题，促人实甚。谁为彼夫，彼为谁妇，吾安得而知其底蕴？使如此神算无遗，则前途茫茫，后路悠悠，天壤间婚姻秘密之权，任吾揣度，尽入吾掌握中矣。”阿君安于是搔首问天而歌曰：“上帝堂堂，照临四方。生人配偶，谁实主张？示我迷筏，其惟彼苍，其惟彼苍。”
安生闻歌乃曰：“男婚女嫁，人之大伦，何恤乎人言？想乃夫作九泉下人矣，不然，何秘密乃尔也？”阿君安乃伪言曰：“然也，君何由而知之？彼乃一婺妇也，孀居独宿，于今数载矣。”安生复以言挑之曰：“彼既为未亡人，然则空房中夜，独守岑寂，子竟忍坐视之。不如使媒妁通问，以续为子室之为愈也。嘤鸣求友，鸟犹有情，何以人而不如鸟乎？子言彼富有财产，子得之可以乐享无穷。子言彼沉潜经史，子得之可以揣摩有益。以子如此之羡慕，则由羡而爱，由爱而敬可知，爱敬相生，斯夫妇之道至矣。且言为心声，发诸口而征诸心，子既若是之羡慕，若是之爱敬，是子之情丝万缕，意种千苗，早属意于羞沈那矣，子曷从吾言？吾知羞沈那当擢子于世界上之第一乐境，使子为世界上之第一伟人。于于是昂首天外，脱颖而去，享自由之幸福：又何至局促若辕下驹，复在吾羁绊下也？良会难图，子若失之，匪惟使羞娘真成薄命，即抚心自问，子亦太不近人情矣。”阿君安曰：“君休矣！无为是言迫我。吾年现尚幼，婚姻之事，何须急切以求？及期而往，固未为晚也。”安生仰首自言曰：“男儿于此，何多忸怩而无决也？”
二人且行且言，已抵家。于是相对踯躅中庭，相视而嬉。
比行至室南，时日光下射，满照窗牖，左右疏柳，略有微阴。当夫夕阳西下，光线返拍，园中花卉，斗秀争妍，有令人心旷神怡，留连而不忍去者。二人于是拾级而登，排闼而入。扉半启，室内黑暗，无光线可通。行至正室，顿觉豁然轩敞，别有洞天。室中陈列玩物，清洁可爱。室成方形，广袤约数十余迈。四壁疏棂，漆色可鉴。地砌以方石，上覆一毡毯。屋之隅，安火炉数座。其一隅有梯一架，可通楼，装饰华美，颇雅观。室中排藤椅数张，方圆参错，不一其形。架上图籍琳琅，目不暇给，虽谓西园东壁，亦不过是可也。
二人遍游数地，寻至一书斋，稍有别趣。修竹茂林，映带左右，时有微飔，帘影披拂。二人遂入，向坐而语。阿君安曰：“今日，来复之第三日也。明晨，当前往该村，觅吾旧侣。”安生曰：“访者为谁？”阿君安曰：“何待言，吾所访者，羞沈那无疑也。”安生曰：“明晨径去，似稍迫。”阿君安曰：“然则来复之第五日何如？奈是日不利吾行。君初返，曷先我以往乎？君以明晨为过速，然则后二日而往，君以为过缓否？”安生沉思不语，乃以手扪袋，取雪茄烟卷授阿君安，寻又取其一以自吸。既而曰：“来复五日，适合余意。但吾初自外归，跋涉奔波，觉肢体疲乏，懒于起行，吾甚不愿外出也。”阿君安曰：“然则君请择焉，君于何日闲，即于何日往。”安生曰：“是固难预决也，吾意欲休息数日，再订行期可乎？矧此间不乏旧友，吾初自外来，酬酢往返，虚与委蛇，亦世故人情中之不可少者。今戚属里党，尚未趋谒，何至于素未识荆者，遽尔造次一往？则卑逾尊、疏逾戚之诮，岂不授人以为口实乎？”阿君安曰：“善，容再图之。君近日饱受风霜，似觉困顿，调养摄卫，自是卫生要事。君浴后，约钟报四下，可至园中啜茗俟吾，吾必至，当与君密谈数刻。”言已各散。少顷，阿君安飘然而来，与安生相施礼毕，乃言曰：“前言君幸无忘却，以吾意度之，无论若何，君当于来复日一往。”安生诺曰：“吾知之矣。”

[book_title]第三章阳春景物览赏怡情空谷足音忽逢知已
羞沈那冀踞坐于林下，独自凝目注视于远树间。则见蔚蓝匝地，滴翠横天，枝叶交加，千变万化，有目不暇给之态。林之稀处，日光闪烁，苍苍天色，时隐时现。树绕三臣，约拓地十余亩，中有高柯，出类拔萃，如翠岫矗立于万山中。遥望林际，隐如市集，其中生机发达，郁郁葱葱，鸟兽聚集，升降不时，跳舞万状。其外飞鸟布空，互相呼唤，以达其怡情悦意。时有乳鸦堕巢，上下其羽，刮刮之声，聒于人耳。林下风来，时含香气。羞沈那对此，不觉心醉神迷，恍惚不知所措。乃自言曰：“曩在意大利时，若此乔木森林，得未曾一寓目。即奇花异草，珍禽怪兽，亦难邂逅。矧丛集一处，万象毕呈，天何若是之不平也！定独厚于英而薄于意大利乎？回忆生人在世，毫无凭藉，其不平之处实甚，忧者弥忧，乐者弥乐，一似天之于人，容有私意介于其间，吾可以意大利与英之林木作比例观也。虽然，天不能普遍众生，天至不仁，不以阳春烟景，任群生纵观，而特设山川以阻隔之。而轮车铁轨，可以泄大地之交通。然而吾今日至此，得览斯盛，安能数典忘祖，谓非天有以使之然欤？于天又何尤？吾侪视天，谓有厚薄于其布施：天自视之，亭毒众生于洪钧大冶之中，直无所区别也。人之忧，人之乐，皆种种因果变幻而出者耳。是故无忧无乐，因果以熄；一忧一乐，来往靡涯。大造实有调剂转圜之力焉。”
方羞沈那凝思时，觉有声触于耳畔，若云：“彼来矣，彼已至英国矣。吾何由而知之？吾曾目睹其来也。一日，彼徐徐独行，距我约二迈许。吾见之，容貌温和，有君子风，以是吾知其果来也。”羞沈那愕然曰：“伊何人也？声从何来乎？”羞沈那乃呆若木鸡，目不转瞬，思有以会其意。其实所云，乃圣得斯小姐佯作是语以嘲之也。是时圣得斯小姐适野游，身衣儿服，足踏革履，姗姗莲步，袅袅柳腰，其丰韵柔婉，行止未尝躁妄。世之论其举止者，戏谓其年已度古稀之数云。彼出自贵族，生非寒素。乃祖为英之武僚。父即今之水师提督，声名藉甚，时与鼐尔孙屯守相资者也。圣得斯幼从父训，以是规行矩步，彬彬文雅，迥出乎寻常人之外。彼目光睨人，活泼如桃花流水，别开生面。使见者领其神味，合当许为国艳天香也。彼斜欹于马车中，两颐丰采，娇嫩欲滴，光华透露，倍觉精神。旁一侍婢陪乘，年可十六余，修饰清洁，雅不溷俗。
是时御者缓辔而行，向一花园而去。比至，圣得斯命停，以纤手扶婢而下。各持一木杆，杆之两端饰以白银。二人履声槖槖，迤逦行至草地，圣得斯言曰：“彼至矣，吾见其来也。”羞沈那复闻言，不觉大惊，引领而望，言者乃圣得斯也。羞沈那心中诧异，手执紫花一茎，科头垂立，貌益增妍美。乃向圣得斯小姐曰：“来甚当，吾岑寂于此，盼姐来，非一日矣。闻姊前有采薪之忧，近想喜占勿药。”圣得斯答曰：“蒙姊存问，吾痊可多日矣。”正立谈间，羞沈那作色相向，面透白色。圣得斯言曰：“姊何为而然，何顾视愕愕也？”乃侧立于其旁，附耳与语曰：“安生已至矣，姊知之否？吾前见之于火车站处。彼下车时，手提一棕色皮囊，所带行件颇充富。安郎虽初自外归，行无倦色，而态度如常。一切装饰，堪称华美，俨似当代名王希哈之像。姊当于来复日，吾绍介相见于礼堂何如？吾度彼不日当来与姊一晤也。”羞沈那闻言，故作异状问曰：“彼果来乎？吾若有……”言至此忽停。于时羞沈那乃与圣得斯执手而言曰：“近数日，吾心绪瞀乱，精神恍惚，若有为嗜欲所中发者。”圣得斯含笑答曰：“若是乎，姊何以堪此？”

[book_title]第四章惊艳色游子病相思评品格良朋恣嘲谑
安生私语曰：“吾近日若有所思，忘餐废寝，肠一日而九回，如吾身入于魔障中一般。岂以一女子之故，遂令吾中心惓惓，而不能逃脱于色海情天？吾何若是之痴也？抑岂近日天时酷暑炎热，有以使吾心智不爽，神昧不安者欤？”夫安生何为而发此言也？盖安生言时，独坐于一亭中，未言之先，固有所见也。亭构于园之西角，中可容五六人，凡以为游客憩谈地也。亭之畔，树阴密翳。蜂蝉之声，时闻耳际。芳菲佳卉，栽种盈园，落花满地，因风作舞。时日光相映，五色烂熳，犹古时女皇冠冕之饰。中有玫瑰，红白参错，有如解语，起伏道旁；又若含羞，僵偃草上。时见飞鸟，集于林间，黄鹂一啭，好音相随。安生于此，不觉岑寂俱破，乃凭几而坐，抽毫伸纸，随作函数笺。书毕，乃徘徊庭畔，觉体乏，遂归。
行距园数里，瞥见一马车，飞驶而来。安生以康衢孔道中，车辆往来，不知凡几，固无足异者，遂乃置之度外，不加留意。及见二女同车，乃停步移时。顷刻，车渐近，见一少女两手揽辔，操纵自如。稍长者坐其旁，与之言笑不已，左顾右盼，似若照会少者，令睨一少年。安生领此情景，以为少者或有意于吾。霎时间，神为之往，如芒刺在背，举步不安，乃目逆而送之。车去渐远，乃怅然而返，踯躅歧路，不知所为。心中忐忑不已，觉有物悬于心中，摇摇而不定。于是幻想奇因，倏忽万状，无不毕皇于目前。时而耳中闻有车声至，时而目中见有女子来，飞尘四起，眼光迷离。乃抚然曰：“车中人已成往事，何其丰神态度，犹历历在吾目中也？吾思此少女，当不类英人，其殆外来而旅是邦者；不然，吾前此何竟未之一睹也？曩闻人言，有所谓羞沈那而居于克来服村者，意者其执鞭之少女乎？坐于其侧者，或者圣得斯小姐，亦未可知。”垂头默语，疑鬼疑神，方寸之间，如丸走板，顷刻之间，直不啻有几千万之旋
转也。于是万念纷乘，怅怀无已。回想彼美，得未曾见诸畴昔。转念自身，亦可谓多此缘幸。“当吾初遇时，见其容貌端庄，举止活泼，怡然自得，不知其笑靥为谁而开？彼目稍斜睨，动人魂魄，樱桃小口，不尽娇羞，有一种含情欲语之态。惟恨轮蹄远去，翻使劳燕西东，以致吾情意天涯，断绝何续？即令普天下之人设身处地，亦谁能遣此？吾可谓止饱眼福，幸中之不幸矣。人云羞沈那有倾国倾城之色，绝世佳人之目，吾始以为未必然也。由今思昔，人言不欺我哉。观其秾纤得中，修短合度，衣裳楚楚，飘然若仙，虽谓英国胭脂队中，无能出其右者可也。”
旋又自疑曰：“是或非羞沈那乎？然吾从前道经此村，何以未曾一见之也？今卒然而遇，必为异乡人可知。虽然，无论其为羞沈那与否，佳人邂逅，亦人生一乐。无如良会不再，使人焦思苦虑，寤寐以求，忧亦无逾于此耳。”安生自见羞沈那，倏经数日，自觉身体乏倦，心智昏迷，如恋床之病夫，卧不思起，镇日恍惚。又若插足于溟雾中，有时如醉如梦，隐约间见有女同车，绝似羞沈那与圣得斯小姐，容止修饰，无不毕肖其真，而一种飘飘有凌云之气。又为目睹而心许者，流波顾盼，黑白匀称，传神恰在阿堵中，华美外观，窈窕自若。及心神一定，又无所睹，不觉面生红晕，燥若秋阳。乃自言曰：“吾视羞沈那于吾英巾帼中，当为第一流人物也。虽起千古名媛淑女于九泉下，当亦不能与之等量齐观。吾有生以来，奇花异草，未尝无一见，然不若是之香色俱佳也。天乎天乎！何使吾怀疑而不得其真？意者其为羞沈那乎？则一介书生，何足为匹？必如是者，殆想望天河之星，择其燎亮者为偶，岂非楼阁空中之想？然自揣命薄，倘得与羞沈那重相觌面，已为缘不浅，更何敢作他妄想？意者其不为羞沈那乎？则如此小家碧玉，僻壤穷乡，又何由而得此？”于时二者交萦于中，沉思莫定。
正仿佛间，闻履声槖槖，启扉而入。安生心中狐疑，以为羞沈那或者至矣。移步探望，乃阿君安自外归也。阿君安少坐，独语于室中，喁喁良久，似计算租税账目情形。寻乃往安生房中，见安生手不停书，旁若无人，佯为不知阿君安来者。阿君安与之施礼，安生不答。阿君安心异之，以为安生若有不豫色然，必有他故，幸无以撄其锋而触其怒也。阿君安侧立久之，见安生挥写如故，淋漓满纸，阿君安似觉烦絮，乃强颜而言曰：“君何为而侮我？吾且有事以告于君。”安生回首顾阿君安曰：“子言则竟言矣，又胡为乎必欲吾搁笔静昕，搅扰吾所有事也？”言讫，复握管而书。阿君安略有艴然之意，曰：“君与吾朝夕伴游，无时或间，亲爱若昆仲，言听计从，号称相契。今相商以事，何遽听之藐藐也？君请少停，且与吾谈片刻何如？”
阿君安乃言曰：“吾外出数日，为君催租敛税，以尽吾会计义务。今已竣事，吾是以复命于君。君未归之前，有友来过访，留刺案上，以为异日聚首之约，君曾寓目否？君亦知吾于前数日往羞沈那家，为君道候。君近当珍重自爱，调养休息，则来复日礼堂之晤，不至爽约。”安生闻言，反怒为笑。阿君安复问曰：“君从远日以来，胡为有沉忧之色见之颜面？”安生答曰：“吾近为天时沉闷，觉头晕目眩，殊少兴趣。”阿君安闻言，异之曰：“天何能为患也？君之所患，吾知之矣，君又何苦而为此饰辞也？以吾观之，清风习习，满陌韶光，一时高车驷马，兴高采烈，士女为踏青而往来者，不知凡几。君惑于他故，意惹情牵，而转归怨于天时耶？吾欲随声附和，亦实难于启口也。君曷登楼四顾，天空一碧，万里无虚，飞烟袅绕，若悬若坠：海水浩荡，与天同白，素练高飞，一泻千里，如龙吟虎啸而来。更有珍禽奇兽，助人游兴，桃李盈园，点缀成趣。如此良辰美景，诚四时之不可多觏。虽罄囊槖以求之，恐亦不能购诸万一也。君尚不满于中，吾甚为君不解。”
安生于是辞屈，不复置辩，乃应声曰：“美哉天时，但于子为然耳，吾则有所慊然不足也。吾生于斯，长于斯，故乡风景，耳目久之，以是吾厌心易生。吾方踌躇于此，尚无所决。”阿君安曰：“君何不决之于吾？吾为君决，君当以何日往见羞沈那。”安生曰：“固甚愿也。无如一言及彼妹，愈增吾万分烦恼。此中苦况，可为吾自道，而难为子言者。”阿君安曰：“君何倨之甚也？社会交际，相持以礼。矧男女初觌面时，尤当以特别看待。今羞沈那以一闺秀之身，不远道路而来，亲造君室，以表趋谒之忱，会君外出而不果晤，吾且代君约以来复日相见矣。彼既以礼来，则君当以礼往。君若不从吾言，吾恐有负于羞沈那之来意，圣得斯小姐之初心。”安生闻言，昂首以目注视阿君安之面。阿君安复言曰：“君，家督也，内而亲戚党谊，外而邻里友朋，其往来酬酢之仪文，固惟君是问。”安生曰：“子言甚善。”
语际，觉肢体十分困乏，以肱凭额，伏于儿上，似欲作黑甜乡之游。默念：“吾往见羞沈那，固吾心中得意之事。奈此事郁积于中久矣，吾既不能宣播之于口，以是苦无左右先容，亦惟隐忍待时，以迄于今。今幸得阿君安一言，吾乘机而去，岂不遂吾夙愿，而成吾二人之美事耶？”少顷，欠伸而起。阿君安言曰：“君疲惫若此，怜甚。可于啜茗时，多取果饵食之，或能滋补万一。”安生低头不语，乃取镜自照，不觉失惊曰：“数日间，吾不意吾瘦比黄花，憔悴一至于此也！”
安生乃复坐，觉房中甚暖，遂偕阿君安散步至花园内。安生自思良辰将近，心中雀跃，但恨日长如年，天公偏不做美，坐令异地相思，几同牵牛织女之两相望也。心中胡思乱想，如将获至珍奇宝于来复日，其烈烈如焚，欲急于一见可知。于是二人乃并肩而行。经一华屋，屋之侧，苍松翠柏，老干纷披，几不能见天日。有群鸟集于其上，时相往还，别有乐境。安生即景生情，喟然曰：“天地间无知之物，尚能择木而栖，以遂其性。矧人为万物之灵，则其对付情人，当不知又如何愉乐也。”阿君安闻言，卒然曰：“君何忽又乐甚？”安生曰：“乐则乐矣，然有所思忆，奈何？”阿君安曰：“君何所思？君何所忆？正不妨明以告我也。”安生曰：“子细猜之，以证子之智慧何如？”阿君安曰：“吾度君不久当以羞沈那为室矣。”安生闻之，愕然曰：“子误矣，与吾所思直相去万万里也。”阿君安曰：“虽不中不远矣。君若语我，吾且为君执柯何如？”安生曰：“如子之言，真所谓以已之心，度人之心矣。吾料子或有意于羞沈那，特反作是语以激吾。”阿居安曰：“然，君何由而知之。”
安生闻之，顿生酸念，乃不悦曰：“子若有意于羞沈那，吾恐羞沈那未必钟情于汝也。”阿君安曰：“君何觑视吾若是之已甚者？”安生曰：“吾为此言，非有他故，以子年未冠，口尚作乳臭味，何遽能行此成人之礼？”阿君安曰：“是固然，三十有室，于礼为当。君亦知岁序如流，光阴似箭，吾儿更寒暑，岂不能底于此一境乎？”安生曰：“三十而婚，吾恐子言未必果中也。即幸而言中，亦只借嫫母以娱情终老耳；欲得一美人以奉箕帚，恐子年半百，尚无希冀之一日也。”阿君安曰：“君无礼实甚！吾何苦以辞辩，吾惟自信生平，未尝以年齿傲人。君言吾年幼，吾且自惭老大。盖吾于世间纷纷扰扰结客场中，阅人不知几许，竟无一当意于吾者。今君以羞沈那无所钟情于吾，岂以吾才学不中足耶？吾涉览群书，更仆难数，则君之素所知也。畴昔之夜，吾方咏羞娘一绝，彼且以吾为天下有情人，则吾或可有成为眷属之望。若以吾仪表不外见耶？则吾之躯干虽不能卓尔超群，然五官四股，并皆中度，尚成人格，发丝缕缕，耀人眉宇间，手足无跛僻之疾，头颅无偏侧之虞。吾自观之，尚差强人意，可以与羞沈那借优俪之欢也。”安生曰：“能若是，则更善矣。然则吾之所言，或有不当，亦未可知。”
二人各自无言，乃径向园中一厅而去。甫入，门遂启，见大厅中铺陈精美，罕与为匹。地盖一花毯，乃波斯所出也。有书籍数十余种，置几上。安生与阿君安往检之，尽小说杂志之类。乃选一善本，踞椅而坐，互相参看。未几，安生倦于视，独自起行，徘徊于厅中。则见四壁字画，张挂淋漓，如奢侈妇人女子之装束一般。安生于是心不耐烦，尘念复起，恍恍惚惚，又见车中之二人来于室内，翩翩衣服，仿佛鸿惊，喃喃笑声，细若鬼语。寻又见其扶椅而坐，作喜色。安生目中见此幻形奇景，遂不觉若迷若痴，呆立不语。阿君安异之，乃置书于几，起而向安生言曰：“君何所见而若此？”安生曰：“子借我来此，恍若置吾身于跳舞场中，所阅无非檀板笙歌，所见无非住人美女。吾子之盛情，容日当泥首以谢也。”阿君安曰：“异哉！此乃一厅也。吾与君外，别无一人至，何来此跳舞之举？君所言，乃乌有事也。”安生猛然闻阿君安言，乃大笑曰：“吾过矣夫！甚矣情之中于人心之深也！”

[book_title]第五章纵游豫林下得奇逢姿娇憨言中藏谜语
二人言罢，遂赋归来。安生满腹牢骚，郁郁无所发泄，乃假寐永叹。一夕无话。
至翌晨，天方破晓，明尚不能辨掌纹。虽鸡鸣而起，孳孳为利者，如农家野老、贾夫贩妇之流，尚未工作往来于田野间，而安生以五内焦躁故，不能成寐，已披衫下榻，独自徘徊于卧室内矣。斯时也，万籁俱寂，阒然无闻，但觉壁上一架悬钟，摆声清澈。少顷，闻钟报五下，安生乃步登角楼，推窗一望。但见远树含烟，曙色如洗，不觉有平原如此，不知道路几千之感。乃四顾天色，见东方已明，遂计划一番，预备妥洽。又恐惊醒阿君安，疑吾早起，不知有何事故。乃缓步下楼，轻启半扉而出。
安生行至旷野，觉清晨爽气，呼吸最宜，遂停步移时。渐见红日东升，光芒万丈，倒射于大海中，如万道金蛇，其光彩闪烁不定。怡然自得，曰：“吾宅于此，占水陆风景之胜，可谓二美具矣。”言吃，乘兴前往，心无定向。瞥见一群羊自山坡而下，觅草而食。安生乃行近山麓，驻足片刻，乃沿坡而上。见一带丛林，苍松翠柏，列成队伍。四围望之，罨蔼层层，飞渡海隈，真所谓造化奥妙，尽在无声无臭中；犹道德之在人，充足于内，正不必见诸外也。安生领会情景于胸中，不觉陶然曰：“今而后，吾知早起之乐，宁有涯欤？”于是步于林中，出入数四。
少顷，觉红日渐高，有声四起。枝头鸟语，唤醒眠人。其音之悠扬嘹亮，如度曲一般；好似从世界初开时，将一切才子佳人、旷夫怨妇、英雄儿女之牢骚抑郁，历历诉出，令人闻之，起无限伤心之感，而不觉倦睡也。其外又有蜂媒蝶便，度蕊穿花，忙碌寻食。其彩翅翩翩，往来于日下，倍觉悦目赏心。安生因此感触而言曰：“世界如此之大，人物如此之繁，其熙来攘往而不求休息者，无非为求活计耳，即下至微物亦何莫不然。鸟也，雀也，蜂也，蝶也，皆赋此能力以遂其所有事也，时而飞集花丛，时而往还林下。岂物之性，固若是之好劳而恶逸哉？亦以求自给而已。然则世之自食其力者，其劳动之苦，又当倍蓰于此可知矣。”
自言自语，不觉信步，由一平坡而下。行一二里许，觉稍倦。见前有森林数处，阴可蔽日，默念：“吾且憩足于彼，或可得一美景供吾领略也。”心中无所游移，遂径向林中而去。甫至，乃倚树而立，掉头四顾。忽见一女子立于林下，其相去远近，约有二百余步，隐隐约约，不能辨其面貌如何。默念：“昧爽之时，此女子来此何干？其必为野合私奔可知。然举止甚庄重，又不类倚门卖笑者一流人物，且与吾前日所见于车中者相仿佛，或者为羞沈那乎？但一轮红日，初上三竿，吾想羞沈那尚高枕而卧，则此时必不来此。即令癖同齐妇，不喜久拥鸾衾。然梳妆理鬓，束服整冠，尚须延宕晷刻于闺阁中，则此时必不得至此，又可想见。若其亭亭伫立于彼者果为羞沈那，则定为阿君安私约于此，以共订知心者也。顾乃大言欺余，谓来复日相见于礼堂。幸天假之缘，令吾不期而遇，则吾之命运，转胜于阿君安一筹矣。但吾久恋于此，尤恐阿君安视吾外出，彼于此得以脱身独乐，来践此约，则彼我觌面之际，未免妒忌心生。我何不远引高飞，再图后会之为得哉？然而林下美人近在咫尺，何难以絮语相亲，侦探个中底蕴，又岂可飘然远去，以失吾当前之希冀？”思至此，真有如触蕃之羊，两难其进退也。
而不知此亭亭伫立者，正羞沈那也。彼以旅居无聊，独处岑寂，乃早起作清野之游，以吸受新空气，故徘徊于此树林之中。伫立既久，忽现惊惶恐怖之色。此时安生行渐近，思欲至前相见，奈无人介绍，男女之际，未容唐突，踌躇不决，心旌摇摇。自念：“今日之相逢，实为奇遇，独惜无一人为我先容，斯为恨事耳。”徘徊于林外一土丘之上，注目而视，略能辨羞沈那惊怖之色。而羞沈那此时惊恐愈甚，自念：“孑然一身，谁可援手者？”突瞥见安生呆立丘上，默念：“此人必待吾前往求助者。”于是移步前行数武。安生望见其行近，心中暗喜，乃亦下丘而迎。羞沈那又复停步于林中，顾视安生何以处彼。安生心中早已布置妥切，以为彼来此，吾且前与之施礼，一看其情意何若。于时心不由主，急步而前，握手为礼，略叙数句套语。羞沈那亦复殷勤款洽。二人于是情见乎辞，眉飞色舞。当此景况，虽有诗家画手侧立其旁，恐亦不能描摹尽致，绘写肖真也。
羞沈那猝然以手指树上，谓安生曰：“使我惶恐而惊怖者，即此物也。吾欲以瓦砾击之，但恐不能一发即中耳。将伯之助，能无望于子乎？”讵安生此时竟魄已向九霄云外，虽羞沈那有言，实无所闻也，惟目不转睛凝视羞娘，更无暇及于树上何物。羞沈那见安生如此情形，似痴似迷，心中不由气闷，益加焦急，复询此究系何物，乃久站于树枝之上者。安生闻言，始仰面而望，见树枝之上，摇乱不已。视之乃一黑猫也，盘踞枝上，摇尾瞪目，呜呜作声，目光炯炯，向枝上欲捕一黄雀。鸟乃见机而作，翱翔天空，俄又往还林下，如是者数四。猫不觉心烦技痒，愈欲得此以为快，遂大肆雄心，跳跃枝上，几疲于升降。安生顾而语之曰：“蠢物蠢物，何不解人事乃尔，来此搅扰吾意，触接吾目，殊令吾憎恨。”羞沈那曰：“愚矣哉黄雀也，何不举翅高飞之为愈，顾乃栖恋于此，吃惊受吓胡为者？”言次，面带愁容，作死灰色，若大失所望，不胜恐怖之形，口唇紧合，颜色悚然，迷魂丧魄，似乎猫将得彼以甘心。安生答曰：“何可去者？汝不见夫一枝之上，有巢数处，是以彼往来而不忍去，为护其小鸟故也。”
于是安生将所持之行杖举起，向树中而掷，惊去黄雀。复掉头向猫，以悴厉之声呼唤之，乃叱其名曰：“白泰蒲夫（猫名也）下！”复鼓掌为声，令猫知之而下。猫乃转视，而其状甚舒展，竦肩而起，一跃而至其前。于时尾直如矢，背曲似弓，近安生之足而立，吮舔其毛，复绕行安生数周。孰意羞沈那惧此猫甚，其畏惠之情，溢于言表，一呼吸间，时闻咨叹之声，猝然曰：“唉！谢汝，谢汝。”复露出纤纤一手，指猫谓安生曰：“此汝之恶猫耶？何其凶暴性成乃尔耶？两目深黑，怒视夫汝。彼习惯而然，似以此可邀汝宠也者。”安生曰：“然。白泰蒲夫，诚为吾中心所喜悦者，吾亲爱之，若家人中之一分子也。汝善视之，毋以彼为恶物也。彼猎技最长，且多慧，计其随猎所获逾百数矣。”羞沈那闻言，俯视白泰蒲夫，惟微笑而已。乃婉言曰：“自泰蒲夫，诚哉其为美也，吾爱其名。倘彼允以不复试其技，掠飞捕走，吾岂有不满意于彼者？”
安生佯为不闻，但领会羞沈那之服色如何潇洒出尘，羞沈那之容貌又如何娇妍脱俗。当其看得入魔处，颇有云想衣裳花想容之概。直使羞沈那身上一丝一缕，一眉一发，辨晰之毫无遗误。想其痴迷若此，又那得不魂消魄散也？忽谓羞沈那曰：“汝真似鸟中之名黄鹂者。”羞沈那曰：“类黄鹂乎？果尔则谢汝之比拟矣。”安生曰：“然也。汝可于黄鹂飞在空中时，唤之使下，自与之比拟，则汝定有类于黄鹂，而后始知余言之不谬也。”羞沈那含笑答曰：“黄鹂岂得为美者？法音格姥之鸟当首屈一指耳。”言时一笑嫣然。安生睹此，愈觉羞沈那美不胜言，皓齿朱唇，掩映鲜丽；好似一朵玫瑰，封掩雪中，红白未尝淆乱。遂不禁乐极而言曰：“清晨相见，慰我以腻言，因是以激我留心观视，幸无负此良辰。”羞沈那闻言曰：“噫！自今以往，吾当以寡言笑为戒。假令彼留意目中，岂非使彼永无乐之一日乎？吾辈幸无自蹈危地也。”安生乃以静悄之声，赞敬交至。羞沈那又复笑如故，音节谐和，如玉石相击，作叮当响，入安生之耳，自觉悦怿不已。
安生乃忽然忆及曰：“吾于是信其当不以轻薄子责我也，倘我以奇特之事要索于彼，一观其允与否，则今日相遇之乐，不难再见于异日矣。”遂以言挑之曰：“吾辈唯一主义，在乎当前之遴选耳，择之得当，斯终乐矣。”羞沈那答曰：“然也。无如非常之人，当在英国，子直往选焉！但在意大利则少其人，即令有一二，囿于习俗，锁于见闻，一令他人寓目，遂不免有瞻前顾后之思，如我殆其中之流亚也。且我更有一弊，时喜外出，作吟诗弄句之游。如吾生平所最钟爱者，即‘thehonrsimmtcloti’之章是也。”安生曰：“诗词中之‘thehonrsimmtcloti’者，纤巧雅致，最为难能之作，此当是意大利改良进步之诗也。”少顷，羞沈那以目俯视，为之怆然，若有不胜感触之事。乃摇首而语之曰：“诗已忘之久矣。回溯当年吾揣摩而抄录之，不胜其劳，迄于今，又尽遗之矣。”安生曰：“若是乎，吾亦当为之扼腕嗟叹也。”于是安生与之纵谈，语中含蓄感喟意思，曰：“不独诗为然也，世界上之有知觉理想诸物，如沧海桑田，变迁不定，盈虚消息，曾几何时，而同归于尽，尚何珍爱夫区区文字也哉？如必不得已，亦惟异日收集残编剩简时，获一佳本，以求德国之工作者，付诸梨枣可耳。岂非东隅之失，而桑榆有得乎？”安生以悃款之诚，解劝其忿。羞沈那心中始觉涣然冰释。俯思良久，顾谓安生曰：“此事即托之于汝，汝当置之于心而毋忘却也。”安生颦戚曰：“奚其可哉？吾且有事萦怀于心，交际之外，尚须攻习简编，兼之记忆心甚劣，以是细故琐事，易涉于忘。”羞沈那笑而言曰：“汝记录之于簿册，一翻检之，即应手而获矣。”安生曰：“甚至吾自已之身，亦有时而忘，又遑计及他物也？今请以二十分钟之久限，我当更有别事相告。”羞沈那允之。
安生思索一番。羞沈那静候于侧，将闻其告以何事。安生言曰：“事之萦于吾心，非一日矣，吾决不能委弃之，何故？日昨吾趋谒汝家，奈未值，殊深惆怅。及相遇于今晨，不胜其乐，于是千思万虑，搅扰于心，以求得善机，但至今未能一就。吾岂不重优吾之所有事乎？犹之负重债于汝，使我无一息之暇也。”羞沈那闻言，戏答曰：“负债之累，未必为我而然。果尔，则吾当为汝之债主也。”安生复解曰：“免吾债累，惟有一法：吾惟叩罪于债主之前以恳请耳。”羞沈那戚然曰：“吾不解何故，汝之债累，亦使吾引以为戚。”安生曰：“汝真慷慨过人，实巾帼中之矫矫铮铮者。自今以往，吾当深佩斯言，不复有浪费之举矣。现有屋数椽，留在美境，久不施涂刷，未免有陋室之讥。但其原主担承，后当以此室归之于我。”羞沈那目光流注，讶曰：“君子居之，何陋之有？且吾闻人言：‘绳枢瓮牖，尚足以蔽风雨。矧若此之建造得宜，有立弗来舍馆之宏敞，有薄克金姆宫庭之华丽，居之亦云足矣。尚以为陋，汝之心真无厌也。”安生曰：“既若是，何以人弃如敝屣，奔走而来此乡曲之地以居乎？”羞沈那停思片刻曰：“吾察其情，未得其故。”安生曰：“汝何为大言欺余？岂以吾有所未审耶？大抵英人建造之制，崇尚简朴，无踵事增华之志向，惟乐于畋猎，故一岁之间，每每屡徙其家。”羞沈那沉思良久，曰：“吾知之矣。然则猎事之外，抑更有他故乎？”安生曰：“余则未能尽悉也，但有一事，可略知之。彼国内居民，新建一国会，每年大集群武士于其中，选举自英之四境，以互相竞武驰马游骋，任人娱乐，镇日未尝倦困，以是显其民之尚武精神而已。”羞沈那于时别有会心，忽谓安生曰：“当其斯会盛行时，汝将何以处置汝之白泰蒲夫猫也？”言际，指猫而笑。
猫若能解人意也者，忽窜入茂林丰草间，望之俨如猛虎。忽而俯身蛇行，阒寂无声：忽而号跳怒吼，穿林升木，以炫其技之长。目光闪烁，时上视不转。羞沈那与安生静视其如何，缄默无言。俄顷，安生谓羞沈那曰：“如此能力，汝当许可。彼静如处女，动如脱兔，此无怪我之爱彼之情挚也。”羞沈那曰：“彼慧美诚然，但我尚有望诸彼者：苟能和顺驯娴，则更足令人悦矣。彼顾视，注意雀巢，此乃其旧念复发耳。”安生曰：“彼习惯如是，当以何法化喻之？”羞沈那曰：“吾有一言，贡诸左右，汝其宥我之憨也。不若缚之于此，使彼既不能逃脱，则其命运穷而智慧竭矣。俟过一二时之久，彼四顾彷徨，自觉烦恼，虽有禽物以及林木，亦不足以动其野心，则彼得脱以后，不复有再至之思想矣。”安生闻之，默念曰：“此果美人畏此猫之诚意耶？抑别有狡狯之思，故为是寓言耶？使果为寓言，亦不能解其言中何物。”
踌躇间，羞沈那又曰：“果能割害以徇余之请乎？请速决之。”安生乃作媚声以呼猫，猫乃纡徐而来。时羞沈那已将围带解下，潜伏于玫瑰花侧，以小刀断去带之一半，俟猫来即缚之。忽谓安生曰：“吾辈当先缚其颈。可取吾之带，为一圈以诱之。”安生从其言。羞沈那乃蹲伏诱猫，安生自旁睨之，见其巧髻盘云，长眉舒黛，韶秀之色，令人神怡。而衣中熏染香气，时时扑鼻，尤觉醉心。一时之间，又不觉心神为之扰乱矣。于时羞沈那系猫于树，回首向安生以目一盼，笑而言曰：“吾其可以行乎？”遂径向克来服村而去。良会难图，佳人已渺，安生亦惟有兴尽而返而已。

        </div>
      </div>
    </div>
  </div>
</div>
<!--update:2025-08-30 10:11:08-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>