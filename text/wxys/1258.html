<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,辑佚,续玄怪录全文在线阅读,续玄怪录全文在线下载,大玄古籍书库">
<meta name="description" content="唐代传奇小说集。系续牛僧儒《玄怪录》之作。宋代亦改名《续幽怪录》。李复言撰。原书《新唐书·艺文志》著录为5卷,据《郡斋读书志》记载,分仙术、感应等3门,现存南宋刻本4卷,23篇,不分门。《四部丛刊续编》据此影印,1982年中华书局出版程毅中校点本。本书与牛氏《玄怪录》同样,多记离奇怪异故事,神变惊听,如《薛伟》篇写人化鱼,《张逢》篇写人化虎,《李卫公靖行雨》篇写李靖代龙神降雨等等。然与《玄怪录》不同的是,本书立意谋篇旨在宣扬佛道思想。如《薛伟》写人化鱼,却旨在劝戒杀生,表明佛家的轮回之说。另如《韦氏子》篇">
<title>续玄怪录_李复言_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">续玄怪录</span> <br/>
          作者： <span class="inputVal" id="bkauthor">李复言</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,小说,完结</span> <br/>
          字数： <span class="inputVal" id="bknum">[book_length]35182</span> <br/>
          说明： <span class="inputVal" id="bkdec">唐代传奇小说集。系续牛僧儒《玄怪录》之作。宋代亦改名《续幽怪录》。李复言撰。原书《新唐书·艺文志》著录为5卷,据《郡斋读书志》记载,分仙术、感应等3门,现存南宋刻本4卷,23篇,不分门。《四部丛刊续编》据此影印,1982年中华书局出版程毅中校点本。本书与牛氏《玄怪录》同样,多记离奇怪异故事,神变惊听,如《薛伟》篇写人化鱼,《张逢》篇写人化虎,《李卫公靖行雨》篇写李靖代龙神降雨等等。然与《玄怪录》不同的是,本书立意谋篇旨在宣扬佛道思想。如《薛伟》写人化鱼,却旨在劝戒杀生,表明佛家的轮回之说。另如《韦氏子》篇写韦氏子生前指斥佛教为异端,结果死后在阴曹地府中受到严厉的惩罚,旨在以因果报应喻世。至若《李岳州》等诸篇,又主张清静无为,纵情于尘外。这些都具有说教色彩,在一定程度上削弱了作品的艺术感染力,但作为“文以载道”的说部文化现象,仍具有重要的研究和认识价值。其中不少故事也很有影响,尤其是《定婚店》写韦固见月下老人,知人间婚姻乃赤绳系足,姻缘前定,成为后世“月下老人”、“赤绳系足”、“千里姻缘一线牵”、“挣不断的红丝线”的典故。</span> <br/>
          封面： <span class="inputVal" id="bkimg">Z_14782.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]续玄怪录
[book_author]李复言
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,小说,完结
[book_length]35182
[book_dec]唐代传奇小说集。系续牛僧儒《玄怪录》之作。宋代亦改名《续幽怪录》。李复言撰。原书《新唐书·艺文志》著录为5卷,据《郡斋读书志》记载,分仙术、感应等3门,现存南宋刻本4卷,23篇,不分门。《四部丛刊续编》据此影印,1982年中华书局出版程毅中校点本。本书与牛氏《玄怪录》同样,多记离奇怪异故事,神变惊听,如《薛伟》篇写人化鱼,《张逢》篇写人化虎,《李卫公靖行雨》篇写李靖代龙神降雨等等。然与《玄怪录》不同的是,本书立意谋篇旨在宣扬佛道思想。如《薛伟》写人化鱼,却旨在劝戒杀生,表明佛家的轮回之说。另如《韦氏子》篇写韦氏子生前指斥佛教为异端,结果死后在阴曹地府中受到严厉的惩罚,旨在以因果报应喻世。至若《李岳州》等诸篇,又主张清静无为,纵情于尘外。这些都具有说教色彩,在一定程度上削弱了作品的艺术感染力,但作为“文以载道”的说部文化现象,仍具有重要的研究和认识价值。其中不少故事也很有影响,尤其是《定婚店》写韦固见月下老人,知人间婚姻乃赤绳系足,姻缘前定,成为后世“月下老人”、“赤绳系足”、“千里姻缘一线牵”、“挣不断的红丝线”的典故。
[book_img]Z_14782.jpg


[book_title]卷一
○杨敬真
杨敬真，虢州阌乡县长寿乡天仙村田家女也。年十八，适同村王清。其夫家贫力田，杨氏奉箕帚，供农妇之职甚谨，夫族目之曰“勤力新妇”。性沉静，不好戏笑，有暇必洒扫静室，闭门闲坐，虽邻妇狎之，终不相往来。生三男一女，年二十四岁。元和十二年五月十二日夜，告其夫曰：“妾神识颇不安，恶闻人语，当于静室宁之。请君与儿女暂居异室。”其夫以田作困，又保无他，因以许之，不问其故。杨氏遂沐浴著新衣，扫洒其室，焚香闭户而坐。及明，讶其起迟，开门视之，衣服委于床上，若蝉蜕然，身已去矣。但觉异香满屋，其夫惊，以告其父母。共叹之次，邻人来曰：“昨夜夜半，有天乐从西而来，似若云中下于君家，奏乐久之，稍稍上去。阖村皆听之，君家闻否？”而异香酷烈，遍数十里。村吏以告县令李邯，遣吏民远近寻逐，皆无踪迹。因令不动其衣，闭其户，以棘环之，冀其或来也。
至十八日夜五更，村人复闻云中仙乐之声，异香之芳从东来，复下王氏宅，作乐，久之而去。王氏亦无闻者。及明，来视其门，棘封如故，房中仿佛若有人声。遽走告，县令李邯亲率僧道官吏，共开其门，则新妇者宛然在床矣。但觉面目光芒，有非常之色。邯问曰：“向何所去？今何所来？”对曰：“昨十五日夜初，有仙骑来，曰：‘夫人当上仙，云鹤即到，宜静室以俟之。’遂求静室。至三更，有仙乐彩仗，霓旌绛节，鸾鹤纷纭，五云来降，入于房中。执节者前曰：‘夫人准籍合仙，仙师使使者来迎，将会于西岳。’于是彩童二人，捧玉箱来献。箱中有奇服，非绮非罗，制若道人之衣，珍华香洁，不可名状。遂衣之。毕，乐作三阕，青衣引白鹤来，曰：‘宜乘此。’初尚惧其危，试乘之，稳不可言。飞起而五云捧出，彩仗霓旌，次第前引，至于华山云台峰。峰上有盘石，已有四女先在彼焉。一人云姓马，宋州人；一人姓徐，幽州人；一人姓郭，荆州人；一人姓夏，青州人。皆其夜成仙，同会于此。傍一小仙曰：‘并舍虚幻，得证真仙。今当定名，宜有真字。’于是马曰‘信真’，徐曰‘湛真’，郭曰‘修真’，夏曰‘守真’。其时五云参差，遍覆崖谷，妙乐罗列，间作于前。五人相庆曰：‘同生浊界，并是凡身。一旦翛然，遂与尘隔。今夕何夕，欢会于斯！宜各赋诗，以道其意。’信真诗曰：
‘几劫澄烦虑，今身仅小成。誓将云外隐，不向世间行。’湛真诗曰：‘绰约离尘界，从容上太清。云衣无绽日，鹤驾没遥程。’修真诗曰：‘华岳无三尺，东瀛仅一杯。入云骑彩凤，歌舞上蓬莱。’
守真诗曰：‘共作云山侣，俱辞世界尘。静思前日事，抛却几年身。’敬真亦继诗曰：
‘人世徒纷扰，其生似梦华。谁言今夕里，俯首视云霞。’
既而雕盘珍果，名不可知。妙乐铿锽，响动崖谷。俄而执节者请曰：‘宜往蓬莱谒大仙伯。’五真曰：‘大仙伯为谁？’曰：‘茅君也。’妓乐鸾鹤复次第前引东去。倏忽间，已到蓬莱。其宫阙皆金银，花木楼殿，皆非人世之制作。大仙伯居金阙玉堂中，侍卫甚严，见五真，喜曰：‘来何晚耶？’饮以玉杯，赐以金简、凤文之衣、玉华之冠，配居蓬莱华院。四人者出，敬真独前曰：‘王清父年高，无人侍养，请回侍其残年。王父去世，然后从命，诚不忍得乐而忘王父也。唯仙伯哀之。’仙伯曰：‘敬真，汝村一千年方出一仙人，汝当其会，无自坠其道。’因敕四真送至其家，故得还也。”
邯问昔何修习，曰：“村妇何以知，但性本虚静，闲即凝神而坐，不复俗虑得入胸中耳。此性也，非学也。”又问要去可否，曰：“本无道术，何以能去。云鹤来迎，即去；不来，亦无术可召。”于是遂谢绝其夫，服黄冠。邯以状闻州，州闻廉使。时崔尚书从按察陕辅，延之，舍于陕州紫极宫。请王父于别室，人不得升其阶，惟廉使从事及夫人得之瞻拜者，才及阶而已，亦不得升。廉使以闻，上召见，舍于内殿，虔诚访道，而无以对，罢之。今见在陕州，终岁不食，时啖果实，或饮酒三两杯，绝无所食，但容色转芳嫩耳。
○辛公平上仙
洪州高安县尉辛公平、吉州卢陵县尉成士廉，同居泗州下邳县，于元和末，偕赴调集，乘雨入洛西榆林店。掌店人甚贫，待賔之具，莫不尘秽，独一床似洁，而有一步客先憩于上矣。主人率皆重车马而轻徒步，辛、成之来也，乃逐步客于他床。客倦起于床而回顾，公平谓主人曰：“客之贤、不肖，不在车徒，安知步客非长者，以吾有一仆一马而烦动乎？”因谓步客曰：“请公不起，仆就此憩矣。”客曰：“不敢。”遂复就寝。
深夜，二人饮酒食肉，私曰：“我钦之之言，彼固德我，今或召之，未恶也。”公平高声曰：“有少酒肉，能相从否？”一召而来，乃绿衣吏也。问其姓名，曰：“王臻。”言辞亮达，辩不可及。二人益狎之。酒阑，公平曰：“人皆曰‘天生万物，唯我最灵。’儒书亦谓人为生灵。来日所食，便不能知，此安得为灵乎？”臻曰：“步走能知之。夫人生一言一憩之会，无非前定。来日必食于磁涧王氏，致饭，蔬而多品；宿于新安赵氏，得肝羹耳。臻以徒步，不可昼随，而夜可会耳。君或不弃，敢附末光。”未明，步客前去。二人及磁涧逆旅，问其姓，曰：“王。”中堂方馔僧，得僧之馀悉奉客，故蔬而多品。到新安，店叟召之者十数，意皆不往，试入一家，问其姓，曰：“赵。”将食，果有肝羹。二人相顾方笑，而臻适入，执其手曰：“圣人矣！”礼钦甚笃。宵会晨分，期将来之事，莫不中的。
行次闅乡，臻曰：“二君固明智之者，识臻何为者？”曰：“博文多艺，隐遁之客也。”曰：“非也。固不识，我乃阴吏之迎驾者。”曰：“天子上仙，可单使迎乎？”曰：“是何言欤？甲马五百，将军一人，臻乃军之籍吏耳。”曰：“其徒安在？”曰：“左右前后。今臻何所以奉白者，来日金天置宴，谋少酒肉奉遗，请华阴相待。”黄昏，臻乘马引仆，携羊豕各半，酒数斗来，曰：“此人间之物，幸无疑也。”言讫而去。其酒肉肥浓之极。过于华阴，聚散如初，宿灞上，臻曰：“此行乃人世不测者也，辛君能一观。”成公曰：“何独弃我？”曰：“神祗尚侮人之衰也，君命稍薄，故不可耳，非敢不均其分也。入城，当舍于开化坊西门北壁上第二板门王家，可直造焉。辛君初五更立灞西古槐下。”
及期，辛步往灞西，见旋风卷尘，迤逦而去。到古槐，立未定，忽有风来扑林，转盼间，一旗甲马立于其前。王臻者，乘且牵，呼辛速登。既乘，观马前后，戈甲塞路。臻引辛谒大将军。将军者，丈馀，貌甚伟，揖公平曰：“闻君有广钦之心，诚推此心于天下，鬼神者且不敢侮，况人乎？”谓臻曰：“君既召来，宜尽主人之分。”遂同行入通化门，及诸街铺，各有吏士迎拜。次天门街，有紫吏若供顿者，曰：“人多，并下不得，请逐近配分。”将军许之。于是分兵五处：独将军与亲卫，馆于颜鲁公庙。既入坊，颜氏之先簪裾而来若迎者，遂入舍。臻与公平止西廊幕次，肴馔馨香，味穷海陆，其有令公平食之者，有令不食者。臻曰：“阳司授官，皆禀阴命。臻感二君也，检选事，据籍诚当驳放，君仅得一官耳。臻求名加等，吏曹见许矣。”
居数日，将军曰：“时限向尽，在于道场，万神护跸，无计奉迎，如何？”臻曰：“牒府请夜宴，宴时腥膻，众神自许，即可矣。”遂行牒。牒去，逡巡得报，曰：“已敕备夜宴。”于是部管兵马，戌时齐进入光范及诸门。门吏皆立拜宣政殿下，马兵三百，馀人步，将军金甲仗钺来，立于所宴殿下。五十人从卒，环殿露兵，若备非常者。殿上歌舞方欢，俳优赞咏，灯烛荧煌，丝竹并作。俄而三更四点，有一人多髯而长，碧衫皂裤，以红为褾，又以紫縠画虹霓为帧，结于两肩右腋之间，垂两端于背，冠皮冠，非虎非豹，饰以红罽，其状可畏。忽不知其所来，执金匕首长尺馀，拱于将军之前，延声曰：“时到矣！”将军频眉揖之，唯而走，自西厢历阶而上，当御座后，跪以献上。既而左右纷纭，上头眩，音乐骤散，扶入西阁，久之未出。将军曰：“升云之期，难违顷刻。上既命驾，何不遂行？”对曰：“上澡身否，然可即路。”遽闻具浴之声。三更，上御碧玉舆，青衣士六，衣上皆画龙凤，肩舁下殿。将军揖曰：“介胄之士无拜。”因慰问以：“人间纷挐，万机劳苦，淫声荡耳，妖色惑心，清真之怀，得复存否？”上曰：“心非金石，见之能无少乱？今已舍离，固亦释然。”将军笑之，遂步从环殿引冀而出，自内阁及诸门吏，莫不呜咽。群辞，或收血捧舆，不忍去者。过宣政殿，二百骑引，三百骑从，如风如雷，飒然东去，出望仙门。
将军乃敕臻送公平，遂勒马离队，不觉足已到一板门前。臻曰：“此开化王家宅，成君所止也。仙驭已远，不能从容，为臻多谢成君。”牵辔扬鞭，忽不复见。公平扣门一声，有人应者，果成君也。秘不敢泄。更数月，方有攀髯之泣。来年，公平授扬州江都县簿，士廉授兖州瑕丘县丞，皆如其言。元和初，李生畴昔宰彭城，而公平之子参徐州军事，得以详闻。故书其实，以警道途之傲者。
○凉国武公李
凉武公以殊勋之子，将元和之兵，擒蔡破郓，数年攻战，收城下壁，皆以仁恕为先，未尝枉杀一人，诚信遇物，发于深恳。长庆元年秋，自魏博节度使、左仆射、平章事诏征还京师。将入洛，其衙门将石季武先在洛，梦凉公自北登天津桥，季武为导，以宰相行，嗬叱动地。有道士八人，乘马持绛节幡幢，从南欲上。导骑嗬之，对曰：“我迎仙公，安知宰相？”招季武与语，季武骤马而前。持节道士曰：“可记我言，闻于相公。”其言曰：
“耸辔排金阙，乘轩上汉槎。浮名何足恋，高举入烟霞。”
季武元不识字，记性又少，及随道士言之，再闻已得。道士曰：“已记得，可先白相公。”乃惊觉，汗流被体，喜以为相国由当上仙，况俗官乎。后三日，凉公果自北登天津桥，季武为导，因入憩天宫寺，月馀而薨。时人以仁恕端悫之心固合于道，安知非谪仙数满而去乎？材行官业著于国史，故不书。
○薛中丞存诚
御史中丞薛存诚，元和末由台丞入给事中。未期，复亚台长。宪阁清严，尘俗罕到。再入之日，浩然有闲旷之思，及厅，吟曰：“卷帘疑客到，入户似僧归。”后数月，阍吏因昼寝末熟，仿佛间见僧童数十人，持香花幢盖，作梵唱，次第入台。阍吏嗬之曰：“此御史台，是何法事，高声入来？”其一僧自称识达，曰：“识达是中丞弟子，来迎本师。师在台，可入省迎乎？”阍吏曰：“此中丞官亚台，本非僧侣，奈何妖僧，敢入台门！”即欲擒之。识达曰：“中丞元是须弥山东峰静居院罗汉大德，缘误与天下人言，意涉近俗，谪来俗界五十年，年足合归，故来迎耳。非汝辈所知也。”阍吏将驰报，遂惊觉。后数日，薛公自台中遇疾而薨。潜问其年，正五十矣。
○麒麟客
麒麟客者，南阳张茂实家佣仆也。茂实家于华山下，大中偶游洛中，假仆于南市，得一人焉，其名曰王后，年可四十馀，佣作之直月五百，勤干无私，出于深诚，苟有可为，不待指使。茂实器之，易其名曰：“大历”，将倍其直，固辞。其家益怜之。居五年，计酬直尽，一旦辞茂实曰：“后本居山，家业不薄，适与厄会，须佣作以禳之，固非无资而卖力者。今厄尽矣，请从此辞。”茂实不测其言，不敢留，听之。曰：“今暮当去。”迨暮，入白茂实曰：“感君恩宥，深欲奉报。后家去此甚近，其中景趣亦甚可观，能相逐一游乎？”茂实喜曰：“何幸！然不欲令家中知，潜一游，可乎？”后曰：“甚易。于是截竹杖长数尺，其上书符，授茂实曰：“君杖此入室，称腹痛，左右人悉令取药，去后，潜置竹于衾中，抽身出来可也。”茂实从之。后喜曰：“君真可游吾居者也。”
相与南行一里馀，有黄头执青麒麟一，赤文虎二，俟于道左。茂实惊欲回，后曰：“无苦，但前行。”既到前，后乘麟，茂实与黄头各乘一虎。茂实惧不敢近，后曰：“相随，请不复畏。且此物人间之极俊者，但试乘之。”遂凭而上，稳不可言。于是从之，上仙掌峰，越壑凌山，举意而过，殊不觉峻险。如到三更，计数百里矣。下一山，物象鲜媚，松石可爱，楼台宫观，非世间所有。将及门，引者揖鞭曰：“阿郎来！”紫衣吏数百人，罗拜道侧。既入，青衣数十人，容色皆殊，衣服鲜华，不可名状，各执乐器引拜。遂入中堂。宴食毕，且命茂实坐。后入更衣返坐，衣掌冠冕，仪貌堂堂然，实真仙之风度也。其窗户阶闼，屏帏床榻茵褥之盛，固非人世之所有。歌鸾舞凤，及诸声乐，皆所未闻。情意高逸，不复思人寰之事，欢极。主人曰：“此乃仙居，非世人之所到。君宿缘合一到此，故有逃厄之遇。仙俗路殊，尘静难杂，君宜归修其心，三五劫后当复相见。后比者尘缘将尽，上界有名，得遇太清真人，召入小有洞中，示以九天之乐，复令下，指生死海波，且曰：‘乐虽难求，苦亦易遣。如为山者，掬土增高，不掬则止，穿则陷。夫升高者，不上难而下易乎？’自是修习，经六七劫，乃证此身。回视委骸，积如山岳。四大海水，半是吾宿世父母妻子别泣之泪。然念念修之，倏已一世，形骸虽远，此不忘修致，其功即亦非远。亦时有心远气清，一言而悟者。勉之。”遗金百镒，为修身之助。复乘麒麟，令黄头执之。后步送到家，家人方环泣。茂实投金于井中，后取去竹杖，令茂实潜卧衾中。后曰：“我当至蓬莱谒大仙伯。明旦于莲花峰上，有彩云东去，我之乘也。”遂揖而去。
茂实忽呻吟，众惊而问之，茂实绐之曰：“初腹痛，忽若有人见召，遂奄然耳。不知其多时日也。”家人曰：“取药即回，呼之不应，已七日矣。唯心头尚暖，故未殓也。”明日望之，莲花峰上果有彩云去。遂弃官游名山。后归，出井中金，与眷属再出游山，终不知所在也。

[book_title]卷二
○卢仆射从史
卢公元和初以左仆射节制泽潞，因镇阳拒命，迹涉不臣，为中官骠骑将军吐突承璀所绐，缚送京师。以反状未明，左迁州司马。既而逆迹尽露，赐死于康州。
宝历元年，蒙州刺史李湘去郡归阙，自以海隅郡守，无台阁之亲，一旦造上国，若扁舟泛沧海者。闻端溪县女巫者，知未来之事，维舟召焉。巫到，曰： “某能知未来之事，乃见鬼者也。呼之皆可召。然鬼有二等，有福德之鬼，有贫贱之鬼。福德者精神俊爽，往往自与人言。贫贱者气劣神悴，假某以言事。尽在所遇，非某能知也。”湘曰：“安得鬼而问之？”曰：“厅前楸林下有一人，衣紫佩鱼者，自称泽潞卢仆射，可拜而请之。”湘乃公服执简，向林而拜。女巫曰：“仆射已答拜。”湘遂揖上阶，空中曰：“从史死于此厅，为弓弦所迫，今尚恶之。使君床上弓，幸除之。”湘遽命去焉。时驿厅副阶上，只有一榻。湘偶忘其贵，将坐问之。女巫曰：“使君无礼，仆射官高，何不延坐，乃将吏视之，仆射大怒去也。急随拜谢，或肯却来。”湘匍匐下阶，问其所向，一步一拜，凡数十步，空中曰： “大错！公之官末敌吾军一裨将，奈何对我而自坐。”湘再三辞谢，方肯却回。女巫曰：“仆射却回矣。”于是拱揖而行，及阶，女巫曰：“仆射上矣。”别置榻而设床褥以延之。巫曰：“坐矣。”湘乃坐，空中曰：“使君何所问？”对曰：“湘远官归朝，忧疑日极。伏知仆射神通造化，识达未然，伏乞略赐一言，示其荣悴。”空中曰：“大有人援引，到城一月，当刺梧州。”湘又问，终更不言。湘因问曰：“仆射去人寰久矣，何不还生人中，而久处冥寞？”曰：“吁，是何言哉！人世劳苦，万愁缠心，尽如灯蛾，争扑名利，愁胜而发白，神败而形羸，方寸之间，波澜万丈，相妒相贼，猛于豪兽。故佛以世界为火宅，道以人身为大患。吾已免离，下视汤火，岂复低身而卧其间乎？且夫据其生死，明晦未殊，学仙成败，则无所异。吾已得炼形之术也。其术自无形而炼成三尺之形，则上天入地，乘云驾鹤，千变万化，无不可也。吾之形所未圆者三寸耳，飞行自在，出幽入明亦可也。万乘之君不及吾，况平民乎？”湘曰：“炼形之道，可得闻乎？”曰：“非使君所宜闻也。”复问梧州之后，终而不言，乃去。
湘到辇下，以奇货求助，助者数人。未一月，拜梧州刺史，皆如其言。竟终于梧州，卢所以不复言其后事也。
○李岳州
岳州刺史李公俊，兴元中举进士，连不中第。次年，有故人国子祭酒通春官包佶者援成之。榜前一日，例以名闻执政。初五更，俊将候祭酒，里门末开，立马门侧。傍有鬻糕者，其气烔烔。有一吏若外郡之邮檄者，小囊毡帽，坐于其侧，欲糕之色盈面。俊顾曰：“此甚贱，何不以钱易之？”客曰：“囊中无钱耳。”俊曰：“俊有钱，愿献一饱，多少唯意。”客甚喜，啖数片。俄而里门开，众竞出，客独附俊马曰：“少故，愿请少间。”俊下路听之，曰：“某乃冥吏之送进士名者，君非其徒耶？”俊曰：“然。”曰：“送堂之榜在此，可自寻之。”因出视，俊无名，垂泣曰：“苦心笔砚二十馀年，偕计而历试者亦仅十年，心破魂断，以望斯举。今复无名，岂不终无成乎？”曰：“君之成名在十年之外，禄位甚盛。今欲求之亦非难，但于本禄耗半，且多屯剥，才获一郡，如何？”俊曰：“所求者名，名得足矣。”客曰：“能行少赂于冥吏，即于此取其同姓者，去其名而自书其名，可乎？”俊曰：“几何可？”曰：“阴钱三万贯。某感恩而以诚告，其钱非某敢取，将遗牍吏。来日午时送可也。”复授笔使俊自注。从上有故太子少师李公夷简名，俊欲揩之，客遽曰：“不可。此人禄重，未易动也。”又其下有李温名，客曰：“可矣。”俊乃揩去“温”字，注“俊”字。客遽卷而行，曰：“无违约。”
既而俊诣祭酒，祭酒未冠，闻俊来，怒目延坐，徐出曰：“吾与主司分深，一言姓名，状头可致。公何躁甚相疑，频频见问，吾岂轻语者耶？”俊再拜对曰：“俊恳于名者，受恩决此一朝。今当呈榜之晨，冒责奉谒。”祭酒曰：“唯！唯！”其声甚不平。俊见其责，忧疑愈极，乃变服伺祭酒出，随之到子城东北隅，逢春官怀其榜，将赴中书。祭酒揖问曰：“前言遂否？”春官曰：“诚知获罪，负荆不足以谢。然迫于大权，难副高命。”祭酒自以交春官深，意谓无阻，待俊之怒色甚峻，今乃不成，何面相见，因曰：“季布所以名重天下者，能立然诺。今君不副然诺，移妄于某，盖以某官闲也。平生交契，今日绝矣。”不揖而行。春官遽追之，曰：“迫于豪权，留之不得。窃恃深顾，外于形骸，见责如此，宁得罪于权右耳。请同寻榜，揩名填之。”祭酒开榜，见李公夷简，欲揩，春官急曰：“此人宰相处分，不可去。”指其下李温曰：“可矣。”遂揩去“温”字，注“俊”字。乃榜出，俊名果在已前所揩处。
其日午时，随众参谢，不及即糕客之约。迨暮将归，道逢糕客，泣示之背曰：“为君所误，得杖矣。牍吏将举勘，某更他祈，共止之。”其背实有重杖者。俊惊谢之，且曰：“当如何？”客曰：“既而勿复道也。来日午时送五万缗，亦可无追勘之厄。”俊曰：“诺。”及到时焚之，遂不复见。然俊筮仕之后，追劾贬降，不歇于道，才得岳州刺史，未几而终。
人生之穷达，皆自阴骘，岂虚语哉！
○张质
张质者，猗氏人，贞元中明经，授亳州临涣尉。到任月馀，日初暮，见数人执符来追，其仆亦持马俟于阶下，遂乘马随之出县门。初黄昏，县吏犹列坐门下，略无起者，质怒曰：“州司暂追，官不遽废，人吏敢无礼如此！”人亦不顾。
出数十里，到一柏林，使者曰：“到此宜下马。”遂去马步行，约百馀步，入城郭，直北有大府门，门额题曰“地府”。入府，经西有门，题曰“推院”，吏士甚众。门人曰：“临涣尉张质。”遂入。见一美须髯衣绯人，据案而坐，责曰：“为官本合理人，因何曲推事，遣人枉死？”质被捽抢地，叫曰：“质本任解褐到官月馀，未尝推事。”又曰：“案牍分明，诉人不远。府命追勘，仍敢诋欺”取枷枷之。质又曰：“诉人既近，请与相见。”曰：“召冤人来。”有一老人，眇目，自西房出，疾视质曰：“此人年少，非推某者。”乃敕录库检猗氏张质，贞元十七年四月二十一日上临涣尉。又检诉状被屈抑事。又牒阴道亳州，其年三月临涣见任尉年名，如已受替，替人年名，并受上月日。得牒，其年三月，见任尉江陵张质，年五十一，贞元十一年四月十一日上任，十七年四月二十一日受替。替人猗氏张质，年四十七，检状过，判官曰：“名姓偶同，遂不审勘。错行文牒，追扰平人，闻于上司，岂斯容易。本典决十下，改追正身，其张尉任归。”
执符者复引而回，若行高山，坠于岩下，遂如梦觉，乃在柏林中，伏于马项上，两肋皆痛，不能自起，且不知何处。隐隐闻樵歌之声，知其有人，遂大呼救命。樵人来视之，惊曰：“县失官人并马，此莫是乎？”竞来问，质不能对。扶正其身，策以送县。其柏林在县北三十里，官吏大喜，迎焉。
质之马为鬼所取，仆人不知。及乘马出门，门吏虽环坐，为鬼所隐，人亦不见。有顷，家童求质不得，问于邻厅，并云不来。入厩视马亦不在，而仆夫不觉。访于门吏，吏不见出。其宰惑之，且疑质之初临也，严于吏，吏怨而杀之。是夜坐门者及门人当宿之吏，莫不禁锢，寻求不得者已七日矣。质归憩数日，方能言，然神识遂阙。
元和六年，质尉彭城，李生者为之宰，讶其神荡，说奇以导之，质因具言也。
○韦令公皋
公初无官，薄游剑外，西川节度使、兵部尚书、平章事张延赏以女妻之。既而恶焉，厌薄之情日露。公郁郁不得志，时入幕廷，与宾朋从游，且摅其愤。张公愈恶，乘间谓公曰：“幕僚无非时彦，延赏尚敬惮之。韦郎无事，不必数到。”其见轻也如此。
他日，其妻尤甚悯之，曰：“男儿固有四方志，大丈夫何处不安，今厌贱如此而不知，欢然度日，奇哉！推鼓舞人，岂公之乐。妾辞家事君子，荒隅一间茅屋，亦君之居；炊菽羹藜，箪食瓢饮，亦君之食。何必忍愧强安，为有血气者所笑。”时公之道未行，自疑其命，尝希乘张之权于仕。一旦悟此身茫然，于是入告张行意，张公遗帛五束，夫人薄之，揣知深意，不敢言，乃私遗二十束。公将别而行也，自中堂归院，益州女巫适到，见之，问夫人曰：“向之绿衣入西院者为谁？” 曰：“韦郎。”曰：“此人极贵，位过巫相远矣。其禄将发，不久亦镇此，宜殊待之。”问其所以，曰：“贵人之行，必有阴吏。相国之侍一二十人耳，如绿衣郎者，乃百馀人。”夫人既悯韦之是行也，其女且嫁之，闻是大喜，遽言于相国。相国怒曰：“闺闱中人，无端乃如是。且延赏女已嫁此人，怜其贫而赠薄，请益则加，奈何假托妖巫以相罔乎？”拗怒，与之帛五束。
是日韦行，月馀日到岐，岐帅以西川之贵婿，延置幕中，奏大理评事。寻以狱平允，加监察。以陇州刺史卒，出知州事。俄而朱泚窥神器，驾幸奉天，兵戈乱起，征镇路绝，辇下军士衣食将阙，独陇州贡献不绝于道，天子忠之，乃除御史中巫、行在军粮使。既而妖氛廓清，驾还宫阙，乃授兵部尚书、西川节度使。辞相国岁馀，代居其位。相国闻之，拔剑将自抉其目，以惩不知人之过。左右执之，久而方解。问知韦路，入朝，盖以轻忽之极，无面目复见。
噫！夫人未遇，其必然乎？非张相之忽悔，不足以戒天下之傲者。［自上段“兵戈乱起，征镇路绝”至文末，《广记》三○五引作：“陇西有泚旧卒五百人，兵马使牛云光主之。云光谋作乱，不克，率其众奔朱泚。道遇泚使，以伪诏除皋御史中巫，因与之俱还。皋受其命，谓云光曰：‘受命必无疑矣，可悉纳器械，以明不相诈。’云光从之。翌日大飨，伏甲尽杀之，立坛盟主将。泚复许皋凤翔节度使，皋斩其使。行在闻之，人心皆奋，乃除陇州刺史、奉义军节度使。及驾还宫，乃授兵部尚书、西川节度使。延赏闻之，将自抉其目，以惩不知人。”］
○郑虢州𫘦夫人
弘农令女既笄，将适卢氏。卜吉之日，女巫有来者，李氏之母问曰：“小女今夕适人。卢郎常来，巫当屡见，其人官禄厚薄？”巫曰：“卢郎非长而髯者乎？”曰：“然。”“然则非夫人之子婿也。夫人子婿，中形，且无髯。”夫人大惊曰：“吾女今夕适人，何以非卢生？”曰：“不知其他，卢非子婿之貌。”俄而卢纳采，夫人怒，援巫视之。巫曰：“事在今夕，安敢妄乎？即卢纳其身，非夫人之子婿也。”其家大怒，共逐焉。
及夕，卢乘轩车来，展亲迎之礼，宾主礼具，解佩约花，卢若惊奔而出，乘马而遁。众宾追之不及，掌人素有气丈夫，不胜其愤，且恃其女之容也，邀客皆坐，呼女出拜，其貌之丽，天然罕敌。指曰：“此女岂惊人乎？今若不出，人以为兽形也。”众莫不嗟愤，掌人曰：“此女已奉见，众宾中有能聘者，愿赴今夕。” 时有郑𫘦，为卢之傧相，在坐，起曰：“愿事门馆。”于是奉书择相，登车成礼，巫言之貌宛然，乃知巫之有知也。
后数年，郑仕于京，逢卢，问其走状。卢曰：“两眼赤，且大如盏，牙长数寸，出于口两角，得无惊奔乎？”郑素与卢善，乃出其妻以示之，卢大惭而退。乃知结衤离之亲，命固前定，不可苟求，乃验巫言有征矣。
○薛伟
薛伟者，乾元元年任蜀州青城县主簿，与丞邹滂、尉雷济、裴寮同时。其秋，伟病七日，忽奄然若往者，连呼不应，而心头微暖。家人不忍即殓，环而伺之。经二十日，忽长吁起坐，谓家人曰：“吾不知人间几日矣？”曰：“二十日矣。”曰：“即与我觑群官，方食鲙否？言吾已苏矣，甚有奇事，请诸公罢箸来听也。”仆人走视群官，实欲食鲙。遂以告，皆停飨而来。伟曰：“诸公敕司户仆张弼求鱼乎？”曰：“然。”又问弼曰：“渔人赵干藏巨鲤，以小者应命，汝于苇间得藏者携之而来。方入县也，司户吏某坐门东，纠曹吏某坐门西，方弈棋。入及阶，邹、雷方博，裴啖桃实。弼言干之藏巨鱼也，裴五令鞭之。既付食工王士良者，喜而杀之，皆然乎？”递相问，诚然。众曰：“子何以知之？”曰：“向杀之鲤，我也。”众骇曰：“愿闻其说。”
曰：“吾初疾困，为热所逼，殆不可堪。忽闷，忘其疾，恶热求凉，策杖而去，不知其梦也。既出郭，其心欣欣然，若笼禽槛兽之得逸，莫我如也。渐入山，山行益闷，遂下游于江畔。见江潭深净，秋色可爱，轻涟不动，镜涵远空，忽有思浴意，遂脱衣于岸，跳身便入。自幼狎水，成人已来，绝不复戏，遇此纵适，实契宿心。且曰：‘人浮不如鱼快也，安得摄鱼而健游乎？’傍有一鱼曰：‘顾足下不愿耳，正授亦易，何况求摄。当为足下图之。’决然而去。未顷，有鱼头人长数尺，骑鲵来导，从数十鱼，宣河伯诏曰：‘城居水游，浮沉异道，苟非其好，则昧通波。薛主簿意尚浮深，迹思闲旷。乐浩汗之域，放怀清江；厌𪩘之情，投簪幻世。暂从鳞化，非遽成身。可权充东潭赤鲤。呜呼！恃长波而倾舟，得罪于晦；昧纤钩而贪饵，见伤于明。无惑失身，以羞其党。尔其勉之！’听而自顾，即已鱼服矣。于是放身而游，意往斯到。波上潭底，莫不从容。三江五湖，腾跃将遍。然配留东潭，每暮必复。”俄而饥甚，求食不得，循舟而行，忽见赵干垂钩，其饵芳香，心亦知戒，不觉近口。曰：‘我人也，暂时为鱼，不能求食，乃吞其钩乎！”舍之而去。有顷，饥益甚，思曰：‘我是官人，戏而鱼服，纵吞其钩，赵干岂杀我，固当送我归县耳。’遂吞之。赵干收纶以出。干手之将及也，伟连呼之，干不听，而以绳贯我腮，乃系于苇间。既而张弼来，曰：‘裴少府买鱼，须大者。’干曰：‘未得大鱼，有小者十馀斤。”弼曰：‘奉命取大鱼，安用小者！”乃自于苇间寻得伟而提之。又谓弼曰：‘我是汝县主簿，化形为鱼游江，何得不拜我？’弼不听，提之而行，骂之不已，干终不顾。入县门，见县吏坐者弈棋，皆大声呼之，略无应者，唯笑曰：‘可畏鱼，直三四斤馀。’既而入阶，邹、雷方博，裴啖桃实，皆喜鱼大，促命付厨。弼言干之藏巨鱼，以小者应命，裴怒鞭之。我叫诸公曰：‘我是公同官，今而见擒，竟不相舍，促杀之，仁乎哉！”大叫而泣，三君不顾而付鲙手。王士良者，方持刃，喜而投我于机上，我又叫曰：‘王士良，汝是我之常使鲙手也，因何杀我，何不执我白于官人？’士良若不闻者，按吾颈于砧上而斩之。彼头适落，此亦醒悟，遂奉召尔。”
诸公莫不大惊，心生爱忍。然赵干之获，张弼之提，县司之弈吏，三君之临阶，王士良之将杀，皆见其口动，实无闻焉。于是三君并投鲙，终身不食。伟自此平愈，后累迁华阳丞乃卒。

[book_title]卷三
○苏州客
洛阳刘贯词，大历中求丐于苏州。逢蔡霞秀才者，精彩俊爽之极，一相见意颇勤勤，以兄见呼贯词。既而携羊酒来宴，酒阑，曰：“兄今泛浮江湖间，何为乎？”曰：“求丐耳。”霞曰：“有所抵耶？泛行郡国耶？”曰：“蓬行耳。”霞曰：“然则几获而止？”曰：“十万。”霞曰：“蓬行而望十万，乃无翼而思飞者也。设令必得，亦废数月。霞居洛中，左右亦不贫，以他故避地，音问久绝，意有所托。祈兄为回，途中之费，蓬游之望，不掷日月而得，如何？”曰：“固所愿耳。”霞于是遗钱十万，授书一缄，白曰：“逆旅中遽蒙周念，既无形迹，辄露心诚。霞家长鳞虫，宅渭桥下，合眼叩桥柱，当有应者，必邀入宅。娘奉见时，必请与霞小妹相见。既为兄弟，情不合疏，书中亦令渠出拜。渠虽年幼，性颇聪慧，使渠助为掌人，百缗之赠，渠当必诺。”贯词遂归。
到渭桥下，一潭泓澄，何计自达？久之，以为龙神不当我欺，试合眼叩之。忽有一人应，因视之，则失桥及潭矣。有朱门甲第，楼阁参差，有紫衣仆拱立于前而问其意。贯词曰：“来自吴郡，郎君有书。”问者执书以入，顷而复出，曰：“太夫人奉屈。”遂入厅中，见太夫人者，年四十馀，衣服皆紫，容貌可爱。贯词拜之，太夫人答拜，且谢曰：“儿子远游，久绝音耗，劳君惠顾，数千里达书。渠少失意上官，其恨未减，一从遁去，三岁寂然。非君特来，愁绪犹积。”言讫，命坐。贯词曰：“郎君约为兄弟，小娘子即贯词妹也，亦当相见。”夫人曰：“儿子书中亦言。渠略梳头即出奉见。”俄有青衣曰：“小娘子来。”年可十五六，容色绝代，辩惠过人。既拜，坐于母下，遂命饮馔，亦甚精洁。方对食，太夫人忽眼赤，直视贯词，女急曰：“哥哥凭来，宜且礼待，况令消患，不可动摇。”因曰： “书中以兄处分，令以百缗奉赠，既难独举，须使轻赍。今奉一器，其价相当，可乎？”贯词曰：“已为兄弟，寄一书札，岂宜受其赐。”太夫人曰：“郎君贫游，儿子备述。今副其诺，不可推辞。”贯词谢之。因命取镇国碗来。又进食，未几，太夫人复瞪视，眼赤，口两角涎下。女急掩其口，曰：“哥哥深诚托人，不宜如此。”乃曰：“娘年高，风疾发动，祗对不得，兄宜且出。”女若惧者，遣青衣持碗，自随而授贯词，曰：“此罽宾国碗，其国以镇灾疠。唐人得之，固无所用，得钱十万即货之，其下勿鬻。某缘娘疾，须侍左右，不遂从容。”再拜而入。
贯词持碗而行，数步，回顾碧溜危桥，宛似初到，而身若适下。视手中器，乃一黄色铜碗也，其价只三五镮耳，大以为龙妹之妄也。执鬻于市，有酬七百八百者，亦有酬五百者。念龙神贵信，不当欺人，日日持行于市。及岁馀，西市店忽有胡客周视之，大喜，问其价。贯词曰：“二百缗。”客曰：“物宜所直，何止二百缗，但非中国之宝，有之何益。百缗可乎？”贯词以初约只尔，不复广求，遂许之。
交受，客曰：“此乃厨宾国镇国碗也，在，其国大穰，人民忠孝。此碗失来，其国大荒，兵戈乱起。吾闻龙子所窃，已近四年。其君方以国中半年之赋召赎，君何以致之？”贯词具告其实，客曰：罽宾守龙上诉，当追寻次，此霞所以避地也。阴冥吏严，不得陈首，藉君为邮送之耳。殷勤见妹者，非固亲也，虑老龙之馋，或欲相啖，以其妹卫君耳。此碗既去，渠亦当来，亦销患之道也。五十日后，漕洛波腾，瀺灂竟日，是霞归之候也。”曰：“何以五十日然后归？”容曰：“吾携过岭，方敢来复。”贯词记之，及期往视，诚然矣。
○张庾
张庾举进士，元和十二年居长安升道里南街。十一月八日夜，仆夫他宿，独庾在月下。忽闻异香氛馥，惊惶之次，俄闻行步之声渐近。庾屣履听之。数青衣年十八九，艳美无敌，推开庾门，曰：“步月逐胜，不必乐游原，只此院小台藤架，可以乐矣。”遂引少女七八人，容色皆艳，绝代莫比，衣服华丽，首饰珍光，宛若公王节制家。庾侧身走入堂前，垂帘望之。诸女徐行，直诣藤下。须臾，陈设华丽，床榻并列，雕盘玉樽，杯杓皆奇物。八人环坐，青衣执乐者十人，执拍板立者二人，左右侍立者十人。丝管方动，坐上一人曰：“不告掌人，遂欲张乐，得无慢易耳。既是衣冠，且非异类，邀来同欢，亦甚不恶。”因命一青衣传语曰：“姊妹步月，偶入贵院，酒肉丝竹，辄以自随。秀才能暂出作掌人否？夜深计已脱冠，纱巾而来，可称疏野。”庾闻青衣受命，畏其来也，乃闭门拒之。
传词者叩门而呼，庾不应。推门，门复闭，遂走复命。一女曰：“吾辈同欢，人不敢望。既入其家门，不召亦合来谒。闭门塞户，羞见吾徒，呼既不应，何须更召。”于是一人执樽，一人纠司。酒既巡行，丝竹合奏，肴馔芳珍，音曲清亮，权贵之极，不可名言。庾自度此坊南街，尽是墟墓，绝无人往。谓是坊中出来，则坊门已闭。若非妖狐，乃是鬼物。今吾尚未惑，可以逐之，少顷见迷，何能自悟。于是潜取枝床石，徐开门突出，望席而击，正中台盘。众起纷纭，各执而去。庾趁及奋得一盏，遽以衣系之。及明解视，乃一白角盏，盏中之奇，不是过也。院中香气，数日不歇。其盏锁于柜中，亲朋来者，莫不传视，竟不能辨其所自。后十馀日，转观之次，忽堕地，遂不复见。庾明年春进士上第焉。
○窦玉妻
进士王胜、盖夷，元和中求荐于同州。其时客多，宾馆颇溢，二人闻郡功曹王翥私第空闲，借其西廊，以俟郡试。既而他室皆有人，唯正堂以小绳系门，自牖而窥其厢，独床上有褐衾，床北有被笼，此外空然，更无他有。问其邻，曰：“处士窦三郎玉居也。”二客以西厢为窄，思与同居，甚喜其无姬仆也。迨暮，窦处士者，一驴一仆，乘醉而来。夷、胜前谒，且曰：“胜求解于郡，以宾馆喧，故寓于此。所得西廊亦甚窄，君子既无姬仆，又是方外之人，愿略同此堂，以俟郡试。”玉固辞，接对之色甚傲。夷、胜衔之。
夜深将寝，忽闻异香。惊起寻之，则见堂中垂帘帷，喧然语笑。于是夷、胜突入，其堂中屏帷四合，奇香扑人，雕盘珍膳，不可名状。有一女，年可十八九，妖丽无比，与窦三对食。侍婶十馀人，亦皆端妙，银炉煮茗方熟。坐者起，入西厢帷中，侍婢悉入，曰：“是何儿郎，突冲人家？”窦三者面色如土，端坐不语。夷、胜无以致辞，啜茗而出。既下阶，闻其闭户之声，乃复听之，闻曰：“风狂儿郎，因何共止！古人所以卜邻者，岂虚言哉！致相突乃如此，岂非君率易也。”窦辞以非己之居，难拒异客，必虑轻侮，岂无他宅。因复欢笑。
及明，往觇之，尽复其故。窦三者独偃于褐衾中，拭目方起。夷、胜召诘之，不对。夷、胜曰：“君昼为布衣，夜会公族，非习妖幻，何以致之丽人？不言其实，当即告郡。”窦曰：“此固秘事，言亦无妨。比者，玉薄游太原，晚发冷泉，将宿于孝义县。阴晦失道，夜投人庄问其掌，庄仆曰：‘汾州崔司马庄也。’令入告焉，出曰：‘延入。’崔司马年可五十馀，衣绯，仪貌可爱。问窦之先及伯叔昆弟，诘其中外，自言其族，乃玉亲重表丈也。玉自幼亦尝闻此丈人，恨不知其官。慰问殷勤，情礼优重。因令报其妻曰：‘窦秀才乃是右卫将军七兄之子也，是吾之重表侄。夫人亦是丈母，可见之。从宦异方，亲戚离阻，不因行李，岂得相逢。请即梳头相见。’少顷，一青衣曰：‘屈三郎子入。’其中堂陈设之盛，晔若王侯之居，盘馔珍华，味穷海陆。既食，丈人曰：‘君今此游，将何所求？’曰： ‘求举资耳。’曰：‘家在何郡？’曰：‘海内无家，萍蓬之士也。’丈人曰：‘君生涯如此，身事落然，蓬游无抵，徒劳往复。丈人有女，年近长成，今便令奉事。衣食之给，不求于人，可乎？’玉起拜曰：‘孤容无家，才能素薄，忽蒙采顾，何副眷怜。但虑庸虚，敢不承命。’夫人喜曰：‘今夕甚佳，又有牢馔。亲戚中配属，何必广召宾客。吉礼既具，便取今夕。’于是言谢讫，复坐，又进食。食毕，揖玉退于西厅，具浴。浴讫，授衣一袭，巾栉一幞。引相者三人来，皆聪明之士。一人姓王，称郡法曹；一人姓裴，称户曹；一人姓韦，称郡督邮。相揖而坐。俄而礼舆、香车皆具，华烛前引，自西厅至中门，展亲御之礼。因又绕庄一周，自南门入，及中堂，堂中帷帐已满。成礼讫，初三更，其妻告玉曰：‘此非人间，乃神道也。所言汾州，阴道汾州，非人间也。相者数子，无非冥官。妾与君宿缘，合为夫妇，故得相遇。人神路殊，不可久住。君宜即去。’玉曰：‘人神既殊，安得配属。已为夫妇，便合相从。信誓之诚，言犹在耳。一夕而别，何太惊人。’妻曰：‘妾身奉君，固无远迩。但君生人，不合久居于此。君速命驾，入辞而行。常令君箧中有绢百匹，用尽复满，数万减焉。所到必求静室独居，少以存想，随念即至。千里之外，可以同行，今且昼别宵会尔。’玉入辞，丈人曰：‘明晦虽殊，人神无二。小女子得奉巾栉，盖是宿缘。勿谓异类，遂猜薄之。亦不可唱言于人。公法讯问，言亦无妨。’言讫，得绢百疋而别。自是每夜独宿，思之则来，供帐馔具，悉其携也。若此者五年矣。”
夷、胜开其箧，果有绢百疋。因各赠三十疋，求其秘之。言讫遁去，不知所在焉。
○房杜二相国
房相国玄龄、杜相国如晦微时，尝自周偕之秦，宿敷水店。适有酒肉，夜深对食。忽见两黑毛手出于灯下，若有所请，乃各以一炙置手中。有顷，复出若掬，又各斟酒与之，遂不复见。食讫，背灯就寝。
至二更，闻街中有高声呼王文晸者，连呼不已。忽闻一人应于灯下，呼者乃曰：“正东二十里村人有筵神者，酒食甚丰，汝能去否？”对曰：“吾已醉饱于酒肉，有公事去不得，劳君相召。”呼者曰：“汝终日饥困，何有酒肉？本非吏人，安得公事，何妄语也！”对曰：“吾被界吏差直二相，蒙赐酒肉，故不得去。若常时闻命，即子行吾走耳。”呼者谢而去。二君共喜，识之，竟同入凤城，诏为名相焉。
○钱方义
殿中侍御史钱方义，故华州刺史礼部尚书徽之子。宝历初，独居常乐第。夜如厕，童仆无从者。忽见蓬头青衣者，长数尺，来逼。方义初惧，欲走，又以鬼神之来，走亦何益，乃强谓曰：“君非郭登耶？”曰：“然。”曰：“与君殊路，何必相见。常闻人若见君，莫不致死，岂方义命当死而见耶？将以君故相害耶？方义家居华州，女兄仿佛者亦在此，一旦溘死君手，命不敢惜，顾人弟之情不足，能相容面辞乎？”蓬头者复曰：“登非害人，出亦有限。人之见者正气不胜，自致夭横，非登杀之。然有心曲，欲以托人，以此久不敢出。惟贵人福禄无疆，正气充溢，见亦无患，故敢出相求耳。”方义曰：“何求？”对曰：“登久任此职，积效当迁，但以福薄，须得人助。贵人能为写金字《金刚经》一卷，一心表白，回付与登，即登之职，遂乃小转。必有厚报，不敢虚言。”方义曰：“诺。”蓬头者又曰： “登以阴气侵阳，贵人虽福力正强，不成疾病，亦当有少不安。宜急服生犀角、生玳瑁，麝香塞鼻，则无苦矣。”方义到中堂，闷绝欲倒，遽服麝香等，并塞鼻。尚书门人王直温者，居同里，久于江岭从事，飞书求得生犀角，又服之，良久方定。明旦召经工，令写金字《金刚经》三卷，贵酬其直，令早毕功。功毕，饭僧赞叹，回付郭登。
后月馀，归同州别墅。下马方憩，丈人有姓裴者，家寄鄂渚，别已十年，忽自门入，径到阶下。方义遽拜之，丈人曰：“有客，且出门。”遂前行，方义从之。及门，失丈人矣。见一紫袍牙笏，导从绯紫吏数十人俟于门外，俯视其貌，乃郭登也。敛笏前拜曰：“弊职当迁，只销《金刚经》一卷，贵人仁念，特致三卷。今功德极多，超转数等，职位崇重，爵为贵豪，无非贵人之力。虽职已骤迁，其厨仍旧。顷者当任，实如鲍肆之人。今既别司，复求就食，方知前苦，殆不可堪。贵人慈察，更为转《金刚经》七遍，即改厨矣。终身铭德，何时敢忘。”方义曰：“诺。”因问丈人安在。曰：“贤丈江夏寝疾，今夕方困，神道可求人，非其亲人，不可自诣，适已先归耳。”又曰：“厕神每月六日、十六、二十六日例当出巡，此日人逢必致灾难，人见即死，见人即病。前者八座抱疾三旬，盖缘登巡毕将归，瞥见半面耳。亲戚之中，须宜相避。”又曰：“幽冥吏人，薄福者众，无所得食，率常受饿。必能推食泛祭一切鬼神，此心不忘。咸见斯众，暗中陈力，必救灾厄。” 方义曰：“晦明路殊，偶得相遇。每一奉见，数日不平。意欲所言，幸于梦寐。转经之请，天晓为期。”唯唯而去。及明，因召所敬僧念《金刚经》四十九遍。又明祝付与郭登。功毕，梦曰：“本请一七，数又六之，累计其功，食天厨矣。贵人有难，当先奉白。不尔，不敢来黩也。泛祭之请，记无忘焉。”
复言顷亦闻之，未详其实。大和二年秋，与方义从兄及河南兄不旬求岐州之荐，道途授馆，日夕同之，宵话奇言，故及斯事，故得以备书焉。

[book_title]卷四
○张逢
南阳张逢，贞元末薄游岭表，行次福州福唐县横山店。时初霁，日将暮，山色鲜媚，烟岚蔼然。策杖寻胜，不觉极远。忽有一段细草，纵广百馀步，碧鲜可爱。其旁有一小树，遂脱衣挂树，以杖倚之，投身草上，左右翻转。既而酣甚，若兽碾然。意足而起，其身已成虎也。文彩烂然，自视其爪牙之利，胸膊之力，天下无敌。遂腾跃而起，超山越壑，其疾如电。
夜久颇饥，因傍村落徐行，犬彘驹犊之辈，悉无可取。意中恍惚，自谓：“当得福州郑录事。”乃傍道潜伏，未几，有人自南行，乃候吏迎郑纠者。见人问曰：“福州郑录事名璠，计程当宿前店，见说何时发？”来人曰：“吾之出掌人也，闻其饰装，到亦非久。”候吏曰：“只一人来，且复有同行者？吾当迎拜时，虑其误也。”曰： “三人之中，惨绿者是。”其时逢方伺之，而彼详问，若为逢而问者。逢既知之，攒身以俟之。俄而郑纠到，导从甚众，衣惨绿，甚肥，巍巍而来。适到逢前，遂跐衔之，走而上山。时天未晓，人虽多，莫敢逐，得恣食之，残其肠发耳。行于山林，单然无侣，乃忽思曰：“我本人也，何乐为虎，自囚于深山？盍求初化之地而复耶？”乃步步寻之，日暮方到其所，衣服犹挂，杖亦倚林，碧草依然，翻复转身于其上，意足而起，即复人形矣。于是衣衣策杖而归。昨往今来，一复时矣。
初，其仆夫惊其失逢也，访之于邻，或云策杖登山。多歧寻之，杳无行处。及其来也，惊喜，问其故，逢绐之曰：“偶寻山泉，到一山院，共谈释教，不觉移时。”掌人曰：“今旦侧近有虎，食福州郑录事，求馀不得。山林故多猛兽，不易独行。郎之未回，忧负亦极，且喜平安无他。”逢遂行。
元和六年，旅次淮阳，舍于公馆。馆吏宴客，坐客有为令者曰：“巡若到，各言己之奇事。事不奇者罚。”巡到逢，逢言横山之事。末坐有进士郑遐者，乃郑纠之子也，怒目而起，持刀将杀逢，言复父仇。众共隔之，遐怒不已，遂白郡将。于是送遐淮南，敕津吏勿复渡。使逢西迈，且劝改姓名以避遐。议曰：“闻父之仇，不可以不报。然此仇非故杀，必使杀逢，遐亦当坐。”遂遁去而不复其仇也。吁，亦可谓异矣！
○定婚店
杜陵韦固，少孤，思早娶妇，多歧求婚，必无成而罢。
元和二年，将游清河，旅次宋城南店，客有以前清河司马潘昉女见议者。来日先明，期于店西龙兴寺门。固以求之意切，旦往焉。斜月尚明，有老人倚布囊，坐于阶上，向月检书。固步觇之，不识其字，既非虫篆八分科斗之势，又非梵书，因问曰：“老父所寻者何书？固少小苦学，世间之字，自谓无不识者。西国梵字，亦能读之。唯此书目所未觌，如何？”老人笑曰：“此非世间书，君因何得见？”固曰：“非世间书，则何也？”曰：“幽冥之书。”固曰：“幽冥之人，何以到此？”曰：“君行自早，非某不当来也。凡幽吏皆掌人生之事，掌人可不行冥中乎？今道途之行，人鬼各半，自不辨尔。”固曰：“然则君又何掌？”曰：“天下之婚牍耳。”固喜曰：“固少孤，常愿早娶以广胤嗣。尔来十年，多方求之，竟不遂意。今者，人有期此，与议潘司马女，可以成乎？”曰：“未也。命苟未合，虽降衣缨而求屠搏，尚不可得，况郡佐乎？君之妇，适三岁矣，年十七当入君门。”因问：“囊中何物？”曰：“赤绳子耳。以系夫妻之足。及其生，则潜用相系，虽仇敌之家，贵贱悬隔，天涯从宦，吴楚异乡，此绳一系，终不可逭。君之脚已系于彼矣，他求何益？”曰：“固妻安在？其家何为？”曰：“此店北卖菜陈婆女耳。”固曰：“可见乎？”曰：“陈尝抱来鬻菜于市，能随我行，当即示君。”
及明，所期不至。老人卷书揭囊而行。固逐之，入菜市，有眇妪抱三岁女来，弊陋亦甚。老人指曰：“此君之妻也。”固怒曰：“煞之可乎？”老人曰： “此人命当食天禄，因子而食邑，庸可杀乎！”老人遂隐。固骂曰：“老鬼妖妄如此！吾士大夫之家，娶妇必敌。苟不能娶，即声妓之美者，或援立之，奈何婚眇妪之陋女。”磨一小刀子，付其奴曰：“汝素干事，能为我煞彼女，赐汝万钱。”奴曰：“诺。”明日，袖刀入菜行中，于众中刺之而走。一市纷扰，固与奴奔走获免。问奴曰：“所刺中否？”曰：“初刺其心，不幸才中眉间尔。”
后固屡求婚，终无所遂。又十四年，以父荫参相州军。刺史王泰俾摄司户掾，专鞫词狱，以为能，因妻以其女，可年十六七，容色华丽。固称惬之极。然其眉间常贴一花子，虽沐浴寝处，未尝暂去。岁馀，固讶之，忽忆昔日奴刀中眉间之说，因逼问之。妻潸然曰：“妾郡守之犹子也，非其女也。畴昔父曾宰宋城，终其官。时妾在襁褓，母兄次没，唯一庄在宋城南，与乳母陈氏居，去店近，鬻蔬以给朝夕。陈氏怜小，不忍暂弃。三岁时，抱行市中，为狂贼所刺，刀痕尚在，故以花子覆之。七八年前，叔从事卢龙，遂得在左右，仁念以为女嫁君耳。”固曰：“陈氏眇乎？”曰：“然。何以知之？”固曰：“所刺者固也。”乃曰：“奇也！命也！”因尽言之，相敬愈极。
后生男鲲，为雁门太守，封太原郡太夫人。乃知阴骘之定，不可变也。宋城宰闻之，题其店曰“定婚店”。
○叶令女
汝州叶县令卢造者，有女幼，大历中许邑客郑楚曰：“及长，以嫁君之子元方。”楚拜之。俄而楚录潭州军事，造亦辞而寓叶。后楚卒，元方护丧居江陵，数年间，音问两绝。县令韦计为子娶焉。
其吉晨，元方适到。会武昌戍边兵亦止其县。县隘，天雨甚，元方无所容，径往县东十二里佛舍。舍西北隅有若小兽号鸣者，出火视之，乃三虎子，目犹未开。以其小，未能害人，且不忍投于雨中，闭门坚拒而已。约三更初，虎来触其门，不得入。其西有窗，亦甚坚，虎怒搏之，棂拆，陷头于中，为左右所辖，进退不得。元方取佛塔砖击之，虎吼怒拿攫，终莫能去。连击之，俄顷而毙。
既而闻门外若女人呻吟，气甚困劣，徐问曰：“门外呻吟者，人耶？鬼耶？”曰：“人也。”曰：“何以到此？”曰：“妾前卢令女也。今夕将适韦氏，亲迎，方登车，为虎所执，负荷而来投此。今既无损，而甚畏其复来，能相救乎？”元方奇之，执烛出视，真衣缨也，年十七八，礼服俨然，泥水皆澈。既扶入，复固其门，拾佛塔毁像，以继其明。女曰：“此何处也？”曰：“县东僧舍耳。”元方言姓名，且话旧诺。女亦能记之，曰：“妾父曾许妻君，一旦以君之绝耗也，将嫁韦氏。天命难改，虎送归君。庄去此甚近，君能送归，请绝韦氏而奉巾栉。”
及明而送归。其家以虎攫而去，方坐且制服礼。见其来，喜若天降。元方致虎于县，具言其事。县宰异之，以卢氏归于郑焉。当时闻者，莫不叹异之。
○驴言
长安张高者，转货于市，资累巨万。有一驴，育之久矣。元和十二年秋八月，高死。死十三日，妻命其子张和乘往近郊，营饭僧之具。出里门，驴不复行，击之即卧，乘而鞭之。驴忽顾和曰：“汝何击我？”和曰：“吾家用钱二万以致汝，汝不行，安得不击也。”然甚惊。驴又曰：“钱二万！不说父骑我二十年？吾今告汝人道兽道之倚伏，若车轮然，未始有定。吾前生负汝父力，故为驴酬之。无何，汝饲吾丰。昨夜汝父就吾算，侵汝钱一缗半矣。汝父当骑我，我固不辞。吾不负汝，汝不当骑我。汝强骑我，我亦骑汝，汝我交骑，何劫能止？以吾之肌肤，不啻值二万钱也。只负汝一缗半，出门货之，人酬亦尔。然而无的取者，以他人不负吾钱也。麸行王胡子负吾二缗，吾不负其力，取其缗半还汝，半缗充口食，以终驴限耳。”
和牵归以告其母。母泣曰：“郎骑汝年深，固甚劳苦。缗半钱何足惜，将舍债丰秣而长生乎？”驴摆头。又曰：“卖而取钱乎？”乃点头。遂令货之，人酬不过缗半，且无敢取者。牵入西市麸行，逢一人长而胡者，乃与缗半易之。问其姓，曰“王”。自是连雨数日乃晴，和往觇之，驴已死矣，王竟不得骑，又不负之验也。
和东邻有右金吾郎将张达，其妻，李之出也，余尝造焉。云见驴言之夕，遂闻其事，且以戒欺暗者，故备书之。
○木工蔡荣
中牟县三异乡木工蔡荣者，自幼信神祗。每食必分置于地，潜祝土地。自总角至于不惑，未尝暂忘也。
元和二年春，卧疾六七日。方暮，有武吏走来，谓其母曰：“蔡荣衣服、器物速藏之，勿使人见，仍速作妇人装梳，覆以妇人之服。有人来问，必绐之曰出矣。求其处，则亦意对，勿令知所在也。”言讫，走去。妻、母不测其故，遽藏器物。装梳才毕，有将军乘马，从十馀人，执弓矢，直入堂中，曰：“蔡荣在否？” 其母惊惶曰：“不在。”曰：“何往？”对曰：“荣醉归，怠于其业，老妇怒而笞之，荣或潜去，不知何在，月馀日矣。”将军遣吏入搜，搜者出曰：“房中无丈夫，亦无器物。”将军连呼地界，教藏者出曰：“诺。”责曰：“蔡荣出行，岂不知处？”对曰：“怒而去，不告所由。”将军曰：“王后殿倾，需此巧匠，期限向尽，何人堪替？”对曰：“梁城乡叶干者，巧于蔡荣，计其年限，正当追役。”将军者走马而去。有顷，教藏者亦复来，曰：“某地界所由也，以蔡荣每必相召，故报恩耳。”然莫不惊之。计即平愈，遂去。母视荣，即汗洽矣。自此疾愈。俄闻梁城乡叶干者暴卒，干妻乃荣母之犹子也。审其死者，正当荣服雌服之时。
有李复者，从母夫杨曙为中牟团户于三异乡，遍闻其说，召荣母问之，回以相告。泛祭之见德者，岂其然乎？
○梁革
金吾骑曹梁革，得和扁之术者也，大和初为宛陵巡官。按察使于公敖，有青衣美色而艳者，曰莲子，念之甚厚。一日以笑语获罪，斥出货焉。市吏定直曰七百缗。从事御史崔公者，闻而召焉，命革诊其脉。革诊其臂，曰：“二十春无疾佳人也。”公喜留之，送其直于于公。公以常深念也，偶怒而逐之，售于不识者斯已矣，闻崔公宠之也，不悦之意形于颜色。然业已去之，难复召矣，常贮于怀。
未一年，莲子暴死。革方有外邮之事，回及城门，逢柩车，崔人有执绋者，闻其所葬，曰：“莲子也。”呼载归而奔告崔曰：“莲子非死，盖尸蹶耳。向者革人郭，遇其枢，载归而请往苏之。”崔怒革之初言，悲莲子之遽夭，勃然曰：“疋夫也！妄惑诸侯，遂齿簪裾之列。汝谓二十春无疾者，一年而死。今既葬矣，召其柩而归，脱不能生，何以相见？阶前数步之内，知公何有！”革曰：“此固非死而尸蹶耳。千年而一，苟不能生之，是革术不神于天下，何如就死以谢过言。”乃辞，往崔第破棺出之。遂刺其心及脐下各数处，凿去一齿，以药一刀圭于口中，衣以单衣，卧空床上，以练素缚其手足，有微火于床下，曰：“此火衰，莲子生矣。”且戒其徒煮葱粥伺焉。“其气通若狂者，慎勿令起，逡巡自定。定而困，困即解其缚，以葱粥灌之，遂活矣。正狂令起，非吾之所知也。”言竟，复入府谓崔曰：“莲子即生矣。”崔大释其怒，留坐厅事。俄而莲子起坐言笑。界吏报于公，公飞牍于崔：“莲子复生，乃何术也？”与革偕归，入门则莲子来迎矣。于公大奇之。且夫莲子事崔也，非素意，因劝以与革。崔亦恶其无齿，又重于公，遂与革。
革得之，以神药傅齿，未逾月而齿生如故。大和壬子岁，调授金吾骑曹，与莲子偕在辇下。其年秋，友人高损之以其元舅为天官郎，日与相闻，故熟其事而言之，命馀纂录耳。
○李卫公靖
卫国公李靖，微时尝射猎霍山中，寓食山村。村翁奇其为人，每丰馈焉，岁久益厚。忽遇群鹿，乃逐之。会暮，欲舍之不能。俄而阴晦迷路，茫然不知所归。怅怅而行，困闷益极。乃极目，有灯火光，因驰赴焉。既至，乃朱门大第，墙宇甚峻。叩门久之，一人出问，公告其迷道，且请寓宿。人曰：“郎君皆已出，惟太夫人在，宿应不可。”公曰：“试为咨白。”乃入告而出，曰：“夫人初欲不许，且以阴黑，客又言迷，不可不作主人。”邀入厅中。有顷，一青衣出曰：“夫人来。”年可五十馀，青裙素襦，神气清雅，宛若士大夫家。公前拜之，夫人答拜，曰：“儿子皆不在，不合奉留。今天色阴晦，归路又迷，此若不容，遣将何适？然此山野之居，儿子往还，或夜到而喧，勿以为惧。”公曰：“不敢。”既而命食，食颇鲜美，然多鱼。食毕，夫人入宅，二青衣送床席裀褥，衾被香洁，皆极铺陈，闭户系之而去。
公独念山野之外，夜到而闹者何物也，惧不敢寝，端坐听之。夜将半，闻扣门声甚急，又闻一人应之曰：“天符报，大郎子当行雨，周此山七百里，五更须足，无慢滞，无暴伤。”应者受符入呈。闻夫人曰：“儿子二人未归，行雨符到，固辞不可，违时见责。纵使报之，亦已晚矣。僮仆无任专之理，当如之何？”一小青衣曰：“适观厅中客，非常人也，盍请乎？”夫人喜，因自扣厅门曰：“郎觉否？请暂出相见。”公曰：“诺。”遂下阶见之。夫人曰：“此非人宅，乃龙宫也。妾长男赴东海婚礼，小男送妹。适奉天符，次当行雨。计两处云程，合逾万里，报之不及，求代又难，辄欲奉烦顷刻间，如何？”公曰：“靖俗客，非乘云者，奈何能行雨？有方可教，即唯命耳。”夫人曰：“苟从吾言，无有不可也。”遂敕黄头：“鞲青骢马来。”又命取雨器，乃一小瓶子，系于鞍前。诫曰：“郎乘马，无须衔勒，信其行，马躩地嘶鸣，即取瓶中水一滴滴马鬃上，慎勿多也。”于是上马，腾腾而行，倏忽渐高，但讶其稳疾，不自知其云上也。风急如箭，雷霆起于步下。于是随所躩，辄滴之。既而电掣云开，下见所憩村，思曰：“吾扰此村多矣，方德其人，计无以报。今久旱，苗稼将悴，而雨在我手，宁复惜之。”顾一滴不足濡，乃连下二十滴。俄顷雨毕，骑马复归。
夫人者泣于厅曰：“何相误之甚！本约一滴，何私感而二十之！天此一滴，乃地上一尺雨也。此村夜半平地水深二丈，岂复有人？妾已受谴，杖八十矣。” 袒视其背，血痕满焉。“儿子并连坐，如何？”公惭怖，不知所对。夫人复曰：“郎君世间人，不识云雨之变，诚不敢恨。即恐龙师来寻，有所惊恐，宜速去此。然而劳烦，未有以报。山居无物，有二奴奉赠。总取亦可，取一亦可，唯意所择。”于是命二奴出来。一奴从东廊出，仪貌和悦，怡怡然。一奴从西廊出，愤气勃然，拗怒而立。公曰：“我猎徒，以斗猛为事，一旦取奴而取悦者，人以我为怯乎？”因曰：“两人皆取则不敢。夫人既赐，欲取怒者。”夫人微笑曰：“郎之所欲乃尔。”遂揖与别，奴亦随去。出门数步，回望失宅，顾问其奴，亦不见矣。独寻路而归。
及明，望其村，水已极目，大树或露梢而已，不复有人。其后竟以兵权静寇难，功盖天下，而终不及于相，岂非悦奴之不得乎？世言：“关东出相，关西出将。”岂东西而喻耶？所以言奴者，亦臣下之象。向使二奴皆取，位极将相矣。

[book_title]辑佚
○张老
张老者，扬州六合县园叟也。其邻有韦恕者，梁天监中自扬州曹掾秩满而来，长女既笄，召里中媒媪，令访良才。张老闻之，嘉而候媒于韦门。媪出。张老固延入，且备酒食。酒阑，谓媪曰：“闻韦氏有女将适人，求良才于媪，有之乎？”曰：“然。”曰：“某诚衰迈，灌园之业，亦可衣食，幸为求之。事成厚谢。” 媪大骂而去。他日又邀媪，媪曰：“叟何不自度，岂有衣冠子女肯嫁园叟耶？此家诚贫，士大夫家之敌者不少。顾叟非匹，吾安能为叟一杯酒，乃取辱于韦氏！”叟固曰：“强为吾一言之。言不从，即吾命也。”媪不得已，冒责而入言之。韦氏大怒曰：“媪以我贫，轻我乃如是！且韦家焉有此事？况园叟何人，敢发此议！叟固不足责，媪何无别之甚耶？”媪曰：“诚非所宜言，为叟所逼，不得不达其意。”韦怒曰：“为吾报之，今日内得五百缗则可。”媪出，以告张老，乃曰：“诺。” 未几，车载纳于韦氏。诸韦大惊曰：“前言戏之耳。且此翁为园，何以致此？吾度其必无而言之，今不移时而钱到，当如之何？”乃使人潜候其女，女亦不恨，乃曰：“此固命乎！”遂许之。
张老既娶韦氏，园业不废，负秽锄地，鬻蔬不辍。其妻躬执爨濯，了无愧色，亲戚恶之，亦不能止。数年，中外之有识者责恕曰：“居家诚贫，乡里岂无贫子弟，奈何以女妻园叟？既弃之，何不令远去也！”他日，恕致酒召女及张老，微露其意，张老起曰：“所以不即去者，恐有留恋，今既相厌，去亦何难。某王屋山下有一小庄，明旦且归耳。”天将晓，来别韦氏：“他岁相思，可令大兄往天坛山南相访。”遂令妻骑驴戴笠，张老策杖相随而去。绝无消息。
后数年，恕念其女，以为蓬头垢面，不可识也，令长男义方访之。到天坛山南，适遇一昆仑奴，驾黄牛耕田。问曰：“此有张老庄否？”昆仑投杖拜曰： “大郎子何久不来？庄去此甚近，某当前引。”遂与俱东去。初上一山，山下有水，过水延绵凡十馀处，景色渐异，不与人间同。忽下一山，见水北朱户甲第，楼阁参差，花木繁荣，烟云鲜，媚，鸾鹤孔雀，徊翔其间，歌管嘹亮耳目。昆仑指曰：“此张家庄也。”韦惊骇不测。俄而及门，门有紫衣门吏，拜引入中厅。铺陈之物，目所未睹。异香氛氲，遍满崖谷。忽闻环佩之声渐近，二青衣出曰：“阿郎来。”次见十数青衣，容色绝代，相对而行，若有所引。俄见一人，戴远游冠，衣朱绡，曳朱履，徐出门。一青衣引韦前拜，仪状伟然，容色芳嫩，细视之，乃张老也，言曰：“人世劳苦，若在火中。身未清凉，愁焰又炽，固无斯须泰时。兄久客寄，何以自如？贤妹略梳头，即当奉见。”因揖令坐。未几，一青衣来曰：“娘子已梳头毕。”遂引入，见妹于堂前。其堂沉香为梁，玳瑁占门，碧玉窗，珍珠箔，阶砌皆冷滑碧色，不辨其物。其妹服饰之盛，世间未见。略序寒暄，问尊长而已，意其卤莽。有顷，进馔，精美芳馨，不可名状。食讫，馆韦于内厅。
明日方晓，张老与韦氏坐，忽有一青衣附耳而语，张老笑曰：“宅中有客，安得暮归。”因曰：“小妹暂欲游蓬莱山，贤妹亦当去，然未暮即归。兄但憩此。”张老揖而入。俄而五云起于中庭，鸾凤飞翔，丝竹并作。张老及妹各乘一凤，馀从乘鹤者数十人，渐上空中，正东而去，望之已没，犹隐隐有音乐之声。韦君在后，小青衣供侍甚谨。迨暮，稍闻笙簧之音，倏忽复到，乃下于庭。张老与妻见韦曰：“独居太寂寞。然此地神仙之府，非俗人得游，以兄宿命，合得到此。然亦不可久居，明日当奉别耳。”及时，妹复出别兄，殷勤传语父母而已。张老曰：“人世遐远，不及作书。”奉金二十镒，并与一故席帽，曰：“兄若无钱，可于扬州北鸱卖药王老家取一千万贯，持此为信。”遂别。复令昆仑奴送出。却到天坛，昆仑奴拜别而去。
韦自荷金而归，其家惊讶，问之，或以为神仙，或以为妖妄，不知所谓。五六年间，金尽，欲取王老钱，复疑其妄。或曰：“取尔许钱，不持一字，此帽安足信。”既而困极，其家强逼之，曰：“必不得钱，庸何伤。”乃往扬州，入北邸，而王老者方当肆陈药。韦前曰：“叟何姓？”曰：“姓王。”韦曰：“张老令取钱千万，持此席帽为信。”王老曰：“钱即实有，帽是乎？”韦前曰：“叟可验之，岂不识耶？”王老未语，有小女自青布帏中出，曰：“张老尝过，令缝帽顶，其时无皂线，以红线缝之。线色手踪皆可自验。”因取看之，果是也。遂得钱，载而归，乃信真神仙也。其家又思女，复遣义方往天坛山南寻之。到即千山万水，不复有路。时逢樵人，亦无知张老庄者，悲思浩然而归。举家以为仙俗路殊，无相见期。又寻王老，亦去矣。
复数年，义方偶游扬州，闲行北邸前。忽见张老昆仑奴前拜曰：“大郎家中何如？娘子虽不得归，如日侍左右，家中事无巨细，莫不知之。”因出怀中金十斤以奉，曰：“娘子令送与大郎君。阿郎与王老会饮于此酒家。大郎且坐，昆仑当入报。”义方坐于酒旗下，日暮不见出，乃入观之。饮者满坐，坐上并无二老，亦无昆仑。取金视之，乃真金也。惊叹而归，又以供数年之食。后不复知张老所在。
贞元进士李公者，知盐铁院，闻从事韩准太和初与甥侄语怪，命馀纂而录之。尼妙寂
尼妙寂，姓叶氏，江州浔阳人也。初嫁任华，浔阳大贾也。父升与华往复长沙广陵间。贞元十一年春之潭州，不复。过期数月，妙寂忽梦父披发裸形，流血满身，泣曰：“吾与汝夫湖中遇盗，皆已死矣。以汝心似有志者，天许复仇，但幽冥之意，不欲显言，故吾隐语报汝，诚能思而复之，吾亦何恨。”妙寂曰：“隐语云何？”升曰：“杀我者，车中猴，门东草。”俄而见其夫，形状若父，泣曰：“杀我者，禾中走，一日夫。”妙寂抚膺而哭，遂为女弟所呼觉，泣告其母，阖门大骇。念其隐语，杳不可知。访于邻叟及乡闾之有知者，皆不能解。乃曰：“上元县，舟楫之所交者，四方士大夫多憩焉。而邑有瓦棺寺，寺上有阁，倚山瞰江，万里在目，亦江湖之极境。游人弭棹，莫不登眺。吾将缁服其间，伺可问者，必有省吾惑矣。”于是褐衣之上元，舍力瓦棺寺，日持箕帚，洒扫阁下。闲则徙倚栏槛，以伺识者。见高冠博带吟啸而来者，必拜而问。居数年，无能辩者。
十七年，岁在辛巳，有李公佐者，罢岭南从事而来，揽衣登阁，神采俊逸，颇异常伦。妙寂前拜泣，且以前事问之，公佐曰：“吾平生好为人解疑，况子之冤恳，而神告如此，当为汝思之。”默行数步，喜招妙寂曰：“吾得之矣，杀汝父者申兰，杀汝夫者申春耳。”妙寂悲喜呜咽，拜问其说。公佐曰：“夫‘猴’，申生也；‘车’去两头而言猴，故‘申’字耳。‘草’而‘门’，‘车’而‘东’，非‘兰’字耶？‘禾中走’者，穿田过也，此亦‘申’字也。‘一日’又加 ‘夫’，盖‘春’字耳。鬼神欲惑人。故交错其言。”妙寂悲喜若不自胜，久而掩涕拜谢曰：“贼名既彰，雪冤有路。苟获释憾，誓报深恩。妇人无他，唯洁诚奉佛，祈增福海耳。”乃再拜而去。
元和初，泗州普光寺有梵氏戒坛，人之为僧者必由之。四方辐辏，僧尼繁会，观者如市焉。公佐自楚之秦，维舟而往观之。有一尼，眉目朗秀，若旧识者，每过必凝视公佐，若有意而未言者久之。公佐将去，其尼遽呼曰：“侍御贞元中不为南海从事乎？”公佐曰：“然。”“然则记小师乎？”公佐曰：“不记也。”妙寂曰：“昔瓦棺寺阁求解‘车中猴’者也。”公佐悟曰：“竟获贼否？”对曰：“自悟梦言，乃男服，易名士寂，泛佣于江湖之间。数年，闻蕲黄之间有申村，因往焉。流转周星，乃闻其村西北隅有申兰者，默往求佣，辄贱其价。兰喜召之。俄又闻其从弟有名春者。于是勤恭执事，昼夜不离，凡其可为者，不顾轻重而为之，未尝待命。兰家器之。昼与群佣共作，夜寝他席，无知其非丈夫者。逾年，益自勤干，兰愈敬念，视士寂即自视其子不若也。兰或农或商，或畜货于武昌，关锁启闭悉委焉。因验其柜中，半是己物，亦见其父及夫常所服者，垂涕而记之。而兰、春叔出季处，未尝偕在。虑其擒一而惊逸其一也。衔之数年。永贞年重阳，二盗饮既醉，士寂奔告于州，乘醉而获，一问而辞服就法。得其所丧以归，尽奉母而请从释教。师洪州之天宫寺尼洞微，即昔时授教者也。妙寂，一女子也，血诚复仇，天亦不夺，遂以梦寐之言，获悟于君子，与其仇者得不同天。碎此微躯，岂酬明哲。焚宇无他，唯虔诚法像以报效耳。”公佐大异之，遂为作传。
大和庚戌岁，陇西李复言游巴南，与进士沈田会于蓬州，田因话奇事，持以相示，一览而复之。录怪之日，遂纂于此焉。党氏女
党氏女，同州韩城县芝川南村人也。
先是，有蔺如宾者，舍于芝川。元和初，客有王兰者，以钱数百万鬻茗，止其家积数年，无亲友之来者。一旦卧疾，如宾以其无后患也，杀之。服馔车与仆使之盛，拟于公侯。其年生一男，美而慧，虽孔融、卫玠之为奇，犹未可为比。其家念之，谓骊珠赵璧未敌，名曰玉童。衣食之用，日可数金。其或不欲，舞神拜佛之费，一日而罄，不顾也。既而渐大，轻裘肥马，恣其出入。于是交游少年，歌楼洒肆，悦音恣博，日不暂息，虽狂徒皆伏其豪。然而孳产稍衰，稼或不登，即乞贷望岁。元和十年，玉童暴卒，父母之哀，哭玠之不若也。号哭之声，感动行路，恨不得自身代之。如宾极困成瘵。其所饰终之具，洎舍财梵侣、佛画莲宫、致席命乐之费，若不以家为者。虽丧毕，每忌日，饭僧施财而追泣焉。自是稍稍致贫，如旧日矣。
太和三年秋，有僧玄照，求食于党氏家。有女子年十三四，映门曰：“母兄皆出，不得具馔。此北数里芝川店，有蔺氏者，亡子忌日，方当饭僧。师到必喜，盍往焉。”僧曰：“女非出入村市之人，何以知此而绐我也？”女笑曰：“其亡子即我之前身耳。”照大异之，问其所以，不对而入。照于是造蔺氏门，入巷而见其广幕崇筵，及门，人者喜照之来，揖之而入。既卒食，如宾哀不自胜，照曰：“掌人念亡子若此，要见其今身乎？”如实大惊，乃问之，照具以告。如宾遽适党氏，请见之。父母以告，女不肯出。如宾益耸跃，独念不以其母来，且无籍手，此所以不出也。遂归。明日，与其妻偕，携蜀红二十匹为请见之资。女纳红，复不肯出。如宾求其父母万辞，父母以如宾之恳也，入谓女曰：“汝既不欲见，不当言之。既言而蔺叟若此之请，安得不强见？”女不复语。父母曰：“必不见，则何辞？”女曰：“第告之，何必相见。但云：‘其子身存及没，多歧所费，王兰之财尽未？’闻此，必不求矣。”父母出，以告，如宾顾其妻，无言而退。既出，父母问其故，女曰：“儿前身茗客王兰也，有钱数百万，客其家。元和初，头眩而卧，遂为如宾所杀而取其财，因而巨富。某既死而诉于上帝，上帝召问欲何以报，兰言愿为子以耗之，故委蜕焉。耗之且尽而死。近与之计，唯十环未足，故有蜀红之赠。而今而后，如宾不复念其子而斋亦罢尔。韩城有赵子良者，尝贳茗五束，未酬而兰死。今当以其直求为妇，币足而某去耳，亦不为妇也。”
俄而媒氏言，子良之子纳币焉。亲迎之期，约在岁首。既毕纳而失女，父母惧子良之责也，伪哭而徙葬焉。其夕，遇女曰：“天帝以天下人愚，率皆欺暗枉道，诈心万端，谓人可以言排，神可以诈惑。以诈惑人者，人亦诈焉；以妄欺人者，人亦妄焉。以嫉诬人者，人亦诬焉。虽虚矫之俗，交报或阙，而冥寞间良不可罔。知己之所为而不咎人者鲜矣，故遣某托身近地，而警群妄耳。顷者未言，得侍昏旦，此心既启，难复淹留。抚育之恩亦偿，旧□□□顾盼，能不怅怀。各免令图，无惑多恨。”言讫而去。□□□□劝戒耶？
太和壬子岁，通王府功曹赵遵约言。王国良
庄宅使巡官王国良，下吏之凶暴者也，凭恃宦官，常以凌辱人为事。李复言再从妹夫武全益，罢献陵台令，假城中之宅在其所管。武氏贫，往往纳佣违约束，即言词惨秽，不可和解。宾客到者，莫不先以国良告之，虑其谤及，畏如毒蛇。
元和十二年冬，复言馆于武氏，国良五日一来，其言愈秽，未尝不掩耳而走。忽不来二十日，俄闻缓和之声，遣人问之，徐曰：“国良也。”一家畏其悉辞，出而祈之，讶其羸瘠。曰：“国良前者奉辞，遂染重病，卧七日而死，死亦七日而苏。冥官以无礼见挞，杖疮见在。久不得来。”复言呼坐，请言其实。国良曰：“疾势既困，忽有壮士数人，揎拳露肘，就床拽起，以布囊笼头，拽行不知里数，亦不知到城郭。忽去其头囊，乃官府门也，署曰‘太山府君院’。喘亦未定，捽入厅前，一人绯衣当衙坐，谓案吏曰：‘此人罪重，合沉地狱，一日未尽，亦不可追。可速检过。’其人走入西廊，逡巡曰：‘国良从今日已后，有命十年。’判官令拽出放归，既出门，复怒曰：‘拽来！此人言语惨秽，抵忤平人。若不痛惩，无以为诫。’遂拗坐决杖二十，拽起，不苏者久之。判官又赐厅前池水一杯，曰： ‘饮之不忘，为吾转语世间人，慎其口过。口之招非，动挂纲罗，一言以失，驷马不追。’国良匍匐来归，数宿方到，入门蹶倒，从此忽悟。家人泣伺将殓，问其时日，身冷已七日矣，唯心头似暖，不忍即殓。今起五六日矣，疮痛犹在。”袒而视之，满背黯黑，若将溃烂然，四际微紫，欲从外散，且曰：“自小凶顽，不识善恶，言词狂悖，罪责积多，从此见戒，不敢复怒矣。凡若有钱，幸副期约，勿使获罪于上也。”乃去。自是每到，必若仁者。
明年九月，忽闻其死。计其得杖，从满十月，岂非阴司之事，十年为月乎？齐饶州
饶州刺史齐推女，适湖州参军韦会。长庆三年，韦以妻方娠，将赴调也，乃送归鄱阳，遂登上国。十一月，妻方诞之夕，忽见一人长丈馀，金甲仗钺，怒曰：“我梁朝陈将军也，久居此室。汝是何人，敢此秽触！”举钺将杀之。齐氏叫乞曰：“俗眼有限，不知将军在此。比来承教，乞容移去。”将军曰：“不移当死。”左右悉闻齐氏哀诉之声，惊起来视，见齐氏汗流洽背，精神恍然，绕而问之，徐言所见。及明，侍婢白于使君，请居他室。使君素正直，执无鬼之论，不听。至其夜三更，将军又到，大怒曰：“前者不知，理当相恕，知而不避，岂可复容！”跳来将用钺。齐氏哀乞曰：“使君性强，不从所请。我一女子，敢拒神明？容至天明，不侍命而移去。此更不移，甘于万死。”将军者拗怒而去。未曙，令侍婢洒扫他室，移榻其中。方将辇运，使君公退，问其故，侍者以告，使君大怒，杖之数十，曰：“产蓐虚羸，正气不足，妖由之与，岂足遽信。”女泣以请，终亦不许。入夜，自寝其前，以身为援，堂中添人加烛以安之。夜分闻齐氏惊痛之声，开门入视，则头破死矣。使君哀恨之极，倍百常情，以为引刀自残不足以谢其女，乃殡于异室，遣健步者报韦会。
韦以文籍小差为天官所黜，异道来复，凶讣不逢。去饶州百馀里，忽见一室，有女人映门，仪容行步酷似齐氏，乃援其仆而指之曰：“汝见彼人乎？何以似吾妻也？”仆曰：“夫人刺史爱女，何以行此，乃人有相类耳。”韦审观之，愈是，跃马而近焉。其人乃入门，斜掩其扇。又意其他人也，乃不下马，过，回而视之，齐氏自门出，呼曰：“韦君忍不相顾？”遽下马视之，真其妻也。惊问其故，具云陈将军之事，因泣曰：“妾诚愚陋，幸奉巾栉，言词情礼，未尝获罪于君子。方欲竭节闺门，终于白首，而枉为狂鬼所杀。自检命籍，当有二十八年。今有一事，可以自救，君能相哀乎？”悲恨之深，言不尽意。韦曰：“夫妻之情，事均一体，鹣鹣翼坠，比目半无，单然此身，更将何往？苟有歧路，汤火能人。但生死异路，幽晦难知。如可竭诚，愿闻其计。”齐曰：“此村东数里，有草堂中田先生者，领村童教授，此人奇怪，不可遽言。君能去马步行，及门趋谒，若拜上官然，垂泣诉冤。彼必大怒，乃至诟骂，屈辱捶击，拖拽秽唾，必尽数受之，事穷然后见哀，即妾必还矣。先生之貌，固不称焉。晦冥之事，幸无忽也。”于是同行，韦牵马授之，齐氏哭曰：“今妄此身，故非旧日，君虽乘马，亦难相及。事甚迫切，君无推辞。”韦鞭马随之，往往不及。
行数里，遥见道北草堂，齐氏指曰：“先生居也。救心诚坚，万苦莫退。渠有凌辱，妾必得还。无忽忿容，遂令永隔。勉之，从此辞矣。”挥涕而去。数步间，忽不见。韦收泪诣草堂，未到数百步，去马公服，使仆人执谒前引。到堂前，学徒曰：“先生转食未归。”韦端笏以侯。良久，一人戴破帽、曳木屐而来，形状丑秽之极，问其门人，曰：“先生也。”命仆呈谒，韦趋走迎拜，先生答拜曰：“某村翁，求食于牧竖，官人何忽如此？甚令人惊。”韦拱诉曰：“妻齐氏，享年末半，枉为梁朝陈将军所杀，伏乞放归，终其残禄。”因扣地哭拜。先生曰：“某乃村野鄙愚，门人相竞，尚不能断，况冥晦间事乎！官人莫风狂否？火急须去，勿恣妖言。”不顾而入。韦随入，拜于床前曰：“实诉深冤，幸垂哀宥。”先生顾其徒曰：“此人风疾，来此相喧，众可拽出。又复入，汝共唾之。”村童数十，竞来唾面，其秽可知。韦亦不敢拭，唾歇然后拜，言诚恳切。先生曰：“吾闻风狂之人，打亦不痛，诸生为吾击之，无折支败面耳。”村童复来群击，痛不可堪。韦执笏拱立，任其挥击。击罢，又前哀乞。又敕其徒推倒，把脚拽出，放而复入者三。先生谓其徒曰：“此人乃实知吾有术，故此相访。汝今归，吾当救之耳。”
众童既散，谓韦曰：“官人真有心丈夫也，为妻之冤，甘心屈辱，感君诚恳，试为检寻。”因命入房，房中铺一净席，席上有案，置香一炉，炉前又铺席。坐定，令韦跪于案前，俄见黄杉人引向北行数百里，入城郭，廛里闹喧，一如会府。又如北，有小城，城中楼殿，峨若皇居，卫士执兵立坐者数百人。及门，门吏通曰：“前湖州参军韦某。”乘通而入，直北正殿九间，堂中一间卷帘设床案，有紫衣人南面坐者。韦入，向坐而拜，起视之，乃田先生也。韦复诉冤，左右曰：“近西通状。”韦乃趋近西廊，又有授笔砚者，乃为诉词。韦问：“当衙者何官？”曰：“王也。”吏收状上殿，王判曰：“追陈将军，仍检状过。”判状出，瞬息间，通曰：“捉陈将军到。”衣甲仗钺，有如齐氏言。王责曰：“何故枉杀平人？”将军曰：“自居此室已数百岁，而齐氏擅秽，再宥不移，忿而杀之，罪当万死。”王判曰：“明晦异路，理不相干。久幽之鬼，横占人室，不相自省，仍杀无辜，可决一百，配流东海之南。”
案吏过状曰：“齐氏禄命，实有二十八年。”王命呼阿齐：“阳禄未尽，理合却回，今将放归，意欲愿否？”齐氏曰：“诚愿却回。”王判曰：“付案勒回。”案吏咨曰：“齐氏宅舍破坏，回无所归。”王曰：“差人修补。”吏曰：“事事皆隳，修补不及。”王曰：“必须放归。”出门商量状过，顷复入，曰：“唯有放生魂去，此外无计。”王曰：“魂与生人，事有何异？”曰：“所以有异者，唯年满当死之日，病笃而无尸耳。其他并同。”王召韦曰：“生魂只有此异。”韦拜请之，遂令齐氏同归，各拜而出。黄衫人复引南行。既出其城，若行崖谷，足跌而坠，开目即复跪在案前，先生者亦据案而坐。先生曰：“此事甚秘，非君诚恳，不可致也。然贤夫人未葬，尚瘗旧房，宜飞书葬之，到即无苦也。慎勿言于郡，苟微露于人，将不利于使君耳。贤阁只在门前，便可同去。”
韦拜谢而出，其妻已在马前矣。此时却为生人，不复轻健。韦掷其衣驮，令妻乘马，自跨卫从之，且飞书于郡，请葬其柩。使君始闻韦之将到也，设馆，施穗帐以待之。及得书，惊骇殊不信，然强葬之，而命其子以肩舆迓焉。见之，益闷，多方以问，不言其实。其夏，醉韦以酒，迫问之，不觉具述，使君闻而恶焉。俄而得疾，数月而卒。韦潜使人觇田先生，亦不知所在矣。
齐氏饮食生育，无异于常，但肩舆之夫不觉其有人也。馀闻之已久，或末深信。太和二年秋，富平尉宋坚尘，因坐中言及奇事，客有鄜王府参军张奇者，即韦之外弟，具言斯事，无差旧闻，且曰：“齐嫂见在，自归后已往拜之，精神容饰，殊胜旧日。”冥吏之理于幽晦也，岂虚语哉！张宠奴
长庆元年，田令公弘正之失律镇阳也。进士王泰客焉，闻兵起，乃出城南走。时兵交于野，乃昼伏宵行。入信都五六里，忽有一犬黄色随来。俄而犬顾泰曰：“此路绝险，何故夜行？”泰默然久之，以诚告之曰：“镇阳之难矣。”犬曰：“然得逢捷飞，亦郎之福也。许捷飞为仆，乃可无患。”泰私谓：“夫人行爽于显明之中者，有人责；行爽于幽冥之中者，有鬼诛。今吾行无爽，于吾何诛？神抵尚不惧，况妖犬乎？固可以正制之耳。”乃许焉。犬忽化为人，拜曰：“幸得奉侍，然捷飞钝于行，请元从暂为驴，借捷飞乘之，乃可从行。”泰惊不对，乃驱其仆下路，未数步，不觉已为驴矣。犬乃乘之。泰甚惧，然无计御之，但仗正心而已。
偕行十里，道左有物，身长数尺，头面倍之，赤目而髯者，扬眉而笑曰：“捷飞安得事人？”犬曰：“吾乃委质于人。”乃曰：“郎幸无怖。”大头者低面而走。又数里，逢大面多眼者，赤光闪闪，呼曰：“捷飞安得事人？”又对如前，多眼者亦遁去。捷飞喜曰：“此二物者，以人为上味，得人则戏投而争食之，困然后食。今既去矣，馀不足畏。更三五里有居人刘老者，其家不贫，可以小憩。”
俄而到焉，乃华居大第也。犬扣其门，有应而出者，则七十馀老人，行步甚健，启门，喜曰：“捷飞安得与上客来？”犬曰：“吾游冀州不遇，回次山口，偶事于郎，郎以违镇阳之难，不敢昼行，故夜至。今极困，愿得稍休。”老人曰：“何事不可？”因揖以入，馆泰于厅中，盘馔品味，果粟之属，有顷而至。又有草粟筐贮饲马，化驴亦饱焉。当食，而捷飞预坐，曰：“倦行之人，夜蒙嘉馔，若更有酒，主人之分尽矣。”老人曰：“不待启言，已令涤器。”俄有小童陈酒器，亦甚精洁。老人令捷飞酌焉，遂与同饮。数巡，捷飞曰：“酒非默饮之物，大凡人之家乐，有上客而不见，复谁见乎？”老人曰：“但以山中妓女不足侍欢，安敢惜焉。”遽召宠奴。有顷，闻宠奴至，乃美妓也，貌称三十馀，拜泰而坐其南，辞色颇不平。泰请歌，即唱。老人请，即必辞拒。犬曰：“宠奴之不肯歌者，当以无侣为恨耳。侧近有花眼者，亦善歌，盍召乎？”主人遽令邀之。少顷呼入，乃十七八女子也，其服半故，不甚鲜华，坐宠奴之下。巡及老人，请花眼即唱，请宠奴即不唱。其意愈不平，似有所诉。巡又至老人，执杯固请不得，老人颇愧，乃笑曰：“常日请歌，宠奴未省相拒，今有少客，遂弃老夫耶！然以旧情当未全替，终请一曲。”宠奴拂衣起曰：“刘琨被段疋䃅杀却，张宠奴乃与老野狐唱歌来？”灯火俱灭，满厅暗然。徐窥户外似明，遂匍匐而出。
顾其厅，即大墓也。马系长松下，旧仆立于门前，月轮正午。泰问其仆曰：“汝向者何为？”曰：“梦化为驴，为人所乘，而与马偕食草焉。”泰乃寻前路而去，行十馀里，天曙，逢耕人，问之曰：“近有何墓？”对曰：“此十里内，有晋朝并州刺史刘琨歌姬张宠奴墓。”乃知是昨夜所止也。又三数里，路隅有朽骷髅，傍有穿穴，草生其中，近视之，若四眼，盖所召“花眼”也。而思大头多眼者，杳不可知也。
吾尝以儒视世界，人死固有鬼；以释观之，轮回之义，理亦昭然。奈何此妓华落千载，犹歌于冥冥之中，则信乎视听之表，圣贤有不言者也。叶氏妇
叶诚者，中牟县梁城乡染人也。妇耿氏，有洞晦之目，常言曰：“天下之居者、行者、耕者、桑者、交货者、歌舞者之中，人鬼各半。鬼则自知非人，而人则不识也。”
其家有牛骍而角者，夫妇念之可知矣。元和二年秋，忽有二鬼，一若州使，一若地界，入圈视牛，曰：“引重致远，毛角筋骨可爱者，吾州无如此牛也。” 若地界者曰：“何远役追牛？”曰：“王之季女适南海君次子，从车五百两，两一牛，皆天下之美俊者。河南道配供十年，当州唯一，只此牛耳，盍报使乎？”遂去。其妇视牛，则惴惴然喘，汗流若沃水矣。其翁染也，遽取蓝花涂之。才毕，有军吏紫衣乘马，导从数十骑，笑而入视牛，则异前所报矣。军吏大怒，执地界，将决之，责曰：“贵主远嫁，一州择牛，既此牛中，奈何虚妄！”对曰：“适与衙官对定，所以驰报。及回失牛，乃本牛主隐匿也。请收牛主问之，牛不远矣。”乃令捉主人来。遂数人登阶，捽其翁以出，其家只见中恶，呼不应矣。长幼绕而呼之，妇独不哭，乃汲水浇牛，蓝色尽见，界吏牵去而翁复来，上阶，乃承呼而起曰：“吾为军吏责以隐牛，方欲洗涤，赖新妇自洗，遂得放归。”使视其牛，已死矣。杨曙方宰中牟，闻此说，乃召而问之，一无谬矣。李绅
故淮海节度使李绅，少时与二友同止华阴西山舍。一夕，林叟有赛神者来邀，适有头痃之疾，不往，二友赴焉。夜分，雷雨甚，绅入止深室。忽闻堂前有人祈恳之声，徐起窥帘，乃见一老叟，眉须皓然，坐东床上，青童一人，执香炉拱立于后。绅讶之，心知其异人也，具衫履出拜之。父曰：“年小识我乎？”曰：“小子未尝拜睹。”老父曰：“我是唐若山也，亦闻吾名乎？”曰：“尝于仙籍见之。”老父曰：“吾处北海久矣，今夕南海群仙会罗浮山，将往焉。及此，遇华山龙斗，散雨满空。吾服药者，不欲令沾服，故憩此耳。子非李绅乎？”对曰：“某姓李，不名绅。”叟曰：“子合名绅，字公垂，在籍矣。能随我一游罗浮乎？”绅曰：“平生之愿也。”老父喜。
有顷，风雨霁，青童告可行。叟乃袖出一简，若笏形。纵拽之，长丈馀，横拽之，阔数尺，缘卷底坳，宛若舟形。父登居其前，令绅居其中，青童坐其后。叟戒绅曰：“速闭目，慎勿偷视。”绅则闭目，但觉风涛汹涌，似泛江海。逡巡舟止，叟曰：“开视可也。”已在一山前，楼殿参差，蔼若天外，箫管之声，寥亮云中。端雅士十馀人喜迎叟，指绅曰：“何人也？”叟曰：“李绅耳。”群士曰：“异哉！公垂果能来。人世凡浊，苦海非浅，自非名系仙录，何路得来。”叟令绅遍拜之。群士曰：“子能从我乎？”绅曰：“绅未立家，不获辞，恐若黄初平贻忧于兄弟。”未言间，群士已知：“子念归，不当入此居也。子虽仙录有名，而俗尘尚重，此生犹沉幻界耳。美名崇官，外皆得之。守正修静，来生既冠，遂居此矣。勉之，勉之。”绅复遍拜叟归。
辞讫，遂合目，有一物若驴状近身，乘之，又觉走于风涛之上。顷之，闷甚思见，其才开目，已堕地而失所乘者。仰视星汉，近五更矣，似在华山北。徐行数里，逢旅舍，乃罗浮店也。去所止二十馀里，缓步而归。明日，二友与仆夫方奔访觅之。相逢大喜，问所往，诈云：“夜独居，偶为妖狐所惑，随造其居。将曙，悟而归耳。”自是改名绅，字公垂，果登甲科翰苑，历任郡守，兼将相之重。韦氏子
韦氏子有服儒而任于唐元和朝者，自幼宗儒，非儒不言，故以释氏为胡法，非中国宜兴。有二女，长适相里氏，幼适胡氏。长夫执外舅之论；次夫则反之，常敬佛奉教，攻习其文字，其有不译之字读宜梵音者，则屈舌效之，久而益笃。及韦氏子寝疾，命其子曰：“我儒家之人，非先王之教不服。吾今死矣，慎勿为俗态，铸释饭僧，祈佑于胡神，负吾平生之心。”
其子从之。既除服而胡氏妻死。凶问到，相里氏以其妇卧疾，未果讣之。俄而疾殆，其家泣而环之，且属纩焉。若鬼神扶持，骤能起坐，呼其夫曰：“妾季妹死已数月，何不相告？”因泣下呜咽。其夫绐之曰：“安得此事。贤妹微恙，近闻平复。荒惑之见，未可凭也。勿遽惆怅。今疾甚，且须将息。”又泣曰：“妾妹在此，自言今年十月死，甚有所见。命吾弟兄来，将传示之。昨到地府西曹之中，闻高墉之内，冤楚叫悔之声，若先君声焉。观其上则火光迸出，焰若风雷。求入礼觐，不可。因遥哭呼之，先君随声叫曰：‘吾以平生谤佛，受苦弥切，无晓无夜，略无憩时，此中刑名，言说不及。惟有罄家回向，冥资撰福，可救万一。轮劫而受，难希降减。但百刻之中，一刻暂息，亦可略舒气耳。’妹虽宿罪不轻，以夫家积善，不堕地狱，即当上生天宫也。妾以君心若先君，亦当受数百年之责。然委形之后，且当神化为乌。再七饭僧之时，可以来此。”其夫泣曰：“洪炉变化，物固有之。雀为蛤，蛇为雉，雉为鸽，鸠为鹰，田鼠为鴽，腐草为萤，人为虎、为猿、为鱼、为鳖之类，史传不绝。为乌之说，岂敢深讶？然乌群之来，数皆数十，何以认君之身而加敬乎？”曰：“尾底毛白者，妾也。为妾谢世人，为不善者。明则有人诛，暗则有鬼诛，丝毫不差。因其所迷，随迷受化。不见天宝之人多而今人寡乎？盖为善者少，为恶者多。是以一厕之内，虫豸万计；一砖之下，蝼蚁千万。而昔之名城大邑，旷荡无人，美地平原，目断草莽，得非其验乎？多谢世人，勉植善业。”言讫复卧，其夕遂卒。
其为妇也，奉上敬，事夫顺，为长慈，处下谦，故合门怜之，悯其芳年而变异物，无幼无长，泣以俟乌。及期，乌来者数十，唯一止于庭树低枝，窥其姑之户，悲鸣屈曲，若有所诉者。少长观之，莫不呜咽。徐验其尾，果有二毛，自如霜雪。姑引其手而祝之曰：“吾新妇之将亡也，言当化为乌而尾白。若真吾妇也，飞止吾手。”言毕，其乌飞来，驯狎就食，若素养者。食毕而去。自是日来求食，人皆知之。数月之后，乌亦不来。延州妇人
昔延州有妇人，白皙，颇有姿貌，年可二十四五。孤行城市，年少之子，悉与之游，狎昵蔫枕，一无所却。数年而殁。州人莫不悲惜，共醵丧具为之葬焉。以其无家，瘗于道左。
大历中，忽有胡僧自西域来。见墓，遂敷坐具，敬礼焚香，围绕赞叹。数日，人见谓曰：“此一淫纵女子，人尽夫也，以其无属，故瘗于此。和尚何敬耶？”僧曰：“非檀越所知。斯乃大圣，慈悲喜舍，世俗之欲，无不徇焉。此即锁骨菩萨。顺缘已尽，圣者云耳。不信即启以验之。”众人即开墓，视遍身之骨，钩结皆如锁状，果如僧言。州人异之，为设大斋，起塔焉。琴台子
赵郡李希仲，天宝初宰偃师。有女曰闲仪，生九岁，嬉戏于廨署之花栏内。忽有人遽招闲仪曰：“鄙有恳诚，愿托贤淑。幸毕词，勿甚惊骇。”乃曰：“鄙为崔氏妻，有二男一女。男名琴台子，鄙尤锺念，生六十日，鄙则谢世。夫人当为崔之继室，敢以念子为托，望仁湣之。”因悲恸怨咽，俄失所在。闲仪亦沉迷无所觉知矣。家人善养之，旬日无恙。
希仲秩满，因家洛京。天宝末，幽蓟起戎，希仲则挈家东迈，以避兵乱。行至临淮，谒县尹崔祈。既相见，情款依然。各叙祖姻，崔乃内外三从之昆仲也。时崔丧妻半岁，中馈无主，幼稚零丁，因求娶于希仲。希仲家贫时危，方为远适，女况成立，遂许成亲。女既有归，将谋南度。偃师故事，初不省记。一日，忽闻崔氏中堂沉痛大哭。既令询问，乃闲仪耳。希仲遽自询问，则出一少年孤孩曰：“此花栏所谓琴台子者也。”因是倍加抚育，名之灵遇。及长，官至陈郡太守。唐俭
唐俭少时，乘驴将适吴楚。过洛城，渴甚，见路傍一小室，有妇人年二十馀，向明缝衣，投之乞浆，则缝袜也。遂问别室取浆：“郎渴甚，为求之。”逡巡，持一盂至。俭视其室内无橱灶，及还而问曰：“夫人之居，何不置火？”曰：“贫无以炊，侧近求食耳。”言既，复缝袜，意绪甚忙。又曰：“何故急速也？” 曰：“妾之夫薛良，贫贩者也。事之十馀年矣，未尝一归侍舅姑。明早郎来迎，故忙耳。”俭微挑之，拒不答。俭愧谢之，遗饼两轴而去。
行十馀里，忽记所要书有忘之者，归洛取之。明晨复至此，将出都，为涂刍之阻，问：“何人？”对曰：“货师薛良之柩也。”骇其姓名乃昨妇人之夫也。遂问所往。曰：“良婚五年而妻死，葬故城中，又五年而良死。良兄发其柩，将祔先茔耳。”俭随观焉。至其殡所，是求水之处。俄而启殡，棺上有饼两轴、新袜一双。俭悲而异之，遂东去。
舟次扬州禅智寺东南，有士子二人。各领徒相去百馀步，发故殡者。一人惊叹久之，其徒往往聚笑。一人执锸，碎其柩而骂之。俭遽造之。叹者曰：“璋姓韦，前太湖令。此发者，璋之亡子，窆十年矣。适开易其棺，棺中丧其履，而有妇人履一只。彼乃裴冀，前江都尉。其发者爱姬也，平生宠之。裴到任二年而卒，葬于此一年。令秩满将归，不忍弃去。将还于洛。既开棺，丧其一履，而有丈夫履一只。两处互惊。取合之，彼此成对。盖吾不肖子淫于彼，往复无常，遽遗之耳。”
俭闻言，登舟静思之曰：“货师之妻死五年，犹有事舅姑之心，愈宠之姬，死尚如此，生复何望哉！士君子可溺于此辈而薄其妻也？”马震
扶风马震，居长安平康坊。正昼，闻扣门，往看，见一赁驴小儿云：“适有一夫人，自东市赁某驴，至此入宅，未还赁价。”其家实无人来，且付钱遣之。经数日，又闻扣门，亦又如此。前后数四，疑其有异，乃置人于门左右，日日候之。是日，果有一妇人从东乘驴来，渐近识之，乃是震母，亡十一年矣，葬于南山，其衣服尚是葬时者。震惊号奔出，已见下驴，被人觉，不暇隐灭。震逐之，环屏而走。既而穷迫，入马厩中，匿身后墙而立，马生连呼，竟不动。遂牵其裾，卒然而倒，乃白骨耳。衣服俨然，而体骨具足。细视之，有赤脉如红线，贯穿骨间。马生号哭，举扶易之。往南山，验其坟域如故。发视，棺中已空矣。马生遂别卜迁窆之，而竟不究其理。

        </div>
      </div>
    </div>
  </div>
</div>
<!--update:2025-08-30 10:13:20-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>