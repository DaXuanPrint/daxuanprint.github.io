<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="张氏卮言,张氏卮言全文在线阅读,张氏卮言全文在线下载,大玄古籍书库">
<meta name="description" content="清·张元赓著。笔记小说集。一卷。有《昭代丛书》本,收入辛集别编卷第二十一。内容多述时人轶闻、鬼神怪异事,含鬼话成分。其中《捕虎》《孽报》《八卦田》等为鬼话。本书杂记明末以来人物轶事及异事琐闻。内容多以人名为题，亦或有以事为题者。书中所记名人轶事，具有较好的史料价值。如“左良玉”条，叙左良玉从一小卒冒副总之名战李自成有功而发迹身荣的经历，对研究明末历史有所裨益。“破山和尚”条，叙破山和尚为救生民，应允张献忠破佛家食肉之戒，每以此法救民。从中可见当时战乱。_张氏卮言_全文在线阅读_张氏卮言_全文在线下载_大玄古籍书库">
<title>张氏卮言_张元赓_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">张氏卮言</span> <br/>
          作者： <span class="inputVal" id="bkauthor">张元赓</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,小说,完结</span> <br/>
          字数： <span class="inputVal" id="bknum">[book_length]11938</span> <br/>
          说明： <span class="inputVal" id="bkdec">清·张元赓著。笔记小说集。一卷。有《昭代丛书》本,收入辛集别编卷第二十一。内容多述时人轶闻、鬼神怪异事,含鬼话成分。其中《捕虎》《孽报》《八卦田》等为鬼话。本书杂记明末以来人物轶事及异事琐闻。内容多以人名为题，亦或有以事为题者。书中所记名人轶事，具有较好的史料价值。如“左良玉”条，叙左良玉从一小卒冒副总之名战李自成有功而发迹身荣的经历，对研究明末历史有所裨益。“破山和尚”条，叙破山和尚为救生民，应允张献忠破佛家食肉之戒，每以此法救民。从中可见当时战乱。</span> <br/>
          封面： <span class="inputVal" id="bkimg">Z_14143.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]张氏卮言
[book_author]张元赓
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,小说,完结
[book_length]11938
[book_dec]清·张元赓著。笔记小说集。一卷。有《昭代丛书》本,收入辛集别编卷第二十一。内容多述时人轶闻、鬼神怪异事,含鬼话成分。其中《捕虎》《孽报》《八卦田》等为鬼话。本书杂记明末以来人物轶事及异事琐闻。内容多以人名为题，亦或有以事为题者。书中所记名人轶事，具有较好的史料价值。如“左良玉”条，叙左良玉从一小卒冒副总之名战李自成有功而发迹身荣的经历，对研究明末历史有所裨益。“破山和尚”条，叙破山和尚为救生民，应允张献忠破佛家食肉之戒，每以此法救民。从中可见当时战乱。
[book_img]Z_14143.jpg


[book_title]張氏卮言
徐雲拂
徐雲拂，名筠，儒家子也。幼聰慧，長耽吟詠，善真、行二體。為人詼諧、放蕩，有似滑稽之流。期朋儕樂與泥飲，醉必小遺。雖錦衾繡褥，弗顧也。或謂之曰：「麹蘖腐腸，使賢元不固，恐非長壽相。」
雲拂但微笑以為戲已，而已其所作小遺解嘲，詩云：「非關水厄甚無端，醉裏嵇康數起難。草野敢思遺漢殿，詩書真欲溺儒冠。三春犢鼻梅常潤，五夜龍 漏未殘。如許頭顱堪一笑，那尋保母為推乾。」常書扇頭以自娛，後甫抱孫遽謂友人曰：「我當為鬼祖矣，有孫未周晬竟歿，人謂徐先生多慧少福，縱酒致天然歟？否耶。
火雞
康熙十年間，外國人有以火雞入貢者，舟過閶關出雞。船頭上令市人聚觀之，形赤色，與雞同飼以火炭，如啄米粒也。冰蠶、火鼠，火井、冰山，宇內之大，何物不有謂無是事者，亦夏蟲之語冰矣。
老人捕虎
建平縣多虎，嘗有一老人至，和易可親，不言姓名里居。隨一老僕，自云能治虎。富民爭相延致，飲食起居與人同，唯略喜靜坐，其僕蠢然無知耳。人告之曰：「某處有虎，已傷人。老人即書一紙函封之，不使人得見。密使其僕焚城隍廟中，即以數人捕虎，南北東西悉從指示，無弗得者。
建平人捕虎，必以冬月，用興獵戶並田野健兒百人。先用火燒山，曠日持久，猶有時不能得。惟老人則隨時可捕不俟，多人三月之內捕得二十餘虎，即辭去。饋以金帛，一無所受，亦不知何許人也。老人去後，山中無虎患者十餘年。
今則倀魂載道城外多虎跡矣。
葉先生冥緣
松陵葉元禮先生，名舒崇。以迎入學騎馬，過彩樓下。有閨秀見而慕之，欲以為夫，單思染病，臨絕始告父母。乃召先生永訣，先生亦嗚咽不自禁。
十六年後，公車計偕至山左，於途中得一俊童。不告父母，隨至輦下歡愛之。篤過於伉儷，後俊童病亡，京邸先生哭之幾絕。未及半年，亦沒於都下。一時鍾情眷戀轉女成男，尚膠漆相投如此。
元禮先生，木名士貌如子都，長於古學。登第時，房考官拆得其名，向天四拜云：「不圖葉元禮出在我房內，而不知其冤業相隨，未五十而畢命。死時人共見所歡，俊童現形至床前，共握手而逝。噫！在葉元禮止一世耳，而此閨秀者，已經再世矣！昔為葉死，今又為彼死。忽女忽男，冥緣相續。皆此愛心不忍舍割之所致也。普勸世人戒之哉！
為賦絕句六首，其詩云：
未經弱冠已蜚聲，瀟灑豐姿冰玉清。偶過翠樓珠箔下，美人含笑訂三生。
單思無奈病纏綿，拚得形骸赴九泉。為告雙親兒不起，葉郎誤我已經年。
喚郎嗚咽前衷，一笑姻緣命已終。今日迸形心內死，來生端的要相逢。
忽忽年華十六春，公車山左走黃塵。馬前來得人如玉，宛似曩時夢裏身。
得捷南宮到處隨，同衾同案不相離。直教兩世婚姻續，昔女今男事更奇。
玉兒病肺喘絲懸，兒沒郎隨只半年。昔死為郎今為我，韓朋簫史語空傳。
捕虎
虎食犬則醉，歙縣金姓者，新正於族黨。賀年酣醉而歸，見一虎蹲伏中堂，乘酒勢徒手搏之。騎背坐虎，耎如羊，捽其項頭垂，垂而喪氣，與家人竟捶死焉。以為此必病大蟲也。及見暗隅閒，腥血沾灑，狗骨狼藉，方悟食犬而致醉耳。
徽地多虎，居民捕虎者多下機弩。名曰：「窩弓」。以烏頭毒藥熬淬弩端，謂之「見血封喉」。牽引絲繩作機械，分布各處。又有號十字弓者，南北東西如十字牽絆，虎蹴踏之，勁弩四出，萬無可逃矣。
虎有倀，即所食人之鬼魂，為虎導路。尋人，再食已，得替代。能一路撥去絲繩，設弩者，先以香油雪飯遍置荒野，倀魂離虎就食，然後虎得中弩，故未經替代而虎先就，死者俗咸謂之「失虎」，鬼既無依附，又難獨行，倀倀乎其何之者也。試藥法以細線緊束臂彎，針挑掌皮點藥，有一線黑光飛至臂彎者，乃可用復以針挑破臂皮，毒勢遂絕。若毒勢遲緩，則再加熬煉也。欲設弩，先大書於道曰：「某處有弩，不可夜行」。人誤中弩毒者，地漿水松毛葉可解。
徽人夜行，必帶弩弓防護攔，箭篾颯颯有聲，則虎至，但以弩弦虛拽，弦響所震，倀鬼披靡即引。虎至別處，邪鬼、邪神無不畏弩上響聲也。人夜行，頭容欲直，若俯首，則神光散亂，虎將以為畜類也，而覬覦之矣。虎於日閒不離洞窟，眼怕日光。至酉時，始遍行覓食，其性畏詛。族伯孝廉，緝宗以青鳥急去，且詛且罵，問何故，曰：「是嘗竊我一彘，詛罵之則含羞而不復至。噫！羞愧之心，虎尚有之乎，餘亦談之而色變也。」
瓊州火現
瓊州於天下為正南，屬火。海水上皆有火光，今之石首魚皆從瓊州、南洋而下，儲之者夜有火光，蓋得離火之純也。瓊州人，臨終身上必有火現，如螢光，色淡而微青。自頂至踵，隨處可出。即他方人曾居瓊州者，歸老故鄉亦如之。
我崑仲旋方先生。別字思矯，曾為瓊州刺史，歸崑十年而卒。屬纊時，有火現於大指。又嘗帶瓊州一小婢歸，年五十餘而死，有火現於床幹，人物之生同得天地之氣以成形。既居南方之土，復飲南方之水，火氣薰蒸浹人肌髓，臨終火現。蓋體魄之相感使然。
婢名瓊英，終身不嫁，守貞處子也。瓊州界有大石牌坊，題曰：「海角天涯」，b9人遷客見之莫不黯然魂消矣。
殺倭
嘉靖甲寅海中，倭警猝。至蘇周撫院令汪龍卜之。汪龍者，休寧人也。雙瞽精梅花數，隨手授以安息，香得入莖。龍數遍勒之，斷者一，損而不斷者一，曰：「此七縣一州之數也，急如星火矣。」一城必屠其一城，必有大恐，然不至殘破，餘皆無患也。言未既，則報得崇明縣已屠矣。
從太倉之茜涇之崑山，設長圍取城外。小兒插置矛頭，則拍手而笑。時崑山祝令賢侯也，令丁壯守城者，弱婦女皆運磚瓦石片，從陴閑飛擲而下，勢如雨集。倭稍卻乃伐大樹，去其枝為架密布城邊，以農舟置架上，高與城並。欲躍入城中，倭人身輕能超躍丈餘刀、長八尺鋒，甚銛當之者，甲與身俱斷，侯令人以長槍禦之，終莫能入。既而以一海舟覆於地群，伏船下掘城，欲從地道而入，時被圍已四十七日矣。所掘處城將穿婦女多自經者，有一老卒，自稱唐勝。謂祝：「今日我知築城時，城下皆有木柵，列梅花樁。倭已掘入我兵，宜掘出火之彼深入木柵中，猝不得出，無不糜爛矣。
祝令不從，老卒歎曰：「城中數萬生靈，賴此一舉矣！即出所佩鈍刀，掘之果木柵也。眾乃掘出得倭人火炬硝黃，應時而至。倭人多燒死，其內見四倭舁出一死人，哭曰：「二大王乃知酋長已殲，乘其喪氣，官軍開城門擊之，時瓦將軍已屯兵間門，東西夾擊遂得盡劉，靡有孑遺。
瓦將軍者，女將瓦氏，雲南洞蠻土官也。近幸男子八人，號男妾。驍勇善戰，軍令嚴明一卒奪民食即斬之，食尚在吭，閒以倭警奉旨，自雲南調至，皆以白布裹頭。問其故，曰：「我等孟獲之後也，感孔明不殺之恩，故世服其喪耳。倭寇既平，祝令謂唐勝曰：「皆子功也。今已晚，明日當置酒燕勞。聞子功於上台，行將得官矣。待至二日而不至，令曰：「是必鞍馬勞頓，休憩家中耳。」待之七日，仍不至。令謂諸縉紳曰：「世固有如魯仲連為人，釋難解紛亂而無所取者，於今唐勝大賢也。在我治內而我不知，我且愧矣。且今日之功皆出於彼，彼既飄爾而去，我何面目復涖崑邑士民乎？我亦解印歸耳。諸縉紳謂令曰：「君侯豈癡耶？崑邑兵籍中從不聞有唐勝者，我等已遍求之矣。不復見，嘗見里社中有唐朝卜將軍像，與之絕肖，而又自謂姓唐，是必將軍顯靈也。將軍墓近在縣治中，非將軍而誰？」於是邑中相告語，皆以為然。遂遷墓於鹿城，玉山之陽立廟土山，其地即燒殺二大王處也。
將軍名珍，字文趙，西河人，卜子夏之雲礽也。唐敬宗時，掌軍柄，藩鎮跋扈，將軍東征西討，捍患禦災，與二子勤勞王事而死。世俗所傅二太保、三太保者，即其子也。今廟額曰：「功在金湯，兩廡皆肯畫，殺倭事於壁雲，當崑邑之被圍也。屋宇皆毀田疇，盡荒又大旱三月不雨，井水皆涸，閒有不涸者，飲之必病。祝令遍至井旁拜之，即得大雨，疫癘頓息中，丞周公又疏民困於朝租。賦悉蠲已輸納者，盡給還之，故民氣得甦時浙省，亦被倭患。浙撫屠與他省督兵蘇撫院，終日在雉樓酣飲。紳衿相謂曰：「豈日日元旦耶？」何屠蘇灑之不停也。徒多為人所憎惡耳，江浙謂撫院曰：「都堂徒多者，借音『屠都』也。蘇撫院聞城將破棄衣冠，疾奔紳衿挽留之蘇曰：「公等無誤，我事身在井上，乃可救井中之人。宣尼所謂可逝不可陷者，竟為封疆大臣開生路，其真別有肺腸者歟！
陳友石
吳縣陳友石，名筠，幼孤，性喜雜技。能琴、能棋、能字，獨不能治家。年尚未娶，父遺產業已蕩然無存，乃以三十金入山，販冬筍至崑城，王彥修家賣之。居數日，彥修謂之曰：「天氣蒸熱，筍包宜開矣。開則筍已腐爛，皆如一簇青煙，細揀之，僅存二十金。資斧喪盡，販官歷數十本，賣以度日。既而賣字於閶關，為店家寫扇，薪水籍以無缺。
一日，有滿洲大人奉旨封王海外者，泊舟閶關外。令家人買扇，即命友石書之謝白金一兩，喜出望外。大人閱其字跡，稱善。即邀至船中，茶罷，對弈，歡若平生。
謂友石曰：「我奉旨封王，舟中少一朋友可以盤桓朝夕者，陳先生倘能不棄，與我同行，則甚幸矣！」友石許之，乃饋三十金為安家費。友石以十金奉母、十金製衣、而更以十金買肴饌遍款一船人。
既而船至琉球、安南諸國。其國王尊奉天使，並尊奉天使同來之客。滿洲大人又處處為之先容，故所至分庭抗禮，奉迎恐後。遂務求其字跡，一小字酬一小銀錢、一大字酬一大銀錢。
船至高麗國，高麗王太子好音律，與友石共鼓琴。友石更授以新聲數曲，太子大喜，謂其百官曰：「我國僻處海中，得遇陳先生至止此，天賜也。我等宜厚贈之，於是所贈金銀、珍寶、象犀、珠玉之物，不可數計。歸舟至大洋，舟重不能行，柁工命以所載金銀撇入海中，約存二三萬兩，舟始能行。趁風至福建漳州，值漳泉大荒友石一路賑饑，費萬金。而自以二萬金歸家，娶妻後，與其舅貿易。不數年復蕩盡，為窶人。晚年賣藥於陽，城溉之濱，跌損一足，然興甚豪，不肯作寒乞相，亦當今奇士矣。
藕絲帳
崑山千墩鎮，顧給事思軒先生，與相國夏桂洲同年友善。在京邸時，同寓也。每待漏入朝，顧老僕陳某必隨入承事之。顧先生歿後，夏桂洲亦乞假歸江西。顧公子命家奴運糧至京，浪費俱盡。假照塞責，既而，地方官追比破產輸納罪，當擬流蘇松常鎮之間。以糧事擬流者，共四百餘家，而顧將流嶺南。
適當夏相國復召之時，舟泊虎丘，陳僕探望舟邊十六日不得見。會相國送客出舟，即叩首見之。相國備詢家事，情甚勤懇。陳流涕細述願乞垂庇，相國厲聲曰：「此係國法，我能曲徇故人子乎？」陳恨甚。及相國將解維、方伯入見出時，相國命之曰：「聞貴治負糧者多，然既補納矣！」復正其罪，恐非聖朝寬大之體，是宜免。於是大江以南，俱得免於流竄矣。免後，悉念顧氏之恩，厚禮而叩謝者戶屨不絕，倉箱之內，棗栗應時而滿，夏相國無嗣，思軒之子觀海為饒州刺史。欲報恩於桂洲，求夏氏子之疏宗子姓，終莫能得。僅瓣香致祭於祠內而已，時嚴嵩已失勢，籍沒。時觀海奉上命監其門，有老嫗倉皇而出者，袖中遺下一物，紙裹若管城，觀海意其密書也。置之靴內，歸與家人觀之，則細如藕絲引而愈長，即拽成一帳，有知之者曰：「此藕絲帳也。」
嚴府中至寶二：一為藕絲帳、一為銅鑼。榻上得藕絲帳則一室無塵，銅鑼之聲聞於百里，乃仙人所鑄也，不知流落何所。觀海嘗謂人曰：「我無從報夏公恩，得監嚴氏籍沒猶之報恩矣！」
蓋嚴嵩殺桂洲者也。顧氏藕絲帳四世相傳，國初時觀海之曾孫寧人，與南陽構訟將不直賄於當事寧人，無子，故於珍玩皆不甚惜。其讀書一目數行俱下，終身不忘著述等身。今所剞劂者，惟《日知錄》與《文集》數卷而已，生平崇尚氣節，其無子蓋天奄也！
縣令虎傷
某處縣令在舟中見岸上一人，負版而過，即隱身蘆葦內。縣令使召見之，跪於船頭，呼之入曰：「小人冥吏也，不敢入。」問：「所負何冊？」曰：「《虎傷籍》也。」問：「幾許？」曰：「共三百餘人。」問：「首名為誰」曰：「即大人也。」從者一喝而隱，縣令自惟曰：「我任百里之寄，捕虎救人，責在獵戶。何至身被虎傷？然冥吏有言，不可不早為之備也！於是責捕虎，甚急。
未幾，而獵戶舁一死虎至縣令，謂家人曰：「我生平未嘗見虎，今有死虎，當細看之。」庶他時不畏虎，得免於難。命獵戶提起虎頭，近視之。虎死未久，餘威尚存。吼然嗬氣一聲，而縣令已驚怖而斃矣。
余父執朱先生，復旦為井陘令。時幕客董滄湄者，寧波鄞縣人也。嘗於海船上至天童山，司舟進香者十九僧。行至中途見七僧皆化為虎，咆哮入林。明日眾僧持械往跡之，農帽悉掛樹頭，餘餘無所見。
嘗聞性之陰毒者化蛇，猛烈者化虎，非一朝一夕之故，其所由來者漸矣！
孽報
張受益之祖，居練川城中。以赴宴，夜深而歸。見城隍廟內，火炬煌煌，鞭撻呼號之聲不絕。須臾，皂隸杻係四人，而出至曲巷人家，其門自開。皂隸押之入，張翁異之，以屋瓦翻轉為記。明日探問其鄰人，則圈中字下四小豬矣！
輪回之報得於目擊，而愚民尚不知畏哀哉！
破山和尚
破山和尚，密雲老人十大弟子之一也。
十弟子各擅一長，登峰造極如漢月文章、費隱修竹之類，而破山則神通第一。張獻忠屠戮生民，所過郡縣靡有孑遺，其將破某城也。破山至焉曰：「吾有求於將軍也，願勿屠是城。」曰：「和尚肯啖肉，我即從汝。」破山合掌西向，云：「老僧為百萬生靈，何惜如來一戒。」遂與獻忠共唱酒肉，城得不屠。乃與之約曰：「自今以後，將軍所至，若見老僧。來迎即勿傷百姓。」許之。獻忠兵勢神速，常一日夜行三百里，南北東西又無定向。及進一城，而破山已先在矣，曰：「我來迎汝，幸勿傷兒。」獻忠曰：「如約，即攜手入坐，令唱肉焉。」如是者數十處，而破山已不能復茹素矣。茹素則必病，臘肉乾魚遍懸丈室，有小沙彌竊食，金蹄一片。咽之不能，吐之不得，胸膈霍亂，涕泗交於兩頤。
破山見之曰：「是豈汝可食者耶？急至韋馱前，為汝懺罪，以禪杖擊其頂者三，即吐於地。語云：「誌公啗鴿摩什吞針，神通所至，安往而不著奇異哉？」 獻忠聞雷聲響震，則曰：「老天又教我殺人矣，雷嘗擊其將校獻忠，亦架炮擊之雷聲。頓止一日，不殺人則不能進飲，食幾席之近血流如川，始覺適情。若破山在座，則一人止去一手，手如山積名之曰：「手山餘友至蜀中，見有一手，老人問屠城時事，尚泣下沾襟也！
武則天墓
武則天墓，在陝西乾州。其地有峻嶺崇山，可以登覽；有古刹了，可以休憩，但不可言其生前罪惡。稍不知戒，則盲風怪雨、走石飛沙，頃刻畢至。有性命之憂矣。
馬麒雍，以乾州幕客，遊集於此，一時作詩紀事者俱盛。稱其「任狄」，相復中宗輿他數事為須眉，丈夫所難得。余謂之曰：「與其強作違心之論，媚茲淫鬼。何如不作詩之為愈乎？」麒雍曰：「是又不可，若無幾句頌美之詞，則睛日亦變為陰風。我第欲適我遊具耳。遑問其他。」
張獻忠墓有黑虎守之，人陟其上者，蒺藜刺之。而死此二人者，生前既大肆其淫殺。塚中枯骨尚能張其餘焰布毒於人。天之生是，使惡也有由來矣！
王畹蘭
王碩園先生之幼女，名畹蘭。能詩，尤妙「臨池」。時為其父代筆，閨秀中之傑出者也。與吳江葉公子敬宏結婚，敬宏入贅於崑。居甥館者三年，畹蘭尚不失童女身，乃為敬宏置二妾。歸吳江後，各生子。敬宏歲時，挈其子至崑省視嫡母，夫婦相對儼若大賓。茶話時惟問起居於翁姑而已。
三月十九日，明懷宗烈皇帝殉難煤山之忌日也。畹蘭每歲遇是日，必設香案於庭，多置楮帛，向西北天門哭拜，為烈皇帝祈求冥福，竟日乃止。人皆莫識其故，或曰，畹蘭即長平公主後身也。
其賦性惟嗜讀書，善為隱，謎極工雅。嘗詰難於其父碩園先生，對之而喜，每為之加餐，不茹葷血，後更能服氣，並絕煙火食。父歿，致哀盡禮，忽豫刻死日，結跏而終。
八卦田
杭州有名諸生王伯符，館於湧金門外，縉紳家閑行至八卦田，中遇一道人。八卦田者，田中阡陌，周圍三重若八卦之有斷有續，故名。
道人謂之曰：「我與子有緣，子生前曾為道士，奉我香火，甚虔。今當濟度。明晨日出時，我於此候子，子必來。明日伯符辨明而出，不告於弟子，仍至所謂八卦田中。則道人在焉。授以一丸藥，命吞之復合閉目耳。邊風聲拂拂，腳下雲勢騰騰。
頃刻間，至一深山，瓊宮玉宇、珠樹琪花、白鶴文鸞、飛鳴翔集，食則青麟作脯，醴液為漿，始悟道人為仙人，而此處為仙山也。越七日，忽念家中貧困，稚子不滿十齡，因鬱鬱思歸，面有淚痕。道人曰：「惜哉！無福來而復去。」即送之至一石橋，伯符已不能言，又迷失道。但往來於橋上，而已橋下居民有一業農者識之，留之飯，送之到館。
業農者乃縉紳家之佃戶，嘗至館中，能識之也。伯符既不能言，不能訓徒。因歸家四十日，不發聲。戚黨以為荒野遇妖，因修醮事為之祓除不祥。其夜，伯符夢至一道院，見前道人南面坐下，有雲帔星官往來、白事門者人報云：「王秀才至矣。」入跪階下，道人命星官搤其吭，吐出前藥一丸。即能言，嗬之出，問門者云：「此何真人也？」曰：「此為上洞神仙張果老，廊下所繫白驢即其所騎跨者也。」伯符能言之後，乃復至館。是後，功名蹭蹬，清狂半生。自歎身至仙山，不能居住，凡情之為害如此。常娓娓為友人述其事，余得之武林人戴玉泉云。
姚孟長先生
姚孟長先生，名希孟，父沒乃生甫，周晬，遇族中啟釁構訟其祖母，抱之至縣，歸而摩其頂曰：「是兒有福，於縣堂上做期場，得縣公陪奉汝矣。」先生虔持準提咒夜坐暗中，頂有白光，遍照一室，後以奸一使女，光遂滅。為諸生時，闖入申文定公園，中守園者拒之。曰：「且留步，我相公在內，勿驚動也。」先生大罵云：「汝主伴食耳，奈何任家奴慢客？」守園者入告文定，文定即邀先生入園，揖坐茶罷，遍覽亭台諸勝，先生告辭。文定送之門外，微哂曰：「老夫無能，僅堪伴食，但願尊兄亦如老夫伴食耳。」姚先生後掇巍科官至東宮學士而止，竟未嘗伴食，常念文定公之大度包容也。
夏太常
我崑夏太常，幼時常夜哭，至成童猶然。其大父至崇明，攜之往遊，得遍觀道觀中，所塑列仙像，遂得不哭。或曰，先生乃蓬萊謫仙也。長身玉立，眉目疏朗，美髯。行止皆有法度。善畫竹，興酣，落筆磅礴，揮灑見者，莫不稱為神異。幼嘗學竹於王太常，王太常者，華亭賢縉紳也。其所畫竹不肯遺留人閒，一紙掃過即焚之。故夏氏子孫，亦莫其能述其名字。又善吹簫，簫韻通神。
八月上，與諸名賢觴詠於水亭之上。簫聲繼作，竹肉齊，奮有桂香，自西南來，馥鬱滿空。座客皆惹袍袖，共驚訝之。謂花信太早，太常曰：「非也，去此十二里，為某氏桂園。我以簫聲撥之，早放引至此耳。然濃香已盡，當即萎地。」明晨使人探之，則一庭金粟矣。傳稱鄒陽吹律，寒穀回春，非虛語也！嘗於旅邸聞簫聲出畫樓中，歎曰：「此亦如《廣陵散》不傳久矣！今出自閨閣，即畫竹一幅，使人與之。其生平為人畫竹者，惟此耳。」明日其女攜竹而至，則一麗人也。曰：「承先生所賜，敢不銘心。但當再求一幅，使成雙耳。」太常正色曰：「我察汝簫，韻本廣寒謫仙，今凡情若此，曷用？」即裂之。女慚而去。
王太常有三絕：吹簫、畫竹而外，更善圍棋。天下莫當。嘗獨遊名山，至山右平定州，老君澗有八人焉，如世俗所畫八仙者留之坐隱。先生與李拐仙對局，拐仙不能勝受，饒四子既而煮白石為糧。授太常曰：「試啖之子不嚐此味，已五十年矣！」呂翁又與太常角勝，太常連北，數枰受饒二子，其六仙皆抗敵也。對奕於洞中者，七晝夜。夜無燈火，石屋自明，呂翁謂之曰：「子塵緣未斷，宜且歸送之山下，甫二里復回探洞中，則聞其無人拾一玉玦而歸，自此終身不復畫竹矣。
夏先生既得太常秘受，苦心三十年，太常弗善也。居久之，遇萬壽節，賜宴於上林苑。安南、琉球、日本、於陀利真臘外國之使皆在焉。太常謂先生曰：「我今日欲成子名矣，此地無竹曷不畫竹？」出高麗紙付先生，先生奮筆直掃，劍拔十尋，張之於壁。有白鵲數群，飛來欲棲其上，遂墮地，謂之「墮鵲竹」。座客起而奪之，帽皆落，謂之「落帽竹」，一時裂得其片紙者，皆同天球拱璧。京師為之語曰： 「外國十錠金，太常一幅竹。」舊名昶成，祖以為日字不宜在傍，乃錫名曰「」。嘗見其手書唐宋八家之文，字畫端楷，已入鍾、王之室，但筆鋒稍禿，大約晚年所書也。子孫珍秘藏之，其墨竹竟不可多得矣。
宋學士景濂，善山水，旁及竹石。余嘗見之，太祖嘗命之畫硃竹稱善，賜之酒醉不能起命兩內監，扶翼作《醉學士歌》以寵嘉之餘家向藏，得朱白民竹石數卷，徐文長水仙蘭花二卷，惜為人竊去，今不知流落何所矣。
夷光土地
紹興諸暨縣，浣紗村有夷光土地廟、茅屋三閒，近瞰碧流像，與範大夫並塑禱祀者。咸奔走焉，蓋沼吳之功成於西子，不得已而失身也。土人屍而祝之宜矣，西子未入吳宮前，與范蠡為夫歸者，三年矣。生一女，將入吳，棄之水。女探起水面者三，今有三探潭。在槜李故載入五湖，踐舊好也。湖即太湖，太湖中有包湖、胥湖、貢湖、莫湖、孟湖等名。蠡築室東洞庭，與西子居之，今尚名「范蠡宅」。其所種菱芡、蒲荷處，池形尚存，其自蘇城入五湖也。嘗棲止礬清湖之野。礬清湖者，水清見底。若用礬瀝，或曰：「舊常生礬」。三吳之水惟此處最澄澈也。今名「範遷湖」，在崑山長洲接壤處，水鄉膏腴，多富人，吳姓最著。明末時，餘表伯尤倩，清房皆廩膳中之傑出者，號稱百萬宅第，甲於一方。兵燹之後，一望邱墟，欲求其仿佛而斷礎頹垣，無復存者。真唐賢所云：「古今滄海，朝朝換也，何必遠吊蘇台？西江月照也哉！」
蔣莘田
常熟蔣莘田先生，名伊。曾任河南文宗，童生案發報兩名已物故將另補。夜夢有兩人，跪求云：「某等苦志寒窗，久困童子場。中年將老，幸蒙大宗師識拔，少遂讀書之志。又阨於年壽命也。然藉是亦瞋目黃泉矣，今大宗師欲另補，使我二人飲恨無窮。敢哀告先生為之側然，後有新進報死者，皆不補。
相傳故明有豆腐宗師者，為諸生時貧甚。與母居，除夕度歲，僅得淡豆腐一角，既貴。赴人宴席必先食淡豆腐，居官矢公矢慎，概絕請托。常謂人曰：「天下之苦至窮，措大而極此。我曩年親曆其境者也！斯真一飯不忘者耶！
余嘗見澄江文宗內衙有對聯云：「此身曾是閑諸生，豈備官此位。遂忘昔日簞瓢悠悠，斯世何善亡者之多也！
左良玉
左良玉，為小卒時隸名於副總戎陳某。陳某宴客時命良玉掌酒器，良玉以醉失去金杯。明晨，副總戎至良玉所。良玉叩首，請死。副總曰：「毋恐以子之才而使之掌灑器，我則鬼矣！隨我至帥府下」。謂帥府曰：「李賊兵勢猖獗，今遍觀我軍中將校皆碌碌庸材，恐不能取勝。此卒名左良玉，驍勇有謀。若使之為先鋒，當必大捷矣！」帥府曰：「以一小卒而為先鋒，恐損軍威。」奈何副總曰：「願以己職授彼，可乎？」
於是良玉以副總率前軍，與自成合戰。斬首萬餘級，即掛印為正總。
古以來，小卒而驟登極品者，惟良玉一人也。良玉手握重兵，威震遠近。麾下將校無不膝行蒲伏，不敢仰視。然獨尊禮喻山人。良玉用兵南北東西極其神速。山人一問捷音，則必擔簦躡屩，不遠數百里至軍中，酌酒慰勞。若小有過差，亦必厲色抗聲，不少寬假史云：「大將軍有揖客若良玉者，乃更能得嚴師矣！」良玉以糧餉不繼，悉散家財於軍士。其二子弗願也。良玉歎曰：「左良玉一代人物耳！我死後，此軍散盡。」
良玉死後，二子代領其軍。不數月，果散盡。又聞之江都父老云：「黃得功幼為趕腳夫，以善戰累功至總戎。每臨陣，必飯斗米羊肉十斤、冷水數十碗，碗即隨手擲破。蓋忠勇之氣所激也。食罷，侍妾為紥將巾，兩目頓然突出，手執鐵鞭，騰身上馬。一路鞭至敵營中，當之者無不糜爛。蓋既紥巾後則不復認人，其愛妾不及避，亦被鞭死。
明季，四鎮之中戰功最多，後為國朝大兵。追至蕪湖，糧盡不能戰，自刎而死。屹立不仆，大兵皆羅拜之。乃仆築墳大江之濱，土人每歲祭祀不絕。或云： 「天帝殿中四將「馬、趙、溫、岳」，今則以黃代岳，即得功也。崑邑王昌者，嘗獲一大鱔。烹而食之，膚革皆裂，有力如虎，常至山中拔樹。有時索綯如杵，兩手寸斷之。然生當承平之世，無所建。白老死，牖下人固有幸不幸也。
樹蘭
粵西山水奇勝，略見於柳子厚之記。序今又聞桂林郡行松林四十里，夾翠於岡嶺平坡，閑中列長亭短亭。蘭蕙遍生於松杪，號曰「樹蘭讬」根高人不能，取是歲寒君子之節；幽谷王者之香；草木並合而成，其奇者也。天地靈秀之氣，既鍾毓於山水，復流溢於草木。瘴雨蠻煙之中，發泄無餘。放楚之南，少偉人宜矣。而孰知其掉臂遊行，乃往來出入於眾香國裏哉。
岳武穆王擒楊麼
岳武穆駐軍洞庭湖濱，欲剿巨寇楊麼。軍士皆北人，未習水陣破之無策，乃微服潛行。一路躊躇至永新縣，中見有一園亭。欣然往遊，此前輩劉幾退休地也。時劉在園見武穆，進門狹隘處必左右回顧，雖未識姓名，已默知為朝士。蓋戴紗帽有翅，掉頭始不觸礙，遂不覺流露其故態也。
武穆見亭上題「墨莊」二字，自言曰：「此處顏額位置頗佳，但書法未妙耳。」適見墨瀋棕筆陳幾，即另書飄然。竟出主人敬揖，求款則有副元帥岳飛名字。因駭問曰：「將軍軍務倥傯，何幸到此？」武穆云：「有心事未決，冀得其策，不自知足之前耳。」劉謂武穆曰：「將軍戮力王家，與老夫義同一體，不妨明言或效一得之愚。因商述其事，劉問將軍自度對陣時，湖中停泊漁船，不驅去否？」楊麼鎧甲農仗可識別否？二者如可得兼，曷不令軍士練習，假置漁船於湖內，待楊麼親自臨陣時，兩邊夾裹漁船上，撒網擒之。武穆即施此計於合陣，時竟網得楊麼，群寇皆伏蓋不過七日之期耳。先是楊麼出沒湖中，岩穴深阻不可入。自言若欲破我，除非天上飛來，果應是讖。蘇郡張天申為令永新遇劉氏子姓述其事，今「墨莊」二字已臨摹入石，原跡術為劉氏珍藏。銀鉤鐵畫，筆勢壯闊，飛騫余曾見之於日，容張太史家武穆出師至洞庭湖，道經徽州歙縣。於荒野止一宿，相度地形謂土人曰：「不出四百年，此間一雄鎮矣！」
今為岩鎮，周廣十餘里居民皆熙攘殷實，其放燈最佳。山水林木，高高下下。因其疏密而布置之星球火樹輝映，自然不同也！
王甫瞻
王甫瞻，能詩歌、善楷書。少峙嘗為僧。於天長六合閒山中獨行，遇一虎。急避至石壁下，虎亦闖至。猝見甫瞻，卻縮飛奔而去。山中人言：「虎之畏人，甚於人之畏虎。」此其證也。
其所居小院在岡嶺四合處，院僧數十人夜深先睡，甫瞻於燈下誦經，窺見窗外月光下，一大虎隨兩乳虎蹲踞近屋。平岡上虎忽嘯，腥風四起，響振林木。門戶、窗欞、棟樑榱柱搖搖然，勢將傾陷。甫瞻息燈向長連床臥，臥僧俱已小遺。席被沾濕，膽落無聲矣！虎亦未進門，明日眾僧相視，猶覺悚然。
甫瞻又見某處寺內一樹，樹葉細長，如石榴。葉上皆有蜈蚣一條，寺僧曰：「此不螫人者也。以手搖樹，娛蚣亦僵伏不動云。」
任翁
任翁傅川，與同里高翁幼同學。兩人皆潦倒，童子場中，至老不遇。然功名之念愈老而愈不衰也。
任翁年八十二，尚就童子試。時高翁亦望八矣。遇府縣試，則喜氣津津，動於眉宇。二翁相善也已，而相忌謂歲朝。若遇諸途，則場中不利，故「高」指 「任」為不祥人，而「任」亦視「高」為鈍客。每歲朝出門，兩人各迂道相避。其少時所同研席者，皆邑中名士，既而俱登高第、得顯官。獨「任」、「高」二翁，訓蒙於荒江虛市之間，朝夕雒誦聞其書聲者，小夫婦人莫不笑之，每當觀風季試時，兩人必手提線絡，與諸少年雜遝而至。諸少年見其隆然鮐背，鬢髮如銀。皆私相謂曰：「『南極壽星』與『彭祖老人』今日又至矣！」
余舅祖李若采先生，名亮邦，為任翁後輩。任翁嘗捋其曰：「子來年必中式矣！」相君之貌，銀面金，舅祖笑謂任翁曰：「然則先生今年必進學矣！先生之貌，金面銀。」時任翁已八旬，面黃白久矣。微怒而去。
舅祖輿雲間「陳臥子」先生對局，任翁闖然而入。陳先生不禮焉。任翁指之曰：「此何人？」舅祖曰：「敝同年也。」任翁勃然曰：「如此後生家尚未也。」陳先生即應聲曰：「我視汝老人家則已快矣。」蓋吳下方言謂「快」為「速死」也，兩先生機鋒敏捷如此。任翁晚年文理愈荒謬，其應邑侯葉臞仙縣試也。第二題得，亦饗舜中。比云：「洪水橫流之日，水族於是乎必多。堯則以黿鼉蛟龍魚鱉之屬，而饗舜焉。草木暢茂之世，野味於茲乎。不少堯則以虎豹、犀象、麋鹿之屬，而饗舜焉。」葉公以墨筆濃圈其卷評云：「水陸奇珍，悉登二帝之筵。是真所謂玉食萬方也。奇想天開，可以壯拘儒之膽。」即大加優覆。
有一紳欲看任翁文者，葉公出示之噴飯。滿案謂：「不宜置之前列」。葉公曰：「如此耄年，尚欲冀其文理精通，博取狀元及第乎？我但使老人快意一時耳。人皆謂葉公之衝襟雅度不可及也。任翁與顧太師秉謙為友壻，對酌時任翁戲顧公曰：「嘗聞宰相之度，可以撐船。有諸乎？」顧公曰：「以小弟之褊心，即發絲亦容不下也。」
任、高二人一生著作相似，又共享遐齡。任年九十二，高年八十六。一時出兩壽童，拋去鳩杖僕僕風簷，亦事之咄咄可怪者也。
跋
《張氏卮言》，崑山張皋亭明經所著。文致蔬越，殊有梅花草堂家風。
癸酉仲夏，鮑丈以文舉舊藏寫本見贈。時方患瘍未愈，而余亦抱屙，相對淒然。今秋覆加校閱，余猶視息人閒鮑丈則赴玉樓之召，已兩閱月矣！可悲也夫。
甲戌孟冬震澤，楊復吉識。孫揆嘉肇初校字

        </div>
      </div>
    </div>
  </div>
</div>
<!--update:2025-08-30 10:11:03-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>