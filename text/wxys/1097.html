<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,甘泽謡全文,附录,甘泽谣全文在线阅读,甘泽谣全文在线下载,大玄古籍书库">
<meta name="description" content="唐袁郊撰辑。传奇小说集,一卷。郊字之仪,朗山(今河南确山)人。咸通时为祠部郎中,昭宗朝为翰林学士。是编为郊于久雨病中所撰,以“春雨泽应,故有甘泽成谣之语”,以名其书。咸通间成书。原书久佚,散见《太平广记》。《四库全书》著录本为明毛晋所辑九则,。皆诡异事。宋元时本书散佚,明人从《太平广记》中辑出,有《说郛》、《津逮秘书》、《学津讨原》、。《唐宋丛书》、。《丛书集成》诸本。据晁公武《郡斋读书志》,知此书原作九条,而现存书中以及由以辑佚的《太平广记》均存八条。_甘泽谣_全文在线阅读_甘泽谣_全文在线下载_大玄古籍书库">
<title>甘泽谣_袁郊_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">甘泽谣</span> <br/>
          作者： <span class="inputVal" id="bkauthor">袁郊</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,小说,完结</span> <br/>
          字数： <span class="inputVal" id="bknum">[book_length]10743</span> <br/>
          说明： <span class="inputVal" id="bkdec">唐袁郊撰辑。传奇小说集,一卷。郊字之仪,朗山(今河南确山)人。咸通时为祠部郎中,昭宗朝为翰林学士。是编为郊于久雨病中所撰,以“春雨泽应,故有甘泽成谣之语”,以名其书。咸通间成书。原书久佚,散见《太平广记》。《四库全书》著录本为明毛晋所辑九则, 皆诡异事。宋元时本书散佚,明人从《太平广记》中辑出,有《说郛》、《津逮秘书》、《学津讨原》、 《唐宋丛书》、 《丛书集成》诸本。据晁公武《郡斋读书志》,知此书原作九条,而现存书中以及由以辑佚的《太平广记》均存八条。</span> <br/>
          封面： <span class="inputVal" id="bkimg">Z_14621.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]甘泽谣
[book_author]袁郊
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,小说,完结
[book_length]10743
[book_dec]唐袁郊撰辑。传奇小说集,一卷。郊字之仪,朗山(今河南确山)人。咸通时为祠部郎中,昭宗朝为翰林学士。是编为郊于久雨病中所撰,以“春雨泽应,故有甘泽成谣之语”,以名其书。咸通间成书。原书久佚,散见《太平广记》。《四库全书》著录本为明毛晋所辑九则, 皆诡异事。宋元时本书散佚,明人从《太平广记》中辑出,有《说郛》、《津逮秘书》、《学津讨原》、 《唐宋丛书》、 《丛书集成》诸本。据晁公武《郡斋读书志》,知此书原作九条,而现存书中以及由以辑佚的《太平广记》均存八条。
[book_img]Z_14621.jpg


[book_title]提要
《甘泽谣》一巻。唐·袁郊撰。晁公武《读书志》云“载谲异事九章，咸通中，久雨卧疾所著。”陈振孙《书录解题》述其自序云“以春雨泽应，故有甘泽成谣之语，以名其书。”此本为毛晋所刋云“得之华阴杨仪。”篇数与《读书志》合。周亮工《书影》曰“《甘泽谣》别自有书。今杨梦羽所传，皆从他书抄撮而成，伪本也。”或曰梦羽本未出时，已有抄《太平广记》二十余条，为《甘泽谣》以行者，则梦羽本又赝书中之重儓矣。今考亮工所称梦羽，即仪之字，其所称先出之一本，今未之见。钱希言《狯园》称“尝见唐人小说有《甘泽谣》载『鱼服记』甚详。”今此本无『鱼服记』，岂希言所见，乃先出一本耶？然据此本所载，与《太平广记》引者，一一相符，则两本皆出《广记》，不得独指仪本为重儓。又裒辑散佚，重编成帙，亦不得谓之赝书，所论殊为未允。其书虽小说家流而琐事轶闻往往而在，如，杜甫《饮中八仙歌》、叶梦得《避暑录话》谓“惟焦遂不见于书传”，今考此书“陶岘”条中，实有“布衣焦遂”而绝无口吃之说，足以证师古伪注之谬，是亦足资“考证不尽，为无益”之谈矣。

[book_title]甘泽謡全文
魏先生
魏先生，生于周，家于宋，儒书之外，详究乐章。隋初出游关右，値太常考乐。议者未平，闻先生来，竞徃谒问。先生乃取平陈乐器与乐官苏夔、蔡子元来，详其律度，然后，金石丝竹咸得其所。内置清商署，为大乐官。敛帛二百段以酬之。先生不复入仕，遂归梁宋以琴酒为娱。
及隋末兵兴，杨玄感战败。谋主李密亡命雁门，变姓名以教授。先生同其乡曲，由是，遂相徃来，常论钟律。李密颇能，先生因戏之曰“观吾子，气沮而目乱，心揺而语偷。气沮者，新破败；目乱者，无所倚；心揺者，神未定；语偷者，思有谋于人。今，方捕蒲山党，得非长者乎？”
李公惊起执先生手曰“既能知我，岂不能教我欤？”
先生曰“吾子无帝王规模，非将相才畧，乃乱世之雄杰耳。”
李公曰“为吾辨析行藏，亦当繇此而退。”
先生曰“夫为帝王者，包罗天地，仪范古今。外则日用而不知，中则成功而自立。尧询四岳，举鲧而殛羽山，此乃岀于无私也。汉任三杰，纳良而围垓下，亦出于无私也。故鳯有爪吻而不施，麟有蹏足而永废者，能得其道，而求自集于时，此帝王之规模也。凡为将军者，建太一旗，驱无战之师，伐有罪之国，琱戈既授，玉弩斯张，诚负羁之有言，那季良之犹在，所以务其燕犒，致逸待劳，修其屯田，观衅而动，遂使风生虎啸，不可抗其威；云起龙骧，不可攘其势。仲尼曰『我战则克』，孟轲云『夫谁与敌』，此将帅之才也。至有秉其才知，动以机钤，公于国则为帅臣，私于已则曰乱盗。私于已必掠取财色，屠其城池。朱亥为前席之賔，樊期为升堂之客。朝闻夕死，公孙终败于邑中；寜我负人，曹操岂兼于天下。是忘辇千金之贶，报陈一饭之恩，有 谢之人，无懐归之众。且鲁史之诫，曰度德；连山之文，曰待时。尚欲谋于人，不能专于已，天人厌乱，厯数有归，时雨降而妖祲除，太阳升而层冰释。引绳缚虎，难希飞兎之门；赴水持罂，岂是安生之地。吾尝望汾晋有圣人生，能徃事之，富贵可取。”
李公拂衣而言曰“隋氏以篡杀取天下，吾家以勲徳居人表。振臂一嘑，众心响应，提兵时伐何徃不下，道行可以取四海，不行亦足以王一方。委质于人，诚所未忍。女眞竖儒，不足以计事。”
遂绝魏生，因冩怀赋诗，为乡吏发觉，李公脱身而走所在。收兵，北依黎阳而南据雒，连营百万，与王世充争衡。首尾三年，终见败覆。追思魏生之说，即日遂归于唐，乃授光禄之官，复构桃林之叛。
魏生，得道之士。亡其名，盖文贞之宗亲也。
素娥
素娥者，武三思之姬人也。
三思初夺乔氏窈娘，能歌舞。三思晓知音律，以窈娘歌舞，天下至艺也。未几沉于雒水，遂族乔氏之家。
左右有举素娥者，曰“相州鳯阳门宋媪女，善弹五弦，世之殊色。”三思乃以帛三百段，徃聘焉。素娥既至，三思大恱，遂盛宴以岀素娥。公卿大夫毕集，唯纳言“狄仁杰称疾不来”。三思怒，于座中有言。宴罢有告仁杰者。明日谢谒三思，曰“某，昨日宿疾暴作，不果应召。然不覩丽人亦分也。他后或有良宴，敢不先期到门。”素娥闻之，谓三思曰“梁公，强毅之士，非欵狎之人，何必固抑其性。再燕不可无。请不召梁公也。”三思曰“傥阻我燕，必族其家。”
后数日复宴，客未来，梁公果先至。三思特延梁公坐于内寝，徐徐饮酒。待诸賔客，请先岀素娥。畧观其艺，遂停杯设榻召之。有顷，苍头岀曰“素娥藏匿，不知所在，”三思自入召之，皆不见。忽于堂奥隙中，闻兰麝芬馥，乃附耳而听，即素娥语音也。细于属丝，才能认辨。曰“请公不召梁公，今固召之。某不复生也。”三思问其繇。曰“某非他怪，乃花月之妖，上帝遣来，亦以多言荡公之心，将兴季氏。今梁公乃时之正人，某固不敢见。某甞为仆妾，宁敢无情？愿公勉事梁公，勿萌他志。不然，武氏无遗种矣。”言讫更问，亦不应也。三思岀见仁杰，称素娥暴疾，未可岀“敬亊”之礼，仁杰莫知其繇。明日，三思密奏其亊，则天叹曰“天之所授，不可废也。”
陶岘
陶岘者，彭泽之子孙也。开元中，家于昆山，富有田业，择家人“不欺而了亊”者，悉付之。身则汛艚江湖，遍逰烟水，徃徃数岁不归，见其子孙成人，初不辨其名字也。
岘之文学可以经济，自谓疎脱，不堪宦游。有生之初，通于八音，命陶人为甓，潜记岁时，敲取其声，不失其验。撰《乐录》八章，以定八音之得失。自制三舟，备极坚巧。一舟自载，一舟致賔，一舟贮饮馔客。有前进士孟彦深、进士孟云卿、布衣焦遂，各置仆妾共载，而岘有女乐一部，奏清商曲。逢竒遇兴，则穷其景物，兴尽而行。岘且闻名朝廷，又值天下无事，经过郡邑，无不招延，岘拒之，曰“某麋鹿间人，非王公上客。”
亦有未招而自诣者，系方伯之为人，江山之可驻，吴越之士，号为水仙。曾有亲戚为南海守，因访韶友，遂徃省焉。郡守喜其逺来，赠钱百万；遗古剑，长二尺许，玉环径四寸；海舶昆仑奴，名摩诃，善泅水而勇健。遂悉以所得归，曰“吾家之三宝也。”及回棹下白芒，入湘江，每遇水色可爱，则遗环剑，令摩诃下取，以为戏笑也。如此数岁。
因渡巢湖，亦投环剑而令取之，摩诃才入获剑环，跳波而岀焉，曰“为毒蛇所啮，遽刃去一指，乃能得免。”焦遂曰“摩诃所伤，得非阴阳为怒乎？”犀烛下照，果为所仇，盖水府不欲人窥也。岘曰“敬奉谕矣。然某甞乐谢康乐之为人，云『终当乐死山水间』，但殉所好，莫知其他。且栖迟于逆旅之中，载于大块之上，居布素之贱，擅贵逰之欢，浪迹怡情，垂三十年，固其分也。不得升玉墀见天子，施公养恵得志平生，亦其分也。”乃命移舟，曰“要须一别襄阳山水后，老吴郡也。”行次西塞山，泊舟吉祥佛舎。见江水黒而不流，曰“此下必有怪物。”乃投环剑，命摩诃下取。见摩诃汨没波际，乆而方岀，气力危断，殆不任持，曰“环剑不可取，有龙髙二丈许而环剑置前，某引手将取，龙辄怒目。”岘曰“汝与环剑，吾之三宝，今者既亡环剑，汝将安用，必须为我力争也。”摩诃不得已，被髪大嘑，目眦流血，穷泉一入，不复岀矣。乆之见摩诃支体，磔裂浮于水上，如有示于岘也。岘流涕水濵，乃命回棹，因赋诗，自叙不复议游江湖矣。诗曰“匡庐旧业自有主，吴越新居安此生。白髪数茎归未得，青山一望计还成。鵶栖枫叶夕阳动，鹭立芦根秋水明。从此舎舟何所诣，酒旗歌扇正相迎。”
孟彦深复逰青琐，为武昌令。孟云卿当时文学，南朝上品。焦遂，天宝中，为长安饮徒时，好事者为《饮中八仙歌》云云“焦遂五斗方卓然，髙谈雄辨惊四筵。”
懒残
懒残者，名明攅。天宝初衡岳寺执役僧也。退食既收所余而食，性懒而食残，故号懒残也。昼专一寺之功，夜止群牛之下，曾无倦色，已二十年矣。
时，邺侯李泌，寺中读书，察懒残所为，曰“非凡物也”。听其中宵梵呗，响彻山林。李公情颇知音，能辨休戚，谓“懒残经音，先凄惋而后喜恱，必谪堕之人，时将去矣。”候中夜，李公潜徃谒焉。望席门通名而拜，懒残大訽，仰空而唾曰“是将贼我”。李公愈加敬谨，惟拜而已。懒残正拨牛粪火，岀芋啖之。良乆乃曰“可以席地”。取所啖芋之半，以授焉。李公奉承就食而谢。谓李公曰“慎勿多言，领取十年宰相。”又拜而退居。
一月，刺史祭岳，修道甚严，忽中夜风雷而一峰頺下其縁，山磴道为大石所栏，乃以十牛縻绊以挽之。又以数百人鼓噪以推之，物力竭而石愈固，更无他途可以修事。懒残曰“不假人力，我试去之。”众皆大笑，以为狂人。懒残曰“何必见嗤，试可乃已。”寺僧笑而许之。遂履石而动，忽转盘而下，声若震雷。山石既开，寺僧皆罗拜，一郡皆嘑至圣，刺史奉之如神。懒残悄然，乃怀去意。
寺外虎豺忽尔成群，日有杀伤，无繇禁止。懒残曰“授我箠，为尔尽驱除之。”众皆曰“大石犹可推，虎豹当易制。”遂与之荆挺。皆蹑而观之，才岀门，见一虎嗛之而去。懒残既去，虎亦绝踪。后李公果十年为相也。
聂隠娘
聂隐娘者，贞元中，魏博大将聂锋之女也。方十岁，有尼乞食于锋舎，见隐娘恱之，乃云“问押衙乞取此女。”锋大怒，叱尼。尼曰“任押衙铁柜中盛亦须偷去矣。”后夜果失隐娘所在。锋大惊骇，令人搜寻，曽无影响。父母每思之，相对啼哭而已。
后五年，尼送隐娘归，告锋曰“教已成矣。可自领取。”尼欻亦不见。一家悲喜，问其所习。曰“初，但读经念咒，余无他也。”锋不信，恳诘。隐娘曰“真说。又恐不信，如何？”锋曰“但真说之。”乃曰“隐娘初被尼挈去，不知行几里，及明，至大石穴中，嵌空数十歩，寂无居人，猿猱极多。尼先已有二女，亦各十岁，皆聪明婉丽，不食，能于峭壁上飞走■〈艹石〉，捷猱登木，无有蹶失。尼与我药一粒，兼令执宝剑一口，长一二尺许，锋利吹毛可断。遂令二女教某攀援，渐觉身轻如风。一年后，刺猨猱，百无一失。后刺虎豹，皆决其首而归。三年，使刺鹰隼，无不中剑之刃。渐减五寸，飞走遇之，亦莫知其去来也。至四年，留二女守穴，挈我于都市，不知何处也。指其人者，一一数其过，曰『为我刺其首来，无使知觉。』定其胆■〈艹石〉飞鸟之易也。授以羊角匕首，刃广三寸，遂白日刺其人于都市中，人莫能见。以首入囊反命，则以药化之为水。五年，又曰『某大僚有罪，无故害 若干，夜可入其室，决其首来。』又携匕首入其室，度其门隙，无有鄣碍，伏于梁上，至瞑时得其首归。尼大怒曰『何太晚如是！』某云『见前人戏弄一儿，可爱未忍便下手。』尼叱曰『已后遇此辈，必先断其所爱，然后决之。』某拜谢。尼曰『吾为女开脑，后藏匕首而无伤，用即抽之。』曰『女术已成，可归家。』遂送还，云『后二十年，方可一见。』”锋闻语甚惧。后，遇夜即失踪，及明而反。锋已不敢诘之，因兹亦不甚怜爱。忽值磨镜少年及门，曰“此人可与我为夫。”白父。父不敢不从，遂嫁之其夫，但能淬镜，余无他能。父乃给衣食，甚丰具。
数年后，父卒。魏帅知其异，遂以金帛召署为左右吏。如此又数年，至元和间，魏帅与陈许节度使刘悟参商不协，使隐娘贼其首，隐娘辞帅之许。刘能神筭，已知其来，召牙将，令曰早至城北候。一丈夫一女子，各跨白黒卫，至门。遇有鹊来噪，丈夫以弓弹之，不中。妻夺夫弹一丸而毙鹊。揖之曰“吾欲相见只迎也。牙将受约束，遇之隐娘。”夫妻云“刘仆射果神人。不然者，何以动召也。愿见刘公。”刘劳之。隐娘夫妻拜曰“得罪仆射，合万死。”刘曰“不然，各亲其主，人之常事。魏今与许何异，请当留此，勿相疑也。”隐娘谢曰“仆射左右无人，愿舎彼而就此，服公神明耳。”盖知魏帅之不及刘也。刘问所须。曰“每日只要钱二百文足矣。”乃依所请。忽不见二卫所在，刘使人寻之，不知所向。后潜于布囊中，见二纸卫，一黑一白。
后月余，白刘曰“彼未知止，必使人继至。今宵请剪髪，系之以红绡，送于魏枕前，以表不回。”刘听之。至四更却反，曰“送其信矣。”是夜必使精精儿来杀某，及贼仆射之首，此时亦万计杀之，乞不忧耳。刘豁达大度，亦无畏色。是夜明烛，半宵之后，果有二幡子，一红一白，飘飘然如相击于床四隅。良乆，见一人自空而踣，身首异处。隐娘亦岀曰“精精儿已毙，拽岀于堂之下，以药未化之为水，毛髪不存矣。”隐娘曰“后夜当使妙手空空儿继至。空空儿之神术，人莫能窥其用，鬼莫得蹑其踪。能从空虚入冥漠，无形而灭景。隐娘之伎，故不能造其境，此即系仆射之福耳，但以于阗玉周其颈，拥以衾。隐娘当化为蠛蠓，潜入肠中听伺，其余，无逃避处。”刘如言，至三更，瞑目未熟，果闻顶上铿然声甚厉，隐娘自刘口中跃岀，贺曰“仆射无患矣。此人如俊鹘，一搏不中，即翩然逺逝，耻其不中耳。才未逾一更，已千里矣。”后视其玉，果有匕首划处痕迹，逾数分。及元和八年，刘自许入觐，隐娘不愿从焉，云“自此寻山水，访至人，但一一请给与其夫。”刘如约。后渐不知所之及。刘薨于军，隐娘亦鞭驴而一至京师，柩前恸哭而去。
开成年，昌裔子纵，除陵州刺史，至蜀栈道遇隐娘，貌若当时，甚喜，相见依前，跨白卫如故，谓纵曰“郎君大灾，不合适此。”出药一粒，令纵吞之。云“来年火急抛官，归雒，方脱此祸。吾药力只保一年患耳。”纵亦不甚信，遗其缯彩，一无所受，但沉醉而去。后一年，纵不休官，果卒于陵州，自此无有人见隐娘矣。
韦驺
韦驺者，明五音，善长啸，自称逸群公子。举进士，一不第便已，曰“男子四方之志，岂拘节于风尘哉。”游岳阳，太守以亲知见。辟数月，谢病去。驺亲弟騋，舟行，溺于洞庭湖，驺乃水濵恸哭，移舟湖神庙下，欲焚其庙，曰“千金贾胡，安稳获济，吾弟穷悴，乃罹此殃，焉用尔庙为？”忽于舟中，寐梦神人，盛服来谒，谓驺曰“幽冥之途，无枉杀者。明公先君，甞为城守，方刚谠正，鬼神避之。撤氵㸒祠甚多，不当废者有一二，神上诉，帝初不许，固请十余年，乃许与后嗣一人，谢二废庙之主，然亦须『退不能知其道，进无以补于时者』，故贤弟当之耳。傥求丧不获，即我之过，令水工送尸湖上。”驺惊悟，其事遽止，遂命渔舟施钓缗，果获弟之尸于岸。是夕，又梦神。谢曰“鬼神不畏忿怒而畏果敢以其诚也。君今为人，果敢如是。吾所以懐畏。昔洞庭张乐是吾所司，愿以至音酬君，厚惠所冀，观咸池之节奏，释浮世之忧烦也。”忽覩金石羽籥，铿锵振作，驺甚叹异，以为非据，曲终乃寤。
圆观
圆观者，大厯末，雒阳惠林寺僧。能事田园，富有粟帛。梵学之外，音律大通，时人以富僧为名而莫知所自也。李谏议源，公卿之子，当天宝之际，以逰宴饮酒为务。父憕居守，陷于贼中，乃脱粟布衣，止于惠林寺，悉将家业为寺公财。寺人日给一器食一杯饮而已。不置仆，使断其闻知，唯与圆观为忘言交，促膝静话，自旦及昏。时人以清浊不伦，颇生讥诮，如此三十年。
二公一旦约游蜀川，抵青城、峨眉，同访道求药。圆观欲游长安，岀斜谷。李公欲上荆州，三峡。争此两途，半年未决。李公曰“吾已绝世事，岂取途两京。”圆观曰“行固不繇人，请岀三峡而去。”遂自荆江上峡，行次南浦，维舟山下，见妇人数人，锦裆负罂而汲。圆观望见，泣下曰“某不欲至此，恐见其妇人也。”李公惊问。曰“自上峡来此，徒不少，何独恐此数人？”圆观曰“其中孕妇姓王者，是某托身之所，逾三载尚未娩懐，以某未来之故也。今既见矣。即命有所归释氏，所谓循环也。”谓公曰“请假以符咒，遣其速生，少驻行舟，葬某山下。浴儿三日，公当访临■〈艹石〉，相顾一笑，即某认公也。更后十二年，中秋月夜，杭州天竺寺外，与公相见之期。”李公遂悔此行，为之一恸。遂召妇人，告以方书，其妇人喜跃还家，顷之，亲族毕至，以枯鱼献于水濵，李公徃为授朱字符。圆观具汤沐，新其衣装，是夕圆观亡而孕妇产矣。李公三日徃观新儿，襁褓就明，果致一笑。李公泣下，具告于王，王乃多岀家财，葬圆观。明日李公回棹，言归惠林。询问观家，方知有治命。
后十二年秋八月，直指余杭，赴其所约。时天竺寺，山雨初晴，月色满川，无处寻访。忽闻葛洪川畔，有牧竖歌竹枝词者，乘牛叩角，双髻短衣，俄至寺前，乃观也。李公就谒曰“观公健否？”却问李公，曰“真信士与公殊途，慎勿相近，俗縁未尽，但愿勤修不堕，即遂相见。”李公以无由叙话，望之潸然。圆观又唱竹枝，步步前去，山长水逺，尚闻歌声词切韵髙，莫知所诣。初到寺前，歌曰“三生石上旧精魂，赏月吟风不要论。慙愧情人逺相访，此身虽异性常存。”寺前又歌曰“身前身后事茫茫，欲话因縁恐断肠。吴越山川逰已遍，却回烟棹上瞿塘。”
后三年，李公拜谏议大夫。一年亡。
红线
红线，潞州节度使薛嵩家青衣，善弹阮咸。又通经史。嵩遣掌笺表，号曰“内记室”。时军中大宴，红线谓嵩曰“羯鼓之音，颇悲。调其声者，必有事也。”嵩亦明晓音律，曰“如女所言”。召而问之，云“某妻昨夜亡，不敢乞假。”嵩遽遣放归。
时至德之后，两河未寜。初置招义军，以滏阳为镇，命嵩固守，控压山东。杀伤之余，军府草创，朝廷复遣女嫁魏博节度使田承嗣男。男取滑州节度使令狐彰女，三镇互为姻娅，人使日浃徃来。时田承嗣甞患热毒风，遇夏増剧，每曰“我■〈艹石〉移镇山东，纳其凉冷，可缓数年之命。”乃命军中武勇十倍者，得三千人，号外宅男而厚恤养之，常令三百人夜直州宅，卜选良日，将并潞州。嵩闻之日夜忧闷，咄咄自语，计无所岀。时夜，漏将传，辕门已闭，杖策庭除，惟红线从行。
红线曰“主自一月不皇寝食，意有所属，岂非邻境乎？”
嵩曰“事系安危，非尔能料。”
红线曰“某虽贱品，然亦有解主忧者。”
嵩乃直告其事，曰“我承祖父遗业，受国家厚恩，一旦失其土疆，即数百年勲伐尽矣。”
红线曰“易耳。不足劳主忧也。乞放某一到魏郡，看其形势，观其有无，今一更首途，三更可以复命，请先定一走马，兼具寒暄书，其他即俟某却回也。”
嵩大惊曰“不知女是异人，我之暗也。然事若不济，反速其祸，奈何？”
红线曰“某之行无不济者。”乃入闺房，饰其行具，梳乌蛮髻，攅金鳯钗，衣紫绣短袍，系青丝轻履，胷前佩龙文匕首，额上书太乙神名，再拜而倏忽不见。嵩乃反身闭户，背烛危坐，常时饮酒数合，是夕举觞十余不醉。忽闻晓角吟风，一叶堕露，惊而试问，即红线回矣。嵩喜而慰问，曰“亊谐否？”
曰“不敢辱命。”
又问“无伤杀否？”
曰“不至是，但取床头金合为信耳。”红线曰“某，子夜前三刻，即到魏郡。凡歴数门，遂及寝所。闻外宅男止于房廊，睡声雷动。见军士卒步于庭庑，传呼风生。某发其左扉，抵其寝帐。田亲家翁止于帐内，跂趺酣眠，头枕文犀，髻包黄縠，枕前露橐一七星剑，剑前仰开；一金盒，内书生身甲子，与北斗神名，复著名香及美珍散覆其上，扬威玉帐，但期心豁于生前，同梦兰堂；不觉命悬于手下，寜劳禽纵。祗益伤嗟时，则蜡炬光凝，炉香烬煨。侍人四布，兵器森罗。或头触屏风，鼾而軃者；或手持巾拂，寝而呻者。某攀其簮珥，褰其襦裳，如病如昏，皆不能寤。遂持金合，既岀魏城，西门将行二百里，见铜台髙掲而漳水东注，晨钟动野，斜月在林。忧徃喜还，顿忘于行役，感知酬德，仰副于心期，所以夜漏三时，往反七百余 ，入危邦，经五六城，冀减主忧，敢言其苦？”
嵩乃发使，遗承嗣书曰“昨夜有客从魏中来，云『自元帅头边，获一盒。』不敢留驻，谨却封纳。”专使星驰，夜半方到。见搜捕金盒，一军忧疑。使者以马挝叩门，非时请见。承嗣遽岀，以金盒授之，奉之时，惊怛绝倒，遂驻使者止于宅中，狎以私宴，多其锡赉。明日遣使，賫缯帛三万疋，名马二百匹，他物，称是以献于嵩。曰“某之首领系在，恩私便宜，知过自新，不复更贻伊戚。専膺指使，敢议姻亲。役当奉毂后车，来则麾鞭前马。所置纪纲，仆号为外宅男者，本防他盗，亦非异图，今并脱其甲裳，放归田畆矣。”
由是，一两月内，河北河南，人使交至，而红线辞去。嵩曰“女生我家而今欲安徃？又方赖女，岂可议行？”红线曰“某前世，本男子。学江湖间。读神农药书，救人灾患，时里人有孕妇，忽患蛊，症某以莞花下之，妇人与腹中二子俱毙。是某一举杀三人，阴功见诛。降为女子，使身居贱。隶气禀贼星所幸，生于公家，今十九年矣。使身厌罗绮，口穷甘鲜，宠待有加，荣亦至矣。况国家建极，庆且无疆，此辈背违天理，当尽弭患。昨徃魏郡，以示报恩，两地保其城池，万人全其性命，使乱臣知惧，烈士安。谋在某，一妇人，功亦不小，固可赎其前罪，还其本形，便当遁迹尘中，栖心物外，澄清一气，生死常存。”嵩曰“不然，遗尔千金为居山之所给。”红线曰“亊关来世，安可预谋。”嵩知不可驻留，乃广为饯别，悉集賔客，夜宴中堂。嵩以歌送红线，酒诸坐，客中冷朝阳为辞曰“采菱歌怨木兰舟，送客魂消百尺楼。还似雒妃乘雾去，碧天无际水空流。”歌毕，嵩不胜悲，红线反袂且泣，因伪醉离席，遂亡其所在。
许云封
许云封，乐工之篴者。贞元初，韦应物自兰台即岀，为和州牧，非所宜愿，颇不得志。轻舟东下，夜泊灵璧时。云天初秋，瀼露凝冷，舟中吟风，将以属辞，忽闻云封篴声，嗟叹乆之。韦公洞晓音律，谓“其篴声酷似天宝中棃园法曲李謩所吹者”，遂召云封问之，乃是李謩外孙也。云封曰“某，任城旧士，多年不归。天宝改元初年生。一月时，东封回驾，次至任城，外祖闻某初生，相见甚喜，乃抱诣李白学士，乞撰令名。李公方坐旗亭，髙声命酒，当垆贺兰氏，年且九十余。邀李，置饮于楼上，外祖髙篴送酒，李公握管，醉书某胸前，曰『树下人不语，不语真我好，语若及日中，烟霏谢陈宝。』外祖辞曰『本于学士乞名，今不解所书之语。』李公曰『此即名在其间也。树下人是木子。木子，李字也。不语是莫言，莫言，謩也。好是女子，女子，外孙也。语及日中是言午，言午是许也。烟霏谢陈宝，是云岀封中，乃云封也。即李謩外孙许云封也。』后遂名之。某才始十年，身便孤立。因乘义马，西入长安，外祖悯以逺来，令齿诸舅学业。谓某性知音律，教以横篴，毎一曲成，必抚背赏叹。值棃园法部置小部音声，凡三十余人 皆十五以下。天宝十四载六月，日侍骊山驻跸，是贵妃诞辰，上命小部音声集长生殿，仍奏新曲，未有名，会岭南进茘枝，因以曲名《荔枝香》。左右欢呼，声动山谷。是年安禄山叛，车驾还京，自后俱逢离乱，漂流南海近四十载。今者，近访诸亲，将抵龙丘。”韦公曰“吾有乳母之子，其名千金，甞于天宝中受篴，李供奉艺成身死，每所悲嗟，旧吹之篴，即李君所赐也。”遂囊出旧篴，云封跪对，悲切抚而观之，曰“信是佳篴，但非外祖所吹者。”又谓韦公曰“竹生云梦之南，鉴在柯亭之下。以今年七月望前生，明年七月望前伐。过期不伐，则其音实。未期而伐，则音泛浮者，外泽中干。干者，受气不全，气不全，则其竹夭凡发扬，一声岀入九息。古之至音者，一叠十二节，一节十二敲，今之名乐也。至如落梅流韵，感金谷之逰人；折栁传情 悲玉闗之戍客。诚有清响，异音非至音，无以降神而祈福也。其已夭之竹，遇至音必破，所以知非外祖所吹者。”韦公曰“欲信女鉴，篴破无伤。

[book_title]附录
东坡删改圆泽传（并跋）
雒师惠林寺，故光禄卿李憕居第。禄山陷东都，憕以居守死之。子源，少时以贵游。子，豪侈善歌，闻于时，及憕死，悲愤自誓不仕不娶不食肉，居寺中五十余年，寺有僧圆泽，富而知音，源与之游，甚密，促膝交语竟日，人莫能测。一日相约逰蜀青城、峨眉山。源欲自荆州溯；泽欲取长安，斜口谷。源不可，曰“吾已断世事，岂可复道京师哉。”泽黙然久之，曰“行止固不由人。”遂自荆州路，舟次南浦，见妇人锦裆负罂而汲者，泽望见而泣曰，吾不欲由此者，为是也。”源惊问之。泽曰“妇人姓王氏，吾当为之子，孕三岁矣。吾不来，故不得乳，今既见，无可逃者。公当以符咒助我速生，三日浴儿时，愿公临我，以笑为信。后十三年中秋月夜，杭州天竺寺外，当与公相见。”源悲悔而为具沐浴易服。至暮，泽亡而妇乳，三日往视之，儿见源果笑，且以语王氏出家财葬泽山下。源遂不果行，反寺中问其徒，则既有治命矣。后十二年，自雒适吴，赴其约。至约所，闻葛洪川畔，有牧童扣牛角而歌之，曰“三生石上旧精魂，赏月吟风不要论。慙愧情人逺相访，此身虽异性常存。”嘑问泽公。不答。曰“李公真信士。然俗缘未断尽，慎勿相近，惟勤修不堕，乃复见。”又歌曰“身前身后亊茫茫，欲话因缘恐断肠。吴越山川游已遍，却回烟棹上瞿塘。”遂去不知所。之后二年，李德裕奏源忠臣子，笃孝拜諌议大夫。不就，竟死于寺中，年八十。
此岀袁郊所作《甘泽謡》，以其天竺故事，故书以遗寺僧。旧文烦冗，颇为芟改。
此疑其因“甘泽”字而误书，后人又因而入集耳。
《赞宁记》“观道人三生为比丘”。
《唐·忠义传》李憕之子源，自以父死王难，不仕，隐雒阳惠林寺，年八十余。与圆观道人逰甚宻，老而约自陕路入蜀。源曰“予乆不入繁华之域。”乃取道荆州。观见锦裆女子浣，泣曰“所以不欲自此来者，以此女也。然业竟不可逃。明年某日，君自蜀还，可相临以一笑为信。吾已三生为比丘，居湘西岳麓寺，有巨林。间尝息禅其上。”遂不复言，已而观死。明年，如期至锦裆家，则儿生始三日。源抱临明檐，儿果一笑，却后十二年，至钱塘孤山月下，闻扣牛角而歌者，曰“三生石上旧精魂，赏月吟风不要论。惭愧情人逺相访此，身虽异性常存。”
予按，苏公集载《圆泽传》，岀自袁郊所作《甘泽謡》，其事则即“圆观”，特入《唐书·李憕传》数语耳，方疑公以“观”为“泽”，未考所本。后数日，偶见惠洪述“观道人三生为比丘”条下，亦以为疑，“欲问其说于叔党”，则当时人固已疑之矣。赞寜在宋初，最称博学，去袁郊未逺，所录亦称“圆观”，其“岳麓三生石”亊及“源入蜀之明年，儿始生”，又与郊记不合，是未甞见《甘泽謡》。各书所闻也，今并录于后。予家有刘松年“三生图”、元人楷书“圆泽传”，又与坡公稍异。上有赵松雪鍳籖、题名、僧二十人诗篇，最后吴匏庵跋语，皆作“圆泽”，无一人称“观”者。岂后人因坡公所定，不复为异欤？惟《神僧传》则称“圆观是从《甘泽謡》删定”也。
四月八日五川居士重书

        </div>
      </div>
    </div>
  </div>
</div>
<!--update:2025-08-30 10:12:46-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>