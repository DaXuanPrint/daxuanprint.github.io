<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,梦游二十一世纪,梦游二十一世纪全文在线阅读,梦游二十一世纪全文在线下载,大玄古籍书库">
<meta name="description" content="《梦游二十一世纪》，［荷］达爱斯克洛提斯（Dr.。Dioscrides）撰，杨德森译。光绪二十九年（1903）四月，商务印书馆出版，列入“说部丛书”初集第三编。标“科学小说”，署“（荷兰）达爱斯克洛提斯，杨德森译，杨瑜统校阅”。至1913年，商务印书馆已出六版。光绪二十九年（1903）五月一日（5月27日），《绣像小说》创刊号开始连载，至第四期（闰五月十五日、7月21日）毕，署“（荷兰）达爱斯克洛提斯”。此次以商务印书馆初版本为底本，进行点校、排印。讲述主人公来到2071年的新伦敦，由哲学家培根带领游畅游">
<title>梦游二十一世纪_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">梦游二十一世纪</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,小说,完结</span> <br/>
          字数： <span class="inputVal" id="bknum">[book_length]23241</span> <br/>
          说明： <span class="inputVal" id="bkdec">《梦游二十一世纪》，［荷］达爱斯克洛提斯（Dr. Dioscrides）撰，杨德森译。光绪二十九年（1903）四月，商务印书馆出版，列入“说部丛书”初集第三编。标“科学小说”，署“（荷兰）达爱斯克洛提斯，杨德森译，杨瑜统校阅”。至1913年，商务印书馆已出六版。光绪二十九年（1903）五月一日（5月27日），《绣像小说》创刊号开始连载，至第四期（闰五月十五日、7月21日）毕，署“（荷兰）达爱斯克洛提斯”。此次以商务印书馆初版本为底本，进行点校、排印。讲述主人公来到2071年的新伦敦，由哲学家培根带领游畅游21世纪的世界。这里有冷暖气可覆盖全城街道，冬暖夏凉，能源已经改用风力和水力，汽车也靠风力行驶。科技发达，文化先进。主人公一行人乘坐气球，从英国至荷兰，中间还从空中看到了由北京出发直达欧洲的“中欧班列”。气球飘过意大利、黑海，一路都有新奇的发现，当行驶到澳大利亚上空时，小说戛然而止。</span> <br/>
          封面： <span class="inputVal" id="bkimg">Z_14375.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]梦游二十一世纪
[book_author]佚名
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,小说,完结
[book_length]23241
[book_dec]《梦游二十一世纪》，［荷］达爱斯克洛提斯（Dr. Dioscrides）撰，杨德森译。光绪二十九年（1903）四月，商务印书馆出版，列入“说部丛书”初集第三编。标“科学小说”，署“（荷兰）达爱斯克洛提斯，杨德森译，杨瑜统校阅”。至1913年，商务印书馆已出六版。光绪二十九年（1903）五月一日（5月27日），《绣像小说》创刊号开始连载，至第四期（闰五月十五日、7月21日）毕，署“（荷兰）达爱斯克洛提斯”。此次以商务印书馆初版本为底本，进行点校、排印。讲述主人公来到2071年的新伦敦，由哲学家培根带领游畅游21世纪的世界。这里有冷暖气可覆盖全城街道，冬暖夏凉，能源已经改用风力和水力，汽车也靠风力行驶。科技发达，文化先进。主人公一行人乘坐气球，从英国至荷兰，中间还从空中看到了由北京出发直达欧洲的“中欧班列”。气球飘过意大利、黑海，一路都有新奇的发现，当行驶到澳大利亚上空时，小说戛然而止。
[book_img]Z_14375.jpg


[book_title]序
孔子曰：“百世可知”，言大經大法，萬變不離其宗也。若夫滄海桑田，遷移何定，今日繁盛者，安保他日之不衰息。然則考已往、觀今世，以逆料將來，其可知之數耶？不可知之數耶？無可知之事，有可知之理；据所已知，以測所未知，初非托諸虚誕也。是編出於十九世紀之中葉，作者謂荷蘭博學士， 於哲學，隱其名自號Dr. Dioscorides達愛斯克洛提斯。書成咸以先覩爲快，德之博學者奇賞之，譯以德文印行者。再英人Dr. Alex. V. W. Bekkers培克斯亞力山大又譯德文爲英文。此書風行歐洲，遞相繙譯，經數國文字，足增價 ，爲不朽之傑作。僕之譯此，悉本英文，深慮不能達其旨，而爲識者譏。世之君子，起而正之，則幸甚焉。嗚呼，孽海茫茫，浮生若夢，安得以一夢而 身二十一世紀間。聞所未聞，見所未見耶。夫固令人神遊目想，有若可必其所至者，何斯人而有此夢耶？吾人何幸而亦相隨入夢耶？編譯旣竟，爰識數語，以誌感 。譯者識。

[book_title]夢遊二十一世紀
記西厯紀元後二千零七十一年事
夫以今 [1] 日之文化與前數世紀絜長較短，卽未嘗不 及將來之文化也。觀今日文化進步之速，不知將來之文化又如何。文學日進而文化日盛，世界萬事皆力求改良，莫之能阻，又不知文化將何底止也。近世之人，殫竭心力以冀文化之進步。若灌之漑之，無微不至，不知其將於何時發見，是皆文化進步之極大問題，而余嘗默思之者也。
憶某日下午，獨坐冥思。感已往之人物，而因及於文化。若荷蘭諸名人Musschenbrock墨斯興勃洛克（數學家 ）、Gravesande搿蘭武商岱（數學兼哲學家 ）、Huyghens虚覲斯（物理學家 ）及Stevin史帝文（博學士 ）等，復生於今日，其於器械之 巧，世界之進步，不知當如何？余當閲Newton紐端（英之數學兼哲學家 ）、Galileo搿力吕亞（意之天文家 ）諸創製家之偉績，深嘆 [2] 其 。然與近世所製造者較，紐端諸君將不敢自居製造家矣。事有變遷而時有不同也。當沉思間，覺新奇之製造俱在目前，汽機也、電報也、鐵道也、輪舟也、山道也、懸橋也、攝影也、氣質學也、望遠鏡也、顯微鏡也、潛水鐘也、氣球也，與夫化學之製造分合，雜陳混淆，莫不奇異。而後知今與昔之懸殊，因其懸殊而涉想數世紀前之文化，驟覺Bacon培根（英之哲學家 ）之形（見諸圖像者 ）見於前，而因厯 其事跡 [3] 。夫培根者，十三世紀之人物也。沉 深思， 於格物學。然生非其時，命途多舛。爲羣小所嫉，誣爲巫蠱，下獄讞定，禁錮十載。鬰鬰不得志，斃於獄中，亦慘矣哉。嘗讀其傳而思其卓論，其意想所及懸揣於五六世紀以前，而於今適爲吻合，一若先知也者。茲録其數端。其語曰：“吾知有一日也，人將製鏡以望遠，雖至遠之處可纎悉皆見。卽欲遙窺星辰，亦非難事。”又曰：“人將製不恃人畜力而能行動之車，其行且必較人畜爲迅速。人將製不恃人力而能行動之舟，艨艟巨艦一人駕之而有餘，其駛行更速。”又曰：“奇巧之器械，將日盛一日。凡建築橋梁，可舍柱而成。”此皆培根論之而與今日遙遙相應者也。輾轉凝思，漸入幻想。
久之神爲之移，瞢無所見，瞬息間身在一大城中。注目視之，不識其地。遙見鐘楼聳起於前，往就之，見其题誌曰：“紀元後二千七十一年元旦。”初猶疑爲誤觀，諦視信然，不禁駭異。適道旁有長者携麗人趨前謂余曰；“僕知君爲異鄉人，初至Londonia倫敦呢阿不免生疎，苟有垂詢，願爲引導。”余聞其語，愕然止步。見其容貌沉 不覺有感於懷，意其卽爲余所注想之人也。麗人亦娟好。余就長者爲禮，問之曰：“君非Bacon Roger洛傑培根耶？”曰：“然。”願麗人謂余曰：“請爲君介紹，爲吾友Phantasia芳德西女史也。”時余形神恍惚，驚喜併集，以不徒見數世紀前之培根已也。遂頷之，與芳德西爲禮。寒暄畢，自陳姓氏。因詢培根鐘樓前題誌之命意。培根反顧曰：“非鐘面所誌者耶？”言二千七十一年之元旦已至耳。余唯唯，復問今何時？何鐘面之長短針 [4] 不一？目爲之眩，令人難 。培根曰：“子欲問何種時耶？針之縱横其間，有指True Time眞時者，有指Mean Time中時者，有指Aleutic Time阿魯底時者。”余愕然，曰：“真時予知之，中時予亦知之，（天文家常欲求時刻無差次，因意想一幻像之日。若與眞日共轉也者，揆地球繞日之軌道而計。當幻像日在子午綫 [5] 時，名之爲幻像之正午。自今日之幻像正午至翌日之幻像正午，計二十四小時。核其時刻而名之曰中時 。）敢問何爲阿底魯時？曰：“自周球電綫四繞，交通日便。而各地時刻不能合一，不得不設一新時刻以求劃一。各地皆電綫所能至，設之也易，旣便於商務，又利於全球人民。是以萬國公議，以阿魯底島（阿鲁底島與今之 Aleution Islands阿魯興羣島音相似。阿魯興羣島在比今海之南，介於亞美二大洲之間。未知培根所謂阿魯底島其卽今之阿魯興羣島欸 ）爲地球之中點。當島中日出時，爲大同時刻。計各地時刻之差而損益之，庶無參差之患。當阿魯底時未行時，地球各地以經緯度數之差，亞洲與美洲相殊至十二小時，居民頗有不便。及阿魯底時行後，無淆雜之慮矣。言畢，余唯唯而已。
培根曰：“子盍從吾儕行，一廣識見，可知倫敦呢阿事物之新奇。”余曰：“所謂倫敦呢阿者，其卽英之倫敦（英京 ）乎？”曰：“否。古之倫敦，爲此城之一隅。此城占英之東南部民口約千二百萬。”言次，偕行。余忽 天氣温和，一如仲春，而觀鐘面題誌猶在隆冬。殊不 ，因舉以問。培根曰：“子誤矣。時固隆冬，天氣亦異常嚴寒。其所以温和者，人力爲之也。有管收貯暖氣，潛埋地中，使之四達。吾儕踐行其上但覺温和，乃由暖氣公司所散布者。子盍舉首而觀，不見早雪未融，覆於玻璃片乎？”余從其言，仰見街衢間，皆上蓋玻璃片。承以細條於玻璃片鑿孔以通氣，旣不掩光又不致空氣混濁。培根告曰：“是物當十九世紀時，歐洲僅數處有之。入二十一世紀，始盛行者，由於Verre sans Fin or Endless Glass無窮玻璃之製造耳。”余曰：“若輩於隆冬則避寒城中，苟遇盛暑將如何炎鬰乎？”曰：“否。暖氣公司亦名涼氣公司。炎夏則又盛以涼氣，至其能製冰 [6] 於炎夏，更不待言。以公司之散布暖涼氣，而天時遂適合乎人身。”余曰：“然則若輩屋中度亦以此法，不復用鑪火矣。”同侶 [7] 聞之，莫不狂笑，似以余爲迂。培根乃曰：“是猶吾儕以 水浴身，而不覺其寒者，以暖氣足以禦寒也。若輩屋中設一通氣管，非徒暖氣足以禦寒，且能令天時温和而無乾燥之患。”芳德西曰：“吾不知數世紀前之人，冒塵灰而取暖氣之苦克，爲何如也。”培根曰：“非徒是也。數世紀前人，炊爨及禦寒時，俱用烟突，旣嫌污垢又易失 ，火險公司每因此虧折，其粗俗可想見也。”余曰：“且緩言此，予猶有所未 者。細條之承玻璃片者，係何物質？想非鐵類矣。”曰：“然。鐵質重，其用不若鋁質Aluminum之輕便。鋁質旣輕又不易爲空氣所蝕，願吾子稍加留意則知鋁之所以代鐵。古有石、銅、鐵諸時代，今爲鋁時代矣。鋁之用始於二十世纪之末。鋁質由磚瓦泥土中化煉而出，取之不竭，爲至輕便之金質。”余欣然曰：“然則予又得一異聞矣。嘗憶Wöhler花勒（德之化學家 ）首得鋁質，而所得無多僅供化學之用。不意今日爲盛行之金質。以無用之泥質，一加化鍊而得之，非由智識之進，安能至此。”言次，深恐不免爲同侶所笑，然性好多言，終不能忍，又言曰：“嘗觀燐質，自Brandt勃倫特忒及Kunckel空格爾始求得之於紀元後千六百六十九年，然未能深知其用。數世紀後，方有以製引火木及導火管者（皆引火物卽自來火類 ），若Chloroform哥羅爾謨（係炭輕氣及鹽素之化合質 ）爲Damas滕墨斯（法之化學家 ）所首先化合。初亦未能深悉其用，迨十九世紀遂爲化學中之要質。又若Sir Humphry Davy享佛蘭台範得化金類成氣質之法，遂有防火燈（用諸礦中者四周圍以鐵網而燃氣質無失 之患 ）以全百萬生靈，爲汽機及製冰機之祖。至於攝影學，苟非各科學之製造，亦難日 。若Porta樸泰（意之物理家 ）之於十六世紀時，製蓋封攝影器，Soheele史希爾之以光學變銀鹽素Chloride of Silver之色，Courtois誇體啞斯之於千八百十一年首製Iodine沃素（或名錪，係化學醫學攝影學之要質，由海草中化鍊而出 Schönbein）史恭平之造火樂及Collodion哥羅地安（係綿火藥之以火酒及依的爾 Ether化鍊而成者爲醫學中之要質，可以治傷口又爲攝影學中之要質 ）皆爲攝影學之進步也。”余見同侶諦聽無語，不禁復言曰：“至要之考察，由於科學家之思想，其初亦未必知有實效。偶焉試察，遂著奇績，甚有深知其故，而不得其理者。若二千五百年前希臘哲學家Thales賽爾史琥珀以吸微物，爲求得電學之祖。然賽雨史知其用而不知其理，其於電學之理，未能涉想，安得以能試察者，遂爲知電學之理耶。Galvano搿爾文呢（意之電氣學之發明者 ）見蛙筋之伸張，知由於電氣，其知今日之電學遂基於此耶。Oerstedt亞烏斯特忒知指北針之用由於電氣，Arago阿蘭瓦（法之天文學兼物理學者 ）知電氣經鋼鐵類卽有磁力（卽電吸力 ）。此二人者，皆涉想於電學，卒未能得深奥，其知今日之電盤及電綫之功效耶？卽Volta復爾泰步趨搿爾文呢之後塵，卒不得電學之理，其知有今日之電學乎？予知其必不能也。孰能有先知之明，逆料數世紀之事哉？”言畢，意頗自得。培根亦深許爲然，且曰：“文化進步，固難逆料。卽如十九世紀中考察而未行者，至今日亦無所謂新奇矣。若金類其前證也。是以近世政府注重科學，不稍怠忽。蓋深知十九世紀中考察之所以不行，又知世界文化之必能再進也。非徒考察爲然，卽在商務，亦能蒸蒸日上。其所以然者，悉由藝術之相較、商賈之競争、政府之鼓勵也。則將來之文化猶非吾儕所能預知者。”余曰：“然則今有官吏之科學乎？”曰：“君所謂官吏科學者，何所指而云然？卽言官吏，係指政府無疑。幸恕 言，君所論猶童穉之論耳。政府有扶持鼓勵之權，不能據科學爲己有也。”余意沮，默然。
復前行。良久，芳德西曰：“吾儕已扺Heliocromes Exibition希利亞克洛姆斯賽會場，盍往觀之。”予不知 巧者果多否，又不知如何奇異，乃先詢希利亞克洛姆斯何 。芳德西曰：“無他，圖書小像耳，皆本無光色，全賴 [8] 日光而成，有天然之巧。聞吾友Realia李麗愛言如此。”余曰：“是矣。是載法將De Saint Victor費克湯生平之事跡法人所 繪者耶？”培根微笑，挽余前曰：“姑往觀之，恐非徒費克湯之粗俗事已也，不有愈於此者乎。”遂相將入室。見垣間圖書高懸，光華耀目。有照像焉，有寫像焉，有山木之圖，雕刻之像焉。而照像居多，與余曩所見者大異。卽圖書亦與余所見之鉛筆書油畫迥殊。余四顧而嘆曰：“巧哉匠也，今安在哉？”乃芳德西絶無感惜容，曰：“子言誠然。苟仰慕之，幸毋惋惜。若Raphael蘭費爾、Corregio喀里其啞、Rubhens羅笨斯、Rembrandt蘭姆勃倫忒諸匠師及畫家之好以理想而不求實事者，與夫步其後塵者，爲之記事實、繪小像，使名人不致去熱鬧世界而遂埋没。旣足以昭示後世，又足以廣人識見，其功不沒，雖死不朽。何惜之有哉？”余深韙其言，因思曩昔之圖書，所視爲珍奇者，殆不可與此較。蓋圖書每易失真，斷不能若攝影器之便捷。以今日之所見，愈覺其勝圖書遠甚。
旣出，復前行。見道上一車滿載黑色圓筒而來，有似桶樽。不以人畜挽行，僅一人坐其上。因憶英法各國有蒸汽車遊 [9] 行街衢，不由軌道，此殆是耳。及諦視之，其制殊異，旣無汽突，又不見煙。不得已詢諸同侶培根爲余詳言之，然未能盡 。以培根所述機器金類之名，有余未前聞者，但粗識其大旨而已。其略 [10] 曰：“當煤質充牣時，汽機及舟車皆煩煤力轉運。詎料二十一世紀之初，煤質漸减，價亦日昂。歐洲各國皆然，甚至日用所需亦不能得。雖北美充溢如故，乃其價極貴，購取非便，致機器之賴Light Gas煤氣轉運者亦因而停罷。凡煤氣由煤力而出，煤價旣昂，煤氣驟漲，貧富交困。乃求便捷之法。或謂Electro-magnet Machine電磁機（賴電力及磁轉運者 ）之功效勝於煤氣機，且無汽管轟裂之患。然費用浩大，所出無多，未合乎時。當時新奇之機接踵而未 ，多未 善。入後乃有至奇妙者出焉。蓋時人深尚考求，謂古人本以風力水力為轉運。自汽機盛行，水力風力之用，漸覺不便。以湍水不易得，河流之賴雨水者易涸。又以風力無常，風 則轉運違，風猛則帆樯易折也。乃汽機争行，以免阻滯之患。然終不若風力水力之轉運自然。苟有高山千仞之瀑布，及流行不息之風，歐洲各國將專用風力水力，不復問汽機耳。於是有求風力水力不竭之法。由天生之林木而有木炭，由科學之製造而轟裂藥，而後知風力水力固能取之不竭，行之自然也。今貨車所載細條，卽爲Energetics轉運力管，車之轉運實賴之。其所以載運多管者，殆以懋遷有無。凡製作廠、機器廠及舟車，莫不需此。有假水力以壓者，有收空氣以壓者。轉運力管之製作，為創造者之專利，鮮有知其顚未者。古人嘗以空氣及各種氣質之壓力，化實質爲流質，以轉運機器者，想不外此法也。”培根之言如此。余未能深悉其意，漫聽而漫應之，不欲窮詰。
復前進。遙見廣厦鋁條圍其前，顔其額曰：“萬國藏書室，余 入觀。培根言，入此足增智識，勿謂虚糜光陰也。芳德西曰：“此中書籍繽紛，古今雕刻藝術之 美，與夫各種科學，莫不備焉。且園花四繞足以娱目。請偕一遊。”余不覺興起，爰促其行。未幾至前，見廣厦林立，密若村市，疑非文學美術之貯藏所。培根顧余曰：“此室所貯，卷帙萬千，更僕難盡，請擇其一稍加涉獵，幸勿觀望，使女友鵠立久候也。”余曰：“予所信好莫過於格物學。”培根笑曰：“格物學室，書籍器物堆積若山，不能盡識。 言其次。”曰：“生物學如何？”曰：“是與格物學無異，擇其尤者觀之，已覺煩冗。苟欲遊行一周，觀其大略，亦非數小時不可。請擇生物學之一類。”曰：“飛蟲學何如？”曰：“請擇飛蟲之一類。”余笑曰：“予知識淺陋，不敢選擇，且從君行。”培根曰：“諾。”遂入一室，見教 [11] 者學者帬居室中。有引導遊覽者，有書券者，有撮要旨以示生徒者，各司其事。未暇彼此通問，心知此爲學室，非特察生徒之勤惰，且使增長識見， 一思想也。四顧陳列中，有以Collodion鋴洛定（黏膠质 ）黏合書葉，保存不朽者。因念Pompeii邦貝及Herculaneum漢苟蘭能手書之不朽。亦由於此，遂近觀之，見其標識曰：“一千八百六十年亞姆斯忒滕Amsterdam著。”不勝驚異，曰：“奇哉！豈十九世紀之遺書猶存乎？”培根曰：“然。其書紙有鹽素，質雖白浄，而易腐敗，重以蠢蝕，行將朽矣。以其爲不易之卓論，不忍棄之，故黏合而珍藏焉。”余聞之，俯首太息， 著作者之不可復見。仍從之行。又至一大屋，書籍充棟。培根謂余曰：“是爲兩翼飛蟲學之貯書所，注意何類任君自擇。”余略翻閲，載蚊蠅類者，已以千計，不覺咋舌。因思若推類而及，非徒無補見聞，轉擾心目。意爲二十一世紀之事，何繁細竟至於此。卽曰：“予已展誦一二，不敢再瀆，實有負厚意。”遂出。竊 是室藏書之富罕有其匹，稱曰Biblipopolies書城亦非過譽。
旣及門，見衆人雜杳於途，入者絡繹。察其容貌服飾，似服習藝事者。培根曰：“此鄰廠工人，有一小時之暇，將往流覽書籍，書籍之講藝術者。特備一室，任若輩披閲，名曰工人書室。各地俱有之，而大廠林立之處尤多。”余問之曰：“工人按日而至乎？抑不日至乎？廠主其果許之，將毋减其工値？抑一如故乎？探索日甚，知識日進，得無遺患乎？”曰：“工人日至書室，非疾病他故，無或輟。廠主習以爲常，視爲片時之休暇，無減工値者。且自新機盛行，工人勞力漸少，專尚勞心。况工價日昂，人喜爲工，勤學不倦，安謀他端哉？子之所問，前者猶近理，後者得無妄耶。”余復曰：“若輩固幸甚。其不能入此者，苦况不知若何也。”培根曰：“誰無入此室之權利哉？書室原爲衆民而設，故推誠布公，非有彼此之别也。”余靦然强 曰：“予指未嘗就學者言也。”培根怫然不悦曰：“歐洲之民，其可與霍吞秃斯人Hottentots、波希人Bushmen（指歐洲外之未開化者及蠻野者言 ）同日而語哉？歐洲各地婦孺皆通文字，何况男子。卽數學亦能習之。夫固文化之極軌，曩時所不能企及者也。余曰：“然則若輩之學識有從Compulsory Education强迫敎育（有國家立禁令勒幼童入學，廢學則罪及父母者 ）來者否耶？”曰：“固不能免 [12] 。夫爲父母者，有教養之職。苟力足以養之，則必求變化其氣質。入學之事，固國家所應與聞。是以童子廢學，有干禁令。然父兄子弟，各有應盡之職。文化日進，就學遂爲上下應盡之事，無所謂强迫矣。若文化旣進，而國家强迫之力，卒不能去者，亦有以也。古者民智未開，不知力學，國家亦不早爲之所。以致不學無術者，遍於國中。及文化漸進，國家設禁令教民入學，民初猶規避或設諉託之辭，學問亦以阻滯。至令日民始知有應盡之職，無論何人均悟學問之孔急，力求 進。故初猶賴國家强迫，漸至不煩强迫而亦競入學校矣。然終不可無强迫之名，使非國家爲之先導，則不學無術者仍遍於歐洲也。”余曰：“然則國家行强迫之初，有 而爲難者否？”曰：“初亦不免。然以禁令嚴肅，卒至就範。如十九世紀時德國行之亦無敢抗者，患行之不力耳。至於他國，雖有阻撓者，然亦不爲患。矧以今日文化至盛，是以禁令之行未久，民遂視爲當然，若忘其爲禁令者，何違阻之有？”余聞其語，嘆羡久之。復問其教育法。曰：“所教皆他日應世之學，自普通至專門，莫不盡善。所學亦有等級，有畢業爲工人者、業賈者，此稍有學識，卽不求再進也。有力學成專家者、入仕途者，此爲專心力學，以求 備也。學校之通例，凡初學者稍加抑制，恐其志趨未立，轉入歧途。而師弟若家人，無所謂壓制。年長者卽各有應得之權，與初學迥殊，而於學校之課程，固能日進一日也。”余曰：“文化進步若此，猶以抑制加人耶？”培根笑曰：“何吾子識見之淺？文化日進，民智日開，風俗亦漸漓。教育初學者，一有不愼，卽流入歧途。宜乎學校之防範，其 密至此也。”余聞之自愧，因思文化固無止境，何意今日進步若此。
忖度間，又前行。忽仰見廣厦，較萬國藏書室尤宏偉，兀然獨立。望而知其非尋常民宅，以詢。培根曰：“此萬國博覽院也。古今名人之小像，與奇異之動物， 巧之藝術，莫不備焉。”余不禁喜躍，曰：“嘗聞遊歷他邦者，必入博覽院以廣眼界。今願附驥尾，略擴聞見。”芳德西微笑曰：“諾。 入室一行，任君流覽。”遂前導至一室，止步曰：“是爲譜系學考察室。”予曩所信好者，爰疑閨閣女子，詎能 譜系學，欲觀其異，不答。從之入，四顧不知所謂譜系學者，固安所屬。但見動物骸骨，羅列無算。有馬骨、象骸、犀骨、古象骸焉，古時奇獸及不知名之巨獸，殆不可以數計。凡獸類之骸骨，皆標明考察時日之後先，彼此之關係，而定其次序。始悟芳德西之言，而知其命意矣。蓋謂獸類，有生於世而漸至無噍類者，有蕃衍至今者，皆以次考察而得，各有所相系也。余意未足，謂芳德西曰：“此獸類之相系而生者，安知其中之無 耶？”曰：“否。吾子苟知二十一紀文如何考察， 不出此言也。獸類之由考察而見者，日甚一日。因其繁盛而察之至微，曲盡其奥，必不謬也。”余聞之，中心【心中 】怦然。猶欲窮其旨，復問曰：“人類之譜系有之乎？古之野人與半化之民之遺骸，其亦有藏之者耶？”曰：“然。”因指示余，有若骸骨者在焉，隱約不得見。方欲注視，培根進前曰：“時已薄暮，昏不辨物， 勿復注目枯骨。盍歸旅舍，吾儕亦將辭矣。”
時室中已暝，及外出，頓覺光明如晝。余四顧求燈火所在，遍覓不得。舉首仰視，但見屋脊間有光四射，目爲之眩。正驚異間，忽聞培根曰：“君知有Solar Light太陽光（非指日光言爲光學之一類，明耀如日，名爲太陽光者，特甚言之耳 。）乎？”余未及應，又曰：“不憶十九世紀之末，僅行於巴黎（法都 ）、倫敦之社會所耶？豈意今日盛行於各地也。”余曰：“光白且耀，想非Gas Light氣光（煤氣光之類 ）矣。”曰：“然。氣光僅行於荒涼之處。至於大城萬民羣集之地，燃鎂質Magnesium （化學中要質，爲原素之一。其光極烈，有於陰晦時，燃以攝影者 。）爲燈。發光時或佐以電光，外設一透鏡及照鏡相合之器（透鏡，英文作 Lenses，透明如晶而成凸凹形者。照鏡，英於作 Mirroro），聚光外射，下爲平形（平形，則光聚而白，一若日光 。），此今日光學之進步也。”余曰：“所費恐甚鉅。”曰：“否。鎂質亦易取，與鋁質無異。其燃之也，預設一機，使已燼之鎂復爲原質。再燃雖易消耗，而節省亦非少。此猶之Book of Kings帝王列傳中Sarepta賽勒拍湯孀婦之油瓶，日用而不竭也。”（是無明證，然深味其意，爲巫術無疑 。）余聞之，念文化進步之速，乃至於此，無怪芳德西 薄十九世紀人爲半化之民也。培根見余慚恧，似曲體余衷者曰：“君屬意於今日之文化深矣。時已晚， 暫别。願明日偕遊，作凌虚禦風之行可乎？”余喜形於色，遽諾之。轉以 雨無定爲憂。培根慰曰：“ 勿介懷。今晨過氣象室，知以後十四日俱無大風雨，察各地 雨表亦然。翌日必風 氣和，但不知氣球啓行否耳。”（十九世紀人之察 雨，僅知今明數日間。而二十一世紀人能知十四日間之 雨，其氣象學固遠勝十九世紀也 。）言次握手而别，未及詢翌日所遊何地及相遇之處，回首已逝悵然良久。
爰僱馬車返旅館。車行無聲，非徒車内寂然，卽車外亦無所聞。但馬頷四小鈴搖動相擊，淸脆若音樂。余不便與馭者交語，亦未及問培根其由於車輪之不爲金類耶？馬蹄之不履鐵墊耶？抑以道路之柔平耶？非余所能知也。旣抵旅館，寂不聞人聲，安知爲數千人之寄宿所也。將上廳事，微聞音樂聲，婉轉淸徹，與歌聲無殊。及入室，室中無奏曲者，惟一箱 几上，居室中央，其聲自内出。余疑爲樂器，異甚，有傾聽者立其旁，旣而聲驟止。趨就而問曰：“是非樂器耶？”列坐相顧而笑，默然者久。一人大聲曰：“有聲調若斯而為樂器乎？”余不 其意，但注視箱中。其人復曰：“君不識Telephone傳語機（俗稱得律風 ）乎？”度亦有所聞也。當一千八百六十一年已有此機，爲Reis呂愛斯所製，其法創自貝棋Page。以電流經金類綫，吸語聲入機中。由電流傳運，聲之淸濁，視其語之高下，數十里間，言語便捷，誠縮地善策也。余熟審其機，曰：“傳語機創自十九世紀中葉，迄今製益 ，宜予之不識也。”方余凝思此傳聲機（卽傳語機 ），惘然若有所失，忽又有所感，自咎思而不得其理也。旣復自慰，此好博之過也。乃謝不敏亦不再深索。衆客皆欲有所告，同聲併作，使余莫辨。一客復詳述其始末。言（北美報）嘗盛譽一歌女，謂其聲淸脆柔和，上遏雲霄，人世罕有。苟與Catalini克湯林、Malibran美力勃倫、Henriette亨雷體、Sountago霜塔搿及Jenny Lind聶乃林諸樂妓（皆名妓善歌者 ）較，非可以同日語，猶蟋蟀之與夜鳴鳥。（係鶯類之生於歐亞非三洲者，深夜則鳴，其聲婉轉可聽 。）夫固賞鑑家所不能疵摘者也。此語驟聞，若有過譽。然報館爲一方之公評，言之必非無因。乃倫敦呢阿與北美遠隔重洋，耳所未聞，殊難深信。於是倫敦呢阿人堅欲一 淸音，并驗報紙所言之眞僞。羣議集資，電致歌女，請高歌於傳語機中。雖知聲浪之傳運，足損淸音之微動點，而企慕已深，亦聊 渴想耳。女 然允諾，爰 大西洋海底電話。（二十世紀時，傳語機僅足以傳運數十里或百里間。及至二十一世紀，則雖遠隔重洋而亦語言便捷 。）乃歌畢，而聲之高下婉轉猶留紙上。蓋當其歌時，命樂師 立傳語機後，誌其聲調也。客語至此，以數紙示余。見黑紙數葉，白色細紋，蜿蜒其上，固隨聲調高下而誌也者。因憶今晨出遊時，道經音樂報館（Panharmonia芳黑馬呢報），入室觀之。其主筆謂余曰：“倫敦呢阿人之好音樂者，昨夜羣集 聽某歌女妙音，卽此事也。彼等固深 所誌聲調， 出一紙，指細紋之相去毫忽者，曰：“其於此調，不知如何驚異也？”當余欲詢傳語機製法及歌女生平，方欲陳言，四座寂然。適爲歌女 退之時，歌爲Mozarts墨柴斯（德之樂書編纂家，生於十六世紀時 ），記Don Giovanni唐棋亞範業（義之博古者，生於十六世紀時 ），調，以名士之文章，寫偉人之事跡，重以微妙之音，令人神往。曲終，女致謝倫敦呢阿諸君厚誼。客亦答其盛 ，譽其雅調。女復辭謝，衆人遂散。有歸家者，有入寢室者，余亦就卧。
入室鋪陳美麗， 雅絶俗。登牀苦不成睡，輾轉良久，朦朧稍憩。未幾，開眼四顧，已紅日高懸矣。整衣盥沐，就膳廳早餐畢，酬房膳金，别寓主而出。徬徨中道，冀遇培根及麗者（卽芳德西），幸任意遊行。不煩問訊，蓋街衢皆題名壁上，與十九世紀時僅以數記，不列街衢名者殊異。前於旅舍得一圖，纎悉皆熟記。循行久之，見一屋聳起於前，榜其門曰：“氣球公司。”余乃四周覓場地（卽氣球啓程之處 ）不得。但見屋宇宏敞，猶疑爲購票處。忽仰見屋頂平坦，與他屋不同，上有轉運機，遙立不能細察，爲街心玻璃片所隔也。又緩行，遇培根及芳德西，俱已先至，急與爲禮。入室購票，其價値之高下，視人體之重輕。同侶皆先權輕重，而後購票。芳德西體最輕，票値最廉。侍者導吾儕入一室，爲俟氣球啓程處，客至無多。其室中央有階級 達屋頂。機檻在焉，垣間有墊座，一若火車之上等客位。少頃，室似轉動，有聲窣窣，似物自壁下墮者。不及細視，而聲出自屋頂之機檻間。言時已至，遊客可升階。同侶拾級而上，至則屋頂平坦，適在氣舟之下。（氣球學以柔質物製球形，實以氣質。其下有氣舟備遊行之用，氣球之轉運，亦由於氣舟也 。）頓覺寒慄異常，始知身在玻璃片上。時未暇詳觀氣球之四周，及其轉運機。但見氣舟中，器具陳設，皆極完美。信步至荷艙，（荷艙爲舟之一區，所以藏貨載人者 ），培根指自首至尾之細條曰：“是卽升空學之奥理，非此不能任意行空。茲先舉言往事之，而後可 也。曩者氣球之轉運，悉視乎風力。凡舟之龍骨（舟底木之自首至尾者 ）入水深，則其行不全賴風力。所賴乎風力者，二之一或四之一耳。蓋舟之轉運，依乎風力水力，而水力尤甚，可無風不可無水。然風力水力，俱不足令舟轉向。一人駕其舵，旋轉自在矣。”略憩，又言曰：“氣球之轉運與舟不同，一行於水，一行乎空也。行空轉向，易偏於風力之所在。風力之舉氣球，若舉纸葉，或旋入雲霄，或飄揚空中，故欲求氣球遊行自在，必以機器力御之。所指之細條，係鍛鍊之鐵，繞以銅質螺綫，兩端有阻電質，中注Volta復爾泰（意之理學家 ）之電流。（復爾泰首以化學法求電流，爲電學一大進步 。）電流經細條，成至强之電磁鐵，轉移之時，功用同指北針。（按指北針，卽中國之指南針 。）常少偏東向，卽其轉向力爲他力所脅，亦易復其本向，氣球所以不失事者，恃此也。其用旣與指北針同，能知指北針之理，卽知轉動機之理矣。設無電磁鐵，必爲狂風所驅使。當其順行也，運行更疾。欲求轉向，必至失度。猶順流之舟，其勢無阻，至轉向時，無舵則易覆沒也。而舵亦氣球所不可少，非第便於轉向，卽順向時亦藉減風力。法以四葉輪， 氣舟四旁，以轉運力管旋轉之，視其所偏，而伸縮其旋轉力。然猶恐未盡善也，復設一機以求升降便捷，并風度之順利，乃無意外之虞矣。夫空氣之度，已考察列表。如某日某時緯綫某度（天文學。有經緯度，誌地球疆域之高下 。）風力奚似，言之綦詳，惟升降法須及時檢察。今天氣嚴寒，不能與子至舟面縱觀，姑舉其要旨略述之。古之行氣球也，求升高則抛棄載重物。（氣球行時，輕則易於浮揚。故載重物，以求輕重之適宜。升高則去之，欲下则徐洩其氣，使漸下沈。十九世紀如此 。）其法至拙，且不便於居民。惟在大海荒野，則無損耳。今因格物學，就魚脬悟其理。魚脬或滿實空氣，或放去空氣，由氣脬伸縮而隨水浮沈。惟仿此以製氣球升降之機，始爲 善，其法與曩者有異焉。”余聞之嘆服，亦不願窮究。自知爲十九世紀人，於二十世紀後之事茫乎未知。苟有所問，必適其宜，不然必貽人笑柄。遂緘口不言。時芳德西聞久談，意倦，不待言畢，早入客座。至是吾二人亦入。見舟中陳設 潔，器物之質，悉取輕便，多以細竹爲之。除 質外，别無金類。蓋以便氣球之升舉也。遊客皆談論自若，細聽之不辨何語，僅知其一二字，疑爲外邦方言。培根謂余曰：“是歐洲各國之民也。”因指對坐之檏實而龐大者曰：“俄人也。”指一撚髭而斜視婦女者曰：“法人也。”又指其一曰：“是贵國人。”復於疇人中指碧瞳黄髮之少年曰：“此德人。”厯指其餘曰：“皆英人。”余問曰：“旣爲異國人，語言當有異。何其言多想若，而予不能 也？”曰：“近世之人，好動不好 ，暇餘則出遊。以語言之不便也，乃求一新語言，通行歐洲各國，名爲游人方言。雖傳播未久，殊便於用，吾知其必盛行也。”余乃詳審遊客所語，乃知爲各國參合而成者，而偏重於英。蓋習英語者日多，英人之遊行又日廣也。時余見氣舟兩旁 黑色管，意謂礮之新式者，問同侶曰：“是舟備戰争之用乎？”芳德西大笑曰：“戰争之事可於史册求之，顧求之今日耶？當今之世，有製造家、工藝家、貿易家，又有學士與法律家，無所謂武夫矣。糾糾桓桓者，祗留其跡於度曲臺，街衢間無有也。今日所有之武士，君不見警察吏耶？若兵卒汰除久矣。”余曰：“天下固可無戰争之日，何圖於今見之。弭兵之事，前人曾有創議者，若Cobden喀勃頓（英之政治兼經濟學家。生於千八百有四年，卒於千八百六十九年 ）、Bright勃蘭忒（英之政治家。生於千八百十年，卒於千八百八十九年 ）諸人皆力言戰争之禍，卒未見信從，此文化未及故也。迄於今日，始知戰争爲民生之害。夫人爲萬物之靈，而使斷脰剖腹，横死疆場，以争土地、奪權利，未必果得，而捐生輕死，可謂愚矣。”培根曰：“文化雖稍稍進步，其民之易於激怒而生忿心，固與前人無少異。蓋人種雖爲至靈，而其性質半係天人，半係禽獸，故卒不免有忿心。他日文化更進，人種氣質之變化，非吾所知。或時勢變遷而遂有弭兵之舉，或復有戰争之禍，皆非可預決也。今之能弭兵者，由二十世紀之末，各國歲糜軍餉千百萬，積國債不能償。深恐無以自立，遂成斯會。注全力於商務藝術，不若往者之專注於軍械戰争矣。猶憶數十年前，英法美俄之戰，四國所有軍艦同時毁滅。苟非器械日 ，兵力日强，安有此劫哉。英法啓 後，水師旣殲，各於海峽之濱以巨礮轟擊。（英法僅隔一水介於其間者，有英海峽當時礮力已 ，是以能隔海相擊 。）英法二都（卽倫敦、巴黎 ）同時焚毁，所失以萬萬計。人民死亡者，不止千萬。各國翻然自悟，卽能戰勝，所得亦不償所失。乃議設弭兵會，禁止戰争，汰除水陸軍。互相 忌之 ，亦漸冰釋矣。旣無戰争，則無所謂疆域。昔之所謂藩籬者，今出入若庭户矣。至於商業，定自由貿易之制。（自由貿易謂商賈可任意懋遷有無，擇利而行，無一定之禁 。）首設萬國權衡度量法，次及錢幣法。（各國通行，以求劃一 。）交通旣便，器用日 。昔各國專有之利益，今成爲萬國共有之利益Public Wealth矣。（前者各國不求聯合各擅其長，而專主其利。至是各國聯合而專注意於商務 。）亦無復鷹瞵虎視，争求雄長，有所建議必爲萬國興利。世風之盛，固未知其極也。若數世紀前所創之萬國公法，固爲今日設萬國商務之基。然前此不免猜忌，今乃共和，此不可比儗者也。”是時余心不免有所感。培根又言曰：“二十一世紀時，其設鐵道電綫，無曩者艱難之況矣。所佔地畝，苟不損民而利於各國，可不問地主。此非徒便於民生，且能聯合各國人民，使無種族之别，皆有胞與之觀也。”余亟問之曰：“世無種族戰争之禍，商務工業，蒸蒸日上，在小民固能安生樂業。而地不見增，生齒日繁，殆將有人滿之患乎？”曰：“是固可應，然當不至此。自交通日便，懋遷有無，物無騰貴之患。小民各營其業，物之所售，必視其地，無耗費廢 之弊。況各國有自由貿易，擇物産之適於土地天時者播 之，曩所謂不毛之地。今田疇日闢矣，藝術 而農學盛，有繁實果穀之法。農業者尤善製造，凡稼穡之所利，糞壅之所需，莫不自爲之。於是昔之廢質，今且適用矣。所製者，價廉物美，爲前人所未見。所用之質，皆古人所謂害農者，或滲以水，或雜以他質，俱化朽腐爲神奇矣。農業所出旣豐，交通又便，尚何慮饑饉荐臻哉？”余因思理財家言，地球居民，生齒日繁，每百年則數倍乎前。憶十九世紀時，每方里人口已至三十。（按十九世紀時，全地球居民約一百五十千萬，而地球面積爲一百九十七百萬英方里。水居其四之三，陸居其一，水約一百四十五百萬英方里，陸約五十二百萬英方里。每方里居民約二十九人 。）今二百年後，當增至百餘人。而土地無闢，物産不敷，必有人滿之患。使非農學日 ，交通日便，則饑饉將見矣。
語言之際，余知天空之遊行與葦航往還相若也。芳德西呼余曰：“君所謂火礟者， 注視之。吾儕所乘果戰艦否？”余不禁靦然。蓋初視爲礟者，氣舟之望遠鏡也。其狀與十九世紀之火礟相似，故致誤會。其式與古之望遠鏡殊異，大與礟等。俯窺之，城郭人物，厯厯如在目前。卽至纖微，隱約皆見。其望遠之力可謂大矣。芳德西又指舟尾一具，呼余窺之，顯然大城在前。意爲倫敦呢阿厦屋羅列，隱約間有昏黯影在其後，而不見煙霧。終不免疑民居之用煤，或其法善，煙霧由地管中出，不見其繚繞於空中。殆卽效法一千八百五十年時，Parliament英議院（英國議院有上議院、下議院。上議院議員爲爵主及官吏，下議院爲平民。上下議員各有議政之權 。）所行之法耳。然是否用煤，尚難深悉。迭窺數鏡，風景不能言喻，望若仙境。漸覺景色轉移，舟中人不自知其前行。旣望見法國及Belgium比利時海濱，又見英國海峽隘處，有黑色綫聯絡英法之境，奇之。及漸近，余疑爲Tubular Bridge洞橋。（歐美二洲有洞橋，通山道水道，備火車轉運之用 。）旣而黑綫愈近，知所意想者，果非虚幻。培根曰：“是洞橋也。近有人設公司謀繼造洲。此爲英國與歐大陸交通之道，便於商買，惜止一道不敷用。”言次，已能逼視，曩所見細綫，現爲横亘巨橋矣。
是時氣球漸向東北行。數分鐘後，已至故鄉。由上觀之，若地圖所繪之外綫。稍前進，不覺大驚，蓋荷蘭北部已杳不可辨，僅餘島嶼數點 星，愴然在目。爰問遊客之居近其地者曰：“荷蘭北部已沈沒水中耶？”（荷蘭在歐洲西北，比利時之北，初名 The Netherlands納澤倫，後爲荷蘭。自千八百零六年至千八百十六年時，法皇拿破侖据之。王其弟 Louis Bonaparte 路易，而内屬於法國。及拿破侖敗，始脱法羈絆，而復獨立。其民善貿易 ， 駕駛，亦商務巾要國也 。）曰：“然政府不納良言，自貽伊戚。嘗有Amsterdam亞姆斯忒騰（荷蘭首府 ）人民堅 疎通一渠，引水入海。又稱前有一渠，日久淤塞，不加疎通，勢將潰決，爲禍匪淺。固 乃開一渠，使小民被澤。蓋非此渠，爲禍尤甚。乃天時不測，風雨無定。其初十月風潮，僅擁沙礫，堆積海岸，煩人力掃除而已。新渠旣開，行旅漸便，荷蘭北部固無恙。一千九百八十年春，忽一日狂風怒號，波濤大作。一轉瞬間，隄盡潰裂。荷蘭北部陸綫本在海道之下，遂淹沒入水。數萬生靈，盡於浩劫，良可悲也。餘地之不至殃及者，殆所開之渠，與有力焉。厥後Rotterdam洛忒騰（荷蘭之商市 ）人以此演之於度曲臺，名之曰：“The Horse of Troy影響忒洛亞戰木馬記。”（古時忒洛亞在亞洲小亞細亞，今已沒入土中，或言爲沙泥所淹沒。近人之耕於是地者，掘地至數英尺，見有古物及骸骨，或謂卽忒洛亞人之遺物。上古時，希臘英主力求開闢疆域。至小亞細亞攻忒洛亞城不下，遂設計藏 鋭於木馬中，餘軍四散城外，僞爲引軍遠遁者。忒洛亞人未知其計，先聞希臘軍糧盡，爰信爲眞。卽率師出城，見木馬，疑爲希臘軍之神，舁入城。夜半 鋭 盡出，引城外軍入，城中猝不及備，遂爲希臘所有。至今歐人咸以忒洛亞一戰爲奇績。至於忒洛騰之命意，則以忒洛騰之海港較勝亞姆斯忒騰。而亞姆斯忒騰人 於 思想，力求善策以補不足。二城之民相持不下，及亞姆斯忒騰淹没海中，洛忒騰人額手相慶，謂去其敵，猶希臘之勝忒洛亞也。以其事與忒洛亞戰相似，故名其演本爲影響忒洛亞戰木馬記焉 。）余聞之變色，不覺失聲嘆息。而言者殊無悲愴意。細察其語，始悟彼爲洛忒騰人也。至是始信培根言二十一世紀人，文化雖進，而未能去忿心，爲非虚語也。
又窺鏡見一城，卽幼時所遊 者。初已不能記及，諦視乃識之。其城名Meuse墨斯，已遠殊於古，疆域廣大，南部人煙稠密。又有Leiden賴騰、Hague黑哥、Delft達爾夫忒、Schiedam史希滕與洛忒騰相聯爲一大城，卽Utrecht厚忒勒忒（以上數地，皆荷蘭之大城商市 ），亦較前開拓也。驟然有光眩目，余疑爲日光所反射，不能逼視。久之，知卽出於厚忒勒忒廣厦之上，心疑爲大學校。叩之鄉人，漫應曰：“此非所知。”余爲之默然。培根告余曰：“是也。是卽荷蘭高等大學校。由其地富紳捐資建設，尤注意科學。小學中學卒業生之未通科學者，必肄業焉。”余曰：“此學在仕途亦有用乎？所學足以應試乎？”曰：“此未可臆斷者。建學者初嘗計及，此羣重之學，而不以應試，烏乎可。然應試亦有説。譬如以Line seed亞麻子數種，用一定之壓力以壓搾機壓之，視其出油多寡，而别其高下。苟壓力均而搾器同，不難區别也。然則壓搾器爲最要之物，油出於此，實驗之用，亦基於此。惟是壓搾器之優劣，非審察不能知，非比較不可辨。苟能 於審察而 其比較，則得之矣。今以金木質制器，誠屬易易，而欲製一審察比較之機，以區分壓搾之優劣，殊難覯也。凡考察之事，其難等此。考試高等之學，尤不問可知。主試者，一金木質之機，應試者皆亞麻子也。其人雖同，而所具才識學力，必有新舊之别。或速於進步，或遲於改良，性質旣異，卽所造有不同，是以較優劣，一難也。其更難者，弊賽滋多，姻婭故舊，同升之公，則賢否不可知，而眞才埋沒矣。政府乃著教科書，以一趨向，而偏重藝術。又有藝術家視科學所載，仿製圖器，著科學問答書，使考覈便捷，其弊仍不減於前。遂有建議專察格致工械學，試以實驗者，亦未能舉行。或謂前旣造反射鏡、反力鏡，以助視聽之不足，今宜有助腦力之反力器。前旣製自行標記之寒暑表、 雨表、磁力表（驗磁石力之大小者 ）、光度表（察光力之高下者 ），今宜有智力表以量才識之高下。（謂能於數分鐘内，標明智識之高下，腦力之振衰也 。）苟有此器此表，則考察何難無弊。然此不可得之數也。漸有設立新學者，一任學者之好尚，不仰合政府之考察。不求記憶，但求思想。至思想日進，文化自盛，於是荷蘭人始悟昔日所爲，皆妄耗學者之智力，而不適於用也。夫國家之所以有考察者，以鼓勵學者之心也。夫人心猶液釀，液釀非 無以發酵，必熱之以火，壓之使 ，以助其發酵之力，人亦猶是耳。欲學術之進步，必先由教育者之善誘；求社會之改良，必先由在上者之鼓勵。初大學校之設也，有一定之權限，一定之利益。然行之未久，利益稍衰，或過或不及。其肆業者，與考察相終始，授以等級文憑。所試者頗深奥，學者不能盡悉。而流弊遂多，進步亦因之稍阻。厥後仍以國家考察之法，斟酌損益，而弊乃略減。諺有改良仇良之語，謂行一法而稍有瑕疵，遂有他法以補其不足。然前法必先罷廢，此改良之政所以若相反也。大學校有鑒於斯，知不能無政府之考察矣。因減少其學費，使無力者可仰給於人，俟畢業後償其子母金。於是就學者驟盛，然非果有政府及外人之考察，仍學校自行之，而進境乃大，此誠所謂改良歟。”
言次，余復注視鏡中，欲一窺故土。隱見東北部甚繁盛，城郭居民，皆倍於前，獨Arnhem倭海姆一邑甚荒寂。駭然憶十九世紀中葉，其地居民航海至印度滿載珍奇而歸，逸居是城以享餘年。城中因是驟富，且東方羣島商業於此獨盛也。今若此，驚疑莫定。鄉人已 余意，謂余曰：“得無嘆倭海姆之衰乎？是古時一大城，今已變爲次等者。興衰常事耳，何子獨嘆惜之深也？”余未 其意，復曰：“吾與子言。嘗有人蓄鳥一年，生一卵，爲金質。恐爲人所竊，藏之甚密，又恐不備而逸，乃去其翼藏之籠中。遂安然取卵，無他顧之患矣。及其子女漸長，竊不滿於乃翁之所爲，以爲未能善視是鳥也。乃言金卵實出於鳥，何不取金裝飾其居？且宜易以大籠，使鳥能飛鳴自在，則年出二卵亦未可知。又言飾其籠而張大之，猶未盡善，必易一新籠以細條範圍之，使籠中明爽多淸氣，如此鳥庶能長生。蓋鳥生於野，不能久居幽暗處也。又言鳥本飛族，去其翼，豈非去其生動之機，未免不仁。其人聞子女之言，深知其非，欲不許而不忍拂其意。於是居鳥以新籠，一如子女言。未幾，鳥翼漸生，久而如故，脱籠而逸。”余聞之，不待言畢，遽曰：“君所言之鳥，得無Java爪哇（爪哇爲馬來羣島之一，初爲荷蘭殖民地，荷蘭商務於此極盛。其地産糖米茄菲煙業之類 。）是耶？”鄉人微笑曰：“然。”曰：“願聞其餘。”曰：“鳥之逸也，洋洋自得，以爲脱覊絆而翱翔自在，將善享其天年。詎意飛行未遠，途遇二巨鳥， 前搏噬，左右攘掣，鳥不能敵，毛羽紛墮。旣而二鳥撇之於地，奄奄一息，固不若居籠中之爲安也。而二鳥攘奪久之，各不相讓，忿而自殘，及計窮力盡，疲倦不振，猶怒目 視。亦不暇顧已傷之鳥矣。余曰：“余知吾子之意矣。爪哇旣脱羈軛，英法皆欲得之，相持不下，卒未歸其版籍。然則爪哇得無獨立乎？”曰：“獨立固然。惟困疲不振，猶寢鼠（鼠類之善睡者 ）耳。”余曰：“子之所言，余尚未了了。”曰：“其土地有獨立之名，而居民無自由之利。”余曰：“何也？”曰：“爪哇人之性質，殊難變化。今日土民，較前尤惰，進步又遲。最後一大戰，爪哇力不能自存，遂守中立之制，幸未内屬英法。於是各國皆貿易其地，無所分權利之輕重也。其歳出之糖茶煙葉等物，亦不懋遷於荷蘭各地，僅運至Marseilles麥賽里（法國通商市，在地中海邊 ）及Mediterrenean Sea地中海（在歐非二洲之間，爲天下最大之海 ）沿岸各地而已。此倭海姆市之所由殘敗也。”培根攙言曰：“子誤矣。吾雖非商賈中人，然有告吾者曰，今爪哇人之處生，較之The East Indian Company or The Culture System東印度爲殖民會與商務會治理時（指荷蘭所設之商會言 。）則遠勝矣。有其地者，固不當處之若藩屬。乃捷足者先至其地，據爲己有，恃以力勝，不問地主之願否。卽自爲地主，然亦一時之地主耳，豈能久哉？每與土民交易，陵視攘奪，侵人權利。夫以强族處人之上，必先教育其人，化導其民，使共享文明之益。此乃公理，而歷史載之，爲後人表率者也。蠻族雖性質頽惰，苟能悉心引導，何難開化。若但以武斷力制，不示以信，恐將起而爲難矣。貴國之所以不能久有爪哇者，十九世紀時允行之新政，始終未行耳。否則小民安於利而攝於威，何至此哉？爪哇貨物之所以不入貴國者，其由於貴國之自失主權，抑由於Suez Canal蘇彝士河（河在亞非二洲之間，聯地中海及紅海者。本爲地峽。一千八百六十九年，法人 Lesseps里息勃斯設公司開通之以便行旅，糜費萬萬。旣開設税船於河中，輪舟往來者，必先納税於公司 。）之開鑿也。”鄉人怫然不悦曰：“事或有然，予不願與子争辯。子爲英國人，自謂學術優於吾儕。苟與子辯曲 ，則所言者多矣。”相對默然。余竊思培根所言，剴切中理，而鄉人反歸罪各國之奪權，偏於意見矣。余臆斷之而未敢言。以鄉人旣有不平，言之必至激怒。余亦知其人未能深明大義，與人種之權力利益及計學者也。又以此時所言，已失討論之本旨，遂不語。覺球向東南進，遙望故鄉，隱見閃忽，若出若沒，旣而杳無所覩。注視東方有黑點，疾馳而至，漸覺其大，始知爲汽車疾行軌上。余問培根曰：“此車發自何地？”培根轉詢同舟之鐵道公司中人，曰此於前日自北京啓程，西向而 達於此。余詫曰：“中國之北京耶？越亞細亞洲高嶺及烏拉嶺而至此耶？”曰：“然。度越山嶺之事，至二十一世紀已無所爲難。子不憶Cenis西納斯山之通道乎？十九世紀時，法意二國間已有山道相通，今則意與瑞士亦有之矣。”
余注視，遥見Alps阿爾拍斯山聳起於前。火車不繞Saint Bernard聖盤那（阿爾拍斯山之一嶺 ）山道而行， 前疾馳，轉瞬而逝，始知其入瑞士山道鐵路。未幾，復見於意大利境。又前，至The Po River北河之原。余意氣球必經Rome羅馬（意大利京城 ）欲一觀最古之大城，其變遷若何。旣而球他向行，不覺失望。至Venice凡納斯（在意大利之北部 ），見意大利國旗豎於St. Marks聖墨斯山上。又見奥斯馬加舟數葉，有雙鷹旗飄揚空中，見而知爲奥國舟也。於是球漸高，旋復下降，不能辨球之所在。至Constantinople康斯坦丁始識之。竊謂康斯坦丁爲東羅馬及土耳其之都，於今未知何屬。未及問同侶，球復過Black Sea黑海，但見高加色斯山已起於後矣。復前進，所見皆不若古時之亞洲各國。甫經The Euphrates River厚佛來剃河，尚不覺歐亞二洲之判别，其景像若一大洲。亞洲文化之進步，亦未可擬議矣。其地夏屋林立，有圜頂者，余疑爲寺院。其屋式與歐洲同，傑柱危聳，踞於高陵之上，最易動目。余復以問培根。培根自望遠鏡視之，曰：“是最著名之The Observatory of Orumiah亞倫姆天文臺也。吾於藏書室見其屋圖式，未嘗身厯其境，然固知其爲大觀也。”余曰：“何以獨建此於東方，而遠離各地也？”曰：“無他，省時日耳。近世惟此處設天文臺，最便於考察。歐洲昏夜間，司天鏡或不能用。此則不然，每年有數月，夜明如晝，雖不用司天鏡，亦能略見水星之月（卽太陰之繞水星者 ）及金星之變形。初美國人Stoddard史篤達已計及此，惜其議未行。及二十一世紀初葉，迺建此臺。各國皆集巨資，卽最居人後之波斯亦與焉。是臺所用儀器，世無與匹，司其事者，亦非庸常天文家也。”余曰：“異哉，司天臺反盛行於Chaldea迦勒底國（卽波斯等國 ），然則Leiden賴滕、Greenwich搿林惠樞（英國之城 ）、Pulkowa拍爾苛惠諸著名之司天臺安在耶？”曰：“彼皆司天會計臺耳。大司天臺主考察，其餘小者則主會計，誌其細微以便初學天文者。亞倫姆司天臺已厯有實驗，子試注視其圖晝標榜何如？”培根指以示余。余就窺之，見司天臺墻上果有之，圖爲太陰中之Tycho體碻山榜示其旁，一覽了然，其式如下：
余見之不勝詫異。培根已知余意，遽曰：“子殆未深信乎？”曰：“然。”曰：“司天文者，首以天文鏡考察之，繼以虹鏡（卽七色鏡，爲光學中要器 ）。考其光色，乃知爲錫鑛。予知司天文者必不誑人也。惟月中無空氣，勢難入其中。標榜之言如是，亦好爲大言耳。其他非吾所知也。”余聞其言，憶十九世紀之末，有創虹鏡者，旣有此器，則考察星辰中鑛産本不甚難。但月中旣無空氣，而商會乃誇大其詞，時人輕信之，豈學識反不若昔耶？以問培根曰：“文化日進，民智日開，風俗亦日漓。世人之輕信其言，而入商會者，皆由於利令智昏。其初創此説者，固知生人勢無入月之理。僅欲著書以供衆覽，詳言月中之鑛質，而驗其考察之功。厥後知世俗可欺，遂設此奇謀耳。百年前亦有以虹鏡考月礦，言其中有銅錫鉛種種鑛質，時人猶未深信。而今世則考察之法日新一日，出人意表。而驚人之事亦日盛，淆雜紛陳。然咸不爲怪者，相習而以爲常也。使於科學未盛時，遽語人曰：“予知月中有鑛産，將謀取之。”則人將斥爲狂妄，而笑其無知矣。蓋昔日之人，猶以月爲空中虚質，敬若神明。以爲鑛産必不生於彼，人力又無以役神明也。令旣知月爲實質，與地球無異，又見製造考察之新奇，乃疑創説者或有入月之力，無慮行空也。貪慾頓起，虚擲鉅資，迷而不悟，是由於民智日闢，轉入歧途耳。猶算術漸 ，知有代數幾何八綫之名，尚待深究以窮其奥。而人或求其速化，以幾何證之，以八綫論之（中文八綫英文 Trigonometry亦名三角 ），徒使神昏意亂。至有疑一加一爲四，二乘二爲十者，蓋心中欲求其深，而求之過速，動輒謬誤也。羅馬有諺曰：世人易欺。言世俗之易於受愚也。吾知此事之先，必求利之人，並知天文學者。托舉商會，盛言月中有鑛，及可開取之策，證以科學，參以雜論。事雖變幻，情不虚浮，難 其爲僞也。愚者趨之若騖。卽稍有見地者，亦陷其術中。使吾子身處其境，亦將信之也。余頜之，而心有所感。私念世人好利，何一至於此。
余方沈思間，復見一標示著於前，字跡顯明，曰：“拒一二人之社會。”余不 其意，詢諸培根，曰：“此無他，立一社會，以拒一人兼理二人事者。”余猶未悟，正欲索 。培根又曰：“今日投票選舉之權，男女共享之。始僅年長者有特權，任選舉事，取其閲厯深而誠篤也。旣而羣誹之，有謂昔日以輸税定選舉之法，何爲廢 ？以其不公耳。入税金二磅，則有選舉權，而入税金一磅十九先 十一便士（英國幣制二十先零爲一磅，十二便士爲一先 ）則被擯黜，以區區一便士而遂被黜，其不公甚矣。苟不計一便士而亦納之，勢必漸減至無税而後已。以少一便士而不使與選，猶僅出一便士而不使與選，此法固不得爲公允，不公允則勢必廢 。今計歲與選之法，亦猶是耳。覈以齒與計以金，何殊哉？有論之者曰：選舉一事，關係國家爲重要，乃悉委之年長者，視少年舉無所知。安知其才能閲厯無過於年長者耶？豈以其氣方盛，舉者鹵莽耶？苟能與選，凡涉軍國大事，所議必勇敢 鋭，可見施行。若慮其存偏見，則年長者何獨蒙曲恕耶？以 神振作之少年黜之使不與選，良可惜也。以年逾 [13] 二十一者（西人以二十一歲爲成丁 ），爲勝於年二十者，果一年之閲厯遂大有過人耶？英國名相Pitt匹脱（在法皇拿破崙時兼長外交内政 ），詎於成丁時，方入仕途耶？以文化之民而泥於定見，何其愚也！此專制之法，旣奪人權利，又背義理，勢不可行。自十九世紀之末，傳遺此法，至今未廢，爲時人所共識。乃倡改良之策。政府始斥其妄，而諸人 之益堅，不得已，乃改成丁之期。諸人又 ，言人宜各有自由權，卽童穉之年，亦應有一定之權利。政府許之。乃其弊也。在籍之孩童，有未能行走言語者，有未能誦寫者，遇有選舉，年幼無能爲力，其母 爲之代。爰設議會，決其可否，理想家亦無以阻之也。培根又曰：“迄今則童穉之外，女子亦有選舉權。而女黨之權，反勝男黨。”余曰：“選舉有男女黨，豈政治亦有分耶？何婦女之權至於此極？”曰：“婦女之有一定權利，亦婦女之大際會也。選舉有權，自於政治亦有權力。昔婦女所不能爲者，今皆有自由權矣。”余深怪世事之變遷，又恐他日男女間多陰陽顚倒事，舉以告培根。培根微笑曰：“是或然。”
時芳德西 坐舟中，及聞是言， 立曰：“吾爲子詳言之。吾固甚厭爲事權所縛者，卽姊妹行亦然。當吾祖母吾母有議事權也，未思其利弊，殊不知有相等之權，卽有相等之責。婦女競争應有之權利，初未計及此也。古者，男子有衛護婦女之職，凌辱婦人，則羣以爲恥。凡自命長厚者，莫不尊貴婦女，不敢少加輕視，否則將爲衆人所譏。故婦女所至，禮貌有加。婦女之爲人敬愛者，以其爲弱質也。吾故願婦女之受衛護於男子，而勿與男子争相等之權利也。今婦女能自衛，則男子卽無衛護之責，勢相峙而力不足抵，遂愈形懦弱矣。性質燥烈，人無以爲陋，而疇昔之禮貌，亦不可得。頃間登階，男女雜遝，擁軋無少讓，弱質其能當之乎？是固近世之奇遇，而國家社會之遺害也。前此婦女無權，其實所得利益，亦與男子等。男子以剛勝，婦女以柔行，各安其性，家室和平。今有一定之權利，失男子之衛護，則利不蔽弊矣。昔者Stuart Mill密爾史體亞忒（英國哲學兼理財學家，生於十九世紀中葉 。）首以男女平權之説，筆之於書，自炫其才，在彼固可爲哲學家矣。惟於婦女本心，未能體會，意謂有功，實則陷人耳。”言畢，餘恨未已。雖然，其爲此言，得無過甚。密爾之意，謂婦女亦當有選舉權，惟授諸未嫁之女，及有財産者耳。乃步其後塵者，愈演愈歧，至招今日芳德西之怨誹。若政府之去成丁期限，則未合乎理也。
時吾儕方論政治得失，而亞倫姆司天臺倐已不見。覺下界民物其形漸小，舟中驗氣表度數漸降，似氣球疾昇也者。昇愈高所見愈小，至俯視之，一片靑色，莫辨而已。余知氣球已至印度洋，吾儕目力及望遠鏡俱渺無所覩。遊客皆倦欲睡，呼吸頓促。蓋氣球升高空氣漸薄。鄉人尤不能堪，默無一言，而鼾聲作矣。卽靈捷如芳德西，亦已熟睡。其旁睡有法國女子，曾與論巧術及詩歌者也。獨培根手一卷，展誦自若。觀其所閲，則論説也。論地球各地，電傳交通之便捷。余退而 思往事。兩日之中，所見所聞，皆足怪異。相去僅一二世紀而變革已若此，倘更閲數世，又未卜若何也？久之，余亦氣促不可耐。問培根曰：“吾儕將止於何地？”曰：“恐不能越New Zealand紐敘倫 [14] 也。時氣球因遇熱帶之風，遂昇高迂道而行。由北而南，由南而東，驗氣表度數亦漸昇矣。”余復注視望遠鏡，見二巨島相隔一水。培根曰：“吾儕已至地球之反面，是爲紐敘倫，今人所稱南太平洋之英倫也。”余曰：“雖有此稱，其文化勢力，固不英若也。”曰：“不然。紐敘倫有数大城，制度风化，一如欧洲。其商务繁盛，学术 进，鑛产豐富，農業 善，人民且大半英裔也。”余曰：“然則Maoris墨利斯人紐敘倫土著。何在 ？”曰：“殆無孑遗矣，世亦不知其蹤跡。紐敘倫博物学家、谓其種類已殲，或謂其遷徒他土，或謂今之居民猶有墨利斯人者。誠如所言，其民必有墨利斯人之種性，而今之居民性情平和，與墨利斯人大異。吾知其非也。子再至倫敦呢阿，無忘至萬國博覽院一遊，中有墨利斯男女遺屍各一具，盛以香料，久不腐臭。试取觀之，卽知其與今人不同，且有New Hollanders新荷蘭及American Redskins亞美利加红種之遺屍在焉。”余曰：“然則歐人所闢之地，其居民皆以香料裏屍耶？”曰：“非盡然也。熱带之地，非有高山而天時和煦者，皆不宜於高加索人。土民所處者，熱帶下地耳。如今之非洲内地，猶屬黑人。New Guinea紐幾尼亞（馬來羣島之一 ）亦紅人未滅。熱帶中之島嶼，亦仍爲土民後裔所居。雖其種類日就凋敝，而歐人終不願處其地也。余曰：“古之所謂賤種，其文化亦有進步乎？”曰：“或謂無進步。以其雖步趨歐洲，祇襲皮毛，毫無實際。而吾謂其亦有進步，惟與歐洲迥異。彼有濡滯之性，無發達之智也。”時氣球已至紐敘倫北部，窺鏡不徒見山岡，卽居民繁密處，亦瞭如指掌。同侶皆醒。芳德西曰：“子盍與吾儕共居Melbourne美勒蓬（澳大利亞之首府 ）旅館乎？吾儕將往New England新英倫也。”余頷之。培根命司機匠於美勒蓬止舟，氣球浮行過紐敘倫。余未及問其土地風俗，但見城郭整嚴，海灣交錯，舟船駐泊其間。見有一懸藍色旗，上繪紅日十三，不識爲何國。培根曰：“新荷蘭十二郡聯合爲一共和國，此卽其國旗也。蓋新荷蘭曾隸英國版圖，厥後漸强，迥異東印度羣島。商務日盛，文化日進，歐洲之風漸移於彼。今島民共享和平之利益矣。子登岸時，曷往觀諸。言次，紐敘倫已遠，島嶼俱杳，若沒海中。蓋球已徐行而下，同侶咸束裝以待。地球人物，漸形其大。氣球向一大城行，卽美勒蓬也。數分鐘時，球忽下降，帆落繩脱，轟然作響，驚醒四顧，身固在椅中也。
注解：
[1] 　原文“今”“ ”混用，以下統一爲“今”。
[2] 　原文“嘆”“歎”混用，以下統一為“嘆”。
[3] 　原文“跡”“蹟”混用，以下統一為“跡”。
[4] 　原文“鍼”“針”混用，以下統一為“針”。
[5] 　原文“線”“綫”混用，以下統一為“綫”。
[6] 　原文“冰”“氷”混用，以下統一爲“冰”。
[7] 　原文“侣”“侶”混用，以下統一爲“侶”。
[8] 　原文“賴”“ ”混用，以下統一爲“賴”。
[9] 　原文“游”“遊”混用，以下統一爲“遊”。
[10] 　原文“略”“畧”混用，以下統一爲“略”。
[11] 　原文“教”“敎”混用，以下統一爲“教”。
[12] 　原文“ ”“免”混用，以下統一爲“免”。
[13] 　原文“ ”“逾”混用，以下統一爲“逾”。
[14] 　原文“纽叙伦”“紐叙倫”“鈕叙倫”混用，以下統一爲“紐敘倫”。

        </div>
      </div>
    </div>
  </div>
</div>
<!--update:2025-08-30 10:11:49-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>