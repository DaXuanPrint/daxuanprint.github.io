<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="第一编。总论,第二编。洪宪后及诸妃之历史,高丽姨太太与小白菜争长之趣闻,美人试马肇奇祸,何妃艳事,干儿购妾赠假父,红红断颈刀头,洪述祖恃妹为奥援,侍婢为姬妾,居丧纳妾,桂儿与贵儿,南极星帝两小星,牺牲人命为红颜,女校书为女秘书之趣谈,阿香轶事,翠媛与洪姨之关系,候补姬妾之异闻,第三编。洪宪太子与公主及皇孙皇女等之历史附皇...,皇二子之历史及其文学与疏狂态度,袁诸子之历史及其行状,洪宪公主之韵事及艳史,第四编。改元前之官闱艳史,豹房轶闻,敕封嫔妃之趣谈,内监与女官及诸妃争执之交涉,陆建章绝世奇闻之奏摺,第">
<meta name="description" content="《洪宪宫闱艳史演义》是一部章回体小说，系民国时代的文人所做。主要写了袁世凯的身世，讲述了他如何发迹，窃夺国柄，直至病死的全过程；重点写洪宪后及诸妃、洪宪太子与公主及皇孙皇女等人以及帝制取消后袁世凯的宫闱艳史。书中所载，皆宫闱之中形形色色的遗闻轶事，作者不怕琐碎，一一备列。本书虽然并非信史，但是对我们认识袁氏其人及民国那段历史仍然颇有教益。_洪宪宫闱艳史演义_全文在线阅读_洪宪宫闱艳史演义_全文在线下载_大玄古籍书库">
<title>洪宪宫闱艳史演义_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">洪宪宫闱艳史演义</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,小说,完结</span> <br/>
          字数： <span class="inputVal" id="bknum">[book_length]118185</span> <br/>
          说明： <span class="inputVal" id="bkdec">《洪宪宫闱艳史演义》是一部章回体小说，系民国时代的文人所做。主要写了袁世凯的身世，讲述了他如何发迹，窃夺国柄，直至病死的全过程；重点写洪宪后及诸妃、洪宪太子与公主及皇孙皇女等人以及帝制取消后袁世凯的宫闱艳史。书中所载，皆宫闱之中形形色色的遗闻轶事，作者不怕琐碎，一一备列。本书虽然并非信史，但是对我们认识袁氏其人及民国那段历史仍然颇有教益。</span> <br/>
          封面： <span class="inputVal" id="bkimg">Z_14472.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]洪宪宫闱艳史演义
[book_author]佚名
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,小说,完结
[book_length]118185
[book_dec]《洪宪宫闱艳史演义》是一部章回体小说，系民国时代的文人所做。主要写了袁世凯的身世，讲述了他如何发迹，窃夺国柄，直至病死的全过程；重点写洪宪后及诸妃、洪宪太子与公主及皇孙皇女等人以及帝制取消后袁世凯的宫闱艳史。书中所载，皆宫闱之中形形色色的遗闻轶事，作者不怕琐碎，一一备列。本书虽然并非信史，但是对我们认识袁氏其人及民国那段历史仍然颇有教益。
[book_img]Z_14472.jpg


[book_title]第一编 总论
天忏生曰：余曩者著《袁世凯轶事》与《袁世凯轶事续录》及《八十三日皇帝之趣谈》诸书，其稿件悉归某某书局付诸枣梨，发行以来，无不人手一篇，先睹为快。其销行之广，为近顷肆中出版诸书所未有。非余之文字有此伟大魔力，足以博阅者欢迎也，良以袁氏为人，为二十世纪支那之第一怪杰。其生平行事及一举一动，无不与世界上有莫大之关系。矧益以身为民国元首，而后忽萌帝制自为之野心，故世人对于袁氏一生事实，罔不欲尽悉其底蕴，尤喜津津道之，以供谈助之好资料尔。
时余之书乘时而出，且篇中关于袁氏之遗闻轶事及一切有趣味诸端载之綦详，以故能得大多数之许可。职是故也。然世之论事者，回溯袁氏纵横天下四十余年，其始由末秩袁之官阶始于直隶候补同知，而洊升军机，其继由元首而妄思称帝，总彼一生之历史，实无在不用其诡谲诈虞，而权术与手段适足以济其恶，洵可称近今世界上唯一无二之魔王，而允无愧色。故其萌帝制思也，辄悍然为之而弗疑。人第知彼称帝一事惑于六君子十三太保之请愿也，迫于各将军巡按使暨一般妄思攀龙附风之卑鄙龌龊无耻侪辈之劝进也，其实若辈仍居于被动地步，而犹非真正之主动人也。真正主动者为谁？曰：即袁氏之妻妾子女是也。顾或者疑吾之是言毫无佐证，以袁氏雄才大略实有驾驶世界牢笼宇宙之能力，彼果欲帝制自为，直竟为之，亦奚不可？何必待妇人女子之怂恿而始觊觎九五之位哉？嗟乎！岂知世界上惟妇人女子之魔力既伟且大，吾见古来有拔山盖世之英雄，平时暗呜咤叱，风云变色，川岳崩颓，而迹其生平隐事，往往拜倒石榴裙下，潜伏爪牙，而受妇人女子之鞭策而指挥之，比比皆是。矧袁氏之妻妾子女，餂以玉食万方之言，歆以子孙万世之业，乌有不就其范围者？平心而论，袁氏素有不轨之谋，其妻妾子女又日以是语及是事噪聒之，不啻为之导火线耳。此就势理上言之也。若夫事实上，则固有确当不移之佐证在焉。
姑苏某女士者，不栉进士也，与袁氏夙有葭莩谊。幼时即失怙恃，且无叔伯兄弟行，乃依牛太夫人以居牛太夫人乃袁之母。
牛太夫人善视之，亲爱逾于所出。袁氏固巨族，宅中设有女塾，牛乃使女士就读。女赋性聪颖，凡所学辄有进步，数年即成女通儒矣。既长，牛太夫人欲为之择配。女土自视过高，自以为世界男子无可偶己者，因以此意白之，牛太夫人亦不之强也。
时袁族中女公子綦多，牛太夫人乃使女士教之读，由是岁以为常。迨袁氏为民国元首时，女发苍苍而视茫茫矣，犹执教鞭勿辍也。及袁殁，女士始告辞归里。以故，袁氏历史，彼知之最详；而袁之家庭间事迹，彼尤夙稔。女士返苏后，独居无俚，恒与其戚党某君话袁氏称帝始末，津津不倦。而其妻妾子女辈，于袁氏称帝的种种之骄奢淫佚状态，尤能手摩而口仿之，斯为详人所略，大似白头宫人谈天宝遗事也。女士之戚党某与余有班荆谊，去岁来沪，遇余于逆旅。十年旧雨，异地相逢，其乐无艺。因互询近况，已更纵谈时势以为乐。某乃举女士所述以告余，余好奇之心顿生，乃要某君毕其词，某君欣然允诺。于是穷数日时间，以竟所言。幸余之记忆力尚强，遂泚笔志之，成一巨制。此《洪宪宫闱秘史》一书所由作也。全书分八编，都十余万言。虽不敢自诩为信史，要亦茶余酒后之一良好消遣品也。

[book_title]第二编 洪宪后及诸妃之历史
项城幼时，曾随其父袁保庆寄迹金陵。其种种遗闻轶事，已详载余前著《袁世凯轶事》中，兹不复再赘。未几，保庆卒于江南盐巡道任所，项城乃偕其从兄世廉、世敦，扶柩回籍守制按：保庆无子，以世凯为嗣。迨服阕后，遂取于氏为室。
于亦里中望族，素与项城之生父保中相友善，因以其女妻之也。
于夫人虽为大家女，姿首平常，赋性尤蠢蠢。结褵后，殊不能博项城之欢心，以故闱房间恒有勃谿之事发生。盖袁之眼光夙睥睨一切，兹得即陋而笨之妇，宜其弗当己意。职是故耳，项城既与于氏伉俪不偕，于是屡背其妇潜在外间有惹草沾花之举动，久之，乃与小白菜结啮臂盟。小白菜者，邑中业豆腐黄甲之女也。虽小家碧玉，美丰姿，而肤色尤皙白妍丽，里人有“玉人”之称，故赐以“小白菜”徽号。更有好事者，编为谚语曰：“白豆腐烧小白菜，人人见了心中爱”。可想见彼女之颜色绝伦矣。项城居处，与小白菜家衡宇相望，一日偶与二三友朋拟至郊外作踏青游，甫出门，即见彼女危坐门槛内，掬水浣衣，虽蓬首粗服，卒弗能掩其盖代容光。袁一见，宛然遇五百年前风流孽冤，因伫立凝睇，不忍遽去。嗣恐友人戏侮，不得已乃偕之惘惘行。盖袁亦夙闻女之艳名，特未留意，故不克睹其庐山真面目。今兹无心相值，故不觉惊魂欲堕也。时友人某甲或云即徐东海瞷袁氏注视彼女出神，亟以言话之曰：“娟娟此豸，较君家床头人何如？君果爱彼，盍设法致之？原是女至今犹待字闺中也。”袁笑而颔之。归斋冥想，夜不成寐，乃思得一策。明日，遣仆人召黄某至，伪言每日清晨须食豆浆一盎，或使人送之来，或自往食之。黄某知袁为故家子，今承下顾，敢不奉命唯谨，遂诺之。袁更畀以数千钱，黄喜而归。由是，袁每晨必诣黄处，以食浆为名，藉亲丽人薌泽，且时以金钱谄女母，欲借以与女接洽。母若逆知其意旨者，亦不之禁。
积久，遂得与女通。既，又虑此一塊禁脔，终必为他人染指。
因向女母商拟购之充下陈。母知袁醉心己女，视为奇货，故昂其值，索千金。袁婉言恳减其价，且曰：“设余异日有尺寸之进者，汝家老夫妇半生吃着，为我是赖。苟渝是言，非夫也。
“女母为所惑，始允让半值。议已成矣，袁亟多方罗掘，仅得三百金，不足，则窃其夫人于氏之衣饰典鬻之，以符其数。盖袁於幼时，不事正业，素为家人所不齿，所有财政权从不假诸其手。以故，经济上非常困难。矧纳小白菜为妾一事，又非正当之行为，筹划巨款，未便向其父母发吻，即言之，亦绝对不生效力。故不得已出此窍箧之下策也。事为于夫人侦知，怒不可遏。亟陈之翁姑前，要其为梗。保中夫妇向不以袁为韪，今闻擅自纳宠，召之至，面数其罪，勒令其速与小白菜翻悔前议，否则立即斥逐，将不承认其为袁氏子孙。袁恪于众议，且实逼处此，乃与小白菜商，谡姑缓其事，俟诸他日，行必克践旧约。
小白菜勉从袁情。袁以于夫人破坏己事，衔之刺骨，屡藉他故，向于氏寻衅，以致夫妇反目。袁矢於于曰：“汝今敢于轻视吾者，以吾不能扬眉吐气之故耳。今若此，吾将他去，以博取一切富贵。矧袁氏不乏门生故旧，其据要津握重权者，亦实繁有徒。吾苟稍稍自贬节，介依若辈彩凤翼下，当弗难获一枝寄托。
异日归来，将以五花官诰饷汝，不尔者，誓不与汝再见。”于是请于堂上，欲往江南报效某巨公。堂上可其请，为之治行装，匆匆就道。于夫人尚有惜别态，袁不顾而去。启行之前一日，袁潜诣小白菜居，告以明日首途。小白菜骤聆是语，牵衣呜咽曰：“君将从此弃置妾而弗顾，都妾此身将谁属者？”袁亟出恳挚之语，慰之曰：“卿胡戚戚为？余之此行，盖为异日出人头地之计耳。苟有赁藉，行有佳消息报汝。汝试记取，迨吾置身青云之日，即谋金屋貯汝之时。与卿把晤，会当不远。此际何惜暂别也？”小白菜仍恐其诳己，因不之信。袁指天誓日，以明心迹无他。小白菜始稍熨眉皱。是夕，留与共宿。破晓，袁别小白菜而伯劳去矣。由此滞迹南方，荏苒数载，而所如辄阻，郁郁不得志。偶一返里省亲，弗与于夫人晤，悉寄宿小白菜所。盖坚守弗发迹不与于氏相见之前语也。无何，袁因某钜宦之介绍，欲投吴长庆麾下，苦无资斧，于小白菜前微露其旨。
小白菜乃摒挡所有，悉以畀袁，弗足，又称贷以益之，藉壮行色。袁得金，抚小白菜之背长叹曰：“卿吾之女鲍叔也！苟有发迹日，誓不相忘！”遂克期成行。既报吴将军，吴因故人之文孙吴将军曾隶袁之叔祖甲三部下，优礼有加，更予以重任。
袁固机警百出者，凡所指施，悉称吴旨，遂邀激赏。无何，吴将军奉旨驻扎朝鲜，袁亦随节往。不数年，袁竟代吴职。而此青年之仕官，乃得雄飞于三韩岛周矣。袁辄怡然自喜曰：“今而后，吾有以对我小白菜矣！”派其干仆三五辈，赍金帛诣项城，接取小白菜至高丽，偕己共居，而于夫人不与焉。于忿甚，曾贻书谓其宠妾灭妻，责让备至，袁亦不之报也。及袁为直隶按察使时，于夫人始至任所云。

[book_title]高丽姨太太与小白菜争长之趣闻
当小白菜未至朝鲜时，项城则又有一段风流艳史在焉。先是，袁偕吴将军驻兵高丽，以参赞资格而兼外交上之职务。盖袁彼时年龄虽稚，具有敏捷活泼的手腕。凡所设施，吴必与袁商榷而筹划之，其建议确有远到之眼光与夫深远之识见，故吴将军倚之如左右手。会大院君与闵妃为争政权事酿成惨杀之怪剧发生，袁曾为闵妃划谋决策，卒得最后之胜利。以故，闵妃极契慕袁之为人，乃挟韩王李泳，召袁入宫，商量善后良策，所对辄中肯棨。韩王大喜过望，聘袁为练兵大使，征集三韩程度较优子弟，朝夕训练。不数月，果有成效。李泳命其军曰义勇团，使袁统率之，为保卫己之劲旅。不宁惟是，凡国中一切大小事宜，悉付袁取决。袁苟不表赞同，韩王决不施行也。一日，袁正与李泳讨论国事时，忽宫监传闵妃命，召袁入后宫提议重要军情。袁见闵妃与己优礼有加，更赐以讌馔，时席间别无他客。列坐者惟袁与闵妃两人，外此则三数辈内监在侧，以供驱使而已。袁似有不安意，酒甫数巡，欲兴辞而出。闵妃急召之，谓有要事面述。因屏退侍从，出其和易之语，谓袁曰：“君少安毋躁。余今以盛馔享君者，非重君之职位。实佩君之才干耳。故不惜降王妃之尊，而与外臣杯酒谈心。君苟拒绝，殊辜负余心矣！”言次，凝睇视袁，若含有无量爱慕状。袁聆其语，遂心领而神会焉。初，闵妃素以艳名播於世，咸称为世界第一美人。袁至朝鲜，曾于绿野山庄按：此地在汉城外，为朝鲜国王及其妃离宫获瞻其颜色，诧为得未曾有。今兹与此绝世丽妹促膝倾谈，未免有情，谁能遣此。其始犹未敢妄冀非分之想，及相处既久，则得意忘形，举动在所难免。矧袁正届青年，离乡背井，为日已多，锦衾角枕，不耐孤单，对此能不为之心动乎？闵妃与袁既结秘密感情，无日不藉故召袁入宫，以图会晤。继恐为李泳及宫监觑破真相，于是互相磋商，筹得一策。闵妃乃说于李泳曰：“袁大使在韩，未挈眷属俱来，虽服劳给役，不乏臧护辈，终有未克体会入微者。莫如以吾母氏养女碧蝉，嫔彼为簉室。小妮子善解人意，必事彼尽职。”
李泳固唯闵妃之言是听者，颇韪其说，且使妃执褰彦焉。妃喜其计售，欣然往母家与碧蝉商称：袁为英姿飒爽之少年，设舍彼不适，后此无人可俪矣。碧蝉为闵氏寄养女，姿首亦佳，惟稍逊于妃。虽巾帼，而雅有须眉之气。常谓己不幸为女子身，又为闵氏假女，诚世界上第一可怜人，其最后希望，将来必得天下英雄，始可委身而事。否则，宁以丫角终老。兹闻闵妃为己作伐，首先询曰：“姊所谓袁某其人者曾娶否乎？”妃诡词答之曰：“未。”碧蝉曰：“如姊言，彼人既负有才识，且膺清政府重寄，来驻是邦，焉有年近三十而仍为鳏鱼之理乎？窃恐姊受彼绐耳。果而，妹不愿腆颜作袁将军帐下羔酒侍儿也。
“妃力辩其无，更自矢以坚其信。碧蝉始首肯。袁纳碧蝉之夕，铺张扬厉，踵事增华，奁具丰美，埒于王侯，盖欲却碧蝉之疑团，不得不如此也。自碧蝉下嫁袁氏后，妃以姊娣名义，屡至袁寓，与碧蝉把晤，实则醉翁之意不在酒，假是举与袁幽会，庶可得盖藏无迹，其计可谓狡矣！久之，碧蝉尽悉其中底蕴，阴憾受闵妃之绐，而以己身为其傀儡，遂向袁严词诘质。袁知弗能隐，迳以实告。碧蝉泣曰：“妾为妃所卖矣！顾妾既事君，此身已为君所有，虽抱衾与裯，安敢怨哉？君与吾姊狎，在理，妾未便与闻其事，然为君生命与名誉计，妾不得不略进忠告也。
“袁聆是郑重之语，心颇眙曙曰：“子试言之，果有正当理由，余无不降心相从。”碧蝉曰：“吾姊何人，乃三韩国母也。吾驻节是邦，虽曰上国天使，然论其位次，终居外臣之列，而顾能唯所欲为乎？夫吾韩王，柔懦性成，耳目所及，弗能逾五步以外。微论其不知是暖昧事也，纵使知之，彼亦惟吞声饮恨，甘以此一领绿头巾加诸额颅之上已耳！然妾遍观李氏族党中不乏激烈分子，谓果侦知秘密，安知不出惨厉手段以对待君两人乎？矧三韩自政变之后，吾姊专横，已达极点，尽寒诸李之心，若辈方且昕夕同吾姊之隙，以为起而推翻计。兹值此中篝贻羞，适足据为口实。妾虑君及吾姊之祸，迫在眉睫，君顾不之觉耶？
夫吾姊不过一妇人耳，即使身罹不测巨祸，于三韩原无足重轻。
所患者，君抱不世之才，且受清廷重任，而亦陷于危险，妾为君计，亦殊不值。脱令诸李畏君威而惮吾姊之势，不敢遽尔发难，而飞短流长，禁人之啧有烦言？他日，设为中国政府所知，君之名位，不克永保，无论矣，而名誉上之污点，适足为君前途上之障碍。恐终身无茀饭处矣！”袁味其言，具有至理，曰：“然则，将何以垂其后乎？子盍为我代筹之？”碧蝉沉思良久，弗能置答。袁再四诘之，碧蝉徐徐曰：“兹事颇难措置得当。”袁曰：“何说？”蝉曰：“君欲免祸，莫如竟与吾姊绝。
然彼在吾国中，实占有一部分势力。君今驻兵三韩，仰彼鼻息者所在多者。设于之脱离关系，彼必衔君甚。将来于中韩两国交际上，万一彼暗掣君肘，君焉能措置裕如乎？为今之计，君惟有迎夫人至韩之一策。彼见于夫人与君同处，势将踪迹寝疏。
纵遇而来此视妾，又安能彰明较著留连不去强君叙旧好哉？大抵男女爱情，愈亲则愈近，愈远则愈疏，势也，亦理也。君苟韪吾言者，则请如吾约。否则，余不能为力矣！”袁曰：“姑如子言办理，设吾妇至，将置汝于何地耶？兹事吾殊不忍！”
碧蝉即作简单之语曰：“余已为君滕妾，愿屈服于大妇范围之下。妾虽女流，颇知大义，断不致嫡庶之间起龃龉，累君调停于两者之间，君正不必鳃鳃过虑也。”袁戏谓之曰：“吾妇性极奇妒，脱见子，竟施以野蛮手段，子能忍之乎？”碧蝉凄然曰：“妾惟逆来而顺受之。君夫人倘再不我容，妾即愿终其身为刘安鸡犬，斯可矣！假而曰狺语枭声，日鸟数至，妾受此奇辱，不怨君夫人待我不情，而自伤式命不犹己耳！”语至此，潸然泪下。袁即迳前执其手曰：“子代吾划策，可谓虑周藻密，吾当惟子言是听。”碧蝉乃收涕致谢。明日，促袁遣仆返里，迎取于夫人来韩。袁思于氏性情，与己素不浃洽，不如迳使小白菜详见前节至此，以践前约。且小白菜赋性和霭，将来可免与碧蝉发生冲突。因毅然嘱仆，秘密从事。仆诺而就道。比小白菜至，袁亲诣海轮迎迓，告以已纳碧蝉事，更要其以于氏自居。小白菜闻是语，不觉醋海波兴，怒而唶曰：“我不惯为此也。夫君既爱情专注于彼人，胡必迎我来？今君已有专房宠，我不如归去。若曰使我伪为冢室而欺彼，我实无此福命。”言已，欲行，袁百计慰藉，小白菜始勉如所请，因相与偕归。碧蝉以大妇待之，执礼甚恭。小白菜竟悍然直受，碧蝉亦未之怪也。迨相处既稳，遂廉得其情。初，碧蝉见小白菜举止绝无大家风范，又以其年龄与袁相悬殊甚，心窃窃然疑之，只以语言不通，卒未由窥其真相。及久，察言观色，觉其确非于夫人。
乃出重金贻袁之侍从，始得其实。亟与袁大开谈判。袁始犹力辩其非是，碧蝉忽沉毅其面色，曰：“君固妾所仰望而终身者也，渠来，或有不得已之苦衷，君不妨明以告我，妾无不曲为相谅。今若此，胡欺我之甚耶？夫兹事本极微细，君既绐我，原无何项关系。设他日有重大事体发生，君亦循其故智，妾何以自解耶？揣君意旨，似不以妾为所妾，果尔，妾又何必腼颜在君侧哉！请从此逝。”于是低首，嘤嘤啜泣。袁见其娇态柔声，不觉爱惜倍至。且知不能再讳，乃举小白菜历史及与己之遇合前事以告。碧蝉曰：“然则妾与彼人共处，君将若何位置之？乞君指示方针。”袁曰：“兹事极易解决，汝两人平等焉可也。”碧蝉艴然曰：“否，否，君言殊未合理。”袁不悦，亟儳曰：“汝侪同为吾之姬人，有何阶级之可言？子意然则欲效春秋时滕侯薛侯争长故事乎？”碧蝉曰：“君言是也。妾以为次序与名分，不可不定。”袁曰：“名分即以次序后为例乎？
”碧蝉曰：“然”。袁曰：“若言次序，实彼先而子后。彼人发髻垂垂时，即荐乃公枕席，迩来已十年于兹矣。子归我甫及两载耳。若曰正名定分焉，子当居第三人之列。”碧蝉笑曰：“君所言不为无理，然而其中正自有说，请与君研究讨论之。
夫彼人与君，感情虽云非一朝一夕之故，然香巢金屋，何以蛰居母叉？则君夫人尚未正式承认，概可想见。论名义，彼不过为君之姘妇已耳。今兹来韩，乃正式就媵妾之位之始，子谓彼能后来居上耶？妾与韩王李泳，忝属椒房戚谊，以门第论，虽不能适天潢贵胄，然于富家巨族中择一良好子弟，为百年伉俪，当如操左券。何期闵妃卖我，忍心使零丁弱娣，充君家下陈之选。妾已自伤命薄，无可告语矣。君今仍欲使姘妇加诸妾上乎？
妾弗甘也。且君与妾自议婚以迄结缡，皆言未娶，不图使君固自有妇，致妾以敌体之尊，降为君家一姬人。命也如此，夫复何言？设使妾性情倔强也者，则当根据前言，与君及吾姊争执，或提起诉讼，或下堂求去。君亦弗能责妾非正当之行动。然妾已安之若素，君乃使姘妇学作夫人以绐我，君何以对妾乎？果使君夫人来此，妾自固执侍妾之礼。若曰彼人当北面而事我，敢于我争长乎？妾死可也，不甘应命。”袁以其所言理由充足，竟无辞与之辩难，因韪其说，乃向小白菜婉商。小白菜不可。
谓：“卧榻之旁，容他人鼾睡，已属逾格让步；脱思喧宾夺主，拚舍此生命，誓不承认。”袁再四恳商，又方始允许通融办理，位次居于并立，其事始寝。而一般仆从咸呼小白菜为中国姨太，呼碧蝉为高丽姨太，衣服饰物，无分轩轾。至信宿之期，两人月得其半。由是闵妃亦弗时相过从。即偶而枉顾，亦旋来旋往。
嗣知袁迎取小白菜至韩，系出于碧蝉之主动。欲藉以抵制己者，因恚恨交集，乃交欢小白菜，合力谋推翻碧蝉，为报复之计。
厥后高丽姨太失宠，实出于二人浸润之谮云。

[book_title]美人试马肇奇祸
高丽姨太颜色既绝等伦，而技艺亦冠侪辈。当寄养闵氏时，于练习女红针黹及书籍而外，尤喜技击之术。每届闲暇无事，辄控怒马，挟二三仆从驰驱于汉城郊外。猎野兽归，以供其假母旨甘之养。假母亦喜其憨嬉跳掷，而亦弗之禁也，如是者习以为常。及归袁项城后，仍不改其故态。袁氏对于碧蝉，幸此绝世美人，难得而乍获也，方且欲设百计以媚之。彼既乐此，投其所好，择所部之良骑，饰以锦鞯予之，藉壮观瞻。每当风和日丽之际，碧蝉则策花骢游行街市，或绝尘奔驰，行人皆避易。袁氏亦有时兴高彩烈，偕高丽姨太往仁川兴猎，所经过之地，咸有数百健儿为前导。市中男妇老孺，咸驻足围观，无数貔貅中忽张娘子军一帜，群诧为怪事。然以袁之在三韩，势焰炙手可热当时有二王之徽号，又知此稳坐桃花马背者，为当今国王之妻娣，畴敢出以蜚议，亦惟窃窃焉腹非之而已。会国中届祀箕子之辰按：朝鲜本箕子封地，相传三月二十八日为箕子薨逝之期，故国中每届是日，无论何人，必诣箕子庙虔诚致祭。盖一则数典不忘其祖，一则以示崇德报功之意也，故沿至今兹，卒不改其例，是日自国王以下，咸莅其庙与祀。肩摩毂击，道途为之梗塞，而足趾相接，几无蚁行之隙。袁豪兴大作，率中国姨太及高丽姨太乘马往庙中游览，且携卫士八人为前驱。时士女如潮，未便驰骋，卫土以枪枝击人，叱使退让游人识为上国天兵，不敢与较，亟避立道旁，宛如肉屏。袁偕其两宠姬，按辔缓行。适有小儿燃放花爆以为乐，火星迸裂，劈拍有声，致高丽姨太之坐下马惊而奔窜，伤人无算，卫士踵追之，马逸，不能亡。所幸高丽姨太夙精控御之术，奋力契缰勒之，马始止。然经此恐吓，亟中道折回，所谓乘兴而来，败兴而返是也。事后调查，闻被踹而断送生命者四人，受伤而待医治者十余人。时都人士啧有烦言，袁竟置若罔闻，反迁怒于燃放花爆小儿之父母，严令有司逮捕，治以不善约束子弟之咎。
然自此，袁亦不复与其爱姬漫游矣。

[book_title]何妃艳事
袁项城之第三妃为何氏，有谓其曾隶籍勾栏者，有谓其出身系小家碧玉者，二说不知孰是。要之，皆为袁氏挟以私逃者也。然以吾人眼光与心理上揣度，当决定何妃为小家碧玉无疑。
何则？当袁氏与何妃遇合时，正届自朝鲜罢归赋闲之日。彼时袁之境况，适堕窘乡，溷迹天津，图谋机遇。荏苒年馀，大有苏季子金尽裘敝之状。乌有馀资而向平康中选声征色哉？盖袁之生性，最喜挥霍，亿万金钱，到手辄罄。驻节朝鲜，所得亦颇不赀，第敲剥而来，泥沙而去。以故一旦罢职，则又依然故我。纵稍有所蓄，然作津门寓公，为日不少，一切度支，悉予取而予求之，又安得历久不竭？即有时于二三知己，寄迹花丛，逢场作乐，而彼其之子，曾无鲜衣怒马，以壮观瞻，更乏珠玉珍宝，以餍所欲。况近顷姊妹花群，重金钱而轻爱情，世安有梁红玉其人，独具只眼，识英雄於贫困之际，而甘于委身相事哉？故吾谓袁氏第三妾何氏，决非北里人物也。然其遇合及私奔之事实，则固艳腻而有趣味。吾今泚笔记之，想亦为阅者诸君所乐闻乎？先是，袁氏在高丽，因触某当道之忌兹事始末已详载余前著之《袁世凯轶事》中矣，兹不复赘叙，解职归国，以候补员资格在直隶听鼓。尔时直督李合肥，因惑于先人之言，誓不予以差遣委用。袁羁滞天津，侘傺无聊，窘迫不可言喻。所幸有旧雨王英楷，赓续饮助，尚未以寄窘之真相示人。
王英楷盖奉天之富家儿，亦直隶之候补道员也。与袁谊属同寅，且具知人卓识，一见袁，即倾心缔交，其赏识能在牝牡骊黄之外者。故袁恃之为外府。久之，负王值盛巨。王虽未执券追呼，而在袁氏一方面，即有不时之需，亦赧颜向王再事称贷，乃面要藩司周馥，为己介绍，但得一枝寄托，有噉饭地，于愿斯足。
周颔之，而一时无相当位置，因迟迟未有以报命。袁促之急，周不得已，邀袁权下榻于其署中，以待时机，且月给墨银四十两，以资用度。袁欣然承诺。及居周署，自昕至夕，无所事事，又不耐闲散，常向市中小步，藉抒闷损。一日适遇同里乡人某，因假酒肆小饮，互道近况。乡人自言：去岁东津门设一小市廛于某处，迩来营业，颇有盈余，并邀袁暇时过从，聊叙班荆谊，袁诺而归。自是数至某肆，除絮谈外，辄作叶子戏消遣，日以为常。某之肆侧有何甲者，苏产也，因与某比邻而居，遂相稔，且藉以与袁接洽。何素有刘盘龙之癖者，悉袁善手谈，因邀至其家共博。何室中无多人，惟其妇及女，女名阿桂，尤物也。
袁一见心辄好之，于是每日藉赌为介，不莅某而莅何矣！何乘间于某前，询及袁之阀阅，始知其曾为驻节高丽之大使，不无稍存势利之见，乃与袁加意密迩。袁本侠有绝大之希望而来，正合心意，遂无日不造何氏之庐。有时杯酒纵谈，其乐无艺。
当酒酣耳热之馀，袁辄话当年在朝鲜往事，津津不倦。至得意处，则铺张而粉饰之，耸人听闻。而何之妇女，以为此数见之嘉客，亦弗引以避嫌，咸出而亲聆伟论，啧啧称羡不止。何女则尤倾心注意焉。盖女既睹袁氏丰采，又闻其经过事迹，知彼决非池中物，他日必有雄飞宇宙之一日也。由此，每届袁至，出入亦不回避，甚或间与袁语，相亲相近，渐致形迹不拘，积久遂入港焉。其父虽知之，然以既蒙贵人青眼，小妮子幸福不浅，彼人脱一朝发迹，则老夫妇半生衣食资，胥惟彼是赖。袁是以得唯所欲为也。初，何甲向经商于津门，近因营业不甚发达，致资本亏折殆尽，乃辍业赁屋以居。虽一家数口，日用不支，因藉赌为生计，冀博得头资，聊以餬口。今其女于袁姘识，何夫妇目的所在，欲使女要袁月给若干津贴，强似营赌窟生涯也。时女已珠胎暗结，久怀委身事袁思想，兹闻是语，颇不为然。及再三敦促，女坚执弗可。盖女与袁结合，决无丝毫金钱主义，今其父母以兹事日向女噪聒，殊于女之初旨，大相背谬。
且女固夙知袁为穷措大，寄食于人，虽薄有微资，自给每虞不足，安有馀资予己？故不忍强袁所难能。其爱袁之心，可谓至且尽矣！何夫妇怒甚，因施在夏楚，曰：“小妮子不惜牺牲一身，甘为渠点污清白，复使渠不名一钱，天下有此便宜事乎？”女无已，迳以实告曰：“彼人诚阮囊羞涩，儿已素知，即使向之需索，然其如彼爱莫能助何？”何夫妇唾女面而骂之曰：“痴妮子，胡不早言？吾初谓彼当富有金钱，故纵汝以恣彼所欲，不图彼固孑然一身。今若此，吾复何望！汝盍早与之绝！”女泫然曰：“儿实心有未忍也！”何夫妇曰：“汝脱不忍绝彼者，吾当代汝绝之！”明日，袁来，适其父母他出，女招袁入己室，执手泣曰：“好事多磨，吾两人缘分尽于此矣！”袁愕然，诘之故。女举昨夕事以白之。袁曰：“汝意云何？”女曰：“当吾识君时，即自矢之死靡他。今吾父母虽欲迫吾与君脱离关系，然而吾有两言，为君告语，谓吾有福命，则得为君之妾；否则，即以死继之。所惜者，腹中一块肉耳！”袁察其意极诚恳，乃恬之曰：“舍一死外，尚有两全之策乎？”女曰：“无之。然则君已有成竹在胸耶？”袁曰：“吾早知有今日也。虽然，已筹之熟矣。”女大喜，就袁而叩其计。袁与之耳语移时，女果称善。袁即去，移时，又来，何夫妇已归矣。袁迳入女室，趋与女语，故低首不之答，而双眉紧锁，亦似重有莫大之忧者。袁故询以何事，女忽严重其面色，唶曰：“若胡必哓哓向吾叩其端倪，须知吾之心事，未便告子。即言之，子又乌能为吾忧哉？”袁曰：“子趣言之可乎？”女曰：“实告君，吾父曩设肆于津门，以基金短少，故曾贷友人五百金为周转地步，不图时运弗济，频年亏耗，以致停止营业。虽破产分偿其他宿逋。惟此区区五百金，至今尚未结束，盖友人与老父素有交谊，不忍乘人危而过事逼迫也。今者彼亟欲返里，昨来此晤老父，索前款，悉数归赵。顾父之迩来奇窘，已达极点，欲偿金，则苦无资；欲弗偿，则又无以对彼。因向彼再四婉商，拟先给半数，余俟再设法措还。彼始勉为首肯。夫吾家景况，君所素知，安有金偿人？老父之作是语，实无术以谢彼，故不得不允归半数耳。顾家无长物，即使摒挡所有，而悉数典鬻之，尚难达十金之数。老父昨与吾言，惟有向君称贷若干偿彼，俾免负债权者之追呼。情好如吾两人，或可稍予通融耶？且妾自遇君后，己数月于兹矣。从未与君稍有需索。今兹迫而出此，度君心能谅妾苦衷也。”袁不俟其语毕，亟致词曰：“吾始谓子必有别项重大故事，而乃为此债务向我假款耶？在理，吾当偿子所欲，无如余亦窘乡中一份子，一时何所措办？或徐徐焉，俟诸他日，行有以报命。”女曰：“兹事迫不及待，第吾举家远适异乡，举目无亲，其较为切近者，则惟有君。君果弗急我急，妾更有何希望乎？且君曾为三韩大使，今纵退处闲曹，然区区微资，当易于筹划。而曰无力资助，是绐我语耳！夫难而不急，吾又安用有此知己为也？”袁聆其刺己语，故诘之曰：“吾即不假汝小金，子将奈何？”女抗声曰：“自今日起，即请与君绝。”袁曰：“汝欲与我绝耶？是心另结新欢而忘旧好，吾弗甘也。”女力辩无有。袁不之信，于是各执一词，咻咻不已。既而相与詈骂，冲突起矣。喧呶之声，达于室外，而何夫妇亦出而助女，与袁抵触。先是，女与袁私，其父母恃女为摇钱树子，欲间接攫取袁之金钱，故弗之禁。及无所觊觑，悔恨欲绝。而女之爱情注袁，曾弗稍杀，因颇不慊于女，谓小妮子第知贪肉欲上之欢娱，而置父母之饥寒于不顾，遂有昨宵鞭挞之事。今见女与袁为索资故启衅，知事将决裂，不如佐女而下逐客之令！嗟乎！乌知彼一双老夫妇，早堕入二人玄虚中也。
当何夫妇挺身而出时，袁即舍女而向之龄龁，一言不合，袁即以武力从事，捣毁室中什物无算。袁之同乡某闻声趋至，叩以端倪。袁不待何夫妇声诉，遽大声告某曰：“渠家以美人计骗取我资，今囊金告罄，渠嗾其女以陌路萧郎视我，颇闻彼女近又结识某大腹贾，憾我数至此间，致阻若辈之幽馆密约，故出此不情之手段，欲我绝迹于渠家门庐。我甘以所欢拱手让人耶？”女闻是语，指天誓日，以明心迹无他。袁狞笑曰：“若言，吾滋不信。吾行秘密侦察之，果无外遇，吾拚弃割所爱而去；否则，勿怪余之无情也。”何夫妇夙知女舍袁外决无第二之遇合，乃毅然可其说。袁悻悻偕同乡某出。翌晨，朝曦未上，袁忽叩关人，呼何名而询曰：“汝女寝室中昨夜曾留髡者乎？
吾当一视之。”语次，排闼入女室，若室隅，若榻下，若箱，若椟，无不搜索殆遍。无所得，即掉臂行。与女弗共一语。明日又来，其检查如前状，如是者几浃旬，亦未有他异。自语曰：“愚驮哉我也！吾日日以此时至，安知彼姘夫不先时而去耶？
今而后，将无规定之晷刻，使彼防不胜防，则佐证可获矣！”
由是，或朝或暮，或夜深或日中，无不有其足迹。至则先事冥搜穷索，既即箕踞高坐，呼何夫妇及其女至己前，冷嘲热讽，杂以詈骂，口舌轻薄，弗留余地处人。有时嬉笑而去，有时彪怒而行，且率以为常。何夫妇实不堪其扰。一夕，女忽失踪，遍寻，迄无朕兆。正纷孥未已，袁亦戾至。入女室，不见女，询以何往。何夫妇涕泣曰：“昨宵弱息不知所往，君果知其踵迹耶？”袁亟为先发制人之计，曰：“吾固疑若女别订知交，果不出吾意料之外，今失所在，是必因吾日必数至，致所欢不敢公然来此，故另辟秘密窟，以图双宿双栖，汝犹向我诘责乎？
噫！何计之巧也！”何夫妇亦反唇相讥曰：“君毋以谰言诬蔑人也。吾女自谢绝君后，足趾不越户庭一步，亦无他人入此室处，又安有他遇哉？此际不告而去，或者因君日事蹂躏，迫而出走，以避汹汹之势耶！果而，君实难逃其咎。今若此，吾即向君索吾女，亦弗为过！”袁忽拍案大骂曰：“若纵女卖奸，犹复衔血喷人耶？吾为汝计，与使谓吾逼若女他遁，则毋宁迳污我携若女私逃，或较为直截了当也！”何夫妇曰：“设使君未与吾女反目时，初不待君之教我，我早向公庭提起正式诉讼。
君纵身益百喙，亦奚以自辩乎？”袁曰：“如子言，是若女之失踪，于我无丝毫干系矣！”何夫妇曰：“否！否！君亦与有责任。”于是各据理由，争执良久。幸袁之同乡某出为排解，且斥何夫妇语无根据。何语塞，袁犹辱骂数语始去。阅者果知何女安往乎？吾逆料明眼人初不俟余之缕述，已逆知女早为袁所有矣！先是，袁授女密计，使女向已索金诟谇，致断绝往来，以坚彼父母之信。其实，袁暗中布置，潜约女于某日之夕私奔。
其手腕之敏活，即深谋老练之辈，亦未由觑得破绽，矧论何夫妇乎？厥后，袁置身通显，徇何氏之请，始与其父母通讯，更月给津贴，以为养瞻之资焉。

[book_title]干儿购妾赠假父
津门有名妓焉，张艳帜于侯家垢韩家班中，问其色艺，冠绝一世，一般走马章台诸公，争以获睹其颜色，即为生平莫大之幸福。而该妓眼高于顶，睥睨凡庸，对于下顾者，从不假以词色。虽王公大人先生，往往有遭其白眼相待，甚至挥尽金钱，卒未能一亲芳泽，其价值有如此者。该妓为谁？曰：“名柳三儿是也！”时袁项城正奉命于小站练兵，亦久闻柳三儿名。因阮大胡子名忠枢，号斗胆之介绍，得访三儿之香。盖阮大胡子夙与袁交谊极深，袁当穷困时，阮曾为经济上之帮助，袁殊感戴其厚爱。及为练兵大臣，乃聘阮充其全军参赞，而又兼总文案之职，以报其前情。阮于无所事事时，辄偕二三友人诣韩家班猎艳，乃与妓女小金红结下不解缘。小金红者，与柳三儿固姊妹行也。以故，阮获瞻三儿之风采。得暇，阮或邀群花作叶子戏以消遣，三儿亦与其列。阮事事解人意，善诙谐，对于妇人女子，尤工媚术。每宴会之际，苟有阮在坐，众必嬲之作谐语。阮吐咳生风，言必解颐，座客咸为绝倒。柳三儿更喜聆其雅谑，是以彼两人表面上之情愫夙称沆瀣焉。一日，袁招阮宴于私第，酒酣耳热，肆无顾忌，大放厥词。袁偶询及平康人物，谁为巨擘者，阮乘醉言曰；“当世殊丽，吾必以韩家班柳三儿首屈一指。外此，则自郐以下矣！”袁笑曰：“夙闻其名，只以军事纷纭，未克趋谒妆阁。暇时当邀君过访也。”阮乘间献媚曰：“公果欲识其人，盖招之来侑酒，奚不可者。”袁急以目示意，低声曰：“君毋狂噪，须防吾家雌虎醋海波兴，迩时，恐君无立足地矣。”所谓雌虎者，盖指小白菜、碧蝉、何氏三妾而言也。阮一笑而罢。明日，阮诣督练公所，与袁磋商要公毕。晌无他人在侧，曰：“昨言三儿事，君苟有心下顾，今夕可偕往。”袁曰；“诺，第兹事宜严守秘密，否则，设为他人所知，则飞短流长，吾与君之名誉，一齐扫地矣。”阮颔之。及夕，袁微服往，阮先在焉，曰：“君来何暮？柳三儿瀹茗待君已久。”于是，呼三儿出。袁注目凝视，举止风韵，果异于常妓，心窃好之。三儿见袁，似稍属意，因小坐袁侧，絮絮与语，不即去。初，三儿赋性极冷僻，且目无余子。平日无论生张熟魏，晤面时，三数语后，即托故他适，甚有不事寒暄而去者。此次晤袁，顿改其常态，他妓咸诧为怪事。阮逆知三儿倾心于袁也，因出语调之曰：“小妮子自诩俯视一切，兹得此如意郎君，想亦当意否？不然，安有甫经觌面，而与人娓娓深谈不倦哉？”三儿聆其谑语，双涡薄晕，笑而骂曰：“奸猾，又以刻薄口吻讥我矣！”言已起身欲行。阮曳其衣，推之坐。
三儿初不拒绝，第吃吃笑不止。又与袁刺刺不休也。未几，华筵高张，三儿即佐袁觞，自入坐以迄散席，终不离袁跬步，比袁偕阮返，三儿犹谆谆约以明日必来。阮私询袁曰：“君观是豸，果高出侪辈乎？”袁曰：“彼颜色亦犹人，惟态度独绝耳！
吾是以爱之。”由此，袁暇必过从，三儿亦无袁不欢。袁久欲为之脱籍，以天津为近畿重地，官场耳目又极灵通，一旦实行其事，恐反对者袁练新军时，一般绿营将领颇有蜚言，谓其学洋鬼子贻为口实，倾轧而排挤之，故迟迟未决。有□□□者，以候补同知资格闻□□□初为某爵相之家奴，招权纳贿，无所不至。旋事发，某相斥逐之。□□□即出其造孽钱，乃纳粟捐同知职衔候补在直隶听鼓数年，未获上峰之顾盻，侘傺无俚，欲投效袁之麾下，遂丐于某当道，出一纸八行介绍之，虽蒙袁收录，而顾未得差遣，殊悒悒不自适。欲夤缘袁，而苦无捷径。嗣见阮与袁颇密切，且握重权也，乃出厚贽拜列阮门墙之下，以求汲引。阮曰：“若欲邀袁大臣之青睐乎？兹有千载一时难得之机会在也。”□□□喜而叩其说，阮曰：“若知韩家班柳三儿其人乎？”曰：“固知之，然彼素以骄倨慢客著闻于时。”阮曰：“是也，彼已与袁大臣有秘密关系，且愿委身事之，袁大臣虑人议其后，至今尚游移未决。子曷不乘此际，出金先为三儿出籍，贮以金屋，饰以美妆，俟各事部署已定，然后再白诸袁大臣，彼断无不乐而纳之之理。惟兹事宜秘密从事，设为彼所知者，彼必避嫌而竭力严拒。盖潭潭身列高位之尊，万不敢遽受素某无瓜葛所属之厚赉，矧其事关暖昧乎？恐此端一开，他人皆尤而效之，则夤缘干进之风，无时或辍也。
吾为子计，宜不使彼知之之为愈。子苟遵吾言行之，异日获优差，膺显秩；如操左券矣。”□□□曰：“敬聆伟论，受赐实多。然此事既秘密进行，吾闻柳三儿极端倔强，脱以余之名义为彼脱籍，彼未有不诧为怪事而严词力拒者。如是，则事仍不谐。公幸有以教我。”阮曰：“子虑之甚当，然吾意宜与彼先容，然后始可着手。”□□□曰：“仆与彼曾无一面之雅，乌能遽以此语达彼之听耶？”阮曰：“余当负此责，或可达目的也。”□□□再拜而去。是夕，阮背袁迳诣三儿处，具以实告。
三儿欣然承诺。越日，□□□易名一人往，三儿伪作欢迎状，一见如故。居久之，□□□诡言为皖之当商，拟为其戚党物色佳丽，将充下陈之选。使鸨母询三儿是否愿承斯乏。鸨母笑曰：“小妮子乖僻性成，彼达官显宦，垂涎彼者伙矣，曾不足邀其属意，岂屑下顾君之戚党耶？休矣，子毋饶舌。即言之，亦无济，恐兹事徒成画饼耳。”□□□要之曰：“子第代达吾意可矣。允否，决不唯子是问。纵曰不可，吾安敢怪子不为我力哉？”鸨母笑而从之。及与语，三儿竟首肯，鸨母诧曰：“异哉，小妮子何前后如出两人耶？”于是返报□□□，相与谋赎身事。鸨母故昂其值，索万金，□□□辄无吝色，慨然如其值。
即日署券，挈三儿行。鸨母尚有依依不舍状，三儿毫无凄楚态。
姊妹行窃窃焉议其太忍，又疑三儿与□□□为故欢，惮于沦落风尘今幸遇旧好，亟愿脱离苦海，否则，或彼两人先有成约，至今始克践言。所谓为戚党置妾者，殆犹绐人之语耳。相与叹息不止。先是，□□□易名沉溺韩家班时，袁亦数至三儿处，即微悉其事。然以为妓女迎新送旧，是其惯技，亦不之怪。比闻其仓猝间脱籍而去，颇恨彼不先告己甯无丝毫情愫耶？乃往告阮，阮惊曰：“不图娟娟此豸，竟移其爱君之心而爱他人，殊出吾意料之外，毕竟妓女无情也。”袁颇懊丧。既久，亦遂置之。一日，阮匆匆至袁私第，笑而谓之曰：“吾又为君觅一丽人，行邀君偕去。”袁引三儿为前车之鉴，固辞之。阮曰：“渠非三儿可比，君盍一往观，如其可，则狎之；否则，绝迹其门庐，亦未为晚。”袁为之歆动。两人乃命驾行。既至入门，则见画堂之上，红烛高烧，室中陈设，亦备极璀灿。袁步遽止，询阮曰：“渠家有喜庆事耶？”阮曰：“否，否！彼女今日适迁居是间耳。”正问答间，所有一丽人趋迎阶下，肃客入。袁熟视有顷，忽失声曰：“若非柳三儿乎？胡来此，岂若适人后而卜居是地乎？”三儿笑不可仰，邀袁坐，历陈其巅末。袁笑曰：“□□□可谓煞费苦心矣！”是夕，即宿于三儿处。于是柳三儿遂为袁之第四姨太矣。明日，□□□趋袁叩谒，执礼极恭。袁温语有加。未浃旬，而赫赫全军总提调优差之札下矣。
□□□感恩戴德，至不可名状。每日必诣袁问安，且施以跪拜。
袁爱其玲珑妩媚，因戏谓之曰：“吾闻人子对于父母，朝夕悉趋寝门问安。吾非若父，胡必如此？”□□□乘隙献媚曰：“生我者父母，培植我者，公也。公苟不我弃，愿父之。”袁以其语无伦次，遂嗤之。而□□□误会其意旨，谓袁已经承认为其父者，迳长跽而呼袁为父。由是干儿之名，遍播于京津都人土之口，至今犹有人称道之，而传为笑柄矣。是亦极有趣味之事也。

[book_title]红红断颈刀头
袁之第五妾名红红，亦勾阑中之佳丽也。凡哀丝豪竹之类，靡不精工，尤善度曲，而河南梆子最擅胜场。相传袁在小站练兵，其时，山东德州兵工厂正在着手创办，清廷曾加袁以会办该兵工厂头衔。袁是以屡命驾至德州，勾当要公。顾袁极好淫，曾不可一日离女色。居德州，时近匝月，不耐孤零，因假秦楼楚馆中，为消遣之一助，遂与红红遇合，旋购置之。盖袁之特性，凡有所狎，辄视为某脔，不容他人问鼎。故其生平每眷一女，必设法罗致之，以为已有。红红亦其一也。红红既归袁，宠擅专房。迨袁任鲁抚，红红乃潜与仆私，卒为袁侦知，即计杀红红及其仆。兹事余已详记其轶事中矣，雅不愿赘叙之以实吾书之篇幅，故从略焉。

[book_title]洪述祖恃妹为奥援
阅者诸君，亦知有洪述祖者乎？诸君必将曰：吾乌乎不知其人！自宋案发生后，彼之三字大名，即震荡于吾人之耳鼓。
盖彼为袁政府恶爪牙之一，奉袁之第令南下，为主使刺杀宋教仁之正凶也。为问宋案未发生以前，彼洪述祖之历史，诸君有能知其详乎？即有知之者亦第悉其为卑琐龌龊无耻之佥壬，甘心党于袁作虎伥猎犬而已，至彼当日若何职业，若何出身，若何而能获与袁接近，若何而能获袁之信任，吾恐阅者诸君纵竭其智识与财力，向各方面调查之，未必原原本本而无累黍之差异。就令勘得个真相，非以耳代目，即挂一漏万，终不足信而有证。实则洪获与袁氏得沆瀣一气者，其中确有椒房亲之秘密关系也。夫洪曷为袁之椒房亲？曰：以彼曾献其妹于袁而充后宫之选耳。吾试缕晰为阅我书者一述之。先是，洪幼年失怙，依寡母以居，无弟昆行或云曾有一从兄，仅一弱妹。顾因家世维艰，不得不亟谋生计。以其戚党之介绍，遂投身天津某洋行写字间，为练习生。所幸资禀聪颖，更能发奋刻苦，不数年，竟斐悲可观，且长于钩稽之术，大班甚爱之，擢充跑街一席即招徕生意兜揽买卖之谓。机警活泼，颇能胜任。会袁奉命于小站督练新军，所需大宗军装皮件甚伙。洪得是耗，要津海关道某公介于袁，愿廉值以承办。袁颔之，所事辄称袁旨。由是，凡有所购置，悉委诸洪。以故，洪得与袁接近。洪为人工心计，善媚术，事事能解人意，语言尤中肯綮，袁尝称之曰能。以已练办新军，亟需人才，如洪之材具，诚为难得。若罗致之为己用，大可收指臂之助。一日，洪因交易上要事来晤袁，袁微露己之意旨，洪大喜过望，曰：“猥蒙不弃，敢不效劳？然仆今日得有噉饭所者，皆荷敝行大班之拔擢。设一旦舍彼就此，仆实有所不忍。脱迳拒明公，则殊有负厚爱。仆兹有两全之策在，不识公亦允许否乎？”袁叩其说。洪曰：“莫如以一身而兼之，庶免两方面之不慊，于我之为愈。公如曰可也，则行之；否则，仆报公之日甚长，或徐徐焉以图将来，亦未为晚。”袁可其请，遂畀洪以军需之职。大班怒洪背己，藉故解洪去，洪遂壹意为袁用矣。既而，洪为发给军饷事，致与某标统龁龁。某标统固袁之所亲也，挟其势力，谮洪于袁。袁信其言，渐与洪疏，且有撤差音耗。洪大恐，欲以术媚袁，藉保其位。于是，师袁干儿□□□故智，以胞妹赠袁为妾，伪言购自民间者。时妹已十九龄矣，貌极妍丽，性质尤狡黠，能以目听，以眉视，工口给，每出一言，辄令人解颐。袁或有时盛怒，但得新姨解释之，即破颜为笑，以故，袁极爱之，逾于他姬。初，女之归袁也，讳言非洪之妹。及邀宠异，始迳以实告。袁爱屋及乌，对于洪亦特垂青睐，而排挤者卒无所施其计。顾袁有一种特性，平时于姬妾之间，最喜新而厌故，爱幼而憎长。每纳一妾，则前妾虽天仙化人，自袁视之，即下同土苴矣。然洪妹随袁垂二十年，而自初至终，迄未失宠。盖女将军手段，能操纵此绝世老雄，而使之降心甘就己之范围耳。其聪明才智及应变之方，真有可畏可爱之点，试略举一二事如下：洪女位次居六，而宠擅专房。诸姬皆妒嫉甚，私赠以徽号曰潘六儿按：《金瓶梅》中有潘金莲其人者，最得西门庆之宠异，金莲为西门氏之第六妾，其权力冠于他姬，袁氏诸妾以洪女位次亦行六，而宠眷亦不亚金莲，故以潘六儿呼之。原袁之诸妾，悉以入门先后为次序，例如初来者，则称为大姨太，次者则称为第二姨太，余悉由此类推。洪女素得袁氏欢心，袁诫其侍从婢仆，不准以六称谓，统而呼之曰洪姨太，盖以示区别而尊重之也。婢仆等不敢忤其旨，咸曰红姨太，以红与洪谐音耳。女悉其戏己，阴诉于袁，袁怒，藉他事欲诸仆去。女复市恩于众，强袁留之，众无不颂洪姨之德。于是，变其平日狎侮之心，从而畏敬之矣。小白菜挟其最老之资格，事事与洪女反对，女衔之刺骨，拟报其怨，卒未得隙。一日，袁忽膺重疾，延医诊视。医之症甚危险，夜分须有切己者看护，以尽料量职务。诸妾以久失袁宠，不愿从事，尽诿其责任于女。女慨然允诺，每夕危坐袁之病榻侧，率婢仆服劳而给役焉。数昼夜，目不交睫，迄无倦色。袁意良不忍，呼诸妾至，谓洪姨殊苦，今而后当令其稍息仔肩，尔曹宜挨次分班，轮流守夜，以两人为数。诸妾不得已，诺之。及时，众虽分任其事，而女犹不肯偃卧，为众伴。众促之归寝，卒弗听也。一夕，适届小白菜与碧蝉伺值，至夜深，小白菜不耐辛勤，坐而假寐。女乘间谓之曰：“子盍入室休息，吾当庖代子职。设大人时袁之诸妾皆呼袁为大人询姊，吾为伪言姊诣他室密祷天以求速愈，可以盖藏无迹矣。小白菜不知其绐己，喜而去。未几，袁由睡梦中惊醒，呼茗，女亟以茶铛进。袁见女，诧曰：“今夕非汝侍吾期，胡至此？犹未眠乎？”女笑而弗答。袁瞩目回顾，惟见碧蝉在侧，因询黄姨小白菜得黄氏何在？女曰：“渠盼君病瘥綦切，每夜必入净室求神呵护，故邀妾暂充其役。少时，渠行来也。”
袁辗然曰：“难得渠如此存心，迩来余殊冷淡渠，曷招之，吾将有以慰劳彼。”……女不俟其词毕，亟趋出室，择一倚壁而盹之小婢，推之醒曰：“若速请黄姨太来，大人召彼也。”小婢诺而往，有顷反报曰：“某姨睡正酣，婢子再四呼之，始寤，以怯寒故，启箧觅衣着之，致稍延晷刻，俄顷渠必至。”袁闻是语，唶曰：“渠向黑甜乡里讨生活，而顾绐人以祈神愈我病耶？”乃呶呶詈骂不已。女亟儳言曰：“或小婢误报，亦未可知。俟彼来诘之，苟其贪眠也，斥之未为晚。”言时，小白菜已入矣。袁使之至榻前，凝睇注视，见其星眸微饧，鬓发蓬松，确由睡乡返驾者。大怒，龀齿有声，遽飞一掌击其颊，呼婢逐之去。小白菜不敢置辩，含泪而出。女要之坐，自挝曰：“怪妾饶舌矣。妾亲见姊焚香祝天，为大人祈福，岂事毕而入室小盹耶？”袁厌闻是语，挥手令之退。女乃伴小白菜返其室，再三慰藉不已。厥后，小白菜始悟无故遭袁批颊者，皆女掉弄玄虚所致。自知权术出彼下，虽隐恨之，而不敢与彼颉颃，盖畏之甚也。
又，洪女别有一种特性，凡同侪及婢仆有反对己者，无不藉故报复，以泄私忿。如其事事顺从彼之意旨，且怡声柔色而交欢之，设有过失，袁纵欲严惩以斥逐者，但求女缓颊，则其纷立解。盖以女之心思灵妙，手腕敏捷故也。闻袁为直隶总督时，以积劳过度，恒患失眠之症。延医诊治，谓每日清晨须食参汤一盎以补之。袁韪其说，命一仆专司其事。又以参汤最宜洁净，弗能以他器贮之，乃出古碗一具，嘱仆每晨必盛之以进。
相传此古碗，乃高丽数千年之物，价值不赀，为韩宫陈设品，袁在朝鲜与闵妃善，妃因以赠之。袁视为生命第二，从不肯举以示人。盖袁之意，非第鉴赏其宝贵品，亦隐寓物以重人之微旨也。此次以是碗畀仆，亟诫之曰：“慎尔事，无损我希世之物。脱损之，纵寸砾汝身，不足偿其代价。”仆诺而承其事，然心实怵怵危惧焉。一日，仆失手误堕古碗于地，且碎，骇甚，虑为袁知，祸生不测，泣告同伙，欲谋自戕。同伙者睹其可怜状态，意良不忍，因诘之曰：“子徒死何益？不如设策以弥缝之，较为得计。”仆叩其策，同伙者附耳小语曰：“洪姨，主人所最宠幸者也。凡有所言，主人无不唯命是听，且机谋百出。
子苟面求之，但得彼曰诺也，则子可脱然免戾矣。”仆从其计，径求见洪姨，泣而告之。洪姨曰：“是非余所能为力也。主人爱此物甚，即吾碎之，恐难逃重谴，矧汝也乎？”仆以首叩地有声，哀恳不已。洪姨意似许可曰：“吾脱直言汝碎古碗，窃虑吾词未毕，主人即欲置汝于死地。惟有藉他语绐之，或可有几微希望。”仆泣而请其说。洪姨沉思有顷，询曰：“主人固未起乎按袁自患失眠症后，不与诸妾同寝。安被襆于书斋中，故侍从得以奔走伺应，而洪姨教仆之妙之可以行也？仆曰：“未也。”洪姨点首至再，亟命仆掇拾破碎之磁片至，教之曰：“汝另以他碗，满贮沸水，而以此破磁片置其中，至主人榻前，亟掷之地上，而倒地颤声惊呼之，主人必由睡梦中醒，询汝何事。汝即言：适捧参汤进，甫启帐呼主人，瞥睹有蛇一头，既长且巨，绕主人之身数匝，吐怪舌如电状，极怖人，惊而仆，致碎主人物。苟遵吾说行之，主人匪惟不子咎也，行必有厚赏。”
仆如言，袁果不加谴责，诫仆勿泄其事。闻袁式微时，曾有一星者为之观相，谓他日必获南面之尊。以故，袁阴怀不轨，不想彼最爱洪姨，密迩时曾举此事告之。今兹洪姨教仆为此计，实亦窥之于微，故进是投其所好之语，而袁竟信以为实矣。厥后，托故陷仆，盖恐其为外人道，不得不杀之以灭口云。

[book_title]侍婢为姬妾
袁生时，其生母刘太夫人患无乳，曾雇一乳媪以哺之。媪范氏，同邑之农妇也，为人忠诚朴实，抚袁尤逾于所出。比袁长，保中夫妇即留媪以给役。无何，媪之夫殁，无子息，仅遗一女，媪遂挈女依袁氏以居，且终身不去焉。女名凤儿，少于袁十余岁，虽田舍女郎，而姿首迥异凡庸，玲珑娇俏，尤善解人意，于夫人爱甚，蓄之为婢，既长，风度韶秀，且端详凝重，饶有大家规范，见者莫知其为侍儿也。初，里中有星者，颇负时望，袁宅曾邀之至其家，遍相男妇老幼，谈及经过事实及休咎，辄历历不爽。于夫人以爱凤儿故，戏使星者相之。星者正容谓其他日必为贵妃，众笑而弗信。时袁亦闻其语也。迨袁为直隶按察使，乃挈于夫人之任所，凤儿亦偕往。袁瞷其貌美，更回忆当日星者语，意为之动。乃谋于于夫人，欲收之为簉室。
于弗许，袁即潜与之私。久之，遂有娠。于日见其腹潮涨如豕也，疑凤儿通他仆，召女入密室，严诘之。女初不肯语，于恫以行斥逐回里，凤儿惧，径以实告。于怒袁身为大员，竟蹈狂且恶习，向之大开谈判，嗣经诸妾调解，始允凤儿居第七人之列。数月产子一，名克齐。好事者曾编一联语嘲袁曰：“今宵侍婢为姬妾，昔日同知过道班。”亦云谑矣。

[book_title]居丧纳妾
袁之第八妾叶氏，扬州人。其父名叶巽，以诸生纳粟，捐知县职衔，分发河南。叶巽为人善夤缘，以故得上峰之青睐。
不数月，竟获委署商城县篆，乃挈眷之任所焉。会邻封有土匪作乱，势甚猖獗。遂蔓延商邑。叶巽得是警耗，正欲派兵堵截，而匪已至，且率众扑城矣。叶仓猝间，手足无措，不得已，自登阵支配军士防御，匪见红罗伞下，具衣冠而立者，知必为官长，遥以枪弹击之。流弹适中其额，贯而过。叶巽立地而仆，侍从掖之起，气已绝。典史王某代摄其职权，除派士卒死守城隅外，亟据情飞禀省吏，请饬重兵剿匪。时抚军为吴重焘，使将领率二千兵倍道赴商。匪闻风先事逃窜。事后，省吏入奏，清政府命按照州县阵亡例抚恤。叶之家属，所得仅二千元也。
先是，叶巽非饶于资者，其纳粟之金，悉称贷于戚友。任事未久，非惟弗能偿宿逋，以交欢各当道故，又负累亏空不赀。及死，囊中竟无一钱之储蓄。虽得二千元恤金，到手则立行告罄。
以故，叶之眷属弗克盘柩回籍，乃僦居商城。久之，生计日蹙，叶妻因摒挡资斧，挈子女往项城，拟其夫弟以居焉。叶巽有胞弟曰丰。向为项邑某典肆中执事，巽宰商城时，丰曾偷暇趋谒兄嫂一次，余亦屡通问讯，盖弟昆间感情甚浃洽。此际巽妻穷无所归，惟有寄彼篱下，或可得一茀饭所也。比至，丰尚顾念亡兄之情，分余屋与之居，而丰妇则大不为然，谓巽在日为百里侯，初无丝毫余利分润弗若妇，今兹为国捐躯，曾朝廷予以恤典，而乃伪作贫窭状，来此负累吾侪耶？甚矣哉，为欺也！
因说于巽妇，诡言丰将偕友人另营一肆，基金尚缺少拟向姊暂挪数千金以益之。他日脱有赢余，当均沾其利。巽妇泣曰：“亡人实无蓄积，谓有之，余乌忍累阿叔？今来此，尚乞贤夫妇念手足之谊。”丰妇大失所望，因反唇相讥曰：“如姊言，是因贫困而来也。假向日弗贪困焉，则姊偕子女，或返故乡，或侨居他处，安肯下顾吾侪穷措大耶？”巽妇语塞，丰妇遂挟其夫，使嫂赁屋另居。仅月给津贴二千钱。巽妇固柔懦，弗敢争执，惟含辛菇苦，与子女度此无聊岁月。不足，则恃为人缝纫及浣衣为辅助。时儿尚在襁褓中，女则年已及笄矣。无何，某典肆忽遭回禄奇灾，焚毁一空，丰亦赋闲失业。妇与丰商，不如趁此时机，籍故离居是间，俾免顾瞻巽妇之累。丰韪其计，亟挟其所有，夤夜首途，迳回原籍，而巽妇尚弗知也。及月杪，往取津贴钱，至则所居已另易主人矣。询之故，始得其实，涕泣而归，以告女，且曰：“今若此，是天绝我也，弗若死。”
女再四劝之，乃止。巽妇由是旦夕焦劳，致抛荒所事，倍极奇窘，凡缝纫浣衣诸务，皆女代之，差幸免予冻馁。盖女虽为宦家弱息，能辛勤耐苦也。顾一家数口，衣食之资，虽于十指中讨生活，出入卒不能相抵。巽妇苦贫，引以为患。有东邻聋媪者，与妇过从，睹其愁苦状，询之故，妇具以告。媪为之代筹良策，谓：“不如鬻女以得值。小妮子固有栖身所，即阿母之生养死葬资，亦有所给。”妇初犹不可，继经媪更仆劝导，意为之动。媪经承是事，遂售女于项邑某巨绅家为妾。或云即张镇芳家不料某绅之夫人，固著名河东吼也。见女颜色娇好，不觉妒念顿生，即与其夫大起冲突，且曰：“脱逐彼野狐狸去，始可相安无事。否则，拼以生命争执。”某巨绅固素有季常之癖者，闻是语，势处两难，不得已，乃寄女于契友家。时袁氏正由直督任所奔丧回籍也按：清例，官员在任丁艰，应解职奔丧，惟袁则仅予百日之假。固清廷知其非异人任，然足见当时袁之圣眷独隆也。。先是，袁曾承祀于其胞叔保庆。自孩提以迄成童，皆嗣母牛太夫人教育之。及袁出仕，欲挈牛与俱，以尽侍养职。牛不惯远离桑梓，故未偕往。此际，牛在籍病故，袁是以请假驰回珂里营葬也。某巨绅，与袁为中表行，久欲厕身政界，博取金章紫绶以光门闾。闻袁归，往谒之，白其志愿，且要袁为己营谋。袁似有难色，某遂以叶女进，袁顾而乐之，问：“何自来？”某曰：“此牺牲晶，本仆之禁脔，以迫于悍妇之阻挠，故未得染指。兹欲为显亲扬名计，不得不割爱相赠。
倘以此为交换条件，则固所愿也。”袁果受纳之。顾袁本急色儿，今兹旋里，未挟妻妾偕来，角枕孤单，久已打熬不过，一旦获此妙人儿，不觉忍俊不禁。是夕遂幸之，诫家人勿宣洩其事，盖恐为反对己者，控以居丧纳宠也。比假期满，袁遂由鄂至沪，查办盛宣怀参案。嘱仆从先赉叶氏乘火车至津，伪言为婢女，携之任所，将以给役于夫人者。叶氏貌固美丽，性尤和易，井臼躬操，能偕婢仆共甘苦，与他妾之骄奢侈佚者迥异，于夫人甚爱之。袁所事既蒇，返署。未及年余，其中表某绅，居然以候补道员资格，一跃而为长芦盐远使司矣。某与袁为至戚，莅任后尝以私人名义，至督署晤袁。其家人妇子，恒不之避。惟叶氏闻某至，则匿居室中不出，盖羞见某面也。袁尝戏谓叶氏曰：“若思故剑乎？脱思之，吾将令妆珠还合浦。”叶氏闻此语，即掩面而泣，必待袁熨藉之始止。厥后，某因事为御史揭参解职，要袁另予优缺。袁以恪于众议，积久竟未有以报命。某弗能待，乃向袁齮龀曰：“吾以爱姬而博官，不图官未久而去职，吾将归故里，乞仍以叶氏还我也。”袁笑而颔之。
越日，果一纸委任书下矣。由是，某即恃此为要挟之具，袁悉如其欲以偿以。是亦极有趣味之事也。

[book_title]桂儿与贵儿
相传袁查办盛宣怀参案时，其中又有一段风流艳史在焉。
初，盛为沪上招商局总办，弊端百出，积累至三千余万之多。
事为言官侦知，曾胪列多款会参之。顾其间原因复杂，头绪纷繁，各侍御虽择尤入奏，亦第举其大概而言。且请于清廷，欲明是案之真相及底蕴，非从清查历年帐目入手不可。实则一笔糊涂帐，真不知若何办理也。西后欲择一相当大员，赴扈专治是事，然一时无当选者。正在物色中，适袁有请假营葬嗣母之举，西后即以是责畀之，嘱其俟假满，复迂道前往，诫以严守秘密。故袁由汴启程，行踪非常之诡秘，外间罕有知者。既抵申江，径诣盛宅，盛极惊讶。袁亟为解释曰：“余因假期未满，胡偷暇来此，勾留数日。行即航海北上耳。”谈及参案，袁故为盛不平。盛信而弗疑，遂开筵为袁洗尘，至席间见盛之侍婢桂儿，欲强盛赠已，盛乃易他婢以进，为袁烛破其计，诘假桂儿以得实，大恣，始宣布其奉命来查参案，出其迅雷不及掩耳之手段，攫取招商局帐册而去兹事始末，余已详载“袁世凯轶事。续录”中矣。不复再叙。袁受盛氏绐后，忿不可遏。
继见所谓假桂儿者，面目发肤与桂儿无丝毫差异，惟丰致较逊耳。袁曳仆盘诘，始悉彼为桂儿之妹，拟使人舁送盛氏，而顾爱其颜色，欲留之，又恐为他人讥笑，于是谋其所亲。所亲者曰：“公曷不询彼女母家之姓氏及里居讫，姑以彼反诸盛，然后再召彼子母来，饵以重金。彼畏公势而又利公资，乌有不俯首听命者。”袁韪其说，叱使假桂儿去，遣其腹心如所言办理，果达目的。彼时一般都人士论调，第谓袁于沪上，购置民女作妾，实则前此挥之使去之假桂儿也。厥后，盛宣怀闻其事，笑谓家人曰：“我固谓彼急色儿，殆如兼收并蓄之古董家，虽予以厌鼎，亦乐于承受，今果然矣。我赠彼而彼拒，彼又购诸其父母之手，亦犹世之售受古董者，撇去掮客，主宾对面交易也。
“因相与轩渠不止，袁挈假桂儿返津，命名曰贵姨，位次居第九，与叶氏最相得。盖贵姨之原籍亦淮扬人，与叶氏雅有乡里之谊云。

[book_title]南极星帝两小星
自是袁氏并妻妾而十矣，生子九女十二，可谓享尽人间家庭幸福。顾雄心未已，每与人言，拟俟晚年，仍再蓄数雏姬，以娱桑榆暮景。诸妾咸大不谓然，而弗敢挠其说。惟于夫人则毅然进谏，其大旨所在，不外以宜爱惜有用之精神，为国家效力数语，谆谆劝告而已。袁漫应之。未几，袁晋膺外部尚书之职，且入军机承值，治理繁剧，自朝至暮无晷刻甯息。不数月，虽两鬓鬑鬑皆白，而卒未尝稍离女色。于夫人屡庄言规劝，袁匪独不之听，且因以反目。叹曰：“吾自乐此，不可一日间断。脱独宿，则精神上转为之不济。吾自有节制，胡庸汝干涉也。”于夫人知其不可以理喻，遂不语。会袁之三子克良归里结婚，于夫人偕之往，更挈其失宠诸妾行，留以侍袁者仅最后所纳之新姬二三人已耳。袁每届公余无事时，辄招姬人至己前纵酒，谑浪笑傲，无所不至。既醉，则使诸妾互相扑击以为乐，即婢女亦可与其列。袁见有二婢，色极娟好，明眸皓齿，风致嫣然，心颇爱之，乃呼之立己侧，叩以曾给谁氏之役干。二婢具告之，始悉即洪姨之使女，新自南省购归者，盖姊妹花也。袁笑谓洪姨曰：“小妮子诚玲珑娇婉，余将用之，若可另购他婢，以承斯之乏。”洪姨知袁已赏鉴此二女也，低首弗答，意似不可。
袁愠而唶曰：“若敢忤我乎？速退。”于是挈二女去。是夕，袁未归寝，洪姨知有异。翌晨，使人往瞷，旋得报，谓主人昨宵已另辟一室居二女，强之荐枕席，此时尚酣睡未醒。殆贪眠忘晓耶！洪姨不敢声，第悔恨欲绝。由是，袁必宿二女处，无虚夕。洪姨及其他数妾，悉屏而弗御。而十姨与十一姨之称谓，已遍播于诸仆从之口矣，盖袁所嘱也。先是于夫人率诸妾返彰德按袁通籍后，即举家由项城迁至彰德，广置田产，并建筑屋宇为克良完姻也，约以两月后即来。以袁是年为五十初度。
俾挈此一双新夫妇，来祝老翁之寿。及于天人等返京，袁预匿二女于署中别室，诫家人勿泄，脱为于知，行施以严惩。洪姨亦勿敢故撄其锋也。此届诞辰，妻妾子女辈，登堂祝寿，时二女亦盈盈跽拜阶下矣。于夫人诧问为谁，仆从则以十姨与十一姨对。于夫人冰语曰：“不图吾旋里两度蟾圆，而君又造此两重孽障。虽然，君胡不早以告我，而顾以诡秘从事，胡为耶？”袁曰：“吾恐夫人加以斥逐，故俟至今日始发表耳。”夫人一笑而罢。未几，德宗晏驾，袁以致疾罢归，且几遭不测，于夫人辄归咎于袁纳此二女为不祥，令挥之去。袁曰：“吾早料有今日，夫岂区区二妇所能影响我哉！就事理论之，吾此次当有生命危险，然今兹得以解甲归田，与子说换言之，安知非凭藉二女之福庇乎？盖穷通显达，听之于天，迷信家言，正可恃而不可恃也。”于夫人知其语涉左袒，笑置之。

[book_title]牺牲人命为红颜
袁自退居彰德后，恒与其家人妇子言：“自今以往，不复与闻天下事。”终日闭门不出，寄情诗酒。凡外宾来此谒见者，一概谢绝。或偕其兄及子，驾小舟往还于洹水之滨。己则一蓑一笠化装作渔翁状，危坐船头，一手执钩钓竿，一手持浆，浩荡碧波间，大有悠然绝俗之致。有时挈其爱妾数人，饰村妇，驾小舟，傍已船而行以为乐。顾诸妾不请操舟术，恐行驶至中流，占灭顶之凶，袁乃出资雇傍人女以教之。榜人女年事约十六七，不施脂粉，窈窕多姿，于粉白黛绿中别饶一种风度，袁嬖爱之，欲置诸下陈之列，因召其父母至，啖以金，使其鬻女于己。不料女已字人，袁遂施强迫手段令女父毅然与婿家悔婚，强以聘礼却还。婿家畏袁势，弗敢争执，女遂安然抱衾绸矣。
然婿家虽为田舍郎，其舅氏某甲，著名之讼师也。闻袁擅夺民妇为妾，意颇不平。唆婿父诉于官，伪言榜人售女为妓。宰受词，出牒拘榜人到案，尚未质审，而袁氏之秘函责至矣。宰立变其论调，责婿父架词砌控，立斥之去。某甲知宰受袁氏之运动，使婿父扬言于众，谓行赴京上诉。盖是时，清政府虽放袁归里，犹时时瞷其隙，将坐以罪，故某甲以是要挟之也。袁闻此蜚语，嘱其亲信某乙，邀甲开秘密谈判，但得不与闻其事，愿以三千元为寿，更月给津贴若干。甲可其请，事遂寝。由是，甲遂奔走于袁氏之门矣。袁与语，大悦，激赏其能，恨相见之晚。因谓甲曰：“君具此才智，胡不出而涉世。谋有以构立而乃郁郁株守是乡，殊为可惜！”甲曰：“固所愿耳，然其如无级引何？”袁曰：“兹不难，姑宽以时日，吾必有报命。”甲谢之，居久之，袁招甲至，欣然曰：“吾为君已谋一位置，君往否乎？”言已，出函相示。甲阅之，则某省制军聘之为幕府之关书也，甲大喜鸣谢，袁曰：“宜亟行，脱资斧不足，吾赠君五百金，聊壮行色。”甲铭感无既，治装剋期首途。行未数日，其妇忽闻甲中途遇盗，杀而劫其金。袁亟召甲妇来，代为扼腕曰：“不图汝夫命薄，甫得高就，竟罹惨死。推原礼始厥咎在我，今若此，吾畀汝数百金为养瞻资，更当驰函该管长官，缉盗而治以罪。”甲妇感激涕零而去，实则袁派其干仆，邀甲于路而杀之，以报其畴昔唆控己之宿怨也，其手段可谓辣矣。

[book_title]女校书为女秘书之趣谈
又闻袁氏蛰居彰备既久，静极思动，欲遍游天下名山大川及名胜之区，以杀胸中积闷。适徐东海由奉天总督解任，请假回籍修墓，便道至彰德视袁，藉叙数年之阔别。盖徐与袁为总角之交也。袁因告以有志作漫游，邀徐与俱。徐可其请，于是装为商贾状，携二三仆从，束装首途，乘京汉车南下，由鄂而赣、而皖、而宁、而扈、而浙，凡经过一埠，咸假寺刹中以安被补。采访胜地古迹，恣情观览，兴尽始去。又唱和诗章，以志鸿雪。见之者群目为骚人逸士，初不知即当今赫赫有名之两大员也。初，徐与袁约，倦游之期，以弥月为限。及至浙，袁酷爱西湖风景，流连弗肯去，大有终老是乡之意。更因嬖一诗妓，将为之谋脱籍事，磋商一切，须羁延时曰徐以假期届满，亟欲返京。未便久待，乃别袁先行，袁亦不之强也。徐去后袁即挟该诗妓僦居湖心亭中避暑，以消长夏焉。该诗妓名忆秦楼，西子湖边产也。父为士人，稚负文名。此女赋性颖慧，父教之读不数年，竟得其衣钵。旋父患瘵病死，母再醮，女依叔以居。
叔固无赖，且嗜赌，以负逋故，乃鬻女为妓，张艳帜于杭之涌金门外，盛名即倾动一时。袁至浙，闻忆秦名，因偕徐造访香庐，见女大加激赏。女固素具相人之识者，袁虽饰市侩状，自女视之，决其为非常人。及潜询诸仆从，始悉其底蕴，因有委身而事之意。袁亦雅爱女甚，闻女语，亦表同意。盖袁环顾己之诸姬中，红肥绿瘦，虽不一其人，其尤者不过略解之无而已。
兹遇忆秦楼，觉其娴雅绝欲，吐咳生风，与室中之粥粥群雌较，真有霄壤之别。女所赋诗章，芊绵旖旎，胎息温飞卿，袁自愧弗如，遂决意购置之。因与鸨母商，为女脱籍。鸨母始犹不可，嗣饵以多金，乃首肯。袁即挈忆秦楼居湖心亭，拟俟秋凉后，偕之返珂里。此辛亥七月间事也。未几，霹雳一声，武昌首义，袁于浙中得是耗，亟挈忆秦楼，取道浦口北上，转陇海铁路归彰德，谓妾曰：“吾携一女参军返矣，他日，尔曹当向彼习翰墨，诚为闺中之良好师友也。”诸妾漫应之。数日，忽奉清廷谕旨，召袁出山。袁谓忆秦楼甫适己，即蒙政府起用，其福命之佳，迥非诸妾所可及，异时厚福，正未可量，因特别予以优待。迨袁为总统，凡一应秘密文件，悉归忆秦楼收管，以其通于文字，故畀以是职。盖示宠异而愧诸妾也。诸妾颇忌之，赠以女秘书徽号尊之，实隐寓讽之之意云。

[book_title]阿香轶事
袁为总统时，自朝至夕，无晷刻宁息。凡会议耍公，批阅文件，按见外宾等事，皆有规定之钟点。其休息时间，惟午餐后入室小盹，不可谓不勤于所事矣。当民国二年春，袁以剧劳故，致政躬不豫，且时觉目眩、耳呜、心悸，因延华医诊视袁向不信西医，谓其为阴分虚习之症，拟方服药，迄无效果。
嗣有人推荐江南某名医入京治袁疾，其论袁之病原亦与前医士同，而治法不用参苓芪术，惟嘱袁广蓄年未十六之处女，每夕挨次择二人伴寝，以少阴补老阳，既久，则诸患自愈。惟不可以非礼相犯，否则匪独无济于事，恐病转因之不起。袁味其言有至理，乃从之。先于婢女中选择，不足，则购置民女为府中给役，人亦不以为异。于是罗致不下数十人，轮流服劳，不两旬，袁疾果渐次就廖，而卒未废除是例。顾诸婢中亦有姿首较佳而又情窦大开者，一旦与此老登徒子同衾，未免有情，谁能遣此，焉能谓其不守礼义藩篱，而加以求全责备哉！未几，果有一段风流佳话发生，特公府中严守秘密，故外间无从得悉耳。
今请为阅者诸君一述之。先是，侍寝婢中有名阿香者，本浙西产，而随其父母流寓京师。貌既娟好，性尤狡黠，年事虽未及笄，已早与市中无赖儿姘识，密约幽期，指星誓水，已非一日。
积久，珠胎暗结，而其父母不知也。及袁氏遍购民女，阿香之父母，利其值因割爱售之。女初犹倔强，盖不忍遽忘所欢耳。
既入府，知袁氏为当今元首，逐移其爱所欢之心，而属意于袁矣。每届侍袁时，殷勤备至。夜间起必数次，凡进参汁佳茗诸务，靡不悉心料量之。袁肢体常酸痛，阿香则握拳为之捶击，或以纤纤柔荑抚摩其遍体。袁极赞其耐劳，出诸妾上，颇思犯之。顾以尊卑名分所在，遂强制欲念。阿香若逆知其意旨，屡作媚态以昵之，矧同处一榻，则此情此景，何以为情。袁亦把持不住，因有染焉。未及数月，阿香腹蓬蓬如鼓，诸妾睹是状，知有异，乃婉言诘阿香。阿香竟直认不讳，袁即以之置诸第十四人之列，又喜于晚年又获一样麟。彼乌知此腹中一块肉为无赖儿之血胤也。袁溺阿香逾于他妾，而阿香亦持其宠，凡有所求，袁无不允诺。阿香不忘旧好，请于袁，诡言无赖儿为己中表，赋闲已久，欲谋一枝棲，藉资糊口，府中需人綦夥，或可予一相当位置。袁可其请，立饬侍从琥官长，补无赖儿为卫士。
阿香喜甚，盖其可获与所欢常接近也。公府定章，凡购置品物，皆传庶务司员经承其事，阿香独破格，使无赖儿在是役，员司诧为奇事，以保全饭碗计，乃不敢致诘，第与同事者窃窃私议而已。由是阿香每日必召某入，以购物为名，实则藉以叙话。
虽不敢显然呈露秽亵状态，然苟无他人在侧，则谑浪笑傲，在所难免。在阿香自以为盖藏无迹，其实早已为人观破机关矣。
其人为谁？即洪姨是也。初，袁氏诸妾中，以洪姨最得宠眷，而又极有势力。自阿香入选后，事事谄事袁，务博其欢心而后止。袁为其所惑，且在在信任之。斯时，阿香权势与洪姨较，直欲喧宾夺主，以故洪姨隐憾之，欲藉端中伤彼以泄其忿，惜未得其隙也。既而微窥阿香与某卫士状，知必有异，因随地随时侦察之。此次怪现象，竟为洪姨所窃视，瞷某尚留连未去，亟往告于夫人，谓香姨不知府中体统，擅招卫士入室与语，设为外间所知，吾侪全体名誉为彼破坏，一齐扫地。今若此，不得预为声明也。于夫人素秉正，讲求礼制，闻得语颇不谓然，怒而叹曰：“毕竟是荜门圭窦女，弗能登大雅之室。吾将往面斥之。”洪姨乘间谮曰：“妾闻彼卫士，乃香姨请于老爷子袁之诸妾及其侍从皆呼袁为老爷子而始得是职务者，其中保无他种关系。夫人幸加意焉。”于夫人颔之。乃偕洪姨迳入阿香室，甫及门外，瞥睹卫士施施然面含喜悦之色，出遽见于夫人，亟旁侍壁立。于夫人叱曰：“若来此胡为？须知此间非汝侪所能擅人者。今后脱再见若，杀无赦。”卫士退，于夫人又呼阿香至己前，诘质再四，阿香弗敢声，第含涕唯唯谢过不遑而已。
夫人悻悻去，俄而袁入室昼寝，见阿香泪痕界面，惊而询之故。
阿香绐袁曰：“妾旦夕将临蓐，因召表兄某至，倩其便告我父母。不图洪姨臆造蜚语，妾不敢与辩，是以泣耳。”袁信其语，迳痛斥洪姨不是。洪姨冰语曰：“老爷子何明于治国而暗于治家哉？他日吾言自验，恐尔日噬脐无及矣。”原洪姨素为袁宠，故肆无顾忌，而敢出是语也。洪姨于是思得一策，召其亲信女仆，潜晤某卫士，自言为香姨腹心，今香姨不愿居此，拟侠资遁而他去，祗以不识府中路径，欲烦君导此而出。某夕，君俟彼于室外，幸毋误。某聆此言，知阿香将偕己私奔，喜而诺之。
又以兹事一经发觉，府中派侦骑四出缉获为虑，仆妇曰：“堂堂一国元首，乌能为一姬人，而有此无谓之举动。独不虑丑声外播乎？”某信之，仆妇返报，洪姨乃事戒备矣。届时，某果潜伏于阿香居室之外以待，忽巡夜武官遥见一个影鹭伏鹓行，状极诡秘，疑其为刺客也，因叱问为谁。某骇而掉臂狂奔，武官知必为匪徒，自后燃枪击之，适中某肋，某倒地而仆，武官鸣警笛，召众至缚之，则府中卫兵也。诘其夤夜为此胡为。此际某受创甚重，弗能置答，武官亟据情陈于袁，始信洪姨有先知之见。因执阿香严词诘责，时洪姨在侧急馋言曰：“兹事老爷子可无庸穷追底蕴，即廉得其情，不特使老爷子增无量懊丧，亦且贻外人飞短流长之口实。妾意莫如以不解解之为愈。”袁曰：“若言殊有至理，然则将若何处置之？”洪姨曰：“兹有简当办法，迳指该卫士受某党指使，希图行刺元首，被逮后，已直供不讳。即声其罪而杀之，谁得而议其后耶？”袁韪其说，立饬武士戮某于马厩侧。袁又询何以处分香姨，洪姨曰：“此则非妾所敢与闻。夫彼老爷子之所最宠悻也，论其罪戾，固宜予以严惩，然彼平日能事事得老爷子欢心，设去此可人儿，他日更有谁人承斯乏乎？仍请老爷子自行酌夺可也。”袁知其语含妒意，及回视阿香，俯伏地上，求免啼声，宛转媚态愁容呈集面部，状殊可怜，不觉心为之软化，仅命囚之于他室，其事遂寝。迨分娩子也，袁计其时日不符，益信洪姨之言不谬，立斥之出，伪言香姨产后暴疾，致所生子同殇云。

[book_title]翠媛与洪姨之关系
袁之第十五妾，则为洪姨之从女侄。其遇合之艳史，则此一段温香软玉文字，述之真足以供人研究之大好材料焉。袁至中年以后，最喜狎青年处女。凡年事越二址以外，举不足当顾盼，更何论此妻若妾乎？盖久以虚员置之也。诸妾中惟洪姨之宠异，始终弗衰。然亦不过表面上之虚荣，若夫床第之间，久经断绝关系矣。先是述祖从兄有一女，名翠嫒，玲珑娇小，令人生怜，以故洪姨极爱之。当洪姨及笄时，翠媛方呀呀学语。
及归袁氏之夕，甫登舆，翠媛牵其衣喃喃曰：“我偕姑姑往。”洪姨因绐之曰：“吾往市中购物，少时即返，将携果饵啖汝，速释尔手。”翠媛坚不可。述祖及其从兄强擘之，翠则卧地娇啼不止。洪姨舆出门数武，犹闻小妮子唤姑之声，心颇恻然。
此后虽不与翠媛面，而迳寸心头，时垂念不置。每届述祖来视己，辄询问之，嗣随袁氏偕返彰德，月必通信数次，每次皆道及翠媛，尔时翠媛已问年十三余矣。迨袁为民国元首，洪姨请于表，拟招翠媛入府，藉叙姑侄久别情愫。袁最宠爱洪姨，遂诺其请。于是接取翠媛至，袁见之，绝代丽姝也。乃潜谓洪姨曰：“若女侄颇可人意，较若之颜色尤姣好。吾甚艳羡之，惜与子名所在，即为洪姨女侄之谓吾未便萌非分想。不尔者，早据为已有矣。”洪姨聆袁语，大不谓然，然亦不敢迳斥其非，是因以谑语报之曰：“子既挚爱彼，则竟可毅然决然为之奚？
必作此假惺惺状态，第妾谓小妮子正届妙龄，即使蒙如天福，得侍枕席。为问能消受几多时日美满之良缘耶？妾为君计，何事又造一重罪孽乎？”袁知其语含醋意，一笑而罢，而亟欲致翠嫒之心，未尝稍辍。乃予以衣饰等物无算，翠媛始犹间日必返，既久，恒数月不归，洪姨另辟一室以居之。翠媛于无声时辄至洪姨室中，小坐叙话。有时往于夫人及诸妾处，轻盈和易，宛转依人，诸妾无不乐与之亲近。袁之姬既多，性尤喜新厌旧，故洪姨之室，袁氏足迹不至者，已数年于兹。自翠嫒居于此，袁意有专属，凡休憩或昼寝悉移置洪姨室，翠媛每届袁来，始则尚托故引避。迨相处既稔，亦无所顾忌。袁故与洪姨戏谑，语涉秽亵，意在使翠媛闻之或有见猎心喜之意，翠媛果为所动，祗以洪姨在侧，未敢唐突，而含情脉脉，咸在不言之中。其实洪姨早窥之于微也，自思脱阻挠或谏劝之，不特袁不听己言，且转增无限恶感，弗如直接请袁纳之，固得博袁之欢心，亦可市恩于翠媛，他日为己臂助，合力抵制诸姬，当得永固其宠异，计亦良得。私议既决，一夕，袁信宿己室，以此意上达。袁乐不可支，抚其背曰：“若真知我心也。”洪姨曰：“妾更有所请。”袁曰：“何说？”洪姨曰：“妾无他要求，惟冀以此豸指翠媛为收科之宠爱。今而后，乞勿再萌其他思想。脱仍故态复作，匪惟负妾，且负翠媛矣。君尚以妾言为韪乎？”袁曰：“吾听子，吾听子。”明日，袁以纳翠媛之事宣布于众，于夫人首先反对，诸妾亦附和之。袁怒曰：“尔曹苟不从吾命者，立逐之去。”诸姬莫敢攫其锋，不语而退。袁乃出资，使庶务司员为之购置什物，踵事增华，在在务求奢丽，皆洪姨部署之。
袁谓人曰：“今兹纳翠媛，乃余最后之一举。他日即有安琪儿其人者，乃公亦不暇顾盼也。”众笑应之。初，洪姨介翠媛事袁，本欲厚己势力，不图翠媛所欲既偿，后转忌洪姨挟有一部份权势，因思攘而夺之。遂于袁前百计媒孽其短，袁为所惑，渐渐与洪姨疏。洪姨知翠媛之倾轧之也，亟思报复以雪私愤。
于是得一策，使心腹婢仆捏造蜚言，谓翠嫒憎袁衰迈，潜与某某子私。是语竟传入袁之耳，袁虽未致遽信，然疑团在所不免。
因质诸翠媛，翠媛自矢无他。由此袁防范綦严，诫诸子不许擅入。即给役之侍从，非奉召呼，不敢妄履门槛一步。时翠嫒已有娠矣，袁颇怀疑虑。未几，临蓐产一子，形似宛与己肖，心始释然。厥后，袁帝制自为，蔡松坡将军与唐继尧于云南称兵反抗，警耗违诸京师。袁极愤懑，竟手刃翠嫒及其所生之子。
盖一怒之下，顿触前事，不觉出此惨厉之手段也。

[book_title]候补姬妾之异闻
总计袁氏之妻妾，共一十又六人。此外，则又有所谓候补姬妾者，其数殆不可偻指。何谓？候补姬妾，盖以正式姬妾中，或有因病故者，或有因身犯过失过失条例，名目繁多，吾当于后编详细述之，兹处姑从略而遭斥遂者，得于候补人员中，挨次当递补。此项人员，大率于婢女中择其尤者充数，另设一管理人统属之。至管理人资格，外间多谓其以多年之老仆妇承斯乏，仍是拟度之词，实则使诸妾轮流值班，每届一月，必易一人，凡值班者，尤有特别权利。平时候补人之衣服饮食，及一切度支，均向值班者取给。月杪、值班者核其总数，于内司务处领取内司务，专司袁之家属用度，俗称所谓内帐房是也，亦以女员当是任闻逐月所需，约千余元之谱，管理人悉从中侵蚀之，至少有半数之利益。此就利益上一方面言之也，责任所在，亦甚重大。候补人若有大过，则犯之者与管理人同坐，轻则予以斥责，重则并囚之密室中。论罪之大小，定拘押时期之多寡，宛似检察厅有期徒刑之例。然候补人于无形桎梏中亦有绝大之希望焉。其希望所在，设众姬妾中有抱病者，其时袁适欲临幸，该妾得于候补员内，随意择一人庖代。此一人一经品题，即身价十倍。以后，即提升置诸尽先即补之列。此端一开，闻候补员居室内，每当夜阑人静时，各焚香燃烛，匍匐蒲团上喃喃向天祷告，惟咒诸姬妾立死，或患缠绵之症，穷年累月不起。则已庶得以获实缺而为代理，异事亦趣闻也。阅者诸君，其亦哑然失笑否乎？顾或者谓，以上所述，第举袁之妻妾历史，似与洪宪宫闱秘史无丝毫关系，乌用子哓晓为者？则将应之曰：“余之所以详叙而不惮烦者，正为《洪宪宫闱秘史》下一注脚。不然，则所言安有根据哉？即此所叙诸姬事迹，试问他人，有此穷原竟委，而搜罗材料若是之宏富乎？”《圣经》云：物有本末，事有终始。此之谓也。以下诸编，即逐次入于洪宪时代矣。

[book_title]第三编 洪宪太子与公主及皇孙皇女等之历史附皇...
袁世凯称帝动机实起点於癸丑，以武力平定赣宁等省之后。其时，兵威之盛，足以詟慄水陆，袁颇顾盼自雄，尝谓其所亲曰：“余以武装与若辈指民党相见，不两月，而肃清东南半壁。论其功，当不在拿翁之下，然拿翁恃其武功，震荡全欧，觎大宝，甘冒世界之大不韪，余则极羡之慕之，而弗敢效之也。”所亲者唯唯而已。此时，杨皙子以今世大文豪资格，正覥颜为袁之爪牙。袁鄙其素行无状，卒未予以信任。杨久欲献媚於袁，藉以出人头地，庶可博其欢心，而蒙重用。适闻袁与所亲者言，自幸其有机可乘，於是潜草一劝进表，拟呈於袁又恐为袁所斥，因之获谴，遂游移弗敢唐突从事，乃径与袁长子克定商，且出表示之，要其为已取决，盖克定与杨有密切关系也。克定阅表文，见篇中有“孙黄势失，渠魁远去国中；黎段名高，将军之寄阃内”数语，极赏赞文笔警策，谓可以动袁之听。又阴念此表若发生效力，则杨之功当在首列，莫如由己进呈，或可分其半功。因给之曰：“兹事吾父若允，则子为功之首；如其不然，则子为罪之魁。吾为子计，盍以是表畀我，我代子陈之，或可易於进言。即有咎戾，吾为子解释，得稍从未减。且事关国体，问题干系綦大，纵使吾父极韪子说，然与子素未以腹心相许，恐未必轻於承诺，子慎毋出以冒昧也。”
杨服膺其论。越日，克定果以杨之表呈袁览。袁阅毕笑而不语。
克定徐徐询曰：“彼人文字之寓意所在，极言时机不可失，父旨若何？”袁熟视克定，有顷，忽谓之曰：“杨度为吾间接之门下土，敢上此表，轻於尝试耶。是必有人主使者。”克定曰：“无之。”袁笑曰：“吾颇疑汝垂涎於大阿哥，一度因授意於彼，美其名曰为吾计，实则汝自计耳。”克定不敢置辩。良久，袁又曰：“此事果出於汝之意旨，或者尚有商量余地。设为彼也，汝速返尔表，今后毋再以是语哓哓。”克定急自承。袁曰：“吾方以保障共和为名，号召世界，实得遽食前言？今尚非其时，或可徐俟诸他日。是表吾姑存之，汝寄语彼人，当严守秘密，勿为外人道也。”克定喏喏而退。转告杨度，乃相与潜谋，进行其法，不外以从事运动为第一步着手。厥后。袁帝制自为，实张本于此矣。
克定为于夫人所生，为人极有机变，而性尤坚忍，其操纵人之手段仿佛乃父，特其权术与魄力则逊之。幼时于读书外，辄好武事。及长，袁送之出洋赴德国入陆军学校肄业。迨卒业，归国，其时袁适为直隶总督，克定请於父，拟厕身军界，以冀发展其生平所学，袁不可。曰：“以吾之权力论，即不从事请托，亦弗难获上级官长之职。然吾**制，尚在幼稚时代，规模未能一律完备。汝苟力图改良，则必触一般**军官之忌。
若曰因陋就简焉，夫亦何必博此虚头衔，以“为乡里之荣哉？
须知是中况味，而翁前已于小站练兵时饱尝殆遍矣。”克定聆父言具有至理，乃罢。惟日事翻译西洋治军及练军之法，且参以己意，著书立说。期年后，稿始竣事，呈父览，拟付枣梨。
袁止之，嘱其勿宣示于人，他日将另有用处。未几，即有项城新法练军一书出现。有知之者，谓是书即克定所著，袁特掠其美，刊行於世，为军事家之模范，其说殆非无因。又闻克定兵事学，洵为近顷首屈一指，迥非乃父所可望其项背。袁实忌其成名，故将是书攘为已有。以故，克定颇不慊于乃父行为，然亦无可如何也。厥后，袁为民国元首时，某要人请于袁，拟举克定为全国模范军军统。袁笑谢之，曰：“云台即克定字资格及程度尚不足胜一队官排长之任，乌能膺兹艰钜乎？”盖忌之甚也。克定亦逆知袁之意旨，愈深自敛抑。一日，袁召诸子齐集，课以所学毫无成绩，因严饬其不事正业，终日惟溺于嬉游。诸子皆诺诺退，惟克定未去。袁叩以迩来何所事事，对曰：“日与五台山云溪上人研究禅学而已。”袁唶曰：“是野狐禅也，乌可以有用精神消磨其中耶？汝当凛圣贤遗训，于实在上用工夫，他日庶可有为也。”克定顿触心中愤懑，乃冰语曰：“即学得实在工夫，儿此时亦无所发展，不若优游闲适，度此无聊岁月较为宜耳。”袁曰：“谁教汝无所发展者？”克定徐徐曰：“父在，儿不敢自专也。”袁悟其旨亟，屏退左右，曰：“汝试言之。”曰：“儿不敢言。”袁曰：“然则汝将有大志乎？咄咄孺子欲为曹丕耶？”克定曰：“吾不为成汤姬发，儿不得不学曹丕耳！”袁曰：“吾思之熟矣，特恐人不我从，徒成画饼，贻天下万世笑，奈何？”克定曰：“儿固知之，第以时会与势力，计或可取而代之，易如反掌，藉曰弗取。父固贯彻当日就职时誓言之初衷，不忍以大好共和基础自我手而颠覆之。然问五年届满，父解职后不依然为国家之公民一分子乎？殊为不值，父即不自为计，独不为子孙留余地乎？”袁意为之大动，曰：“即吾为之，安能遽出诸口乎？”克定曰：“兹事但得父曰‘诺’也。儿当代为部署。杨度等跃跃欲试久矣。
畴昔劝进表父宁独忘之乎？”袁笑颔之，且曰：“吾甘为汝作马牛。成，则汝之福；否则，吾独认其咎，汝好自为之。”克定欣然而去。越日，遂有筹安会研究国体之问题发生矣。
当帝制呼声最高时，袁之诸妾皆挟嫔妃贵人之希望，无不兴高采烈，甚有喜而不寐者。惟于夫人独持反对态度。其反对理由具有卓见，以为袁氏世荷清室国恩深重，其为民国元首也，系受隆裕后及幼帝之推让，而畀以政权，若帝制自为，揆诸清帝退位之初衷，殊大相背谬。就令近顷国体不适用共和，亟宜改弦更张，改行君主**或立宪，然使他人为之则可，若出於袁氏，匪惟犯天下之大不韪，抑亦有负清室负托之重。于是向袁谆谆劝诫，袁亦为之动容。克定毅然诘之曰：“母固妇人，罔知世界大势。清室无道，当然退政。方今人心厌恶共和，脱再不亟亟改图，则大乱将启于眉睫。以父所处之地位与平日之威望论之，适当其选。我苟不取，将来必为他人取之。且幼主既以大权畀父，则无论为民主为君主，其权悉操之于父，清室未便干预，不宁惟是。曩者，幼帝陷于四面楚歌之地，设非我父力承斯乏，遗大投艰，儿恐彼孤孀母子纵不为俘虏者，亦将逃窜异域，安得稳坐京师，享受四百万元之优待年金而处尊养优哉？儿为清室计，宜感纫吾父之不暇，敢有后言乎？律以报德酬庸之典。吾父即攘其天子之位而代之，亦弗为过。”于夫人唶曰：“无论汝若何自图其说，吾终以为不可。汝果一意进行，吾行预返彰德，不忍见汝父若子他日为国民共弃而悬其首于国门之外也。”克定恶其语不祥，因与于夫人大起冲突。袁亦左袒克定，于夫人愤极，誓不与闻其事。尝谓人曰：“云台陷父不义。今而后，吾不以彼为子矣。”其耿介有如此者。
克定之妇某氏或云即周玉山之女，颇自矜贵，而性尤骄侈。闻袁将帝制自为，逆料东宫一席必属诸其夫无疑。于是夜郎自大，俨然以未来之太子妃自居。平时除对于克定稍稍纯谨外，其余凡袁之诸妾及服役之婢女仆妇，无不矜持。其态度沈毅，其语言谓：不如此不足以母仪天下也。克定有一妾曰红珠，勾栏中籍也。赋性极和缓，睹大妇作此种种丑态，因进以忠告。
妇艴然怒曰：“若敢诋我乎？”叱婢女操杖责之，至体无完肤。
克定意良，不忍责之，曰：“若尚未居皇妃之位即擅作威福如此，他日，苟一怒者，彼曹不将无噍类乎？”妇亦反唇相讥曰：“吾与子位处敌体，吾即自作威福，子将奈我何？”克定怒曰：“吾苟有他日，宁不能废汝而另册立他人耶？”乃相与辩难，呶呶不已，宛似梦魇者之作呓语，亦趣剧也。
云溪上人者，为五台山住持僧。相传彼为蒙古喇嘛，于前清时曾为西后祈病有效，故膺勑赐拄锡此间也。僧自诩能知因果决休咎无差误。京师名公巨卿悉虔诚往谒，乞示迷途。言谈颇有偶中处，众遂游扬其术，以故名大噪。克定闻僧名，遂微服肖商贾状往至，则僧方高坐禅床与诸檀越共话，瞥睹克定至，即趋前问讯，且曰：“老僧早知贵人今日必降临下刹，命徒众立寺门外鹄候。今福星果莅止矣。”于是肃客入一别室，邀之坐，曰：“贵人姑坐此，老僧与诸檀越略作周旋即来。”言已自去。克定见别室中陈设古雅，无丝毫尘俗气，坐久之，僧未至，因于室内小步，见案头有小册，一翻而阅之，乃逐日记事簿。其最后一则有“明晨某时袁贵人命驾来寺”一语。克定诧为异事，盖以其有前知也。时僧已入室，合十谓克定曰：“老僧因贵人下顾，适屏绝一般俗客，故羁延时间，累贵人久候，罪过罪过。”克定逊谢之。既坐，僧自瀹佳茗进客。克定曰：“适闻和尚言，早知下走到此，敢问何以预知？”僧笑曰：“贵人询老僧以预知，老僧敢问贵人何以欲来。”克定曰：“我自慕上人之道行高妙耳。”僧曰：“其初，贵人是贵人，老僧是老僧，正惟贵人赏鉴老僧之道行，是贵人知有老僧；老僧知贵人知有老僧，正是老僧的道行。老僧的道行他人不省得，惟贵人省得，以贵人赏识老僧道行之心，适与老僧的道行相感触，老僧是以预知贵人今日必来，贵人苟不赏鉴老僧道行，则心中坦然无一物。老僧道行上之灵明何得与贵人之心相感触？今贵人赏鉴老僧的道行而欲来，老僧知贵人必来而预嘱徒众迎候，穷源竟理，仍是贵人有以自召之也。老僧何与焉。”克定聆其语语洞悉禅机，不觉五体投地，乃邀之为己决休咎。僧曰：“贵人欲使老僧决休咎乎？老僧知贵人来意，别有所问，其以休咎两字为名者，盖藉此以试老僧耳。老僧若径为贵人决之，则殊负贵人赏鉴老僧之心，即老僧亦自昧其道行。”克定亟易语曰：“此是下走误处。”僧合掌诵曰：“不是贵人误处，是老僧误处。亦不是老僧误处，实老僧之有道行误处。”克定憬然若有所悟，因叩之曰：“敢问下走来意，上人能道之否乎？”
僧曰：“老僧能预知贵人必来，安有不知来此之命意之理？”
克定曰：“上人既知之，试为我一言。”僧笑曰：“贵人来意，非使老僧决休咎疑耳，亦非欲为自己决疑，实欲为尊甫决疑。
盖尊父之疑既决，则贵人之疑不待决而自然冰释矣。”克定乃向之道隐事，僧力言其可，且促之从速进行，克定意始决。克定又曰：“他日吾父登大宝，当册封上人为无上活佛，聊以酬庸。”僧曰：“道行是道行，活佛是活佛，然活佛终有死时，而道行可永永存在。若以活佛徽号为酬报道行之代价，老僧弗敢承受。”克定曰：“然则上人将何所求？”僧曰：“老僧自有道行，何用道行以外之物？”克定激赏其清高，赞美不止。
僧居五台山，尚有一番妇与共。每届诵经时夫妇必迦跌蒲团上，喃喃作梦呓。至其饮食，则必餍酒肉，决非佛家所谓清净尘根者也。特不解其操何术而有前知之明也。嗣闻该僧毫无道行，平时专喜交欢于各当道之驺从，尝就之，叩其主人之家世及近时之举动，设其主者将莅止，彼处其驺从，必为之预报，更以主者所求事告之，故该僧得以售其术也。特其满口野孤禅，随机应变足以动人听闻耳。又该僧之妇，状极乔野，而语言尤蠢蠢，人咸呼以女菩萨。即克定与僧往来，既稔见僧妇，亦以是称谓之，真奇事也。
克定平时最喜狎妓，故京津两埠花丛中恒有其足迹。然独往独来，又极严守秘密，是以外间罕有知者。彼向与某胡同之妓女小灵仙善久，欲购置之，充下陈之选，只以畏清议抨击，故未敢公然从事也。迨其父帝制自为，克定偕六君子十三太保等，日逐逐于进行事宜，遂无暇至小灵仙家下顾。小灵仙疑其疏已，走伻招之，卒不至。实则克定对于该妓感情素厚，方拟他日己获居东宫之位，行以嫔妃位胃之。不料小灵仙误会其旨，以为与已绝也，遂愤而别订新欢。克定则茫无所知。一日，忽忆及该妓，亟访其香巢。甫入门，即闻哀丝豪竹之声洋洋盈耳。鸨儿见克定至，拟入报告，克定亟止之。蹑足往观，见小灵仙正坐席间侑酒，与一富家儿谑浪笑傲，无所不至，状尤狎亵。克定不觉妒火上焚，排闼直入，径捉小灵仙之发，批其颊，骂曰：“贱骨头！汝自谓以此身事我，不图吾月余未至，汝又与他人狎，吾异日行以贵人一席予汝，汝竟无福消受耶。”于是又语侵富家儿，稍稍辩论，克定即喝令仆从痛殴之，且言捉将官里去。富家儿畏其势力，吞声忍受而已。鸨母使该妓谢过，拟重申前议，克定毅然绝之。立购明珠挈之去。明珠者，与小灵仙虽为同院姊妹花，而平昔素有恶感。克定购彼，将以之愧小灵仙也。该妓果悔恨交集，是夕，即雉颈而死。
袁氏共有子十六人，最溺爱其第四子克端，以其沈默寡言语之故。当帝制发生时，诸子皆表示赞同，惟次子克文隐存反对之意，袁深恶之。克定夙知乃父忌已，恐其将来升遐时必以大宝传之克端。即使无废长立幼之心，然克端为人，寓机械于纯谨中，莫能窥其城府，保无不生夺嫡之志，是以深忌克端已达极度。乃设一秘密机关，阴罗致一般文人学士及有武力之死士于门下，厚其薪资，优其廪膳，食客竟有百余人之多，盖为他日效忠于己计也。时杨度知其命意所在，因询之曰：“君胡畏一孺子耶？”克定曰：“子菲视彼人乎？彼极深邃有大志，吾自愧弗如，且清世宗胤慎之前车未远，吾虑蹈其覆辙耳。”
度曰：“皇上尚未正位，而君已预为异日地步，可谓深谋远虑，第仆之意，此际，似可无庸计及此。”克定笑曰：“君毕竟书生见也。夫人无远虑，必有近忧，先圣已垂明训况，事关国家大计乎！吾父年近六旬，重以频年来心血与脑力绞尽，则晚岁之光阴殊不可恃。一旦竟赋龙飞设，彼人早有戒备，噬脐何及耶？吾是以不得不预防也。”度服其论。由是，克定与人言必痛诋其弟不置，且谓其为庶母所出，而克端亦衔乃兄刺骨。每届相值，辄不交一语云。
当新华宫大兴土木时，袁氏尝与其妻妾子女言某处为己之寝殿，某处为诸嫔妃及诸子女居，又指定瀛台为储贰东宫。克定曰：“瀛台乃清帝光绪幽囚之所，父欲以载湉拟儿耶？儿实不愿居此间。”袁曰：“汝意将择何处地点为当？”克定曰：“福禄居，名义颇吉祥，儿甚欲之。拟于旦暮间鸠工赶先从事粪除修饰之，俟工竣，即移居彼处也。”袁不语，第微颔其首。
明日，克定果饬匠拆毁原有之屋宇重行建筑，已更支配点缀，务求踵事增华。因潜与杨度商，拟攫取雍和宫陈列品移置其中。
度赞其善于部署，克定乃矫父命，使人往雍和宫运载之庋藏他室。一日，袁以什物不敷膺用，命大典筹备处亦至雍和宫搬取。
使者报谓：早为储君所有。袁怒甚，召克定，责让备至，曰：“若庞然自大，俨然以东宫自居，安知吾他日即以是位予汝乎？又安知吾于正位后而不册封他子乎？试问汝何所情而无恐也。”克定弗敢撄父怒，急免冠长跽地上认过不遑，袁色稍霁。由是，克定即深自敛抑，不复日逐逐于经营福禄居矣。未几，大工告竣，所费不资。大典筹备处以未奉袁之允许，未敢擅发工资，转叩克定。克定曰：“是款处中，姑先筹垫，俟将来谁为太子，即向谁索取也。”处长唯唯应诺而已。
花元春者，京师有名之妓女也。克定曾为其狎客。当袁氏帝制自为时，克定尝谓元春曰：“他日吾父践天子之位，吾当为东宫太子，将选汝入宫充贵人之选，强以溷迹风尘中，操神女生涯也。”元春笑应之。因以大阿哥呼克定。自是，凡届克定至该妓处，鸨母鸨儿等咸戏以是称谓之。克定亦居之不疑。
会各省请愿团入京上书劝进，时各界皆有代表，群先与克定及杨度等接洽，度等忽异想天开，欲使妓女团请愿，以备一格，众极赞同。度乃刊发无数传单，遍散勾栏中。诡词谓妓女若上一纸书，将来袁皇帝登极后无不膺其勑封以为荣。诸妓惑于是言，欣然应许。议既成矣，欲择一名字吉祥者领衔首列，迄未得其选。正在物色中，克定闻是耗，急往唔花元春，嘱之为妓女劝进总代表，元春不允。克定曰：“汝非欲吾他日置汝入后宫乎？此举即千载一时之机会也。苟署一纸芳名，吾可进言于帝父前，讨汝入宫，以示宠异矣。他人尚百求而不可得，汝胡不为耶？”花元春为之惑，竟从所请。当时一般滑稽家谓袁世凯强奸民意，下及妓女。克定笑谓人曰：“世安有强奸妓女乎？
似花元春与我之情愫，已非一日。今兹领衔请愿，不是强奸民意，却是和奸民意的了。”
袁世凯帝制自为时，与梁士诒杨度等商，拟于南苑自练一军，既以为干城之一，且藉资耀武于众，谓之为皇帝兵。识者讥之。时袁之第四子克端觑觎东宫之位，阴蓄死士若干，拟俟乃父将来薨逝后，以备为夺嫡步。克定因引以为患，与三数门客密议，欲招募一混成旅，名为全国模范团，实则为抵制克端计，命名曰太子兵。因未敢自专，乃请之于袁。袁大不谓然，曰：“皇帝兵名目，古来历代帝王均有之，至太子兵，则何所取义。即古来太子奉父命提一旅之师出征，亦未闻有另立命目，而以太子兵之名称于世者，此举万不可行。”其意盖深忌之也。
克定知乃父之微旨，遂中止。然尝对人言乃父**竟施诸家庭之间云。
袁世凯长孙名家融者，克定之所出也。年十一，仪表非凡，亭亭玉立。克定甚爱之，恒与其妻妾言此子龙璋凤姿，颇具一表帝王相，他日正未可量也。及袁欲为帝，克定欣然谓妻妾曰：“吾曩谓此子必有九五之尊，今果然矣。”妻妾问之故，克定曰：“今吾父由民国元首一跃而为帝国君主，异日升遐后，援历代人主立嫡立长之条，当传位于吾，吾龙驭上宝，必传位于此子。他人安有是福命乎？”由是，家人对于家融咸以皇孙呼之，而家融亦居之不疑云。

[book_title]皇二子之历史及其文学与疏狂态度
袁氏第二子克文，字豹岑，亦号抱存，袁之二姨太所出也或云即高丽姨太之子。为人美丰姿工修饰，尤天资过人。幼时读书，即过目成诵，袁甚溺之。曾聘吾扬江都诸生方尔谦字地山为诸子傅，方工词章，善口给语言，尤诙谐百出。每出一语，辄令人绝倒。自为袁傅后，默察诸子性质，皆碌碌，惟克文则赋性疏狂倜傥不群。方以其性情颇与己合，独垂青眼。
克文素谂方非凡庸者，亦倾心事之。以故，师徒间极称契合。
居久之，尽得方之衣钵真传焉。虽负师生名义，而谑浪笑傲无所不至，盖不拘形迹也。会届上已都中名流咸假陶然亭，续永和修楔故事，方亦与其列。是日，曾挈克文与俱，主席者为朱古微侍郎。以即事联句命题，众应之。时克文年甫十四龄，躬兹盛举，不觉见猎心喜，潜告方尔谦，拟附唱和入之列。方笑而介绍于主席者，朱作谑语曰：“孺子亦诗兴勃勃焉？”克文笑曰：“孺子苟不诗兴大作者，亦弗戾止是地。”朱遂使克文次居最末。于是遥吟龙唱，逸兴遄飞矣。比飞觞至克文，克文不假思索，即为之续曰“落叶满天声似雨，关卿底事不成眠。
“阖座皆击节欣赏不置。朱素以词章家名于当世者也，即事诗既成，众又议各著令词一首，请于朱，朱以《闺中春阴出游》命题。盖以是日微雨，亦即景题也。俄而众作成，朱一一阅之。
至克文，著乃《浪淘沙》上下四阕，其词云：“疏雨滴青籢，花压重檐。绣帏人倦思恹恹。昨夜春寒眠不足，莫卷湘帘。罗袖护纤纤，怕拂香奁，香炉香倩侍儿添，为甚双蛾长锁翠，侬也憎嫌。几日病淹煎，昨夜迟眠，强移小步镜台前，双鬓澹烟低髻滑，自也生怜。不贴翠花钿，懒易衣鲜，碧油衫子褪红边，为怯游人如曦拥，故拣阴天。”朱阅毕，笑谓方曰：“此子即公之高足乎？他日定当青胜于蓝也。”方颔之。众又以《酒》《怨妇》为诗题者，克文拈笔成二语，曰：“但使主人能醉客，悔教夫婿觅封侯。”用成语如己出，宛然天造地设，无牵强之病，座客皆自叹弗如。由是，名鹘起。凡都中有诗酒盛会，无不先期折柬邀之戾止。而克文以髻龄童子，竟于文坛上占一位置焉。厥后，其父为民国元首，克文决不与闻政治。出资筑别墅於西直门外，额曰：宣南别舍。其中陈设秦砖汉鼎晋碑唐帖及一切古书，终日惟与三数知己以诗酒自豪，与游者皆一时知名士，如易实甫、谢无量、陈三立、陈石遗等人，当时有宣南七子之称，而以克文居其首。论者拟克文为曹子建，未免推祟过甚，然其风流自赏，谓为名士，殆允无愧色石。
克文与克定固异母所生，而其性质亦迥然大别。克定凡对于人言，最喜铺张扬厉，如己之家世，阿父前清时之官阶与民国时之位置及政绩，无不一一道及。克文则大异是，且颇不以乃兄为然，背地间有微辞，谓克定为纯粹世禄之子。以故，昆弟间时起勃豁。袁尝召诸子至己前，叩以素志。有谓其欲显亲扬名者，有谓其欲厕身政界者，有谓其欲营谋实业者。惟克文则默然无所表见。袁诘之故，克文曰：“儿不愿售世，但求寿世。”袁问以寿世之具若何，克文曰：“名山著述垂示后人，此上焉者。如其不能，则以一蓑一笠放浪江湖，无心利名，不求闻达。一旦长逝，或者留清高之名传诸永久，后世人考其事迹，阅其著作，犹得津津挂诸齿颊间，供其欷虚凭吊。儿之愿也。”袁笑而斥之曰：“若欲博清流之名耶？须知清流大雅，乃名教罪人也。吾不愿闻汝志。”克文喏喏退。由此，袁深恶之。当帝制发生时，克文即首先反对。谓其母曰：“儿必往谏之。”其母急止之，曰：“汝父蓄此志久矣，重以汝兄之怂恿，杨度等之请愿，兹事已成箭在弦上不得不发之势。汝即往谏之，匪惟无济于事，适足触汝父之怒耳。”克文毅然曰：“儿明知无可挽回，然不如是，不足以尽父子之情。儿实不忍阿兄陷父于不义也。”母弗能止。比进谏，袁不听，且大加申斥，谓：孺子挟书生之见，乌足与论天下事。克定更从旁媒孽之，几遭夏楚。克文返，泣告其母曰：“吾父一意孤行，假筹安两字为期人之具，居然想做袁公路。果尔他日，吾袁氏无噍类矣。儿将从此披发遁入大荒，隐姓埋名，与樵夫牧竖相终始。儿非虑巨。祸将作，预谋安全地以保全首领也。实欲保存袁氏一脉耳。
欲舍母而去，儿实有所不忍，欲要母偕行，又恐重伤老父心，奈何？”其母见其情词决绝，恐将实行，因密嘱家人严防之，克文遂不得去。自是，卒不与父面。至袁弥留时，始诣榻前问疾焉。克文居京师，向不与政界诸公道往来。虽一宴会，亦必严词拒绝。一日，有某省请愿代表入京，因有其他要事欲以私人名义见袁面述，因要克文为介，且馈以盛礼。盖某代表误以克文与闻政治也。克文亦知其误，乃使使璧礼而告之故。某代表弗可要求益力。明日，躬往其私宅请谒，辞不获见之。适克文正届午餐，狂吸勃兰地，酒已微醺矣。闻某代表呼以皇子，适触胸中积忿，遂效灌夫之骂座，顾某代表而唶曰：“若以皇子视余乎？眸子盲矣！须知乃公固薄功名富贵而不屑为，岂肯为兹事乎？若欲觐见吾父，先容者不乏其人。若今请托吾，当挫乃公二十年名誉，若当赔偿之。今从宽不汝咎也。若速去，毋来此溷乃公事。”因呼仆从，立逐某出，更举其所馈送之礼物，掷诸大门之外。某代表懊丧万状，徒呼负负而已。
克文在京曾订一所欢，爱情即深，踪迹亦密，闻所欢名秦玉琴。貌仅中人姿，工书翰，精诗词，初为大家姬妾，旋因所夫逝，後不安于室，遂遭大妇斥逐，因赁屋别居。虽未操神女生涯，然暗藏春色，苟有相当之人，亦可屈已相就。以故，克文获与玉琴密迩焉。闻遇合之始，乃由某名士介绍。女极爱才华。以克文颇负文名，一见如故。而克文之观念亦与女同，两人乃结不解缘焉。当初次留髡时，玉琴要克文赋诗以志记念。
克文因赋二章云：“帘卷飞花落砚池，扫肩才子坐璇闺。两山烟雨青如许，犹似双蛾半蹙时。”“诗狂生性与卿同，遗世搜奇兴不穷。闻说绿窗娴剑术，白云深处礼猿公。”玉琴极赞其工。女著有《剩吟草》一卷，出而就正于克文。读之，觉其名篇佳句，美不胜收。五古如《子夜歌》云：“忆君君不来，留君君不住。妾梦出门时，君梦归来路。”五律如《游甘露寺》云：“断崖苍藓路，画意有无间。薄暮客停棹，乱云僧闭关。
鸥心四时静，草色六朝斑。谁与话招隐，沿江渔父还。”其题自画梅花，末句云：“今宵图画里，聚得美人魂。”七言如：“《宿严灵寺》云：古寺秋从黄叶老，隔溪入带断霞来。”其《游山塘》云：“柳外飞花轻似梦，乱随红雨过长亭。”又其《惜春》一绝云：“东风一夜剪红绡，深院何人唱绿腰。二十四番花信里，教人一度一魂销。”又《秋夜感怀》云：“今夜名花总觉空，淡云零落五更风。侍儿不省愁多少，尚说年时烛影红。”《自题小影》云：“白鹤招来驻岁华，云山深处是儿家。四围只爱松阴满，懒去瑶台扫落花。深林一片翠云流，何处装成十二楼。且坐石床闲点笔，任凭松子落高秋。”诸如此类，不可枚举。记其与克文定情之夕，口占二绝云：“宁断红丝不断情，此生情重此身轻。当垆雪得文君耻，只要郎才似长卿。”“炉香袅袅漏迟迟，天上双星欲渡时。晓起笑依花细数，春风开到几枝枝。克文绝爱其才，叹为弗如，嗣乃别营金屋以贮阿娇。”克文无日不来，玉琴亦无克文不乐也。迨其父帝制自为，克文满腔愤满无可发泄，恒寄情于楮墨间。女亦依韵和之，且隐寓劝慰之意，克文始为之稍解。未几，玉琴膺暴疾卒，克文哭之哀，制诗挽之。更遍求海内知名士为文以诔之，亦可谓钟情种子矣。
克文文学既优，而酒量尤豪。在京时，凡无政治上臭味者，每有宴会，但得折柬邀之，彼无不欣然而至。席间，议论风生，更含有滑稽的意味。苟出一语，满座必为之喷饭。至酒酣耳热之际，则疏狂尤甚。克文有父执某公者，前清老官僚也。至于民国时代，彼遂以遗老自居，绝对不厕身政海。以故，克文恒与之过从焉。顾某公有一种特性，对于新人物辄鄙夷不屑道。
设其人为前清科甲出身，彼悉礼貌有加。克文当束发受书时，即薄科举而弗为，虽经师父督责，卒未表一矜。故某公常以质美未学讥之。克文以其为父执，弗与之较。然其心实厌恶其**也。一日，陈石遗有诗酒会，克文曾与其列。某公亦在座焉。
酒半酣，某公适触发胸中郁抑，又痛诋新人物不置，且语侵克文。克文不耐其噪聒，因以冷语诘之曰：“是地乃诗酒会，非谈论国家大事处，其中更无一新人物在，公言果何所指耶？然吾以为近今新人物，固无一是者。为问从前旧人物当国时，其内政若何？外交若何？措施国计民生之能力之手腕又若何？
公试有以语我来。如谓有所做为，何以爱新觉罗氏二百数十年之大好河山，适于此时颠覆哉！吾谓断送清祚，盖一般旧人物之成绩，公亦与有功焉。”某公受此讥嘲，虽无正当理由与之论难，而心实不服。于是强辩不已。克文笑而不答。及赋诗，乃借题发挥语语有激射痛骂某公，而夹以诙谐之笔，使人无地自容。某公懊丧至不可名状，欲藉笔墨以抵制之，而气令智昏，百觅竟无一语，乃不俟散会即去。克文拍手笑曰：“老奴今日急煞矣。”其疏狂有如此者。
克文性嗜骨董，凡彝鼎金石碑贴字画等物，苟有当意者，不惜出重金购置之。以故，各省贩卖骨董家皆齐集都下登门求售。其私第中另粪除客室三楹，床帐被褥陈设极完备，以供远道古玩客下榻于此。更设有常餐，任客享用，不取值。惟俟交易就绪後，除应给之门例二成回扣外，酌量予若干为仆从酬劳。
大率视买卖之大小定酬资之多寡而已。故仆从对于来客，辄加意优待之。固仰体主人之意旨，实因有利可图也。一日，有吉林客，赍一玉佛，报至阍者，介之入见。克文视玉佛长可三尺余，系羊脂琢成，色纯白，无瑕疵之可指，真旷代罕有之物也。
于是爱不释手。因询以价值若干。客自述此玉佛为先世传家宝，素秘不示人，近以生计维艰不得已乃求善价而沽。拟得值回籍设一市廛，藉资谋生。闻公子为当世大赏鉴家，故不辞跋涉而来求售。公子果爱此者，请给我五万元代价。克文知其为希世物，因慨然予以三万元。客嫌其少，请益之。双方增减至四万元，客始首肯，即钱物两交而去。未几，清宫有以失宝事赴地检厅提起诉讼，所开之失单内确有克文购买之羊脂玉佛一尊。
先是，克文购此玉佛也，曾出而以示其契友及各骨董家，藉资炫耀，盖嗜古者之普通癖也。自清官之盗案发生后，有好事者曾泄其事于地检厅，厅长正欲缉盗追赃，闻是耗，拟往晤克文。
时袁氏方帝制自为，势焰熏天，设一旦以兹事陈请，恐获罪戾，因未敢造次。再三思议，惟有转白司法总长请示办理。总长径诣克文，告之故，且叩以有无其事。克文曰：“事诚有之，然此玉佛余系以四万元购诸吉林客者。至为请宫失窃物，吾乌乎知。清宫果需此，盖以原值偿我，吾亦可割爱畀之。若曰不给金而取之，然则是宝物乃为吾所窃乎？余誓不可。”总长曰：“吾有一说，在公子姑俯听之。方今元首将晋位为天子，凡清宫宝物悉得为袁氏所有，何论区区一玉佛乎？公子此时曷不欲取姑与耶？且案关失窃，公子虽出资购自他人之手，然事涉嫌疑，彼清宫纵不敢直接与公子大开谈判，然谁保人不从而议其后也。公子一澄思之。”克文不可。总长乃邀于克定，间接白之袁，袁怒克文无状，使人传语克文曰：“速将此物出，否则法律具在，余不能为汝庇也。”克文知乃兄与闻兹事，玉佛必为之中途攘夺，心颇不甘。于是思得一策，亟邀总长至，出玉佛置案上，曰：“清宫将索还故物乎？”曰：“然。”克文不俟其词毕，遽取玉佛掷地，锵然一声，断数截矣。总长惊愕曰：“公子胡为？”克文曰：“吾拚掷四万元於虚耗，清宫牺牲一玉佛。揆诸公理私谊，两方面损失甚均平。君盍掇拾此片片玉宵璧之也。”总长徐徐曰：“公子亦太恶作剧矣。”乃命侍者检碎玉而去。
克文放诞风流，不修边幅。居京时，尝布衣草履，独自携酒一瓶，肴核数事，徒步出西直门外往清华园一带游览。遇田间野老，则邀之席地坐，询其姓氏，叩以里居，促膝絮絮话桑麻事。更与之言里巷琐屑以为乐。至兴高采烈时，则拍掌狂笑，或出酒肴陈列地上，邀与共饮。饮毕，辄伪作厉色，向之索钱，谓此一酒一肴，其值不资，须偿我十金也。不则行捉将官里去。
野老惧甚，泣而长跽求免。克文乘其匍匐地上时，急走而去。
有顷，野老始蹒跚起，不见克文。方左右顾，即遥睹其立于数十步外。笑而言曰：“适与子偶尔恶作剧，汝勿介介。酒瓶一具，姑为我收存之。明日行，携佳酿来与尔倾杯一醉。汝仍于此地候我也。”言已径去。野老初不知其为何如人，第觉其举动奇异，憨嘻跳掷，乃呼之为疯汉。厥後，克文每届出，必有小儿十数辈尾随于後，大呼疯汉不止。克文毫不以为忤，竟矢口笑应之。且行，小儿且益众，更围绕数匝不得脱。探怀取铜元掷草地上，小儿争拾之，乃乘隙归。
相传克文夙闻苏州小万柳堂收藏甚当，欲往参观。只以与主人廉泉氏素未谋面，又未便唐突从事。乃藉一纸书为介，因驰函致廉泉述已意。廉泉素知其为风雅士也，立即答覆。谓公如下顾仆，当下榻以待。克文得书，只携短僮一，束装南下。
既抵苏，假逆旅以安被袱。明日，亲诣廉宅，声称欲谒主人。
阍者见其衣履朴素，知非显者，先叩以来谒主人何事，克文告之故，阍者笑曰：“穷措大，亦赏鉴骨董乎？骨董真不值一钱矣！”克文聆其语，亦不之怒，第询以主人在家否。阍者首他顾，若未闻。既而，徐徐冰语曰：“若询吾主人乎？吾主人于昨日偕友既往无锡惠泉山去矣。若来胡晚，盍去数日后再来也。
“克文曰：“渠约我至，胡为又他去，诚百思莫得其故。”阍者闻是语，急致词曰：“主人既与先生有成约，则客果为谁？
速告我。”克文乃出名刺一予之。阍者曰：“实告客，主人尚未首途，吾入白之，客稍待。于是匆匆入，少顷，则见廉泉已倒屣出迎矣，肃客登堂，倍极优礼。阍者至此，始悉所谓穷措大者，乃当今未来之皇二子。趋承奔走，奉命唯谨。克文以冷语浸之曰：“若胡前倨而后恭也？”阍者弗敢声，惟匍匐谢过自挝。克文转笑慰之。与廉泉决不道其最初之无理状。王缃倚之入京也，挟其玩世不恭之状态，尽人而戏侮之，即袁氏亦受其狎。一日，熊希龄宴王于六国饭店，遍邀京师名下士列座，克文亦与其列。时王缃绮高坐席间，抵掌雄谈，大有旁若无人之概。谓近顷天下无一通人，幸赖有己为中流砥柱。他日死后，则斯文坠地，继起恐无其人。时诸名士第唯唯而已。惟克文力斥其所言之非，于是相与舌战。至一刻钟之久，两方虽未见胜负，然湘绮欲出一语以折之竟弗能。因询熊希龄曰：“此子何人？”熊以袁氏二子对。湘绮曰：“不图彼竟生此跨宠儿，是子真不弱也。较乃父之不学无术，奚翅霄壤。今而后，吾不敢轻视天下士矣。”克文亦逊谢之。及王居京师数月，每届暇时，必折柬邀克文叙话，吐咳风生，庄谐杂出。或赋诗填词，敲诗钟。凡诸著作，皆能标新领异，王谓其为后来之秀。迨王返湘南，克文曾为之俎饯，并赠诗志别，亦艺中之佳话也。

[book_title]袁诸子之历史及其行状
以上所述，其不惮缕晰，详细叙之者，以克定、克文於洪宪帝制有正比例与反比例的之关系也。其余诸子，则皆在无足重轻之列。本无可纪之价值，然使其略而弗载，则又未免有挂一漏万之弊。吾今于此不得不一一点缀之，以备阅者诸君之参考焉。按袁之第三子名克良，字让之，二姨太之所出也，与克文为同母弟昆行。为人极和平谦顺，虽贩夫走卒，报必以礼。
特其人无远大志趣，一生行事不越乎理法范围之外。质言之，盖亦庸庸浊世之佳公子也。幼习儒书，及长，曾入清华学校肄业。旋以考试得最优等，派赴美国游学。未及期年，因病回国，遂辍学。是年，娶同邑张氏女为室，即张镇芳之婿也。生子一，名家璋。
袁之第四子克端，其行状余已于前节言之綦详矣。克端为三姨太所出，袁以宠其母故，遂爱及其子。矧克端幼时肤色皙白，相貌魁梧，又机警过人，沉毅有大志。袁是以愈溺之。谓他日光大袁氏门闾者，非此子莫属。克端因亦恃宠而骄。及长，其赋性极豁刻，于弟昆间，事事不肯让人。己占优胜，复于父母前媒孽诸子之短。以故，诸子受袁氏鞭挞者时有所闻。即克定亦弗能免。克定深恶之。故袁氏称帝时，克定恐青宫一席为克端所攘夺也，袁曾为克端聘黄氏女为室，未娶而夭殇。复聘於吴即吴重焘之女，克端闻吴女貌寝陋，意将弗娶，遂停妻纳妾。旋为吴氏所控，不得已，乃娶焉。结缡后，夫妇积不相容。女归母家以居，誓不归，不啻为无形之离异。未几，妾生一子，名家瑠。闻克端为德国陆军学较毕业生，富于军事上知识。彼自谓方今偌大中国无一知兵者，其言之夸大有如此者。
五子克权，袁之第六妾洪姨太所出也。为人蠢蠢，姿质尤鲁钝。幼时读书，随诵随忘，虽日事鞭挞，无效也。比长，不务正业，性尤嗜赌。日与其族戚中子弟呼虏喝雉，纵一掷千金亦所不恤。初，袁之家庭间定章，凡诸子年未成，童者月给资五十元，弱冠者倍之，长而授室者再倍之。时克权尚未娶也，以有限制所入之资，供诸无底之赌博，区区百元到手，立罄。
不得已，乃索诸其母。母以爱子故，如其欲予之。弗足，又称贷于诸兄。诸兄初犹应命，继应其久假不归，乃靳而不与。因之弟昆间之起齮龀。洪姨仍意存左袒。事为于夫人闻知，白诸袁，袁怒而挞克权。谓洪姨曰：“不图吾生此败家子也！”于是闭诸一室中，不令出。洪姨力为子缓颊，袁可其请。严令其不准再蹈前辙。讵克权甫释禁，则又杳不知所之矣。袁扬言欲致其生命，洪姨恐，阴使人往告克权，命勿返。凡有所需，已解囊供给之。有时偶归，弗与乃父面，惟匿居密室中。招母来索金，有所得即去。侍从不敢告袁。故袁亦无从知之。
六子克桓，袁之四姨太所出。幼时即喜绘事，信笔涂抹，粗有可观。既长，袁即使之入测绘学校肄业，每届考验，成绩辄为诸生之冠。虽教员亦自叹弗如。迨卒业后，京师某大学校聘之为该校测绘科主任。克桓无意执鞭于教育界，因婉却之。
深居简出，不越户庭一步，惟日以绘事为乐。尝绘天下名山大川及各处风景，悬诸壁间。有见之者，疑其为镜机所摄，莫辨其出自丹青手笔也，可谓于美术界中占一位置矣。及袁氏帝制自为，于新华宫中大兴土木，凡一亭一树一草一木之布置点缀，皆克桓为之支配。先绘图进呈袁览，所有部署，辄称袁旨。于是每绘一图，袁必给予珍异之物品一次，或以金钱赐之，以资鼓励。盖以克桓生平别无他嗜，惟视钱为生命第二。今称量予之，盖亦投其所好云。
七子克齐，三姨太所出也。早年多病，长而体质脆弱。拟入学校肄业，而不耐辛勤。乃就子评星相诸书潜心讨论之。既久，颇有心得，且决事皆命中，无或稍爽。袁欲为帝，曾遣克齐为己推算是否有大宝之分。克齐力言不可，且对父涕泣。袁怪而诘之故，克齐不言。袁怒而斥之。退，克齐告其母曰：“父若执意为帝，是违天也，违天不祥。匪惟帝位不能得，且元首一席亦弗克永保。匪惟元首弗克永保，吾恐……”语至此即止。其母恶其语涉蹭蹬，责让备至。克齐不之较第，长叹而已。
厥后，袁果因帝制失败而死。克齐之言竟验，亦异事也。袁之第八妾叶氏者，扬州产也。能耐劳营操作，无异婢仆，为诸妾之冠。故袁氏甚爱之。而所生之子女亦较多于他妾。计侍袁近二十年，产女三，子二。长曰克轸，次曰克玖，即袁之第八第九两子也。克轸小时，了与常儿等。惟克玖貌美质纯，当六七龄时，见人执礼甚恭，而语言进退间无失言失步之虞。袁宠爱倍甚。谓此子骨重行笃，诸儿咸弗及也。民国二年冬，黎黄陂入京，袁即以瀛台为其驻节所。尔时两家契合过从频仍。即内眷亦时相往来。一日，于夫人邀黎夫人饮宴，席间，袁之诸子出见黎夫人，睹克玖亭亭壁立，宛然玉树临风，颇爱之。及与语，则又应对中綮。问以年龄若何，答云十三。黎夫人曰：“公子乃载福相，他日前程正未可量也。”嗣于夫人闻黄陂有一女，其年貌雅与克玖称，欲聘之为媳，商于袁。袁以为韪，乃倩朱起钤、阮忠枢向黄陂乞婚，黄陂亦颇爱克玖，遂许之。于是两家联秦晋之欢矣。其余如十子克坚、十一子克安、十二子克度、十三子克相、十四子克捷、十五子克和，或就传于家塾之内，或甫脱离襁褓之中，均无可纪之必要。余不妨姑从其略焉。

[book_title]洪宪公主之韵事及艳史
袁长女名淑贤，高丽姨太所出也。与克文为同母兄妹行。
然克文既雅负才人之目，而淑贤之文学亦不亚於乃兄，特其著作未传于世，故外间不及知耳。淑贤工词章善书画，尤喜质疑辨难。一日，观六朝史有未明了处，欲请业于克文，适克文昼寝。乃口占二句嘲之曰：“欲问六朝兴废事，何人扶起睡魔头。
“时克文已醒，闻妹语，笑曰：“妹嘲我乎？六朝人无一不在睡梦中者，阿兄那得不高卧耶。”淑贤随口又占二句曰：“若羡六朝人梦梦，阿兄何事睡还醒。”克文竟无辞以折之，其机敏如此。有友以蔡文姬画帧倩克文题者，三易稿而意未惬。淑贤见兄构思甚苦，因询之故，克文告之。淑贤曰：“妹为兄易末二语则是，诗即有精采矣。于是拈笔续之曰：“胡笳十八从头按，可似琵琶出塞声。”命意遣词，俱极蕴蓄。彰德有二泉亭者，为前明古迹。每逢春日，士女皆往游焉。克文亦偕其妹往二泉。在山腰欲觇其迹，须徒步拾级。上时绿草茸茸，丰丛如缛，其色娇丽可爱。克文且行，与淑贤联句，淑贤中有二语云：“只可小添花径色，那堪轻受马蹄痕。”真佳作也，又淑贤嫁最晚，年二十余，尤待字闺中。记其送三妹淑婉于归诗云：“井臼亲操尔莫辞，梁家风味自堪师。久研三百篇中旨，第一毋忘戒旦诗。”婉而多讽，可谓深得风人之旨矣。淑贤作诗，最喜翻案。其《咏怀诗》云：“青山只恨无知己，白雪何尝不媚人。”《咏蜡烛》云：“若嫌话短更还短，只为心多泪愈多。
“又赋《无题》云：“醉浅诗犹敛，香多梦未宽。”又与克文分咏雪花诗云：“缘知天女空中散，会向将军甲上飞。”克文赞其压倒元白。淑贤为世廉养女，曾随世廉入蜀。所过之地，辄有吟咏。如《温泉怀古》云：“饮鹿槽边野鹿过，斗鸡坊下晓鸡讹。名香气与边烽接，碎锦浮如战舰多。已听欢声来少海，从教愁绪隔横河。朝元阁上怀仙曲，未抵沧浪孺子歌。夜雨淋铃还向秦，咸池犹在费逡巡。红牙岂是歌成拍，金线何曾绣得真。月似横波龙尾道，山如浪扑马头尘。当时门外抄名人，岂要寻常来往人。”《渡孟津》云：“天从西北神州去，水自东南大干来。”《过百牢关》云“马头尚挂秦时月，牛后曾通蜀国山。”又五言云：“岭色横天碧，河身接海黄。春光辞古道，岳色覆行人。”又题《杨妃春睡图》云：“玉人午倦背花眠，松尽云鬟堕鬓蝉。侍女也知春梦好，不教鹦鹉近窗前。”名句络绎，不胜枚举。年二十六，始适前两广江总督张人骏之子仲仁名志潭为继室。结缡后，伉俪甚相得。闺中唱和无虚夕。
盖仲仁亦雅擅诗词也。是年，仲仁入都应京兆试，邮寄闱中作归，倩新夫人为之取决。女阅之，寄诗其外子，有“龙门定识君当跃，此日犹须点额还”之句。榜发，果下弟。及癸卯，仲仁又应试，女览闱作，复寄诗云：“为烧绛烛深更坐，好待泥金贴子来。”仲仁果高捷南宫，仲仁喜甚，即著诗寄内，有“菱镜照时花及第，玉钗横处尺量才”之句。可谓闱房佳话矣。
及袁帝制自为，女遂以未来之长公主自命。戏谓仲仁曰：“若将为候补驸马公。正所谓妻荣夫贵也。”仲仁笑颔之。
袁氏内眷，平时骄奢侈佚，已达极度。饮食服御，在在务求精美。虽千金购一物，百金供一餐，亦所弗恤。袁氏亦决不过问。即知之，从弗责其太奢。然其中持躬节俭，尝以忠言谏劝者，厥惟其次女淑顺。淑顺为袁之三妾所出，性颇贞洁，衣履朴素，绝无嗜好，而事事能识大体。及长，适贵州巡抚沈□□忘其名之子为室。逾年，婿患瘵疾殁。淑顺遂赋寡鹄。以不惯居婿家故，乃归宁母家。初，犹年余一返省翁姑，继即长此不归矣。先是，淑顺在室时，袁氏家政悉女为之主持部署，一切井井有条。即出纳之资，其大权皆畀诸女手。酌盈剂虚，调度有方，决无度支竭蹶之虞。以故，于夫人甚嘉赏之。及女归沈氏，袁氏内部财政纷如乱丝，无从着手整顿，于夫人顿失左右手。会淑顺既孀，于乃与女商，使其常居母家，为己指臂助。女恐其翁姑弗许，于夫人邀于袁函致沈某，沈竟首肯。女遂得依父母以终焉。女居，恒不与男子通款洽。即其弟昆与仆从，亦不轻易共语。毁容，弗事妆饰，虽二十许，人望之若老妪也。遇事能持正，即父母有奢侈过当处，能侃侃而进忠告。
不听，则继之以泣。袁氏常以女汲黯呼之。时袁之姬妾綦多，竞争艳妆，各出心思以求胜。淑顺大不谓然，请于袁，谓：“若辈逐逐群雌，饱食终日，无所事事，难保无非礼之举动，当有以预防之。”袁以耳目弗能周详是虑。女力任，其可愿负监察之责。诸妾衔之甚。于是私相计议，共谋抵制之策。顾淑顺无瑕疵之可指，众又钦佩无艺。遂变姤忌而为畏敬，凛凛然有戒心矣。适洪姨有婢女曰荷香者，潜与某仆私，且有娠矣。淑顺微窥其秘密，告诸洪姨，请婢仆并逐之。洪姨意存左袒，力言婢素守礼义藩篱，不致有荡检逾闲事。女知洪姨为婢讳，弗与较。转白之于夫人。于夫人亟解之。曰：“兹事甚微，无论其无确凿之佐证也。即有之，亦不足为异。”淑顺艴然曰：“婢仆苟合，原无关于大体。然特恐此端一开，彼同侪咸起而效尤之。儿窃虑吾袁氏通德之门，变为藏垢纳污之所矣。不甯惟是，彼淫人者，必挟一贪得无厌之心。渠今日私一婢，他日希望必更于婢之上而求达目的。万一侥幸尝试，为问若辈果能坚贞不为所动乎？纵使无中篝之丑，然留此狡仆淫婢，殊足为全体名誉之玷。设为外人知者，又安知不飞短流长，任情污蔑哉！
儿即小见大，不得不严惩此二人，以儆其余。此举儿势在必行。
“于夫人弗能辩，命之全权行事。淑顺乃使人缚仆至，数其罪而鞭之，已而逐之出。更招荷香之母至，嘱之领女返，俟分娩后另行择配他人。一时，袁之诸妾咸称女措置得当焉。又袁氏为民国元首时，凡妻妾子女，各有月薪。以淑顺纪纲家事，于应给之常薪外，更增百元以酬其劳。女即以此金赏给婢女仆妇中之勤劳谨饬者。府中度支，袁定有条例：每日不得过五百元。
女毅然独梗其议，谓逐日杂费何需此多金，乃为之立预算表，撙节而减省之，缩短至三百元。且因应绰有余裕，决无不足之虞。袁极嘉其能。比袁帝制自为，女力劝乃父，所言能持大体。
袁以民意趋向君主为辞。淑顺曰：“儿逆料民意未必如此，是必为金钱与势力所歆动而胁迫耳。儿别无他虑，恐二三佥壬宵小，妄存攀龙附凤思想。以为他日子孙富且贵也，故百出诡词以蒙混父也。顾儿系女流，罔知国家大计，兹事父其三思之。
“袁谓其语有至理，虽未能采用，然颇惮其戆直。每届女言及兹事，辄以他语乱之。又阴嘱诸妾凡关于帝制问题，事无钜细，不令闻知。女亦明知其意旨，因不与乃父面。及闻袁改元洪宪，女告于夫人曰：“儿将归沈氏去矣。”光复后沈已挈眷返湖南原籍于夫人力挽之，不可。曰：“儿报父之心尽矣。”因毅然束装首途，乘京汉车南下，途次汉皋，猝膺重疾，假逆旅以安被袱。其仆从为之延医诊疾，卒无效，迳殁於歆生路福昌旅社。仆急电京，袁颇伤感。乃使其三子克良赴汉为女治丧，更盘柩至湘，与沈子合葬焉。
袁氏第三女名淑婉者，叶氏所出也。美姿容，风致绝世。
当时有安琪儿之称，实为姊妹中之翘楚。顾其风流自赏。不拘小节，喜于女界交际社会上崭然露其头角。如沈佩珍、朱三小姐皆彼闺中良好伴侣。而剧社、餐馆、游戏场等处恒有其足迹焉。其母叶氏以彼过肆放诞，曾严词禁阻之，淑婉亦弗听也。
年十六，有某官倩褰修议婚，然彼自视过高，目无余子。谓当世富家儿实不足耦己。辄向其母力梗其议。以故，及笄后尚未字人。会叶氏届四十初度，故例，袁氏姬妾，凡值寿辰，袁及于夫人各给二百金为庆祝仪，更设家宴以饷之。而姊妹行指众姬妾而言亦各致馈赠有差。大率视平昔之感情如何，定赠礼之多寡耳。淑婉以母氏伺袁多年，且所生子女较他妾为多，兹值诞辰，当踵事增华，以博乃母欢心。于是自出资一千金助叶氏筵资，遂大开盛馔，招集一般女友齐来祝嘏。又要沈女士延蜀中某各士撰一寿序，乞前清殿撰夏同和书写，以增光彩。
闻两项笔资约费五百余金，皆淑婉自解己囊也。于夫人大不谓然，以为吾家一姬人做寿竟如此辉煌，未免越分。因白诸袁，令其禁止。袁以宠爱叶氏故，乃婉言拒之。于夫人忿怒已极，乘其宾客在堂时，喝令侍从摘取寿屏下，将投之火。叶氏素纯谨，弗敢与辩，第悔恨而已。不料淑婉挺身而出，与于夫人大开谈判。谓：“此项寿文乃他人所公送者，嫡母苟不以为韪，盖向制文者兴问罪之师，胡必与吾母为此不情之举？”于夫人怒其语言强硬，拟执淑婉，按照家法处置。淑婉不服，呶呶据理争执辩论移时。嗣经座客为之调解，始幸免冲突。淑婉即悻悻自去，诸女宾亦不欢而散。于夫人积愤无可发泄，乃迁怒於袁，谓其袒妾女忤己，致夫妇间又生勃谿。叶氏服礼认过，事遂寝。袁氏四女淑贞，第四妾所出也。为人厚重不佻，且于德容言工四大端无或缺一，袁氏甚溺爱之。谓此女他日必能载福，今而后，当为之善择嘉偶也。女事事善解人意，且立言最得体。
袁氏姬妾中时有勃谿诟谇之事发生，但得女一言调和，其纷无不立解。以故，诸妾咸乐与女近。袁与杨杏城本为中表亲，会于夫人五十寿辰。杨之夫人挈其子女来祝嘏。一见淑贞，觉其端庄整肃，大加激赏。明日，倩冰人至，为淑贞执柯。盖杨有一子，年近弱冠也，袁夙知杨子乃洒然一裙屐少年，且卓荦有大志，兹闻欲聘己女为室，乃以戚谊名义邀杨子饮宴。席间，与语杨子，应对有方。袁喜。退谓其眷属曰：“若子真千里驹，足为吾女匹也。”相攸既定，遂与之联姻。未几，袁氏将称帝，满拟淑贞以公主礼下嫁杨氏子。不料大宝未登，袁竟溘然长逝。
淑贞未克如愿以偿。是亦极可怜而又极可笑者矣。
阅者诸君亦记忆袁氏为民国元首后，曾以其爱女与清前帝溥仪联姻之事乎？盖此女名淑兰，乃袁之第六女，亦八姨太叶氏掌珠也。初，淑兰生时，其两脚底有红痣二，袁谓是女必大贵。嗣遇一著名星相家，袁使之为淑兰观相星者，正容谓其他日为帝王妃。袁以其揄扬过当，一笑置之。迨袁为民国总统，对于溥仪欲施以实行监督主义，又恐为舆论所攻击。于是思得一策，莫如以女妻之，则已与溥仪有翁婿关系，即从而严格的监督之，他人不得议其后也。其以淑兰偶彼者，盖欲符当日星者之言耳。闻订婚之时，淑兰年甫八龄，而憨跳掷，不类大家女。其婢女尝戏呼之曰“贵人”。无何，袁氏欲为帝，家人又戏谓之曰：“汝夫为已退位之皇帝，汝父又为将践位之皇帝，汝实是双料贵人也。”其言亦颇滑稽云。上述系指与袁之帝制有关系者而言，其余如淑缇、淑瑾、淑珍、淑梅、淑芸、淑玲、涉英等十一人，皆为袁氏诸妾所出，以无事实可纪，故从略焉。
综而计之，袁氏妻妾十六人，子十五，女十四，孙七，可谓占尽人间多男之福矣。昔郭汾阳五男二女，俗称其为古今不可多得。然以之例袁氏，恐亦黯然无色。盖欲记洪宪宫闱秘事，不得不先叙其家庭历史，故泚笔志之。

[book_title]第四编 改元前之官闱艳史
著者曰：袁氏称帝，由改元洪宪起，以迄取消帝制止，其中时期仅八十三日耳。此八十三日时期，间其重重秘幕与笑戏，固已书不胜书矣。然千端万绪，纷如乱丝，正如一部十七史，不知从何处说起也。故吾人不得不分其次序，条分缕晰以载之。
人第见袁氏称帝后之种种事实，足供研究之材料。而不知改元以前，其家庭间酝酿怂恿而筹备之者，已匪伊朝夕耶。是以著者对于未改元时之洪宪宫闱秘史，安能留兹缺点而弗述及之也。先是，杨度等请设筹安会之呈文既上，袁氏尚游移未决，因退而告诸妻妾，且藉以觇若辈向背之意旨。时洪姨首先表示赞同曰：“此举势在必行，不可坐失是机会也。”袁氏笑而叩其说，洪姨曰：“论势与理，俱有充分之理由。老爷子以前清位极人臣之资格，出为民国之元首。而兵力之盛，足以栗詟天下。畴昔赣宁之役，此其明证也。老爷子即继清而正大位，畴敢反对哉？此就势而言也。至以事理论，亦颇正当。前者隆裕后使清帝推让政权，畀老爷子组织共和国政府，今维持已三年矣。我国民以民主不适用于今兹时代，要求改变政体。老爷子果俯顺与情，实行君主立宪。揆诸事理，殊与隆裕后当日畀权与老爷子之初衷亦弗为忤。老爷子又何必瞻前虑后而不为乎？
“袁氏味其言有至理，因答之曰：“容再徐图之。”数日，迄未提及兹事。时袁克定心颇焦灼，急盼乃父准杨度等所请。盖杨度等之请设筹安会研究国体问题者，实克定之原动力也。欲催促袁氏，又恐为其申斥。知洪姨夙为乃父所宠爱，且有进言之能力，于是要求洪姨为己助。洪姨逆料其久挟青宫太子之希望，故曰不可。克定急，以言恬之曰：“他日我得志，当以母后事姨也。”洪姨逊谢曰：“妾何人。斯获为君家一姬人，已属如天福，敢冀非分想哉？公子是言殊折煞妾之寿数矣。”克定曰：“姨虑吾他日食前言乎？果尔，吾今日即呼姨为母，以坚姨信可乎？”乃不俟其许可，即执子礼甚恭。洪姨大喜过望，虽再四谦让而竟允诺之。然素知袁之性质不易与，设直接以此事坚请，转足启其疑团。计不如用旁敲侧击之法，或可易生效力。每届袁退休或归寝时，必与之絮絮谈汉高祖赵匡胤朱元璋往事，且曰：“彼三人者，除赵太祖稍有尺寸冯藉外，其余皆以匹夫而践天子之位。彼亦犹人耳。胡老爷子竟不彼三人若乎？”袁意为之动，曰：“吾非不欲也，实时机尚未至耳。”
洪姨曰：“老爷子年近六十，然则将何所待耶？”袁默然。洪姨又密嘱诸妾及婢女仆妇，群以万岁爷呼袁。袁初犹不应，既久，则亦居之弗疑矣。
相传怂恿袁氏为帝者，以袁乃宽之功最钜。先是，袁虽为向南人，与项城却同姓不同宗。然乃宽则在在谄事袁，务博其欢心而始止。项城以其对于己承顺恭谨，心颇喜之。尝招入府中与语，因询及乃宽之先世籍贯、里居、职业甚详。乃宽固工于词令，应对不即不离，而词旨间隐露与项城确系远宗之支派。
项城曰：“吾袁氏族极繁大，人口亦众，或者为共始祖之远支亦未可料。且翻遍百家姓，一书一笔写不出两袁字。今而后，吾
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:12:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>