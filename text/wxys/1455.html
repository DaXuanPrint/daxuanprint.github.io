<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="杜正玄,台门,虞世基,李密,许胤宗,刘龙,唐太宗,文德皇后,唐霍王元轨,李金才,欧阳询,刘文静,薛收,秦叔宝,尉迟敬德,程知节,马周,阎立德,李靖,赵元楷,王师旦,李百药,褚遂良,萧德言,张后胤,崔仁师,公孙武达,薛仁贵,鸟贼,选将,高季辅,王远知,甄权,胡楚宾,王方庆,张楚金,李义府,许敬宗,秦鸣鹤,薛万备,张文瓘,李晦,天后,狄仁杰,侯思止,郝象贤,郑杲,刘奇,元万顷,赵谦光,孙思邈,杂编,王义方,唐休璟,崔敬嗣,俞文俊,杜审言,裴知古,卢藏用,苏瑰,苏颋,薛稷,万回,卢齐卿,王丘,卢从愿,宋璟,王晙">
<meta name="description" content="笔记小说集。唐胡璩著。《郡斋读。书志》谓其所记“皆唐朝史之所遗”。内容涉及。中唐以前唐代社会的各个方面,而于盛唐人物。记载尤详,至如马周、于休烈、高季辅、秦叔宝、。尉迟敬德、薛仁贵、郭子仪、褚遂良、卢照邻等。无不见于集中,对“安史之乱”中的重要人物李。林甫、杨国忠、安禄山亦有生动记载。此集描写。人物众多,既有文学价值又具史料价值。《新唐。书·艺文志》、《文献通考》著录十卷,《宋史·。艺文志》作五卷,后佚。《太平广记》收有佚文一。百二十一条。有《类说》、《说郛》诸本,均系残。本。_谭宾录_全文在线阅读_谭宾录_全文在线下载_大玄古籍书库">
<title>谭宾录_胡璩_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">谭宾录</span> <br/>
          作者： <span class="inputVal" id="bkauthor">胡璩</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,笔记,小说,完结</span> <br/>
          字数： <span class="inputVal" id="bknum">[book_length]26746</span> <br/>
          说明： <span class="inputVal" id="bkdec">笔记小说集。唐胡璩著。《郡斋读 书志》谓其所记“皆唐朝史之所遗”。内容涉及 中唐以前唐代社会的各个方面,而于盛唐人物 记载尤详,至如马周、于休烈、高季辅、秦叔宝、 尉迟敬德、薛仁贵、郭子仪、褚遂良、卢照邻等 无不见于集中,对“安史之乱”中的重要人物李 林甫、杨国忠、安禄山亦有生动记载。此集描写 人物众多,既有文学价值又具史料价值。《新唐 书·艺文志》、《文献通考》著录十卷,《宋史· 艺文志》作五卷,后佚。《太平广记》收有佚文一 百二十一条。有《类说》、《说郛》诸本,均系残 本。</span> <br/>
          封面： <span class="inputVal" id="bkimg">Z_14979.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]谭宾录
[book_author]胡璩
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,笔记,小说,完结
[book_length]26746
[book_dec]笔记小说集。唐胡璩著。《郡斋读 书志》谓其所记“皆唐朝史之所遗”。内容涉及 中唐以前唐代社会的各个方面,而于盛唐人物 记载尤详,至如马周、于休烈、高季辅、秦叔宝、 尉迟敬德、薛仁贵、郭子仪、褚遂良、卢照邻等 无不见于集中,对“安史之乱”中的重要人物李 林甫、杨国忠、安禄山亦有生动记载。此集描写 人物众多,既有文学价值又具史料价值。《新唐 书·艺文志》、《文献通考》著录十卷,《宋史· 艺文志》作五卷,后佚。《太平广记》收有佚文一 百二十一条。有《类说》、《说郛》诸本,均系残 本。
[book_img]Z_14979.jpg


[book_title]杜正玄
隋仁寿中，杜正玄、正藏、正伦，俱以秀才擢第。隋代举进士。总一十人，正伦一家三人。

[book_title]台门
又北开者，或云，是隋初移都之时，兵部尚书李圆通兼御史大夫，欲向省便近，故开北门。

[book_title]虞世基
虞世南兄世基，与许敬宗父善心，同为宇文化及所害。封德彝时为内史舍人，备见其事，因谓人曰：“世基被戮，世南匍匐以请代，善心之死，敬宗蹈舞以求生”。

[book_title]李密
唐高祖报李密书曰：“天生蒸人，必有司牧，当今为牧，非子而谁？老夫年余知命，愿不及此，欣戴大弟，攀鳞附翼，唯冀早膺图，以宁兆庶。宗盟之长，属籍见容，复封于唐，斯荣足矣。殪商辛于牧野，所不忍言；执子婴于咸阳，非敢闻命。”密得书甚悦，示其部下曰：“唐公见推，天下不足可定。”
后密兵败，王伯当保河阳。密以轻骑归之，谓伯当曰：“兵败矣，久苦诸君，我今自刎，请以谢众。”伯当抱密号叫。密复曰：“诸公幸不相弃，当共归关中，密身虽愧无功，诸君必保富贵。”伯当赞其计，从入关者尚二万人。
高祖遣使迎劳，相望于道。密大喜，谓其徒曰：“吾虽举事不成，而恩结百姓，山东连城数百，知吾至，尽当归唐，比于窦融，勋亦不细，岂不以一台司见处乎？”及至京，礼数益薄，执政者又来求财，意甚不平，寻拜光禄卿，封邢国公，未几，闻其所部将帅，皆不附世充，高祖复使密领本兵往黎阳，招其将士故时者，以经略王充。王伯当为左武卫，亦令副密。行至桃林，高祖复征之，密惧，谋叛，伯当止密，不从。
密据桃林县城，驱掠畜产，直趋南山，乘险而东，遣人使告张善相，令应接。时史万宝留镇熊州，遣盛彦师率步骑数十追蹑。至陆浑县南七十里，彦师伏兵山谷，密军半度，横出击之，遂斩密，年三十七。时徐绩在黎阳，为密坚守。高祖遣使，将密首以招之，绩发丧行服，备君臣之礼，表请收葬，大具威仪，三军皆缟素，葬于黎阳山南五里。故人哭之，多有呕血者。

[book_title]许胤宗
许胤宗名医若神。人谓之曰：“何不著书，以贻将来？”
胤宗曰：“医乃意也，在人思虑，又脉侯幽玄，甚难别，意之所解，口莫能宣。古之名手，唯是别脉，脉既精别，然后识病。病之于药，有正相当者，唯须用一味，直攻彼病，即立可愈。今不能别脉，莫识病原，以情亿度，多安药味。譬之于猎，不知兔处，多发人马，空广庶围，或冀一人偶然逢也。以此疗病，不亦疏乎！脉之深趣，既不可言，故不能著述。”

[book_title]刘龙
刘龙后名义节，武德初，进计于高祖曰：
“今义师数万，并在京师，樵薪贵而布帛贱。若采街衢及苑中树木作樵，以易帛，岁取数十万匹。又藏内缯绢，每匹皆有余轴之饶，使截剩物，以供杂费，动盈万段矣”。
高祖并从之。

[book_title]唐太宗
唐太宗留心雅正，励精文教。乃命太常卿祖孝孙正宫商，起居郎吕才习音韵，协律郎张文收考律吕，平其散滥，为之折衷，作《降神乐》，为《九功舞》，天下靡然向风矣。
初，孝孙以梁、陈旧乐杂用吴、楚之音，周、齐旧乐多涉胡戎之伎，于是斟酌南北，考以古音，而作《大唐雅乐》，以十二律，各顺其月，旋相为宫。按《礼记》云：“大乐与天地同和。”
《诗序》云：“太平之音安以乐，其政和。”故制十二和之乐，合三十典八十四调，祭圜丘以黄钟为宫，方泽以大吕为宫，宗庙以太簇为宫，五郊迎享，则随月用律为宫。初，隋但用黄钟一宫，唯扣七钟，余五虚悬而不扣。及孝孙造旋宫之法，扣钟皆遍，无复虚悬矣。时张文收善音律，以萧吉《乐谱》未甚详悉，取历代沿革，截竹为十二律吹之，备尽旋宫之义。
太宗又召文收于太常，令与孝孙参定雅乐。太乐古钟十二，俗号哑钟，莫能通者。文收吹律调之，声乃畅彻，知音乐者咸伏其妙，授协律郎。及孝孙卒，文收始复采三《礼》，更加厘革，而乐教大备矣。

[book_title]文德皇后
钱有文如甲迹者，因文德皇后也。武德中，废五铢钱，行开元通宝钱。此四字及书，皆欧阳询所为也。
初进样日，后掐一甲迹，因是有之。

[book_title]唐霍王元轨
唐霍王元轨，高祖第十四子也，谦慎自守，不妄接士，在徐州，与处士刘玄平为布衣交，或问玄乎，王之所长，玄平曰：“无。”
问者怪而诘之，玄平曰：“夫人有短，所以见其长，至于霍王，无所不备，吾何以称之哉！”

[book_title]李金才
太宗尝进白高祖曰：“代传李氏姓膺图绩。李金才位望崇贵，一朝族灭，大人受命讨捕，其可得乎？诚能平贼，即又功当不赏，以此求免，其可得乎？”
高祖曰：“我一夜思量，汝言有理，今日破家灭身亦由汝，化家为国亦由汝。”

[book_title]欧阳询
文德皇后丧，百官缞绖。率更令欧阳询状貌丑异，众或指之。
中书舍人许敬宗见而大笑，为御史所劾，左授洪州司马。

[book_title]刘文静
刘文静者为晋阳令，坐与李密连姻，隋炀帝系于郡狱。太宗以文静可与谋议，入禁所视之。文静大喜曰：“天下大乱，非汤、武、高、光之才，不能定也。”
太宗曰：“卿安知无人。禁所非儿女之情相忧而已，故来与君图举大计”。
文静曰：“乘虚入关，号令天下，不盈半岁，帝业可成。”
太宗笑曰：“君言正合人意。”后使于突厥，文静谓曰：“愿与可汗兵马同入京师，人众土地入唐公，财帛金宝入突厥。”
即遣骑二千，随文静而至。高祖每引重臣同座共食，文静奏曰：“宸极位尊，帝座严重，乃使太阳俯同万物，臣下震恐，无以措身。”

[book_title]薛收
唐薛收与从父兄子元敬、族兄子德音齐名，时人谓之河东三凤。收与元敬俱为文学馆学士。
时房、杜等处心腹之寄，深相友托。元敬畏于权势，竟不狎。如晦常云：“小记室不可得而亲，不可得而疏。”
薛收在秦府，檄书露布，多出于收，占辞敏速，皆同宿构，马上即成，曾无点窜。

[book_title]秦叔宝
唐太宗每临阵，望贼中骁将骁士，炫耀人马，出入来去者，颇病之，辄命秦叔宝取之，叔宝应命跃马，负枪而进，必刺之于万众之中，人马俱倒，及后叔宝居多疾病，谓人曰：
“吾少长戎马，前后所经二百余阵，屡中重疮。计吾出血，亦数斛矣，何能不病乎！”

[book_title]尉迟敬德
王充兄子琬，使于窦建德军中，乘炀帝所御骏马，铠甲甚鲜。太宗曰：“彼所乘，真良马也。”
尉迟敬德请往取之。乃与三骑，直入贼军擒琬，引其马以归，贼众无敢当身。
敬德常侍宴庆善宫，时有班在其上者，敬德怒曰：“汝有何功，合坐我上？”
任城王道宗次其下，解喻之。敬德勃焉，拳殴道宗，目几至眇。

[book_title]程知节
唐裴行俨与王充战，先驰赴敌，为流矢所中，坠于地。程知节救之，杀数人，充军披靡。知节乃抱行俨，重骑而还，为充骑所逐，刺槊洞过。
知节回身，捩折其槊，斩获者，与行俨皆免。

[book_title]马周
马周西行长安，至新丰，宿于逆旅。主人唯供诸商贩而不顾周，遂命酒悠然独酌，主人翁深异之。及为常何陈便宜二十于事，太宗怪其能，问何。何答曰：“此非臣发虑，乃臣家客马周也”。
太宗即日召之。未至间，遣使催促者数四。及谒见，语甚悦，授监察御史。奏罢传呼，置鼓，每击以惊众，时人便之。迁中书令。周病消渴，弥年不瘳。
时驾幸翠微宫，敕求胜地，为周起宅。名医内使，相望不绝，每令常食以御膳供之。太宗躬为调药，皇太子临问。

[book_title]阎立德
唐贞观三年，东蛮王谢元深入朝，冠乌熊皮冠，以金络额，毛帔以裳，为行滕，着履。中书侍郎颜师古奏言：“昔周武王治致太平，远国归款，《周史》乃集其事为《王会篇》。今圣德所及，万国来朝，卉服鸟章，俱集蛮邸，实可图写贻于后，以彰怀远之德。”从之，乃命立德等图画之。
又赵郡李嗣真论书，其上品之第三，序右相博陵子阎立本，洎其兄工部尚书大安公立德之画曰：“大安、博陵，难兄难弟。自江右陆、谢云亡，北朝子华长逝，象人之妙，实为中兴。至如万国来庭，奉涂山之玉帛；百蛮朝贡，接应门之序位，折旋矩规，端簪奉笏之仪；魁诡谲怪，鼻饮头飞之俗。莫不尽该豪末，备得精神。”

[book_title]李靖
贞观十四年，侯君集、薛万钧等破高昌，降其王曲智盛，执之，献捷于观德殿。以其地为西州，置交河、柳中等县。其界东西八百里，南北五百里，汉戊已校尉之地。
初，突厥屯兵浮图城，与高昌为影响，至是惧而来降，其地为庭州。突厥颉利可汗使执失思力入朝谢罪，请为藩臣。
太宗遣唐俭等持节出塞安抚之。李靖、张公谨于定襄谋曰：“诏使到彼，虏必自宽。”选精骑，赍二十日粮，乘间掩袭，遇其斥候，皆以俘随，奄到纵击，遂灭其国，获义城公主，虏男女十万。颉利乘千里马奔于西偏，灵州行军张宝相擒之以献。

[book_title]赵元楷
赵元楷为交河道行军大总管，时侯君集为元帅。君集马病颡疮，元楷以指沾其脓而嗅之，以谀君集。为御史所劾，左迁刺史。

[book_title]王师旦
贞观十九年，考功员外郎王师旦知举，考张昌龄、王公瑾策下。太宗叹曰：“二人咸有词华。”
对曰：“体性轻薄，文绝浮艳，必不成令器。臣不上拔者，恐变陛下风雅”。
帝以为名言，后如其言也。

[book_title]李百药
唐李百药七岁能属文。齐中书舍人陆，常遇其父德林宴集，有说徐陵文者云：“刘琅邪之福。”坐客并称无其事。百药进曰：“《传》称禹阝人籍稻，注云：禹阝国在琅邪开阳县。”人皆惊喜云：“此儿即神童。”
百药幼多疾，祖母以百药为名。名臣之子，才行相继，四海名流，莫不宗仰。藻思沈郁，尤长五言，虽樵童牧竖，亦皆吟讽。及悬车告老，怡然自得，穿地筑山，文酒谭宾，以尽平生之志。年八十五。先是，和太宗《帝京篇》手诏曰：“卿何身之老而才之壮，何齿之宿而意之新乎！”
子安期，永徽末迁中书舍人，三代皆掌制诰。安期孙羲仲，又为中书。

[book_title]褚遂良
贞观十年，太宗谓魏征曰：“世南没后，无人可与论书。”
征曰：“褚遂良后来书流，甚有法则。”
于是召见。太宗尝以金帛购王羲之书迹，天下争赍古书，诣阙以献，时莫能辨其真伪。遂良备论所出，咸为证据，一无舛误。十四年四月二十三日，太宗为真草书屏风，以示群臣。笔力遒利，为一时之绝。购求得人间真行，凡二百九十纸，装为七十卷；草书二十纸，装为八十卷。每听政之暇，时阅之。尝谓朝臣曰：
“书学小道，初非急务，时或留心，亦胜弃日。凡诸艺，未尝有学而不得者也，病在心力懈怠，不能专精耳。今人学古人之书，殊不学其形势，唯在求其骨力，得其形势，笔力自生。”

[book_title]萧德言
唐萧德言笃志于学，每开五经，必盥濯束带，危坐对之。妻子谓曰：“终日如是，无乃劳乎？”
德言曰：“敬先师之言，岂惮于此乎！”

[book_title]张后胤
张后胤在并州，太宗就受《春秋左氏传》。后因召入赐宴，言及平昔，从容谓曰：“今日弟子何如？”
后胤对曰：“昔孔子领徒三千，徒者无子男之位。臣翼赞一人，即为万乘主，计臣此功，愈于先圣。”
太宗大悦，即赐马五匹。后为礼部尚书，陪葬献陵。

[book_title]崔仁师
崔仁师为度支郎中，尝陛奏度支钱物数千言，手不执本。太宗怪之，令杜正伦赍本，仁师对唱，一无差殊。
刑部以反逆缘坐，兄弟没官为轻，改从死。仁师议，以为父子天属，昆季同气，诛其父子，足累其心，此而不顾，何受兄弟。既欲改法，请审商量。竟从仁师议。

[book_title]公孙武达
唐左武卫大将军公孙武达有膂力。尝遇贼，尽劫其衣物，逼武达索靴。
武达授足与之，贼俯就引靴，武达殴之，死于手下。以其兵仗御余寇，获免。

[book_title]薛仁贵
唐太宗征辽东，驻跸于阵。薛仁贵着白衣，握戟橐鞬，张弓大呼，所向披靡。太宗谓曰：“朕不喜得辽东，喜得卿也。”
后率兵击突厥于云州。突厥先问唐将为何，曰：“薛仁贵也。”
突厥曰：“吾闻薛仁贵流会州死矣，安得复生。”仁贵脱兜鍪见之，突厥相视失色，下马罗拜，稍遁去。

[book_title]鸟贼
李靖弟客师，官至右武卫将军，四时从禽，无暂止息。
京师之西南际沣水，鸟兽皆识之。每出，鸟鹊竞逐噪之，人谓之鸟贼。

[book_title]选将
李每临阵选将，必相有福禄者而后遣之。人问其故，对曰：“薄命之人，不足与成功名。”
君子以为知言。

[book_title]高季辅
唐高季辅切陈得失，太宗特赐钟乳一剂，曰：“卿进药石之言，故以药石相报。”寻更赐金背镜一面，以表其清鉴。

[book_title]王远知
道士王远知，本琅琊人也。父昙选，除扬州刺史。远知母，驾部郎中丁超女也，常梦彩云灵凤集其身上，因而有娠。又闻腹中声。沙门宝诰谓昙选曰：“生子当为神仙宗伯。”
远知少聪敏，博综群书。初入茅山，师事陶弘景，传其道法。及隋炀帝为晋王，镇扬州，起玉清玄坛，邀远知主之，使王子相、柳顾言相次召之。远知遂来谒见，斯须而须发变白，晋王惧而遣之。少选又复其旧。唐高祖之龙潜，远知尝密陈符命。武德中，秦王世民与幕属房玄龄微服以谒远知，远知迎谓曰：“此中有圣人，得非秦王乎？”
太宗因以实告，远知曰：“方作太平天子，顾自爱也。”太宗登极，将加重位，固请归山。贞观九年，润州茅山置太平观，并度二七人，降玺书慰勉之。后谓弟子潘师正曰：“见仙格，以吾小时误损一童子吻，不得白日升天。今见召为少室山伯，将行在即。”
翌日，沐浴加冠衣，焚香而卒，年一百二十六岁。谥曰升玄先生云。

[book_title]甄权
甄权精究医术，为天下最，年一百三岁。唐太宗幸其宅，拜朝散大夫。

[book_title]胡楚宾
胡楚宾属文敏速，每饮酒半酣而后操笔。高宗每令作文，必以金杯盛酒，令饮，便以杯赐之。

[book_title]王方庆
龙朔二年四月，高宗自书与辽东诸将。谓许敬宗曰：“许圉师常自爱书，可于朝堂开示。”圉师见，甚惊喜，私谓朝官曰：“圉师见古迹多矣，魏晋以后，唯称二王。然逸少多力而少妍，子敬多妍而少力，今观圣迹，兼绝二王，凰翥鸾回，实古今书圣也。”
神功元年五月，上谓凰阁侍郎王方庆曰：“卿家合有书法。”方庆奏曰：“臣十代再从伯祖羲之，先有四十余纸。贞观十二年，先臣进讫，有一卷，臣近已进讫。臣十一代祖导，十代祖洽，九年祖询，八代祖昙首，七代祖僧绰，六代祖仲宝，五代祖骞，高祖规，曾祖褒，并九代三从伯祖晋中书令献之。已下二十八人书。共十卷，见在。”
上御武成殿召群臣，取而观之，仍令凤阁舍人崔融作序，自为《宝章集》，以赐力庆，朝野荣之。

[book_title]张楚金
张楚金与越石同预乡贡进士，州司将罢越石而贡楚金，楚金辞曰：“以顺即越石长，以才即楚金不如。”固请俱退。
李为都督，叹曰：“贡士本求才行，相于如此，何嫌双举。”乃荐擢第。

[book_title]李义府
唐李义府状貌温恭，与人语，必嬉怡微笑，而褊忌阴贼。既处权要，欲人附己，微忤意者，辄加倾陷，故时人言义府笑中有刀。
杨行颖表言义府罪状，制令刘祥道对推其事，李勣监焉。按有实，长流西州。或作《刘祥道破铜山之大贼李义府露布》，称“混奴婢而乱放，各识家而竞入”。

[book_title]许敬宗
高宗东封，窦德玄骑而从。上问德玄曰：“濮阳古谓之帝丘，何也？”德玄不能对。许敬宗策马前对所问，上意称善。
敬宗退而告人曰：“大臣不可无学，吾向见德玄不能对，心实羞之。”
德玄闻之，曰：“人各有能有不能，善守其拙，不强所不知也。”
李勣曰：“敬宗多闻，信美矣，德玄之言，亦善也。”

[book_title]秦鸣鹤
唐高宗苦风眩，头目不能视，召侍医秦鸣鹤诊之。秦曰：“风毒上攻，若刺头出少血，愈矣。”
天后自帘中怒曰：“此可斩也，天子头上，岂是出血处耶？”
鸣鹤叩头请命。上曰：“医人议病，理不加罪。且吾头重闷，殆不能忍，出血未必不佳，朕意决矣。”命刺之。鸣鹤刺百会及脑户出血，上曰：“吾眼明矣。”
言未毕，后自帘中顶礼以谢之曰：“此天赐我师也。”躬负缯宝以遗之。

[book_title]薛万备
唐契何力征辽东，以骑八百，遇贼合战，被槊中腰，为贼所窘。尚辇奉御薛万备单马入贼骑，救何力于群贼之中，舆之俱出。何力气尽，束疮而战，贼乃退。

[book_title]张文瓘
宰相以政事堂供馔弥美，议减之。
张文瓘曰：“此食天子所重，以机务待贤才。吾辈若不任其职，当自陈乞，以避贤路，不宜减削公膳，以邀求名誉。国家所费，不在于此，苟有益于公道，斯亦不为多也。”

[book_title]李晦
李晦为雍州长史，私第有楼，下临酒肆。其人尝候晦言曰：
“微贱之人，虽则礼所不及，然家有长幼，不欲外人窥之。家逼明公之楼，出入非便，请从此辞。”
晦即日毁其楼。

[book_title]天后
唐太宗之代，有秘记云：“唐三代之后，即女主武王代有天下。”
太宗密召李淳风以询其事。淳风对曰：“臣据玄象推算，其兆已成。然其人已生在陛下宫内，从今不逾四十年，当有天下，诛杀唐氏子孙，殆将歼尽。”
帝曰：“求而杀之如何？”
淳风曰：“天之所命，不可废也，王者不死，虽求恐不可得。且据占已长成，复在宫内，已是陛下眷属。更四十年，又当衰老，老则仁慈，其于陛下子孙，或不甚损，今若杀之，即当复生，更四十年，亦堪御天下矣，少壮严毒，杀之为血仇，即陛下子孙无遗类矣。”
又
武士彟之为利州都督也，敕召袁天纲诣京师。途经利州，士彟使相其妻杨氏。天纲曰：“夫人骨法非常，必生贵子。”
遍召其子，令相元庆、元爽，曰：“可至刺史，终亦屯否。”
见韩国夫人，曰：“此女大贵，然不利其夫。”
武后时衣男子之服，乳母抱于怀中。天纲大惊曰：“此郎君男子，神彩奥澈，不易知。”
遂令后试行床下，天纲大惊曰：“日角龙颜，龙睛凰颈，伏牺之相，贵人之极也。”
更转侧视之，又惊曰：“若是女，当为天下主也。”
又
则天幸龙门，令从官赋诗。左史东方虬诗先成，则天以锦袍赐之。及宋之问诗成，则天称词更高，夺袍以赐之。

[book_title]狄仁杰
狄仁杰，太原人，为府法曹参军。时同僚郑崇资，母老且病，当充使绝域。
仁杰谓曰：“太夫人有危亟之病，而公远使，岂可贻亲万里之泣乎！”
乃请代崇资。

[book_title]侯思止
唐侯思止贫穷，不能理生业，乃依事恒州参军高元礼，而无赖诡谲，无以逾也。时恒州刺史裴贞杖一判司。则天将不利王室，罗织之徒已兴矣，判司谓思止曰：“今诸王多被诛戮，何不告之？”
思止因请状，遂告舒王及裴贞谋反。诏按问，并族诛，授思止游击将军。元礼惧而思媚之，引与同坐，呼为侯大，曰：“国家用人不次，若言侯大不识字，可奏云，獬豸亦不识字，而能触邪。”
则天果曰：“欲与汝御史，人云汝不能识字。”
思止以獬豸对，则天大悦，即授焉。
元礼复教曰：“圣上知侯大无宅，倘以没官宅见借，可拜谢而不受。圣上必问所由，可奏云，诸反逆人宅，恶其名，不愿坐其内。”
果如言，则天复大喜，思赏甚优。

[book_title]郝象贤
郝象贤，处俊孙也。武后宿怒其祖，戮及其孙。象贤临刑，极骂而死。自此法司恐是，将杀人，必先以木丸塞口，然后加刑。

[book_title]郑杲
唐圣历中，侍郎郑杲注韩思复太常博士，元希声京兆府士曹参军，尝谓人曰：“今年当选，得韩、元二子，是吏部不负朝廷矣。”

[book_title]刘奇
唐证圣中，刘奇为侍郎，注张文成、司马为御史。二人因申屠以谢，奇正色曰：“举贤无私，何见谢？”

[book_title]元万顷
元万顷为辽东道管记，作檄文，讥议高丽，不知守鸭绿之险。
莫离支报云：“谨闻命矣。”遂移兵守之。万顷坐是流于岭南。

[book_title]赵谦光
唐诸曹郎中，不自即员外郎拜者，谓之土山头果毅，言便拜崇品，有似长征兵土，便授边远果毅。
赵谦光自彭州司马入为大理正，迁户部郎中，户部员外贺遂涉咏曰：“员外由来美，郎中望不优。宁知粉署里，翻作土山头。”
赵谦光答诗曰：“锦帐随情设，金炉任意熏。唯愁员外置，不应列星文。”
人以为奇句。

[book_title]孙思邈
唐邓王元裕，高祖第十八子也。好学，善谈名理，与典签卢照邻为布衣之交，常称曰：“寡人之相如也。”
照邻，范阳人，为新都尉，因染恶疾，居于阳翟之具茨山。著《释疾文》及《五悲》，雅有骚之风，竟自沈于颍水而死。照邻寓居于京城鄱阳公主之废府。
显庆三年，诏征太白山隐士孙思邈，亦居此府，思邈，华原人，年九十余，而视听不衰。照邻自伤年才强仕，沉疾困惫，乃作《蒺藜树赋》，以伤其禀受之不同，词甚美丽。思邈既有推步导养之术，照邻与当时知名之士宋令文、孟诜，皆执师资之礼。尝问思逸曰：“名医愈疾，其道何也？”
思邈曰：“吾闻善言天者，必质于人，善言人者，必本于天。故天有四时五形，日月相推，寒暑迭代。其转运也，和而为雨，怒而为风，散而为露，乱而为雾，凝而为霜雪，张而为虹霓，此天之常数也。人有四肢五脏，一觉一寐，呼吸吐纳，精气往来，流而为荣卫，彰而为气色，发而为音声，此亦人之常数也。阳用其精，阴用其形，天人之所同也。及其失也，蒸则为热，否则生寒，结而为瘤赘，隔而为痈疽，奔而为喘乏，竭而为焦枯，诊发乎面，变动乎形，推此以及天地，亦如之。故五纬盈缩，星辰错行，日月薄蚀，彗孛流飞，此天地之危诊也；寒暑不时，此天地之蒸否也；石立土踊，此天地之瘤赘也，山崩地陷，此天地之痈疽也；奔风暴雨，此天地之喘乏也；雨泽不降，川泽涸竭，此天地之焦枯也。良医导之以药石，救之以针灸，圣人和之以至德，辅之以人事，故体有可消之疾，天有可消之灾，通乎数也。”
照邻曰：“人事如何？”
思邈曰：“胆欲大而心欲小，智欲圆而行欲方。”
照邻曰：“何谓也？”
思邈曰：“心为五脏之君，君以恭顺为主，故心欲小。胆为五脏之将，将以果决为务，故胆欲大。智者动象天，故欲圆，仁者静象地，故欲方。《诗》曰：‘如临深渊，如履薄冰’。为小心也，‘赳赳武夫，公侯干城。’为大胆也。《传》曰：‘不为利回，不为义疚。’仁之方也。《易》曰：‘见几而作，不俟终日。’智之圆也。”
照邻又问：“养性之道，其要何也？”
思邈曰：“天道有盈缺，人事多屯厄，苟不自慎而能济于厄者，未之有也。故养性之士，先知自慎，自慎者，恒以忧畏为本。《经》曰：‘人不畏威，天威至矣。’忧畏者，死生之门，存亡之由，祸福之本，吉凶之源。故士无忧畏则仁义不立，农无忧畏则稼穑不滋，工无忧畏则规矩不设，商无忧畏则货殖不盈，子无忧畏则教敬不笃，父无忧畏则慈爱不着，臣无忧畏则勋庸不建，君无忧畏则社稷不安。故养性者，失其忧畏则心乱而不理，形躁而不宁，神散而气越，志荡而意昏，应生者死，应存者亡，应成者败，应吉者凶。夫忧畏者，其犹水火不可暂忘也。人无忧畏，子弟为敌，妻妾为寇仇。是故太上畏道，其次畏天，其次畏物，其次畏人，其次畏身。忧于身者，不拘于人，畏于已者，不制于彼，慎于小者，不惧于大，戒于近者，不惧于远。能知此者，水行蛟龙不能害，陆行虎兕不能伤，五兵不能及，疫疠不能染，谗贼不能谤，毒螫不加害，知此则人事毕矣。”
思邈寻授承务郎，直尚药局，以永淳初卒。遗令薄葬，不设冥器，祭祀无牲牢。死经月余，颜色不变，举尸就木，如空衣焉。撰《千金方》三十卷行于代。

[book_title]杂编
晋以前日所不睹，难以平议，晋以来，厥迹存者，可得而言。顾长康、张僧繇、陆探微，异才间出，是为三祖。后世虽有作者，难可加焉。
昔萧武帝博学好古，鸠集图画，今朝臣攻丹青者，详其名氏，并定品第，藏于秘府，以备阅玩。及侯景之乱，元帝迁都，而王府图画，悉归荆土。洎周师来伐，帝悉焚之。历周、隋至国朝，重加购募，稍稍复出，无何遂盈秘府。
长安初，张易之奏召天下名工，修葺图画，潜以同色故帛，令各推所长，共成一事，仍旧缥轴，不得而别也，因而窃换，张氏诛后，为少保薛稷所收。稷败后，悉入岐王。初不奏闻，窃有所虑，因又焚之。于是图画奇迹，荡然无遗矣。

[book_title]王义方
员半千本名余庆，师事王义方，义方重之，尝谓曰：“五百年一贤，足下当之矣。”因改名半千。

[book_title]唐休璟
西突厥诸蕃不和，举兵相攻，安西道绝，表奏相继。天后命唐休璟与宰相商度事势，俄顷间草奏，使施行。
后十余日，安西诸州表奏兵马应接程期，一如休所画。
天后谓休璟曰：“恨用卿晚。”因任之为相。

[book_title]崔敬嗣
唐崔敬嗣为房州刺史。中宗安置在房州，官吏多无礼，敬嗣独申礼敬，供给丰赡，中宗常德之。
及登位，有益州长史崔敬嗣，既同名姓，每进拟官，皆御笔超拜之者数四。
后引与语，知误。访敬嗣，已卒，遣安石授其子注官。后官至显达，其孙即光远也。

[book_title]俞文俊
新丰县因风雷，有庆山踊出，高二百尺。荆州人俞文俊诣阙上书曰：
“臣闻天气不和而寒暑并，人气不和疣赘生，地气不和而追阜出。今陛下以女主处阳位，反易刚柔，故地气隔塞，而山变为灾。陛下谓之庆山，臣以为非庆也。”
疏奏，天后大怒，流之岭外。

[book_title]杜审言
杜审言初举进士，恃才謇傲，甚为时辈所妒。苏味道为天官侍郎，审言参选，试判后谓人曰：“苏味道必死。”
人问其故，审言曰：“见吾判即当羞死矣。”
又问人曰：“吾之文章，合得屈、宋作衙官，画迹，合得王羲之北面。”
其矜诞如此。贬吉州司户，司马周季重、员外司户郭若讷共构审言罪状，系狱，将因事杀之。既而季重等酣宴，审言子并年十三，怀刃以击季重。重中创而死，并亦为左右所杀。

[book_title]裴知古
裴知古奏乐，谓元行冲曰：“金石谐和，当有吉庆之事，其在唐室子孙耳。”
其月，中宗即位。

[book_title]卢藏用
卢藏用征拜左拾遗，迁吏部侍郎、中书舍人，历黄门侍郎，兼昭文馆学士，转尚书右丞。与陈伯玉、赵贞固友善。隐居之日，颇以贞伯自炫，往来于少室、终南二山，时人称为假隐。
自登朝，奢靡淫纵，车服鲜丽，趑趄诡佞，专事权贵。时议乃表其丑行，以阿附太平公主，流陇州。

[book_title]苏瑰
景龙三年，苏瑰除尚书右仆射。时公卿大臣初拜官者，例计献食，名曰烧尾。瑰因侍内宴，将作大匠宗晋卿谓曰：“拜仆射，竟不烧尾，岂不善邪？”帝默然。
瑰奏曰：“臣闻宰相者，主阴阳，助天理物。今粒食踊贵，百姓不足，臣见宿卫兵，至有三日不得食者。臣愚不称职，所以不敢烧尾。”

[book_title]苏颋
苏颋少聪俊，一览千言。景龙二年六月二日，初定内难，唯颋为中书舍人，在太极后阁。时颋尚年少，初当剧任，文诏填委，动以万计。
时或忧其不济，而手操口对，无毫厘差失。主书韩礼、谭子阳转书诏草，屡谓颋曰：“乞公稍迟，礼等书不及，恐手腕将废。”
中书令李峤见之，叹曰：“舍人思若涌泉，峤等所不测也。”

[book_title]薛稷
稷外祖魏征家，富图籍，多有虞、褚旧迹。锐精模仿，笔态遒丽，当时无及之者。又善画，博采古迹，埒于秘书。

[book_title]万回
万回师，阌乡人也。俗姓张氏。初，母祈于观音像而因娠回，回生而愚，八九岁乃能语。父母亦以豚犬畜之。年长，父令耕田。回耕田，直去不顾，口但连称平等，因耕一垄，耕数十里，遇沟坑乃止。其父怒而击之，回曰：“彼此总耕，何须异相。”
乃止击而罢耕。回兄戍役于安西，音问隔绝，父母谓其死矣，日久涕泣而忧思焉。回顾父母感念之甚，忽跪而言曰：“涕泣岂非忧兄耶？”父母且疑且信，曰：“然”。回曰：“详思我兄所要者，衣裘，糗粮、巾履之属，请悉备焉，某将往之。”
忽一日，朝赍所备而往，夕返其家，告父母曰：“兄平善矣。”
视之，乃兄迹也，一家异之。弘农抵安西，盖万余里，以其万里回，故号曰万回也。先是玄奘法师向佛国取经，见佛龛题柱曰：“菩萨万回，谪向阌乡地教化。”奘师驰驿至阌乡县，问此有万回师无，令呼之。万回至，奘师礼之，施三衣瓶钵而去。后则天追入内，语事多验。时张易之大起第宅，万回常指曰：“将作。”
人莫之悟，及易之伏诛，以其宅为将作监。常谓韦庶人及安乐公主曰：“三郎斫汝头。”
韦庶人以中宗第三，恐帝生变，遂鸩之，不悟为玄宗所诛也。又睿宗在藩邸时，或游行人间，万回于聚落街衢中高声曰：“天子来。”或曰：“圣人来。”其处信宿间，睿宗必经过徘徊也。惠庄太子，即睿宗第二子也。初，则天曾以示万回，万回曰：“此儿是西域大树精，养之宜兄弟。”
后生申王，仪形环伟，善于饮啖，景龙中，时时出入，士庶贵贱，竞来礼拜。万回披锦袍，或笑骂，或击鼓，然后随事为验。太平公主为造宅于己宅之右。
景云中，卒于此宅。临终大呼，遣求本乡河水，弟子徒侣觅无。万回曰：“堂前是河水。”
众于阶下掘井，忽河水出涌出，饮竟而终。此坊井水，至今甘美。

[book_title]卢齐卿
卢齐卿，开元初为幽州刺史。时张守圭为果毅，齐卿特相礼接，谓曰：“十年内知节度。”果如其言。

[book_title]王丘
开元八年，侍郎王丘拔山阴县尉孙逖、进士王泠然，不数年皆掌纶诰。
侍郎崔琳收残选人裴敦复、于特卿、卢恺等十数人，皆入台省。众以为知人。

[book_title]卢从愿
唐景云中，卢从愿为侍郎。杜暹自婺州参军注郑县尉，后为户部尚书。卢自益州长史入朝，杜立于上。乃曰：“选入定如何？”
卢曰：“亦由仆藻鉴，遂使明公展千里之足。

[book_title]宋璟
宋璟宅中选屋，悉东西正阳。

[book_title]王晙
王晙气充雄壮，有龙虎之状，募义激励，有古人之风，驭下整肃，人吏畏而义之。
卒后，信安王祎于幽州讨奚告捷，奏称：“军士咸见领兵为前军讨贼。”
户部郎中杨伯成上疏，请为晙坟增封域，降使享祭，优其子孙，玄宗从之。

[book_title]王君毚
唐王君毚摄御史中丞，判凉州都督事。玄宗于广达楼，引君毚及妻夏氏宴设，赐金帛。夏氏亦勇决，每君毚临阵，夏氏亦有战功，凉州有回纥、契苾、思结、四部落为酋长。君毚微时往来凉府，为回纥所轻。
及君毚为河西节度使，回纥等怏怏，耻在麾下。君毚奏回纥等部落难制，潜有谋叛。遂留四部都督。
后四部落党与谋叛君毚以复怨，会吐蕃间道往突厥，君毚率精骑往甘州掩之。还至甘州南巩笔驿，四部落伏兵突起，君毚与贼力战，自朝至晡，左右尽死，遂杀君毚。

[book_title]冯光震
唐率府兵曹参军冯光震入集贤院，校《文选》。尝注“蹲鸱”云：“蹲鸱者，今之芋子，即是着毛萝卜也。”
萧令闻之，拊掌大笑。

[book_title]白履忠
白履忠博涉文史，隐居梁城，王志、杨皆荐之。寻请还乡，授朝散大夫。乡人谓履忠曰：“吾子家贫，竟不沾一斗米、一疋帛，虽得五品，止是空名，何益于实也？”
履忠欣然曰：“往岁契丹入寇，家家尽署排门夫，履忠特以读少书籍，县司放免，至今惶愧。虽不得禄赐，且是五品家，终身高卧，免有徭役，不易得之也。”

[book_title]二王真迹
开元十六年五月，内出二王真迹及张芝、张昶等书，总一百六十卷，付集贤院，令集字拓两本进，赐诸王。其书皆是贞观中，太宗令魏征、虞世南、褚遂良等定其真伪。
右军之迹，凡得真行二百九十纸，装为七十卷，草书二千纸，装为八十卷。小王、张芝等迹，各随多少勒帙，以贞观字为印，印缝及卷之首尾。其草迹，又令褚遂良真书小字，帖纸影之。其中古本，亦有是梁、隋官本者。
梁则满骞、徐僭权、沈炽文、朱异，隋则江总、姚察等署记。太宗又令魏、褚等，卷下更署名以记之。其《兰亭》本，相传云在昭陵玄宫中。《乐毅论》长安中太平公主奏借出外拓写，因此遂失所在。
五年，敕陆无悌、魏哲、刘怀信等检校换衤票，每卷分为两卷。总见在有八十卷，余并失坠。元悌又割去前代记署，以已之名氏代焉。玄宗自书“开元”二字，为印记之，右军凡一百三十卷，小王二十八卷，张芝、张昶各一卷。右军真行书，惟有《黄庭》、《告誓》等卷存焉。又得滑州人家所藏右军扇上真书宜示，及小王行书白骑遂等二卷，其书有贞观年旧衤票织成字。

[book_title]贺知章
贺知章性放旷，美谈笑，当时贤达咸倾慕。陆象先即知章姑子也，知章特相亲善，象先谓人曰：“贺兄言论调态，真可谓风流之士。”
晚年纵诞，无复规检，自号四明狂客，醉后属词，动成篇卷，文不加点，咸有可观。
又善草隶书，好事者共传宝之。请为道士归乡，舍宅为观，上许之，仍拜子为会稽郡司马，御制诗以赠行。

[book_title]杨妃
开元中，有中官白秀贞自蜀使回，得琵琶以献。其槽逻皆桫檀为之，温润如玉，光耀可鉴，有金缕红文，影成双凤。
杨妃每抱是琵琶，奏于梨园，音韵凄清，飘如云外。而诸王贵主，自虢国已下，竞为贵妃琵琶弟子，每受曲毕，皆广有进献。

[book_title]华清池
玄宗于华清宫新广一池，制度宏丽。安禄山于范阳以白玉石为鱼龙凤雁，仍为石梁及石莲花献，雕镌巧妙，殆非人工，上大悦，命于池中，仍以石梁横亘其上，而下莲花出于水际。
上因幸华清宫，至其所，解衣将入，而鱼龙凤雁皆若奋鳞举翼，状欲飞动。上甚恐，遽命撤去，去之而莲花石梁尚存。
又尝于宫置长汤池数十间，屋宇环回，以文石，为银镂漆船及檀香水船，致于其中，至楫棹皆饰以珠玉。又于汤池中，垒瑟瑟及檀香木为山，状瀛洲方丈。

[book_title]梨园乐
天宝中，玄宗命宫女数百人为梨园弟子，皆居宜春北院。上素晓音律，时有马仙期、李龟年、贺怀智皆洞知律度。
安禄山自范阳入觐，亦献白玉箫管数百事，皆陈于梨园，自是音响殆不类人间。

[book_title]雪衣女
天宝中，岭南献白鹦鹉，养之宫中。岁久，颇甚聪慧，洞晓言词，上及贵妃。皆呼为雪衣女。性既驯扰，常纵其饮啄飞鸣，然不离屏帏间。上命以近代词臣篇咏授之。数遍便可讽诵。上每与嫔妃及诸王博戏，上稍不胜，左右呼雪衣女，必飞局中，鼓翼以乱之。或啄嫔御及诸王手，使不能争道。
一旦，飞于贵妃镜台上，语曰：“雪衣女昨夜梦为鸷所搏，将尽于此乎？”上令贵妃授以《多心经》，自后授记精熟，昼夜不息，若惧祸难，有祈禳者。
上与贵妃出游别殿，贵妃置鹦鹉于步辇上，与之同去，既至，命从官校猎于前。鹦鹉方嬉戏殿槛上，瞥有雁至，搏之而毙。上与贵妃叹息久之，遂命瘗于苑中，立鹦鹉冢。
开元中，宫中有五色鹦鹉，能言而惠。上令左右试牵御衣，辄瞋目叱之。岐王文学熊延景因献《鹦鹉篇》，上以示群臣焉。

[book_title]程伯献
唐将军高力士特承玄宗恩宠。遭父丧，左金吾大将军程伯献、少府监冯绍正二人，真就其丧前，被发而哭，甚于己亲。
朝野闻之，不胜其笑。

[book_title]李林甫
李林甫居相位一十九年，诛锄海内人望，自储君以下，无不累息。初，开元后，姚、宋等一二老臣，多献可替否，以争天下大体。天下既理，上心亦泰。张九龄上所拔，颇以后进少之。九龄尤謇谔，数犯上，上怒而遂之。上雄才豁达，任人不疑，晚得林甫，养成君欲，未尝有逆耳之言。上受之，遂深居高枕，以富贵自乐，大臣以下罕得对见，事无大小，责成林甫。
林甫虽不文，而明练吏事，慎守网纪，衣冠非常调，无进用之门，而阴贼忍杀，未尝以爱憎见于容色。上左右者，虽饔人厮养，无不赂之，故动静辄知。李适之初入相，疏而不密，林甫卖之，乃曰：“华山之下有金矿焉，采之可以富国，上未知之耳。”
适之善其言，他日从容以奏。上悦，顾问林甫。林甫曰：“臣知之久矣。华山，陛下本命也，王气所在，不可发之，故臣不敢言。”
上逐薄适之。因曰：“自今奏事，先与林甫议之，无轻脱。”自是适之束手矣。非其所引进，皆以罪诛，威震海内，谏官但持禄养资，无敢论事。独补阙杜中犹再上疏，翌日，被黜为下わ令。林甫召诸谏官，谓曰：“今明主在上，群臣将顺之不暇，何用多言。君不见立仗马乎，终日无声，而食三品料，及其一鸣，即黜去，虽欲再鸣，其可得乎！”
由是谏诤之路绝失。晚年多冤仇，惧其报复，出广车仆，金吾静街，前驱百步之外，居则以砖屋，以板幕墙，家人警卫，如御大敌，其自防也如此。故事，宰臣骑从，三五人而已，土庶不避于路。至是骑从百余人，为左右翼，公卿以下趋避，自林甫始也。
又
李林甫梦一人，细长有髯，逼林甫，推之不去。林甫寤而言曰：“此裴宽欲谋替我。”

[book_title]李邕
李邕自刺史入计京师。邕素负才名，频被贬斥，皆以邕能文养士，贾生、信陵之流，执事忌胜，剥落在外，人间素有声称，后进不识，京洛阡陌聚看，以为古人，或将眉目有异，衣冠望风，寻访门巷，又中使临问，索其新文。复为人阴中，竟不得进改。
天宝初，为汲郡北海太守，性豪侈，不拘细行，驰猎纵逸。后柳下狱，吉温令引邕，议及休咎，厚相赂遗，词状连引。敕祁顺之、罗希驰往，就郡决杀之。邕早擅才名，尤长碑记，前后所制，凡数百首，受纳馈送，亦至钜万。自古鬻文获财，未有如邕者。

[book_title]宋昱韦儇
李林甫是姜皎外甥，杨国忠是张易之外甥。杨国忠为剑南，召募使远赴泸南，粮少路险，常无回者，其剑南行人，每岁令宋昱、韦儇为御史，迫促郡县征之。
人知必死，郡县无以应命，乃设诡计，诈令僧设斋，或于要路转变，其众中有单贫者，即缚之。置密室中，授以絮衣，连枷作队，急递赴役。

[book_title]振旅亭
天宝六载，于开远门外作振旅亭，以待兵回。

[book_title]杨国忠
玄宗谓侍臣曰：“我欲行一事，自古帝王未有也。”盖欲传位于肃宗。及制出，国忠大惧，言语失次。归语杨氏姊妹曰：“娘子，我辈何用更作活计。皇太子若监国，我与姊妹等即死矣。”相聚而哭，虢国入谋于贵妃，妃衔土以请，其事遂止。
哥舒翰在潼关，或劝请诛国忠，以悦众心，舒翰不听。禄山发范阳，每日于帐前叹曰：“杨国忠头，来何太迟也。”
国忠妻裴柔，蜀之大娟也，国忠又为剑南节度，劝玄宗入蜀，授其所亲官，布蜀汉。

[book_title]张环
张环兄弟七人，并举进士。

[book_title]用番将
唐玄宗初即位，用郭元振、薛讷，又八年而用张嘉贞、张说，五年而杜暹进，又三年萧嵩进，又十二年而李适之进，咸以大将直登三事。李林甫既惩适之之患，遂易旧制，请以番人为将，欲固其权。
尝奏于上曰：“以陛下雄才，兼国家富强，而诸番未灭者，由文吏为将，怯懦不胜武事。陛下必欲灭四夷，威海内，莫若武臣，武臣莫若番将，番将生而气雄，少养马上，长求阵敌，此天性然也。若陛下感而将之，使其必死，则夷狄不足图也。”
上大悦，首用安禄山，安禄山有功，用哥舒翰有勇，用安思顺能军，用高仙芝善战。禄山卒为戎首，林甫之罪也。

[book_title]哥舒翰
哥舒翰捍吐蕃，贼众三道从山相续而下。哥舒翰持半段折枪，当前击之，无不摧靡。翰入阵，善使枪，追贼及之，以枪搭其肩而喝。
贼惊顾，翰从而刺其喉，皆高三五丈而坠。家僮左车年十五，每随入阵，辄下马斩其首。

[book_title]封常清
封常清细瘦目，脚短而跛。高仙芝为夫蒙灵察都知兵马使，常清为仙芝傔。会达览部落皆叛，自黑山北向，西趋碎叶，使仙芝以骑二千邀截之。常清于幕中潜作捷书，仙芝所欲言，无不周悉，仙芝异之，军回，仙芝见判官刘眺、独孤峻等，遂问曰：“前者捷书，何人所作，副大使何得有此人？”
仙芝曰：“即傔人封常清也，见在门外马边。”眺等揖仙芝，命常清进坐与语，如旧相识。后仙芝为安西节度使，奏常清为节度判官。仙芝每出征讨，常令常清知留后事。常清有才学，果决。仙芝乳母子郑德诠已为郎将，威望动三军。德诠见常清出其门，素易之，走马突常清而去。常清至使院，命左右密引至厅，经数重门，皆随后闭之。
常清案后起谓之曰：“常清起自细微，预中丞傔，中丞再不纳，郎将岂不知乎？今中丞过听，以常清为留后使，郎将何得无礼，对中使相凌？”因叱之，命勒回，即杖六十，面仆地曳出。仙芝妻及乳母，于门外号哭救之，不得。后仙芝见常清，朝于华清宫。玄宗问以凶逆之事，计将安出。常清乃大言以慰玄宗之意曰：“臣请挑马垂渡河，计日取逆胡首，悬于阙下。”
玄宗忧而壮其言。至东都，旬朔。召募六万。频战不利，遂与高仙芝退守潼关，仙芝副荣王琬领五万人进击。十二月十日，至陕州，十一日，常清败于东京。十三日，禄山入东京。常清奔至陕州。以贼锋不可当，乃烧太原仓，引兵退趋潼关，缮修守具。贼寻至关，不能入，仙芝之力。乃削常清官爵，令白衣于仙芝军效力。监军边令诚每事干之，仙芝多不从。令诚入奏事，具言奔败之状，玄宗怒，遣令诚斩之。常清临刑上表。既刑，陈其尸于蘧之上。令诚谓仙芝曰：“大夫亦有恩命。”
仙芝遽下至常清所刑处，仙芝曰：“我退，罪也，死不敢辞。然以我为减截兵粮及赐物，则诬我也。”谓令诚曰：“上是天，下是地，兵士皆在，岂不知乎？”
兵士齐呼曰枉，其声殷地。仙芝目常清尸曰：“封二，子从微至着，我引拔子，代我为节度，今日又与子同死于此，岂命也乎。”遂斩之。

[book_title]安禄山
玄宗命皇太子与安禄山相见：安禄不拜，因奏曰：“臣胡人，不闲国法，不知太子是何官。”
玄宗曰：“是储君，朕万岁后，代朕君汝者。”
安禄曰：“臣愚，比者只知有陛下，不知有太子。”
左右令拜，安禄乃拜。玄宗嘉其志诚，尤怜之。

[book_title]达奚珣
唐肃宗收复两都，崔器为三司使，性刻乐祸，阴忍寡恩，希旨深文，奏陷贼官据合处死。李岘执之曰：
“夫事有首从，情有轻重，若一概处死，恐非含弘之义。昔者明王用刑，歼厥渠魁，胁从罔理。况河北残寇，今尚未平，苟容漏网，适开自新之路，若尽行诛，是坚叛逆之心。”
守文之吏，不识大体，累日方从岘奏，陈希烈已下，定六等科罪。吕湮骤荐器为吏部侍郎、御史大夫。器病脚肿，月余渐亟。瞑目即见达奚珣，但口称：“叩头大尹，不自由。”
左右问之，良久答曰：“达奚尹诉冤，我求之如此。”
经三月，不止而死。

[book_title]郭子仪
郭子仪为中书令，观容使鱼朝恩请游章敬寺，子仪许之。丞相意其不相得，使吏讽，请君无往。吏自中书驰告郭公，军容将不利于公，亦告诸将。
须臾，朝恩使至。子仪将行，土裹甲请从者三百人。子仪怒曰：“我大臣也，彼非有密旨，安敢害我。若天子之命，尔曹胡为？”
独与童仆十数人赴之。朝恩候之，惊曰：“何车骑之省也？”子仪以所闻对，且曰：“恐劳思虑耳。”朝恩抚胸捧手，呜咽挥涕曰：“非公长者，得无疑乎！”
又
子仪有功高不赏之惧，中贵人害其功，遂使盗于华州。掘公之先人坟墓。公裨将李怀光等怒，欲求物捕其党。及公入奏，对扬之日，但号泣自罪。因奏曰：“臣领师徒，出外征伐，动经岁年，害人之兄，杀人之父多矣。其有节夫义士，刃臣于腹中者众。今构隳辱，宜当其辜。但臣为国之心，虽死无悔。”
由是中外翕然莫测。公子弘广常于亲仁里大启其第，里巷负贩之人，上至公子簪缨之士，出入不问。或云：王夫人赵氏爱女，方妆梳对镜，往往公麾下将吏出镇去，及郎吏。皆被召，令汲水持，视之不异仆隶。他日，子弟集列。启谏，公三不应。于是继之以泣曰：“大人功业已成，而不自崇重，以贵以贱，皆游卧内。某等以为虽伊、霍不当如此也。”
公笑而谓曰：“尔曹固非所料。且吾官马食粟者五百匹，官饩者一千人，进无所往，退无所据。向使崇垣扃户，不通内外，一怨将起，构以不臣。其有贪功害能徒，成就其事，则九族齑粉，噬脐莫追。今荡荡无间，四门洞开，虽谗毁是兴，无所加也。吾是以尔。”诸子皆伏（郭氏旧吏说，辛云景曾为公之吏使，后除潭州都督。将辞，累日不获见。夫人王氏及赵氏爱女乃谓云景曰：“汝弟去，吾为汝言于令公。”云景拜于庭。夫人傅粉于内，曰：“吾大喜，且喜汝得一吃饭处。”赵氏女临阶濯手，令云景汲水。夫人曰：“放伊去。”云景始趋而去矣）。
永泰元年，仆固怀恩率诸蕃犯京畿，子仪统众御之。至泾阳，而虏已合。子仪率甲士二千出入，虏见而问曰：“此何人也？”报曰：“郭令公。”回纥曰：“令公在乎？怀恩谓吾，天可汗已弃四海，令公殂谢，中国无主，故某来。今令公在，天可汗在乎？”子仪报曰：“皇帝万寿无疆。”回纥皆曰：“怀恩欺我。”子仪使谕之，回纥曰：“令公若在，安得见之？”子仪出，诸将皆曰：“戎狄不可信也。请无往。”子仪曰：“虏有数十倍之众，今力不敌，奈何！但至诚感神，况虏乎！”
诸将请选铁骑五百为从，子仪曰：“此适足为害也。”乃传呼曰：“令公来！”初疑，皆持兵注目以待之。子仪乃数十骑徐出，免胄劳之曰：“安乎？久同忠义，何至于是？”
回纥皆舍兵降马曰：“是吾父也。”
子仪长六尺余，貌秀杰，于灵武加平章事，封汾阳王，加中书令，图形凌烟阁，加号尚父，配飨代宗庙庭。有子八人，婿七人，皆重官，子暧尚升平公主，诸孙数十人。每诸生问安，颔之而已。事上诚尽，临下宽厚，每降城下邑，所至之处必得志。前后连罹幸臣程元振、鱼朝恩等，谮毁百端。时方握强兵，或临戎敌，诏命征之，未尝以危亡回顾，亦遇天幸，竟免患难。田承嗣方跋扈，狠傲无礼，子仪尝遣使至魏州。承嗣辄望拜，指其膝，谓使者曰：“此膝不屈于人若干岁矣，今为公拜。”
麾下老将若李怀光辈数十人，皆王侯重贵，子仪麾指进退如仆隶焉。始光弼齐名，虽威略不见，而宽厚得人过之。岁入官俸二十四万，私利不预焉。其宅在亲仁里，居其地四分之一，通永巷。家人三千，相出入者，不知其居，代宗不名，呼为大臣。天下以其身存亡为安危者殆二十年，校中书令考二十四年，权倾天下而朝不忌，功盖一代而主不疑，侈穷人欲而君子不罪，富贵寿考，繁衍安泰，终始人伦之盛无缺焉。卒年八十五。

[book_title]白孝德
唐白孝德为李光弼偏将。史思明攻河阳，使骁将刘龙仙率骑五千，临城挑战。龙仙捷勇自恃，举足加马鬣上，缦骂光弼。光弼登城望之，顾诸将曰：“孰可取者。”
仆固怀恩请行，光弼曰：“非大将所为。”历选其次，左右曰：“孝德可。”
光弼召孝德前，问曰：“可乎？”曰：“可。”光弼问：“所加几何人而可？”曰：“独往则可，加人多不可。”光弼曰：“壮哉！”终问所欲，对曰：“愿备五十骑于军门，候入而继进，及请大众鼓噪以假气，他无用也。光弼抚其背以遣之。孝德挟二矛，策马截流而渡。半济，怀恩贺曰：“克矣。”光弼曰：“未及，何知其克。”怀恩曰：“观其揽跋便僻，可万全。”
友仙始见其独来，甚易之，足不降鬣。稍近欲动，孝德摇手止之，若使其不动。龙仙不之测，又止龙仙，孝德曰：“侍中使予致词，非他也。”
龙仙去三十步，与之言，亵骂如初。孝德伺便，因瞋目曰：“贼识我乎？”龙仙曰：“何也？”曰：“国之大将白孝德。”龙仙曰：“是猪狗乎？”发声虓然，执矛前突。城上鼓噪，五十骑亦继进，龙仙矢不及发，环走堤上，孝德逐之，斩首提之归。

[book_title]李光弼
李光弼讨史思明，师于野水渡。既夕还军，留其卒一千人，谓雍颢曰：“贼将高晖、李日越、喻文景，皆万人敌也，思明必使一人劫我。我且去之，子领卒待贼于此。至勿与战，降则俱来。”
其日，思明召日越曰：“李君引兵至野水，此成擒也。汝以铁骑宵济，为我取之。”命曰：“必获李君，不然无归。”日越引骑五百，晨压颢军，颢阴濠休卒，吟啸相视。日越怪之，问曰：“太尉在乎？”曰：“夜去矣。”“兵几何”早：“千人”“将谓谁？”曰“雍颢也。”
日越沉吟久，谓其下曰：“我受命必得李君，今获颢，不塞此望，必见害，不如降之。”遂请降，颢与之俱至。光弼又尝伏军守河阳，与史思明相持经年。思明有战马千匹，每日洗马于河南，以示其多。光弼乃于诸营检获牝马五百匹，待思明马至水际，尽驱出之。有驹絷于城中，群牝嘶鸣，无复间断，思明战马，悉浮渡河，光弼尽驱入营。光弼又尝在河阳，闻史思明已过河，远回趋东京。至，谓留守韦陟曰：“贼乘我军之败，难与争锋，洛城无粮，又不可守，公计若何？”陟曰：“加兵陕州，退守潼关。”
光弼曰：“此盖兵家常势，非用奇之策之也。不若移军河阳，北阻泽路，据三城以抗之，胜即擒之，败即自守，表里相应，使贼不敢西侵，此则猿臂之势也。”思明至偃师，光弼悉令将士赴河阳，独以麾下五百余骑为殿军，当石桥路，秉烛徐行，贼不敢逼，乙夜达城。迟明，思明悉众来攻，诸将决死而战，杀贼万余众，生擒八十人，器械粮储万计，擒其大将徐璜玉、李秦授。思明大惧，退筑城以相拒。光弼将战，谓左右曰：“凡战危事，胜负击之。光弼位为三公，不可死于贼手，事之不捷，誓投于河。”
适城上见河稍远，恐或急事难至，遂置剑于靴中，有必死之志。及是战胜，于城西西望拜舞，三军感动。移镇临淮，舁疾而行，径赴泗州。光弼之未至河南也，田神功平刘展后，逗留于扬府，尚衡、殷仲卿相攻于兖郓，来瑱旅拒而还襄阳，朝廷患之。及光弼至徐州，史朝义退走，田神功遽归河南，尚衡、殷仲卿、来瑱皆惧其威名，相继赴阙。吐蕃将犯上都，手诏追光弼率众赴长安。
光弼与程元振不叶，观天下之变，迁延不至。初，光弼用师严整，天下服其威名，凡所号令，诸将不敢仰视。及其有田神功等诸军，皆不受其制，因此不得志，愧耻成疾，薨于徐州，年五十七。其母衰老，庄宅使鱼朝恩吊问。

[book_title]李嗣业
唐李嗣业领安西北庭行营，常为先锋将，持棒冲击，众贼披靡。与九节度围贼，因中流矢，数日疮欲愈，卧于帐中。
忽闻金鼓声乱，问之，知战，因阚，疮中血如注，奄然而卒。

[book_title]来瑱
唐来瑱，天宝中至赞善大夫，未为人所知。安禄山叛逆，诏朝臣各举智谋果决才堪统众者，左拾遗张镐荐瑱有纵横才略。
表入，即日召见，称旨，拜颍川太守，充招讨使，累奏战功。肃宗即位，以瑱武略，尤加任委，北收河洛。属群贼蜂起，频来攻战，皆为瑱所败。贼等惧之，号为来嚼铁。

[book_title]裴冕
裴冕为王鉷判官。鉷得罪伏法，李林甫操窃权柄，咸惧之。鉷宾佐数人，不敢窥鉷门。冕独收鉷尸，亲自护丧，瘗于近郊。
又
李齐物，天宝初为陕州刺史，开砥柱之险。石中铁犁铧有平陆字，因改河北县为平陆县。齐物性褊急，怒陕县尉裴冕于州城大路，冠冕之士鄙之。
后冕为宰相，除齐物太子宾客，时人嘉冕不报私怨。

[book_title]李正己
唐李正己本名抱玉，侯希逸为平卢军帅，希逸母即正己姑也。后与希逸同至青州，骁健有勇。宝应中，军众讨史朝义，至郑州，回纥方强恣，诸节度皆下之。正己时为军侯，独欲以气吞之。因与角逐。众军聚观，约曰：“后者批之。”既逐而先，正己擒其领而批其颡，回纥屎液俱下，众军呼突，繇是不敢暴。会军人逐希逸，希逸奔走，众立正己为帅，朝廷因授平卢节度使。

[book_title]赵骅
赵骅因胁于贼中，见一妇人，问之，即江西廉察韦环之族女也。夫为畿官，以不往贼军遇害，韦氏没入为婢。骅哀其冤抑，以钱赎之，俾其妻致之别院，而骅竟不见焉。
明年，收复东都，骅以家财赡给，而求其来属归之，议者咸重焉。

[book_title]穆宁
穆宁，不知何许人，颜真卿奏为河北道支使，宁以长子属母弟曰：“唯尔所适，苟不乏嗣，吾无累矣。”
因往平原，谓真卿曰：“先人有嗣矣，古所谓死有轻于鸿毛者，宁是也。愿毕佐公，以定危难。”
其后宁计或不行，真卿弃平原，夜渡河。

[book_title]赵涓
永泰初，禁中失火，焚屋室数十间，与东宫稍迫近，代宗深惊疑之。赵涓为巡使，令即讯。涓周立案验，乃上直中官遗火所致也。推鞫明审，颇尽事情，代宗甚嘉赏焉。
德宗在东宫，常感涓之究理详细，及典衢州，年老，韩滉奏请免其官。德宗见其名，谓宰相曰：“岂非永泰初御史赵涓乎？”
对曰：“然。”即日拜尚书左丞。

[book_title]李勉
故相李勉任江西观察使时，部人有父病蛊，乃为木偶人，置勉名位，瘗于其垄。或发以告勉，勉曰：“为父禳灾，是亦可矜也。”舍之。
或曰：“李勉失守梁城，亦宜贬黜。”
议曰：“不然。当李希烈之怙乱，其锋不可当，天方厚其罪而降之罚也。矧应变非长，援军不至，又其时关辅已亻叔扰矣，人心摇动矣，以文吏之才，当虎狼之队，乃全师南奔，非量力者能乎！”

[book_title]于休烈
于休烈，至性真悫，机鉴敏悟。肃宗践祚，休烈自中都赴行在，拜给事中，迁太常少卿，知礼仪使。中原荡覆，文物未备，休烈献《五代论》，肃宗甚嘉之，迁工部。
在朝凡三十余年，历掌清要，家无担石之蓄。恭俭温仁，未尝见喜愠于颜色，而亲贤下士，推毂后进，虽位重年高，曾无倦色。笃好书籍，手不释卷。

[book_title]丘为
丘为致仕还乡，特给禄俸之半。既丁母丧，州郡疑所给，请于观察使韩。
以为授官致仕，本不理务，特令给禄，以恩养老臣，不可以在丧为异，命仍旧给之，唯春、秋二时，羊酒之直则不给。虽程序无文，见称折衷。

[book_title]马勋
唐德宗欲幸梁洋，严震遣兵五千至周至以俟南幸。其将张用诚阴谋叛背，输款于李怀光，朝廷忧之。会梁州将马勋至，上临轩与之谋。勋曰：“臣请计日至山南，取节度符召之。即不受召，臣当斩其首以复命。”
上喜曰：“几日当至？”勋克日时而奏，上勉劳而遣之。勋既得震符，乃与壮士五十人偕行出骆谷。用诚以为未知其叛，以数百骑迓勋。勋与俱之传舍，用诚左右森然，勋曰：“天寒且休。”
军士左右皆退。勋乃令人多焚其草以诱之，军士争附火。勋乃令人从容，出怀中符示之曰：“大夫召君。”用诚惶骇起走，壮士自背束其手而擒之。不虞用诚之子居后，引刀斫勋。勋左右遽承其臂，刀不甚下，微伤勋首。遂格杀其子，而仆用诚于地，令壮士跨其腹，以刃拟其喉曰：“声则死之。”
勋驰就其军，营士已被甲执兵。勋大言曰：“汝等父母妻孥皆在梁州，弃之从人反逆，将欲灭汝族耶？大夫使我取张用诚，不问汝辈，乃何为乎？”众伏。
于是缚用诚，遣送洋州，震杖杀之，拔其二使总其众。勋以药自封其首，来复命，愆约半日。

[book_title]马璘
唐广德元年，吐蕃自长安还至凤翔，节度孙守直闭门拒之。围守数日，会镇西节度马璘令精骑千余，自河西救杨志烈回，引兵入城。
迟明，单骑持满，直冲贼众，左右愿从者百余骑。奋击大呼，贼徒披靡，无敢当者，翌日，又逼贼请战，皆曰：“此将不惜死，不可当，且避之。”

[book_title]马燧
李怀光使徐庭光以精卒六千守长春宫，马燧乃挺身至城下呼庭光，庭光则拜于城下。燧度庭光心已屈，乃谓曰：“我来自朝庭，可西面受命。”庭光复西拜。
燧曰：“公等皆禄山已来首建大勋，四十余年功伐最高，奈何弃祖父之勋力，为族灭之计耶？从吾言，非止免罪，富贵可图也。”
贼徒皆不对，燧曰：“尔以吾言不诚，今相去数步，尔当射我。”乃披襟示之。庭光感泣俯伏，军士亦泣，乃率其下出降。燧乃以数骑径入城，处之不疑，莫不畏伏。众大呼曰：“复得为王人矣。”
浑瑊私谓参佐曰：“瑊为马公用兵，与仆不相远，但怪累败田悦。今睹其行师料敌，不及远矣。”燧勇力智强，常先计后战。
将战，亲自号令，士卒无不感动，战皆决死，未尝奔北，兵胜冠于一时。然力能擒田悦而不取，纳蕃帅伪款而保其必盟，平凉之会，为结赞所绐，关中摇动，此所谓才有余而心不至。

[book_title]李景略
李景略，凉州人，寓居河东，阖门读书。李怀光为朔方节度，招在幕府。五原有偏将张光者，挟私杀妻，前后不能断。
光富于财，货狱吏，不能劾讯得实情。以景略验之，光伏辜。既而亭午，有女厉被发血身，膝行前谢而去。左右识光妻者，曰：“光之妻也。”

[book_title]陈少游
唐陈少游检校职方员外郎，充回纥使，检校官自少游始也。而少游为理，长于权变，时推干济，然厚敛财货，交结权右，寻除桂管观察使。时中官董秀用事，少游乃宿于里，候下直际，独谒之。从容曰：“七郎家中人数几何，每日所费几何？”
秀曰：“久忝近职，累重，又属时物腾贵，一月须千余贯。”
少游曰：“据此所费，俸钱不能足其数，此外常须求于人，方可取济，倘有输诚供应者，但留心庇护之，固易为力耳。少游虽不才，请以一身独备七郎之费用，每岁愿送钱五万贯。今见有大半，请即收受，余到官续送，免费心劳虑，不亦可乎！”秀既逾于所望，忻悦颇甚，因与相厚。少游言讫。泣曰：“南方毒瘴深僻，但恐不得生还，再观颜色。”
秀遽曰：“中丞美才，不当远官，从容旬日，冀竭蹇分。”
时少游已纳贿于元载子仲武矣，秀、载内外引荐，数日，拜宣歙观察使。改浙东观察使，迁淮南节度使，十余年间，三总大藩，征求货易，且无虚日，敛积财宝，累巨万亿，视文雅清流之士，蔑如也。初结元载，每岁馈十万贯，后以载渐见忌，少游亦稍疏之。
及载子伯和贬官扬州，少游外与之深交，而阴使人伺其过，密以上闻。代宗以为忠，待之益厚。关播尝为少游宾客，卢杞早年，与之同在仆固怀恩幕府，故骤加其官。德宗幸奉天后，遂夺包佶财八百万贯。复使参谋温述，送款于李希烈曰：“濠、舒、卢等州，已令罢垒，韬戈卷甲，伫候指挥。”
后銮舆归京，包佶入朝，具奏财赋事状。少游上表，以所取财，皆是供军费用，今请据数却纳，乃重征管内百姓以进。后刘洽收汴州，得希烈起居注：“某月日，陈少游上表归顺。”
少游闻之，惭愧而卒。

[book_title]元载
元载于城中开南北二甲第，又于近郊起亭榭，帷帐什器，皆如宿设，城南别墅凡数十所，婢仆曳罗绮三百余人。

[book_title]裴延龄
唐裴延龄累转司农少卿，寻以本官权判度支。自揣不通食货之务，乃设钩距，召度支老吏与谋，以求恩顾。乃奏言：“天下出入钱物，新陈相因，而常不减六七千万贯，唯在一库，差殊散失，莫可知之。请于左藏库中分置，别建欠负耗赎等库，及季库月给，纳诸色钱物。”
德宗从之。但贵欲张名目，以惑上听，其实钱物更无增加，唯虚费簿书人吏。又奏请，令京兆府两税青苗钱，市草百万团，送苑中。宰臣议，以为若市草百万团，则一方百姓，自冬历夏，搬运不了，又妨夺农务，其事得止，亦西有污池卑湿处，芦苇丛生焉，不过数亩。延龄忽奏云：“厩马冬月合在槽枥秣饲，夏中既须有牧放处。臣近寻访得长安、咸阳两县界，有陂地百顷，请以为内厩牧马之地，且去京城十数里。”
德宗信之，言于宰臣，宰臣坚执云：“恐必无此。”及差官阅视，悉皆虚妄。延龄既惭且怒。又因对扬，德宗曰：“朕所居浴堂殿院一伏，以年多故致损坏，而未能换。”
延龄曰：“宗庙事重，殿伏事轻，陛下自有本分钱物。”德宗惊曰：“本分钱何名也？”曰：“此是经义，愚儒常才，不足与言，陛下正合问臣，臣能知之。准《礼经》云：‘天下赋税，分为三分，一分充干豆，一分充宾客，一分充君之庖厨。’干豆，供宗庙也，今陛下奉宗庙，虽至严至丰至厚，亦不能用一分财赋也。只如鸿胪礼宾，诸国番客，至于回纥马价，用一分钱物，尚有赢羡甚多。况陛下御膳宫厨，皆极简俭，所用外，以赐百官充俸料餐钱等，犹未能尽。据此而言，庖厨之用，其数尚少，皆陛下本分也，用修十殿，亦不合疑，何况一伏。”
上曰：“经义如此，人未曾言。”颔之而已。后因计料造神龙寺，须用长七十尺松木。
延龄奏云：“臣近于同州，检得一谷，有数千株，皆长七八十尺。”
德宗曰：“人云、开元、天宝中，近处求觅五六丈木，尚未易得，皆须于岚胜州采造，如今何为近处便有此木？”
延龄对曰：“贤者珍宝异物，皆处处有之，但遇圣君即出。今此木生自关辅，盖为圣君，岂开元、天宝合得有也。”
延龄既锐情于苛刻，剥下附上为功，奏对之际，皆恣骋诡怪虚妄，他人莫敢言者，延龄言之不疑，亦人之所未尝闻。上颇欲知外事，故特优遇之。

[book_title]画雕
裴延龄恃恩轻躁，同列惧之，唯顾少连不避。延龄尝画一雕，群鸟噪之，以献。德宗知众怒，益信之。

[book_title]卢杞
殿中侍御史郑詹与张镒厚善，每伺卢杞昼寝，辄诣镒。杞知之。他日，杞假寐佯熟，伺詹果来，知与镒偶语，杞遽至镒阁中，詹趋避，杞遂言密事，镒曰：“殿中郑侍御在此。”
杞佯愕曰：“向者所言，非他人所宜闻也。”后深劾詹之罪，以排严郢。三司使方按二人，狱犹未具，而杞已奏杀詹黜郢，中外侧目。

[book_title]曹文洽
曹文洽，郑滑之裨将也。时姚南仲为节度使，被监军薛盈珍怙势干夺军政，南仲不从，数为盈珍构谗于上，上颇疑之。
后盈珍遣小使程务盈驰表，奏南仲不法，诬谗颇甚。文洽时奏事赴京师，窃知盈珍表中语，洽私怀愤怒，遂晨夜兼道追务盈。至长乐矣，及之，与同舍宿。
中夜，杀务盈，沉盈珍表于厕中，乃自杀。日旰，驿吏开门，见血流满地，傍得文洽二缄，一状告盈珍罪，一表理南仲冤，且陈谢杀务盈。德宗闻其事，颇骇异。南仲虑衅深，遂入朝。初至，上曰：“盈珍扰卿甚耶？”
南仲曰：“盈珍不扰臣，自隳陛下法耳。如盈珍辈所在，虽羊、杜复生，抚百姓，御三军，必不能成恺悌父母之政，师律善阵之制矣。”德宗默然久之。

[book_title]于邵
于邵性孝悌，内行修洁，老而弥笃。初，樊泽尝举贤良方正，一见于京师，曰：“将相之材也。”
不五年，泽为节度使。崔元翰近五十，始举进士，邵异其文，擢首甲科，且曰：“不十年司诰命。”竟如其言。
独孤绶举博学宏词，吏部考为第一，在中书，升甲科，人称允当。

[book_title]归崇敬
归崇敬累转膳部郎中，充新罗册立使。至海中流，波涛迅急，舟船坏漏，众咸惊骇。
舟人请以小艇载，崇敬曰：“舟人凡数十百，我岂独济？”
逡巡，波涛稍息，举舟竟免为害。

[book_title]崔损
唐崔损性极谨慎，每奏对，不敢有所发扬，两省清要，皆历践之，在位无称于人。身居宰相，母野殡，不言展墓，不议迁；姊为尼，没于近寺，终丧不临，士君子罪之。
过为恭逊，不止于容身，而卒用此中上意，窃大位者八年。上知物议不叶，然怜而厚之。

[book_title]董晋
董晋与窦参同列。时政事决在窦参，晋但奉诏唯诺而已。既而窦参骄盈犯上，德宗渐恶之。参讽晋，奏给事中窦申为吏部侍郎。上正色曰：“岂不是窦参谴卿奏也？”
晋不敢隐讳。上因问参过失，晋具奏之。旬日，参贬官。晋累上表辞官，罢相，受兵部尚书，寻除东都留守。会汴州节度李万荣疾甚，其子乃为乱，以晋为汴州节度使。
时晋既授命，唯将判官傔从十数人，都不召集兵马。既至郑，宣武将吏都无至者，晋将吏及郑州官吏皆惧，共劝晋云：“都虞侯邓惟恭合来迎候，承万荣疾甚，遂总领军事。今相公到此，尚不使人迎候，其情状岂可料耶！恐须且回避，以候事势。”
晋曰：“某奉诏为汴州节度使，准敕赴任，何可妄为逞留。”
人皆忧其不测，晋独恬然。来至汴州数十里，邓惟恭方来迎候，晋俾其不下马。既入，仍委惟恭以军众。惟恭探晋何如事体，而未测浅深。
初，万荣既逐刘士宁，代为节度使，委兵于惟恭。及疾甚，李乃归朝廷。惟恭自以当便代居其位，故不遣候吏，以疑惧晋心，冀其不敢进。不虞晋之速至，晋已近，方迎，然心常怏怏。惟恭以骄盈慢法，潜图不轨，配流岭南。朝廷恐晋柔懦，寻以汝州刺史陆长源为晋行军司马。
晋宽厚，谦恭简俭，每事因循多可，兵粗安。长源性滋彰云为，请改易旧事，务从峭刻。晋初皆许之，及案牍已成，晋乃且罢，又委钱谷支计于判官孟叔度。叔度轻佻，好慢易军人，人皆恶之。
晋卒于位，卒后十日，汴州大乱，杀长源、叔度，军人脔食之。长源轻言威仪，自到汴州，不为军州所礼重。及董晋疾亟，令知节度留后事，长源便扬言：“文武将吏多弛慢，不可执守宪章，当尽以法绳之。”
由是人人怨惧。叔度性亦苛刻，又纵恣声色，数至乐营，与诸妇人戏，自称孟郎，由是人轻而恶之。

[book_title]牛角
海上取牛鱼皮悬之，海潮至，即毛竖。

[book_title]虬尾
东海有鱼，虬尾似鸱，鼓浪即降雨，遂设像于屋脊。

[book_title]杏园
杏园，与慈恩寺南北直焉。唐新进士放榜，锡宴于此，唐人尤贵进士第，开元、天宝为盛。新进士以泥金帖子附家书中为报喜信，乡曲亲戚以声乐相庆。
大中元年正月，放进士榜，依旧宴杏园。

[book_title]下第诗
罗隐下第诗云：“名惭桂苑一枝绿，鲙忆松江满箸红。惟应鲍叔深知我，他日蒲帆百尺风。”

        </div>
      </div>
    </div>
  </div>
</div>
<!--update:2025-08-30 10:14:06-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>