<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="蟫史序,又序,卷之一　甲子城掘井得奇书,卷之二　庚申日移碑逢怪物,卷之三　忏铜头蚩尤销五兵,卷之四　争锦缎织女秘三绝,卷之五　明化醇倚床迷本相,卷之六　玛知古悬镜瞩中州,卷之七　锁骨菩萨下世,卷之八　点金道人遭围,卷之九　麻犵狫厕上弄筵,卷之十　葛琵琶壁间行刺,卷之十一　酒星为债帅,卷之十二　禅伯变阉奴,卷之十三　山中敝帚添丁,卷之十四　地下新船载甲,卷之十五　求博士恭献四灵图,卷之十六　解歌儿苦寻三生梦,卷之十七　连尾生吐胸中五岳,卷之十八　都毛子行阁上诸天,卷之十九　生心盗竟啖俗儒心,卷之二十　少目医">
<meta name="description" content="清代长篇小说。20回。原署为“磊砢山房原本”，一般认为是乾隆年间的名士屠绅所写。本书叙述桑蠋生受到指挥甘鼎的礼遇，并于掘井时得到三箧书。甘鼎和桑蠋生将其藏于秘室，时时从其中受到启示，获益极大。此后，桑、甘二人击破起事者邝天龙(广州王)，又救凉州之围，招降白苗，与黄苗、红苗大战获胜，攻入交址，生擒交址王，无往而不胜，最终功成身退，桑蠋生还归福建，甘鼎弃官而去。本书是不多见的长篇文言小说，内容多涉怪异，而且出现了西洋人。就其情节与结构而言，可以归入神魔幻化类作品。鲁迅在《中国小说史略》一书中批评《蟫史》的文风">
<title>蟫史_屠绅_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">蟫史</span> <br/>
          作者： <span class="inputVal" id="bkauthor">屠绅</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,小说,完结</span> <br/>
          字数： <span class="inputVal" id="bknum">[book_length]219361</span> <br/>
          说明： <span class="inputVal" id="bkdec">清代长篇小说。20回。原署为“磊砢山房原本”，一般认为是乾隆年间的名士屠绅所写。本书叙述桑蠋生受到指挥甘鼎的礼遇，并于掘井时得到三箧书。甘鼎和桑蠋生将其藏于秘室，时时从其中受到启示，获益极大。此后，桑、甘二人击破起事者邝天龙(广州王)，又救凉州之围，招降白苗，与黄苗、红苗大战获胜，攻入交址，生擒交址王，无往而不胜，最终功成身退，桑蠋生还归福建，甘鼎弃官而去。本书是不多见的长篇文言小说，内容多涉怪异，而且出现了西洋人。就其情节与结构而言，可以归入神魔幻化类作品。鲁迅在《中国小说史略》一书中批评《蟫史》的文风：“特缘勉造硬语，力拟古书，成诘屈之文，遂得掩凡近之意。”不仅文字生硬，而且场景变换过快，往往使其头绪纷乱，难以卒读。正如鲁迅所说：“《蟫史》神态，仿佛甚奇，然探其本根，则实未离于神魔小说。”本书最早的刊本有嘉庆五年(1800)刻本，卷首是嘉庆五年小亭道人及杜陵男子的两篇序。</span> <br/>
          封面： <span class="inputVal" id="bkimg">Z_14918.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]蟫史
[book_author]屠绅
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,小说,完结
[book_length]219361
[book_dec]清代长篇小说。20回。原署为“磊砢山房原本”，一般认为是乾隆年间的名士屠绅所写。本书叙述桑蠋生受到指挥甘鼎的礼遇，并于掘井时得到三箧书。甘鼎和桑蠋生将其藏于秘室，时时从其中受到启示，获益极大。此后，桑、甘二人击破起事者邝天龙(广州王)，又救凉州之围，招降白苗，与黄苗、红苗大战获胜，攻入交址，生擒交址王，无往而不胜，最终功成身退，桑蠋生还归福建，甘鼎弃官而去。本书是不多见的长篇文言小说，内容多涉怪异，而且出现了西洋人。就其情节与结构而言，可以归入神魔幻化类作品。鲁迅在《中国小说史略》一书中批评《蟫史》的文风：“特缘勉造硬语，力拟古书，成诘屈之文，遂得掩凡近之意。”不仅文字生硬，而且场景变换过快，往往使其头绪纷乱，难以卒读。正如鲁迅所说：“《蟫史》神态，仿佛甚奇，然探其本根，则实未离于神魔小说。”本书最早的刊本有嘉庆五年(1800)刻本，卷首是嘉庆五年小亭道人及杜陵男子的两篇序。
[book_img]Z_14918.jpg


[book_title]蟫史序
盖闻人为裸族之一虫，苟蠕蠕焉，无所建白于世，几乎不与毛者介者并囿于混沌之天矣。其或不安于蠢类，抱残守缺，以求亲媚于古人。及叩以文谟武烈之旨，辄睒目挢舌，诧为不经，曾不若蠹鱼之获饱墨香古泽，又安望启沃群伦，主持风雅哉！
我用是深有感于人之为虫，而虫之所以为人矣。太上之诣，在究澈于五贼三盗，通达元化，贯串古今。抽其馀绪，一颦一笑，足以震惊聋聩。非若掇拾唾馀，攘袭糟粕，扰棼绪之多端，侈蜣丸为善转，而犹诩诩自鸣得意也！虽然，厌故喜新，舆情比比。举凡鸿文巨制，洵足解脱虫顽，拔登觉路。独奈何见即生倦，反不若稗官野乘，投其所好，尚堪触目警心耳。矧驱牛鬼蛇神于实录中，用彰龟鉴，化虫为蟫，恣其游泳，水即涔蹄，未始非世道人心之一助，此磊砢山人《蟫史》之所由作也。
夫翘首言天，显告以三垣列宿之升恒，日月五星之躔次，□祥所兆，切系乎人，而习焉不察者，鲜不以迂诞笑之。试为浮西域，跋大狼，指赤道南偏，附极诸辰，而数之曰，此朱鸟所属之飞鱼、海石、南船、海山、十字、蜜蜂、小斗、马腹、马尾九星也；此苍龙所居之异鸟、三角、孔雀三星；以及玄武之波斯、鹤、鸟喙、蛇尾四星；白虎之水委、蛇首、蛇腹、附白、夹白、金鱼六星也。靡不瞠目耸耳，游神象外，而抑知同丽枢衡，岂遂别开仪界哉。于是叹《蟫史》之作，其苦心殆有类乎举极云尔。山人曰：“然。”是为叙。
时龙集上章涒滩余月既望，小停道人书于听尘处。

[book_title]又序
夫思不入于幻者，不足以穷物之变。说不极于诞者，不足以耸人之闻。然而天地大矣，九州之外复有九州，吾安知幻者之果幻也。古今远矣，开辟以前已有开辟，吾安知诞者之果诞也。
授奇经于轩后，玄女知兵；雨甲仗于宫中，修罗善战。怒则触天柱之山，遁则入藕丝之孔。而封□必戮，□窳终诛，疏属峰头，贰负之尸长梏；肩髀冢里，蚩尤之骨徒埋。凡厥流传，半由谲诡。至若猿能说剑，鹰可为旗，有限槐柯，列作蚁王之郡；无多蜗角，频兴蛮氏之军。语虽涉于荒唐，事并彰于记载。则《齐谐》志怪、文士寓言，由来尚矣。
《蟫史》一书，磊砢山房主人所撰也。主人少矜吐凤之才，长擅脔龙之藻，字传蝌蚪，奇古能摹；雅注虫鱼，纤微必录。百家备采，勤如酿蜜之蜂；一线能穿，巧似贯珠之蚁。生来结习，长耽邺架之书；诡道前身，本是羽陵之蠹。钻研既久，穿穴弥工。笔墨通灵，似食惯神仙之字；心思结撰，遂衍成稗史之编。尔乃怪怪奇奇，形形色色，空中得象，纸上谈兵，其将帅则一韩一范之流也；其兵机则九天九地之神也；其凶妖则蚕蛊猫鬼之馀也；其丑类则铁额铜头之属也；其雄武则鞭石成桥、铸铜作柱，未之先也；其诡异则杯酒□雨，瓯粥召神，不足喻也。
至于天号有情，佛名欢喜。梦来神女，荡心楚子之宫；摄去阿难，毁体登伽之席。则又访容成之术，未尽揣摹；开素女之图，无其描绘者矣。作者现桃源于笔下，别有一天；读者入波斯之市中，都迷两目。自我作古，引人入胜。不洵可以餍好奇之心，而供多闻之助乎哉！客曰：“主人之书善矣，将有所闻于古耶？抑无耶？”余曰：“昔娲石补天，五色孰窥其迹？羿弓射日，九乌竟坠何方？大抵传闻，不无附会。盖有可为无，无可为有者，人心之幻也。有不尽有，无不尽无者，文辞之诞也。幻设不测，事孰察其端倪；诞故不穷，言孰究其涯际。蜃楼海市，景现须臾；牛鬼蛇神，情生万变。讵可据史’之实录，例野乘之纪闻乎？且子独不见夫蟫乎？坠粉残编之内者，蛃鱼也；含灵积卷之中者，脉望也。常则觅生活于故纸，变则化臭腐为神奇。子安得执其常以疑其变乎哉！”客唯唯退。余遂书之，以为序。
杜陵男子拜撰

[book_title]卷之一　甲子城掘井得奇书
望洋知道岸云遥，观海觉文澜甚阔。萧闲岁月，非著书何以发微；浩淼烟云，岂坐井而能语大。
在昔吴侬，官于粤岭，行年大衍有奇。海隅之行，若有所得，辄就见闻传闻之异辞，汇为一编云。循州之隩，有东南瘴海焉，蛟蜃多于恒河沙虫，居民畏之，乃集村落之英，操气焰物，为火攻计。自癸及丙，凡四年，蛟室一空，蜃楼竟毁。壮丁沿波讨索，缘古堧，蹊径俱别。陡见白石六十枚，林立沙面，始疑洪荒以来，娲皇炼馀，不啻开大挠甲子历元也。有无名上人者，不知所自来，遽名曰“甲子石”而赋之：
昔三神山之山骨，非巧匠之所斫。乾三三而坤六六，益三五而齐其气朔。甲之用，先三日而辛熔，后三日而丁爆。子则胚胎于混元之初，天开焉而物无觉者矣。是石也，秦皇之鞭焉可施，巨灵之掌勿能捉。庶几诸葛之图成，堪遁甲于八门之角。时则神人移山，舍斯喾□；精卫填海，留斯斑驳。六鳌则分戴十石以为戏，龟六眸者十焉，视石而不一眊。疑天池之物化，卜五纪而数确；岂星宿之小海，山经犹逸于荒邈。幸仙官未之上闻，免六丁足趾之下濯。嗟乎！晨星落落，有道卓卓。如可名言，于石致悫。首甲子曰天行，迄六十知圣学，石纷罗于太空，信造物者为之追琢。我其穿溟涬而布算，如三百六十棋子之在握。并勒于铭，不示以璞。
赋意凿空，岛人无有以蠡测者。中原估客，恐未解好奇而索观之也。其观之矣，当不必朗然成诵，而遍传诸中原之学士大夫。上人择岩畔之榕树，削木皮书之，作蝌蚪字。阅数十年，木赤文，字碧色，上人亦不知何所往矣。
先是闽人桑烛生，尝治金石篆，工刀法。一日，乘洋舶西南行，风于甲子石之外澳。烛生独抱败艎板一片，身如槁木，与水沫低昂，得泊岸不死，喘息榕树下。仰卧高视，则古篆蚀木焉。起读其文。瞿然曰：“此真吾三生石也；先卜者筮予命曰：‘人非木石，生死甲子，甲子不死，石寿木萎。’予甲子生也，应死于是而复生，有文在木，有数在石，天殆欲我以文刻石，而假木僵代我乎？”
入市，求良铁为锥凿。适有以英德文石售者，亟购之，仿陠阁颂碑文，十日而镌毕。其树木有字句处遂焦黑，若被火焚。烛生置碑神祠，将卜日磨崖，有所竖立矣。一夕，天大雷电，失碑所在，烛生恚，自沉于海。殆所谓木萎者欤！时捕鱼人常大溜、沙小溜，驾网船自东港出，急泅水捞得之。烛生悲且谢。大溜曰：“公闽中音，宜善治舟师者。近日滨海有人传言，倭寇将以数十艘犯此间州郡，吾侪渔父，犹愿投竿持鸟机，伏战槛击贼，虽不得功，且无闷于志；不幸死寇，为鬼民之雄焉。公何乃视性命如犬羊，生死不挂人口？无吾两人救，则鱼鳖之肉食耳。丈夫骨安在哉！”烛生曰：“诚然。吾自投，几不获于义。但倭寇蹂躏江浙，肆豕突于瓯闽，数败复振。今迤逦来粤，我兵四集，零帆剩桨无返者，可谓知进不知退矣。圣天子豢养将备，罗列海邦，以节度使驱策，何至采捕细民，向屠沽村舍，侈谈修矛之文，略诩枕戈之概。岂其阃师高卧艅艎，徒惊向若，转以乘风破浪之能，让于啬夫耶？”小溜曰：“为斯言者，直不知务耳。老人常云，方今天下疆域，不比古时狭小。以天尽头为界，不以海大处为边。无边，故无备久也。且以我所见，为公妄言：昔高曾辈为士人，有日食俸米七升者，三十年不进一阶，亦未得罪，罢归，还为人佣。至祖父辈，见夫荷戈之徒，身易通显，乃隶军卫，不二十年，由戍卒累迁偏裨，所得犒赏无算，比于富家。从征武陵蛮，遇伏死，今纪勋之册，藏大宗焉。人言文臣不爱钱，始能惜命；武臣不惜命，亦许爱钱。前世其皆验矣。曩与我高曾仕者，或擢屏藩大郡，以吏民为私橐，取之如寄，惟恐不及期。无何，以赃败，伏尸都市，妻子行远方。此爱钱而不能惜命者也。曩与我祖父从军者，或白头仅一戍长，遇有征调，不食求自绝，束臂裹腰脊，为疾痛声。闻伙伴远出，始逡巡起，向博场妓舍，觅利市钱，人亦竞呵叱之，卒徒手返，此惜命而不许爱钱者也。夫将兵之道，不宜用聚敛小人。彼以为兵无事而多费刍粮，不妨樽节之，无使有余钱而后已。殊不知将使兵，兵恃食，食仅足，即不足矣。兵不敢怨，即有怨矣。故我辈不肯入伍为兵。与其贫而作乱，明有兵符，暗为盗线，毋宁驾渔艇以食其技能，守民之质，防盗之心。若海岛不靖，忧及尊亲，愿为乡勇屯练，以报天子，谁曰不然。如公所言，节度威尊而不能养，阃帅任重而不能教，海边之兵，其可用乎？海边之民，岂无谋乎？”烛生愕然曰：“始吾轻量子矣。子于今时武备，大约能洞悉其原。用子之说，申号令于鹅鹳之军，涉波涛而鲸鲵为戮，何不陈之开府，宏此远谟，而徒问诸水滨，忍与终古。不谓游飓鳄之乡，遇荆高之行，吾诚浅之乎为啬夫也。正不识师中尚有人否？”大溜曰：“只一甘指挥，渤海豪右。若其先兴霸锦帆之遗，今侨居鸭子澳中民家，舟师之良也。闻大府檄令相地筑城，求形家□事。”烛生曰：“相度之理，吾得西江周浮邱指南，何术自进于甘君耶？”小溜曰：“甘指挥常就市人饮，我两人恒与共醉，无论不奇，无情不洽，请为酒人行，当可接也！”大溜曰：“善。”三人遂偕去。是时也：
海潮如白马，岛如伏鼋，石如蹴起；海色如青铜，帆如吹苇，沙如铲平。风如带雨将来，儿童如戏，拾蠔壳以磨飞灰；日如含霞不吐，父老如伤，牵虾须而曳破艇。
遥见白板连溪，青帘漾屿。二溜谓此鸭子澳中，定针墟也。土著多渔户，向日有恒产士民，一闻海警，徒陆安县六十里矣。往来贸易者，争戊己两日，今适当其暄，故烟景不至愁绝。烛生曰：“郁郁葱葱，不久成巨镇矣，岂特趁墟之小聚落哉。”联臂入酒家，捧出一小罂倾之，色紫如苋汁，又混混不见碗底。烛生曰：“此岂广州程村之品耶？”酒保曰：“比程村佳，是山藸所为者。”烛生曰：“休矣！世人未醉，此酒先浊，过浊且不成醉也。奈何？”小溜曰：“吉安之西昌酒，盛行于贾人，可得而丐一□乎？”酒保叹息曰：“前者入县中，曾置五十斤许，今为甘指挥之徒，尽器以沽，留贮石槽旁，以供指挥不时饮兴。公等求之，已无及也。请俟他日。”大溜曰：“何伤乎！先索数升饮，倍价偿主人。”指挥闻之，亦称快耳。酒保喜曰：“若尝与指挥呼酒者，斯无不可矣。”方取酒时，烛生见一人，深目短髭，鱼头猿臂；着落齿之屐，披割襟之袍；仰天叱咤，俯首入茅屋中。见二溜在焉，即呼曰：“二子何先至也？”二溜以烛生见。甘云：“先生自八闽来，何所闻见？”烛生云：“闻海国有成城之众，见戎行无料敌之人！”甘云：“身受五品秩，障此一方民。孰肯以七尺之躯，随野鸥俱尽；一腔之血，为沙虱所吞。顾筹饷在屯田，今居泽无田，则难为屯；诘奸在保甲，今破荒无甲，则谁与保？伐木以造舟，今童山安所得木；筑垣以列械，今陷地以何为垣。若有无双士，来即我谋，视彼椎髻跣足之奴，直如跌坐小矶头，下拾决明子耳。君为伊谁，岂同此浩叹也。”大溜曰：“桑君非无心时世者，盍纵饮以剧谈乎？肆吾侪鳌鲸吸之才，伸公等虎卧龙跳之用。”小溜命酒保曰：“倾石槽旁酒，烹土锉中鸡；蒸藸肉以伴豚肩，剥蟹螯而和鱼翅。”海客之味兼焉，酒人之欢合矣。烛生曰：“夫然。坐视其所便，甲乙丙丁，四方位而已。”于是大溜得甲位；烛生得乙位；指挥得丙位；小溜得西位。既坐，各尽小磁盏五巡。二溜又出海螺杯，斟八分各劝饮。烛生曰：“命令为军中第一，觞之政亦如之。今方位二木二火，木火递生而得土，土旺于四季，惟金水缺如，请各书一字，木火有土者不饮，金水相生者不饮，如无，饮海螺一杯。吾书杜字、灶字、淦字、沐字。”指挥曰：“吾书圭字、炎字、鑫字、淼字。”烛生曰：“两土无木，多少两杯；两火无土，多少两杯。三金字有金无水，多少三杯；三水字亦是三杯。”指挥连饮十海螺，酒可知矣。小溜曰：“埰字、烟字、唫字、冰字，何如？”烛生曰：“埰字多爪一杯，烟字多西一杯，淦字无水有口两杯，冰字有水无木，且多两点，两杯。”小溜饮海螺六，卧地不能起。大溜曰：“吾如沙氏子饮六杯可乎？”烛生曰：“汝不书字者，须二十杯。”大溜曰：“若然，我书四字，亦未必二十杯之多也！”桂字、炷字、涔字、淋字，与众议之。烛生曰：“桂多土，炷多亠，两杯；涔无金有岑两杯；淋多木一杯。”大溜笑曰：“我固知如沙氏子不过六杯也！”取海螺一吸而尽。指挥曰：“仆亦有一令，从之乎？抑违之也？”二溜与烛生曰：“谨听命！”指挥曰：“各以姓为诙谐语。一人姓甘，爱女不爱男，女子癸水至，成潭。”大溜曰：“一人姓常，怕妻不怕娘，妻子相火旺，烧汤。”指挥曰：“此拾吾牙慧也，一杯。”大溜曰：“能剿说如斯，即场屋中命中文字。我入彀矣，愿举此杯。”烛生曰：“一人姓桑，说阴不说阳，阴地寸金惜，如糖。”指挥曰：“此中安得有糖，诗人口头习气，一杯。”烛生大噱而饮，小溜沉醉在地，作呓语。大溜代云：“一人姓沙，种壶不种瓜，壶子啄木食，成痂。”盖小溜秃，故云。指挥曰：“一壶千金，君当尽此壶矣。”大溜为牛马饮，竟无余酒焉。指挥击壶而歌：
天一生水兮，万汇之源；
地二生火兮，一气之根。
天三生木兮，四时之元；
地四生金兮，五兵之门。
天五生土兮，我生立命；
我勤于水兮，死必以正。
我攻夫火兮，气惟其盛；
我择其木兮，太阿自柄。
我挥乎金兮，大贤是聘；
我安吾土兮，得一干净。
烛生曰：“指挥歌成，可谓五行攒聚矣！吾非能歌者，请赋今日之事：
君不见甲子石，远知六甲之所宅。造物本吾逆旅，以阴阳为过客。阴阳之数谁能稽，氤氲而入酒人之席。予为桑宏羊，五鼎烹自昔。君为甘罗与甘茂，将相经纶休弃掷。豻鲨二罶，仅比鲵于尺泽。君不见甲乙丙丁才四人，百年性命由欢伯。”
指挥击节云：“好诗，吾甘为君下也！”大溜曰：“我唱摸鱼歌，粤中土音，不识海隅属而和者几人矣：
阿娘勿见小娃娃，叫他的爹，快些与我找还家。阿爹说道：‘娃娃自去寻荔枝吃，我和你不如吊海唱个《浪淘沙》。’浪淘沙，做话杷，阿娘掀开海口水多些。阿爹狠力撑篙下，娃娃走到拍手叫阿爹：‘阿爹你何苦屈臀好像弯弓样，弄得阿娘身子好像死虾蟆。’”
唱毕云：“渔人本调如是，然海口能知其浅深。他日指挥用我，我死不恨矣。岂恋阿娘乎！”小溜蓦从地下起曰：“大溜之唱太俚，可知《寄生草》否？”
行人来在五坡下，五坡不见文爷爷。那五坡，愁云惨雾教人怕。那文爷，祠堂正气生梧。不崩的五坡，不坏的那文爷。宁可移五坡，不可夺文爷。移了五坡，放去了文爷。阿呀，这其间碧海千年泻，那其间碧血千年化。”
指挥与烛生，不觉淋淋浪浪，涕泣不已。谓小溜曰：“自为之欤，不闻他人脍炙也。”小溜曰：“我安能为，人自不作，想太空青苍。吹来天籁，应如是者！”大溜曰：“渠小时聪明，昔弃其累世丹铅，从我渔隐，公等谓何地无才乎？”是晚，四人乐甚，定墟之民物。烛生问二溜，悉能方之。指挥乃邀至所，僦居土屋，更剧谈三更，留烛生宿，二溜返其舟。
其明日，指挥出所构新城图。示烛生云：“仆先居北海岛中，和沙土筑堡，列树木为亭，无虑数百十处。缘其地有寒而无暑，天道毗阴，所置千门万户，引领木公生气，专一随阳东向而已。兹南服也，广狭自成之形，正奇相错之势，悉在图中。仆以两旬创成之，第苞桑之固，非青乌家不能为。且似是之学，不如勿讲求也；是以需之其人，吾子神明于是者，其鉴定焉。”烛生观其图，读其说未竟，常大溜至云：“顷之沙氏子为悬贴所勾，其事若暖昧。我讯之，惟摇首云：‘大难大难不可说。何为瑟缩之甚也。’桑君盍上诸。”烛生曰：“吾试以禽星演之。”大溜代阄，小溜得女土蝠，而勾者为井木豻。烛生断曰：“豻为凶星，能害兽属，蝠有翼能飞，虽为所擒，暗中必能自脱。且演出虚日鼠，为此君起祸之人。蝠之前身，原是鼠也。其为匪人所种毒乎。又演出心月狐，主得阴人助，盖狐将媚隩以援蝠也。生剋之用，则豻本剋蝠；而蝠借鼠日之火，以泄其元。又求狐月之水，以养其性。直可使曲，强可使柔，久当解免。今日木气方盛，故受缚耳。”指挥曰：“以其物穿凿附会之，狴犴有狱象，沙君之缧絏，所谓宜岸是也。蝠为伏翼，似待夫人之翼而长之矣。”大溜曰：“吾生年在蛇，可应翼火乎？”烛生曰：“变而通之，其机甚捷。然也，速往拯焉而可。”大溜竟慨然去。烛生谓指挥曰：“公为新城图，亦既殚厥心矣；相其阴阳，似无过此墟之上，有石六十枚处。”指挥曰：“吾亦属意其间，第未审城形之与地势，可能相乘而不相戾，试往观乎？”乃联步出，踌躇竟日，元览及数十里，烛生叹曰：“异哉！天造地设，屹此高墉；公所图城，形如灵蠵，本合洛书之数。地则前有九峰可以戴，后有一盐池可以履。左三里港，右七星塘。二珠泷四水，峡可为肩；六了头村八蛮进宝，坡可为足。象数自然，协于畴范矣。请分建四门，则用京房法，以坎、离、震、兑为四监司。就其方位置重关。冬至闭北门，避坎之广莫风；夏至及两分，各闭南东西门，以避离之景风；震之明庶风，兑之阊阖风，盖藏风则聚气也。公解宜于乾位，兵阳事，当以天临之。贮武备库，宜于坤位，守如处子，是为牝马之贞。若用纳甲之法，乾三甲，纳三甲，而甲子首元，又可以贯甲寅、甲辰。公厩中有三百精锐，可抵六百人。若简练揣摩，一以当六。此大易精义，非吾臆说。形家书不及贯患者，垣墉既勤，海上无螺窍声，将军自此升矣。”
指挥命从者伐木，以识其四隅。乃延烛生入幕，曰：“今日筑城伊始，固藉经营，他时捍患非常，亦资启沃，辛苦共之可也。”烛生曰：“某方谈纸上之兵，君竟脱囊中之颖；知己遭际，诚未可以常格推。然吾出门时，筮《易》得同人之九四；‘乘其墉，弗克攻，吉。’便当与君子通天下之志；乘墉而攻弗克，城坚可知也。困而反则，此其时乎？”自是指挥经始城役。烛生曰：“城小而固，石为其根。西岭横怪石五里，据白虎恶气，于形有吞噬之象。故前年御贼多死亡，请剋之，虎尽而城半矣。”指挥曰：“善。惟砖厂稍远，劳肩负者胫骨力耳。”烛生曰：“海中有倒流沙一，插入东界，是为乖龙，能令士卒反侧。请就其过脉处，合土为陶室之。乖龙气死，女墙亦成矣。”指挥亦从之。烛生又以沙土蛎壳，和为细泥，染成五色者，掘地三尺埋之，各画梵字：
正北方白色土；正南方紫色土；
正东方碧色土；正西方赤色土；
西北方白色土；东南方绿色土；
东北方白色土；西南方黑色土；
中央一泉井，相传下通龙宫，深不可测，四面埋之以黄色土。
城外则引峡为壕，借矼为梁；城内则就高阜设丽谯门。定时令，建水柜一处，候潮信。竖门幡两处，以候箕、壁、轸、翼四日风信。盖地气必以是日多风也。
旬日内，有番舶来泊者，一黑瘦鬼子，年约十四五矣，叱咤作番语数十字，人皆不达也。烛生常至大西洋诸国，颇解其义，呼使就署诘之。鬼子作笑声遁去。遂告指挥曰：“顷见西洋小鬼子，殆非常。彼妄出言云：‘此城可取而据也。’吾命缚送，即已豻去。后十年有海警，必是奴矣。”指挥命笔记月日，藏鱼袋中。凡两阅月，城役告成，其将弁公厩及甲库俱完缮。民居新创，得四直街，五小巷，招徕工商，每以日中市，土著之氓，计得四百户，兵舍则四围附城墙。其居战舰者，守左右两澳口。为犄角势。两裨将率之，钲鼓之声晓夜互应。城止三里而遥，隐隐如数万甲兵屯聚矣。
未几，指挥奉节度使檄，援柘林，海贼侦主兵出城，以其徒突至。烛生与两裨将计曰：“新城初建，而贼犯之，必饥欲掠粮食。且觇吾城中兵，赴调者多。故乘间窃发也。今澳口战卒不及百人，闻贼艘十二，殆不止四倍，所恃者城守耳。然炮石不敷四击，守陴半召村农，非以计邀之，主客之形不敌也。两君可望贼帆将落，仓皇以舟师迎斗，佯败登岸，便绕城走，见幡竿处入，贼必以为怯也。我既鱼贯以进，彼将鸱张而前，两君仍向幡竿处出，吾集兵伏门侧，伺贼至，以两翼左右截之。村农但登陴呼，炮石随下，贼失利而退。见我空舰，必争取之，两君即以佯败之师，先设伏于澳口，乘其争舟未定，从后掩击，可获全胜矣。”两裨将称善。及期，贼恃其亡命，逐我兵入城，猝毙炮石者二十九人，死陷坎者六人，遁出城，中壕边鸟机者十一人，走澳口岸殪者八人，水戮者五人，弃我舟，返贼艘而逃。我兵擒贼渠一人，丑四人，我兵内外未挫一毫。两裨将以舟师少储胥，不复出海追袭，贸来之贼，颇丧胆焉。
越三日，常大溜偕沙小溜至城中，谢烛生曰：“微公擒五贼送县狱，小溜之罪，上通于天，已不得白，亦无能代白者矣。”烛生问故。小溜曰：“始吾舅氏邬郁，以贩蔗糖出海，为故贼黄金标所俘，逼使奴仆，不得已，任役篷底。闰五月之岁，贼舟破于限门，罪大者水葬。舅氏投水不死，转得还家，既不敢往诉于官，又为乡党所指摘。邑壮丁之目尤大春，抵隙求金于舅氏，吾不直大春，责以利灾挟诈，将无别干萑苻。大春怒，率其侣蹙吾于市，吾力拒之，竟无能逞。今年构乱东南岛者，为黄金标坏舟中漏网之高弟。吾方谋之舅氏，诣军门陈彼中形势，出奇兵擒斩之。及定墟赌酒之日，舅氏方卧，忽为无名贼劫去。大春以舅氏向为贼中谍，此行必卖甲子城。其甥沙某，亦素通贼，闻于县尹。捕甥索舅，吾被系狱中。屡自申辩，官则唯唯，吏则呵呵。盖为大春所惑，将治吾如治贼矣。又吾所弃裨爱育儿，为大春购去，每乘间为故主人排难。大春虽嫉吾，因嬖爱育，故缓其陈告，免我于械五指，关三木也。昨者县尹讯五贼，内有掠舅氏之人，云将挟之为向导，由乌□港，劫东海□也。方知与吾无牵挂，尹遂释吾。”烛生笑曰：“方子被絷时，仆演禽星，知有井木豻之凶，其大春乎？虚日鼠之累，其邬君乎？心月狐之庇，其爱育儿乎？”大溜曰：“吾不往县中，小溜几无食矣；时数如斯，何可不信？”烛生因劝二溜曰：“二君昔有救溺之恩，仆敢不敦荐贤之谊。指挥将有事于海，荷戈殳者，往往不足以推赤心。固将召募乡勇，且耕且渔，或饵贼以财，或授贼以刃，或诱之聚而受歼，或乘其乱而尽斩，皆非其人莫与属也。二君即不图富贵，宁长没姓名乎？”小溜忻然曰：“亦诚有志，岂昧愚忠？实恐为大僚节制，进退不得自由耳。”大溜曰：“有事则以头颅寄长官，无事则乞骸骨还乡里。进退绰然，庶无顾虑。”烛生曰：“真英杰语！仆当力白于指挥，如约可乎？”
于后指挥自柘林归，劳烛生曰：“以拥肿数舟之卒徒，弹丸一城之老弱，击走数百贼，先生可谓能兵者矣。吾在柘林，发矢穿三贼胸，夺刀馘一贼首，众卒踊跃大呼，争欲贾勇，岂能斗智者哉！”烛生曰：“来窥新城者，传为海南人，系黄金标之徒黑鱼头，一名老鲁。先以盐艘柁师犯法，当毙木下。渡海时，以计投水遁逃。导东倭，通交址，前传倭寇数十艘，非真倭也，即其虚张之名号耳。县尹执讯之渠，即黑鱼头前部白獭儿，虽有酷法炙之，然彼中虚实，宁受烹而不言也。吾将因小溜之舅邬郁往还贼中，探取事机，使大溜伪为闽贾，载海物如被劫，已失其六七者，前行遇贼，掠其余，即呈身乞与为用。又使小溜伪掠广州蛋人女，及潮州契童，云将献交帅者，贼喜必竞取之，而啖小溜以为盗，则从之。潜令男女行反间，致淫者自相贼。得此三伏，公以千人，配飞舰二十，出五百里外备之。内外相薄，此贼不尽杀不止也。”指挥抚掌曰：“先生计诚奥妙，但二溜既入我药笼中，可得其死力，邬郁为人劫去，何自驱策之？”烛生曰：“邬诚贼中出入者也，故前累小溜，托为人劫去，不欲自奔耳。独小溜能招之使来，但授计于甥，以达其舅，成功而返，初不必执戟帐前。”指挥从其策。上书节度使云：
甲子左卫指挥使甘鼎，为密陈剿贼方略事。前者筑城事蒇，所有协济屯粮，分添守具，及招呼士兵，借用民艇，一切趱办章程，已禀请饬行，均奉批报可。职等誓竭股肱之力，图收鳞爪之才，礼聘幕士桑瓘。八闽之英，一黉为俊。专精于天官仪象，研练则海藏图形。兵法能化腐为奇；军行善以少击众。金汤设险，伏五花八门之机；水陆扬威，成一月三捷之绩。请授以从事勋衔，俾参幄务，新募乡勇，常越沙明。都鄙之民，鱼虾为侣，无人知则辍耕太息；为国用而入水不濡。咸砺齿于同仇，即丧元无异志。请署为队长，俾作游兵，遥设伏以诱蛟涎，若诈降而探虎穴。又有贼中之佼邬郁者，宥其罪，而使归命投诚，伺贼情，不妨非时来告。职自以千人巡洋，无庸各路举燧，功以畀之群力，罚先施乎一身。谨受责成，颇无疑虑。年月日。职谨状如律令。
书上，节度使遍示群僚云：“海上有此君，省中无其匹矣。”手批数十行，额庆无双士，虚怀起敬，拭目观成。指挥告烛生及二溜云：“我虽运用如是，未识贼中何以应之。苟其移步换形，未可胶柱调瑟。”烛生叹息曰：“古时输攻墨守，如弈棋高手，适得对垒，彼此俱在算中，局无一定，变有万端。公深明变通之义，方不是赵奢之子，空展遗书；亦非如诸葛参军，故违节制。谈兵真不易易！”二溜曰：“吾徒只知奉令而已，请分途而出，各秘锦囊，虑变自在中权，不须侧耳。愿驰羽檄，从海燕衔来，欲报蜡书。以钓筒浮至，何如？”指挥许之，遂依计去。
越数日，忽汲水卒告急曰：“城西北有两泉，供一城爨。今早泉之色臭俱恶，有言盗置毒物者。居民汹汹，议徙远村落，若何而可？”烛生曰：“谁为置毒物之说，可亟捕得，杖于市而逐之。示居民无往汲毒泉，城中自觅汲处。惟视吾指点，掘四井，今日必及泉。”指挥曰：“何以知其速也？”烛生曰：“凿井宜用参日，以猿为水母也，今日是矣。”一卒曰：“中央龙井，不可以汲乎？”烛生曰：“甘泉变为毒泉，岂龙意不知天意？往汲焉必不得水。”指挥亦未之信，请试之。未几，来报云：“汲水之桶，入井则底脱矣，三易皆然。”指挥大骇。烛生偕卒数人，携锸视城内，果得四处。鸠工掘之，凡三时，而东一井先得泉，城中夕炊无患矣。以次皆穿透。惟北一井视他处掘深两倍，而泉不上涌；又土脉转柔腻，掘者无艰苦态。指挥请易地，烛生曰：“舍此更无井，此井无泉，不解何异，吾将自窥之。”倏尔，井中人出告云：“井旁有一穴，四围皆石砌，请烛之。”烛生忻然，命携炬自缒而下。良久，捧一箧出，又下，凡三得箧。命掘者就石围东北隅凿之，必得泉水。既而泉果大至，较三井更甘美。以箧呈指挥，似泥而坚，似木而润，拟以骨角玉石之物，又浑沦无痕迹之可寻也。块然其质，宝莫能名。指挥乃与烛生焚香而祝之曰：
混元始开，神物胚胎。神井既鉴，幽光喷薄。何方地，掩是瑰奇。我告真宰，发之无罪。
祝毕，三箧自裂缝，启之，惟高丽纸实其中，何止千百片。烛生曰：“是必有异。”复持纸叩首谢。屏人退去，自取西洋显微镜，就日中照之。每纸数十行，皆史籀小篆，字不及蝇头，殆蚊脚耳。非谛视不能见，盖其先用龟溺书之。其书凡二十卷，每行得数百字，题曰：“彻土作稼之文，归墟野凫氏画”。又一箧为“天人图”，题曰“眼藏须弥僧道作”。又一箧为方书，题曰“六子携持极老人口授”。烛生谓指挥曰：“此书明明授我主宾矣，何言之，彻土桑也，作稼甘也！”再叩首谢。细视其箧，即高丽纸以漆涂之，既已开视，则箧皆轻如无物，真仙制也。指挥谋于烛生，营龛于秘室置之。行则藏枕中，有所求发明，则拜而同启视。两人大悦，闻庭中鼓声，指挥出公□坐，一浴汗卒跪陈云。贼攻神泉。副指挥出走东南诸港，此时又警至矣。”
发书陈箧自当年，秘笈谁翻甲子前。
为有神灵开绝学，于无字句得真诠。
一生病酒吾衰也，五夜谈兵士粲然。
剑指火星休落地，光垂薄海净戈铤。
殳父先生诠曰：“甲子城，在今惠州府陆丰县，属之东南隅，实则作者自言性道也。”
甲子，天行也。城则人之受范围于帝王，以仰承天宠者。盖台垣垂象于天，下土因之造城郭，以人合天，是甲子为天之生我，而甲子城为天之成我。夫岂不根，而能解事。
天开地辟而人以生，其间动静云为不过六十年、六十月、六十日、六十时耳。一时之内，而欲明阴洞阳，以迄乎一日一月一年。由一而推之于十二，由十二而推之于五倍为六十。其理其数，非若列星之东井，下壤之井田，条分而缕析之，则夫四生六道之丽于阴，三纲五常之丽于阳，知之而不能言，言之而不及精详矣。故井之时义，于甲子城尤宜深切著明者也。
为高为下，必有所因，井则无所因矣。大禹乘四载随山奠川，智者行无所事，不闻施穿凿之力于一井。其道横而致之，竖则非法，掘井之难，人力所通，而厚地不居其功，高天亦不禁其取。掘之用，粗之则凿死乎混沌，精之则思通夫鬼神。盖作者深穷奥，为困勉人标一竖而致之之功，谓之掘井。
甲子即书也。无书，则先甲之辛金铸物，而不如甲木能生；后甲之丁火灼物，而不如甲木能长。自亨利而至于贞下之起元，非甲奚属？且寅生人而不及辟地，丑辟地而不及开天。由太始而推极之至于无始，非子奚属，干支之蕴，将何所发明乎！
夫书，妙万有而为言，括三才而无体。乃上不在天，下不在田，中不在人，而收纳之于甲子城中央之井中，则奇之不欲传也，于掘井而知之矣。书或浮露，势必为六丁所追，霹雳所毁。岂以元嘿至真，渊涵不测者而遭斯厄运，为千古痛心之文哉！
昌黎云：易奇而法，有法为奇之圣，无法为奇之神。《易》所谓法者，以其有象言之；学《易》所谓奇者，以其非有象言之。是书参伍错综，奇处正在无法。苟其人非神明于《易》象者，固不欲丐其奇书之目也。
书不奇，不可以言得。得之，则以总部书为三才之表章，以零星书为万有之消纳，以有字书存六合之音容；以无字书还毫芒之权量。奇书既得，天心泰矣，帝道咸矣。若曰：“行道而有得于心，德之致也。”

[book_title]卷之二　庚申日移碑逢怪物
天齐太乙，因求福以降神；庆忌于，待呼名而执役。彼看碑于没字，耻落秦，兹玩物以有情，荣修禹鼎。
指挥顾烛生曰：“先生策之若何？”烛生曰：“此别寇，非黑鱼头党也；其败倭之余烬乎？公不宜出援，惟静以制动。且吾闻神泉之兵，多揖盗者。安知非虚声吆喝，以逐其主兵乎？”指挥曰：“吾诚不忍斥言！副卫利君，故石龙乡人。闻其出洋会哨，遇贼未尝接战。所率三部之众，勇者耻之，怯者怜之；为人所狎视久矣。其兵不胜而骄，不贫而怨；民畏之如虎，贼戏之如儿。连年无一矢之庸，累举失片帆之利，则军政可知也。然拥重兵而不一援，贼至可乘其疲，贼不至转失吾势矣。”
烛生曰：“近日倭中多用腹里人，略不厌诈，吾一出，贼必伪遁。俟吾归，潜蹑吾后，不为之备，军必溃。即为之备，劳无功。若严兵以待之，贼自退入海，不敢久驻。公速往神泉，捕倒戈之乱卒，而呈投帻之懦夫。是清源之举也。”指挥悟，呼浴汗卒来讯，已走匿不知所之。盖贼知指挥善战，故攻神泉以诱之，使援于隘口，分两路蹙之，志在全胜。来报之卒，为贼绐指挥者也。谓奇计已成，诡踪遂隐。指挥乃练兵于讲武场。明给坐粮，暗实行橐。
二日后，闻贼解去，即疾驰至神泉。利副卫亦返其舍。指挥责曰：“贼未攻汝，而辄走者何耶？”利皇然答曰：“求庇新城耳！”指挥曰：“吾待汝两日，胡不来？”利又答曰：“无颜入帐下，暂羁于村。”指挥大笑而不复诘，坐不移时，左右拥七叛卒至。搜其家，得贼中伪符敕；视其臂，各贴敷药纸。揭去濯之，字如刺绣。指挥怒曰：“此内讧之蟊贼也！事起于何年？术行有几任？”皆大声曰：“军食少，不得存活。遂激则为此，增外粮，聊救一家之饥。引内扰，罔知一路之哭。彼计至今日而败，伪官在利君之前。”指挥命缚以送县，而呈揭利某云：
窃见辖神泉所副指挥使利达者，本以游民，冒为打手，擢汛弁。则借鱼盐之润；领舟师，而蒙岛屿之羞。戎伏莽以焉知，火焚居而不戒；徒惜见危之命，总无防患之心。国其安赖此臣，士孰与之为伍。某日时，倭之余孽，境入无人，该所官，识后知难，身先亡命。无能招其部曲，即已遁于山阿。缘其耳目无官，掣肘有贰心之贼。是以门庭致寇，解围艰一旅之师。未可恕留，亟宜提勘。倘员仍膺阃寄，事可寒心。惟叛卒已具爰书，罪均擢发。职谨揭。
节度使阅揭帖，大叱咤。呼军将曰：“为吾将佩刀，决利达首来！”左右皆震悚。一判官进曰：“前此坐堂皇者，每闻海警，自矢不戮一人。今阁下立法之初，兵枢转关，是用重典，真节钺事也。更有请者，磔其叛徒于故处，而械主兵于广州城门，以令海滨之不职者。苟人人知奋，回心革面，以赎不赦之诛，则此囚亦鞭而释之，无使一人独就死地。若竟无创惩，若草木之芟夷蕴崇，重典行而乱国治矣！乞裁度焉。”节度使默然久之，曰：“诚然，且从君议。”遂优礼谢指挥。令兼辖神泉，会同遁州刺史，寸斩七叛卒于神泉所。逮利达至省中，荷械坐城门下，观者如堵，不尽揶揄。或曰：“此捕贼未能，而诡为聋瞽者也。闻械重百觔，真能负大任者欤。”或曰：“彼食饷不足，而有外心。行当沥血祭纛神，碎肉饲癞狗耳。谓此君之头，宜木而不宜金。吾且未信。”利达大呼曰：“玩国法者不独我，我先受其诛，处置早十年，盗犹可已。我之同类，尚有罚不及死者。今已矣，东西江之木，不足为械；新旧城之门，尽堪悬首。悲哉！”因泣下。城门逻卒，殆无不胆色俱战者。节度使乃为告诫文，刻木榜置戟门左云：
节制岭南诸道，佩五印，两上方剑，陇西公谕各路都督水陆指挥，及有守土责者知之：将领不可以木偶为也；职官不可以萍踪聚也。曾统千百人，不知其痛痒。谓之木偶，徒为升斗计。无志于公忠，谓之萍踪，同病而不相怜，依古然矣。然苗莠粟秕，要非于前，簸于后，无以清帝廪，肃神仓也。今天下虽承平既久，大圣人则惕厉方新，命吾训诲尔曹，胪列科条，非泛论矣。
一、各镇官皆海隅鳌足，阁上龙头，应无颓废之虞。
且有猷为可采。凡弁兵无犯法，寇盗尽销声者，上考，亟请于朝。锡蟒玉。
各镇官从无建白，谨守戎行，弁不害民；兵无缺额，遇有盗寇，随时剿捕。虽不能尽，亦未敢纵奸者，中考。免岁察。各镇官昧于大体。颇涉骄矜，不恤人言；竟荒禽色，以致毛贼横行，卒无斗志者。下考，付戏下问状。请内察。
各镇官恃其勋阶，虎视一方，求金索赂，以饱贪壑，貔貅侧目，时见逃亡，又复讳言窃发，粉饰苞桑者，随时请逮治。稍轻者，即依利达法处置。重则与众弃之。
一、各军卫官，不能缉盗，何至为盗？不能练兵，何至纵兵？其本辖无失事地方，遇邻境奸匪，多方堵拿，勿使蔓延者。上赏，擢不次。
各军卫官守御界口，偶有失事，觅盗踪，求盗引，与士卒均劳者，中赏。依次擢用。
各军卫官于水陆防御事宜，不能先事熟筹，遇盗发不敢退避，间有斩获者，下赏。予金帛。
各军卫官如敢偷安旷职，纵兵为害，与盗为缘者，兵则寸磔，照神泉叛卒例，官下狱治罪。如与兵同恶共济者，以上方剑刑之，悬级纛下。
一、郡县官吏，遇地方盗起，及海贼来犯，多备粮饷以支借镇卫，宁滥务缺，以责成功。事平，报台核实给放。如有心刻削，及任意迟违，致将士嗷嗷，藉词无力擒御者。以坐失机事论罪。
凡兵将纪功不一端，抵罪亦非一节，择其较著者，晓谕尔曹，尚其敬而听之。年月日，节台榜。告诫三日后，忽有人夜书于榜尾云：
吾视此城，危于累卵；吾视此城之官，乐于处堂。白云（山名）崔嵬，白鹤（滩名）飞回。悠悠山川，何处理君骨哉！
厥明，门者以告。节度使方集僚吏，计擒妖言者。堂上下正喧阗时，一乡民跪言于军将云：“是某所书者，乞入白。”拥之入幕府。其人请屏左右。即陈云：“某农人，昨将寝，忽金甲神附身，自携炬涂抹之。某实不识丁也。今晨，又遇矮道人，出一帖授某，某命转呈进。”节度使览之，乃隐语也：
老牛莫倔强，顷刻猪婆相。火作丹楼十千丈，三口平吞广利王。三弓救取海和尚；苦无量，酸无量，尝到甜来猪腹胀。
节度使诘以矮道人所在，答云：“彼将为国师矣；岂能为汝召之即来。且云鬃雾鬣，未定何山之巅，何水之湄矣。”节度使勃然曰：“妖民也！”命仗之，腰间悬一纸。书三句云：
陇西公，不可打村翁，打之万里行湟中。
词意唐突，益震怒。急呼重杖。刑将及而人已杳矣。满庭错愕。门卒来报曰：“乡人委蛇出门，云奉命侦贼情，果有是事否？”节度使曰：“此人未必为妖，或矮道人之张也。然姑置之，毋惑远听。”适参议区星入见，以前后妖惑状示之。参议瞿然曰：“下官亦有秘陈之说，得毋暗合乎！”节度使引入小阁语，即蹙额曰：“粤事孔棘，节相欲无恙耶！”节度使诧曰：“实苦不知！”参议曰：“相公闻近日有广州王否？”因促膝耳语曰：“比南海之鄙，石湾村人告变；言其乡之猾，杀人多矣。村人之父兄辈，被猾害者五人，皆隐忍不敢言也。将有言而颈骨断者，亦不止其一乡人；此人则尤号惨痛心耳。下官深夜，独听其词，贼已私署伪官，聚糗粮数十家，可供几万人食。仿吾军中器械，无不精缮。阴谋已成，乌合者无论矣。死党殆不止千人，又奉一幻术者，出入神鬼。惟彼见人，人自不见。故贼亦善遁。”节度使微叩贼姓名。参议以笔书曰：“自署广州王者，今为邝天龙。似有慕乎刘睒之更名，本何姓，故广西蛮也，已成之羽翼，垂十五年。闻术人阴为画策，搏泥作土牛，喝使行走，喷水画七猪。咒之，自壁间下地，期以巳年辰月庚申日，牛与猪生活。始遂逆谋，斯又得之于卖卜人。下官留心三月于兹矣。乃今端倪已露，正欲禀白，不虞讹言之来，牛与猪忽相映射。虽然，太白化小儿为谣言，未必时人能解，大都此邦杌眬，断非从容坐论之时。下官请分八路掩捕之，倘巍峨百雉，不陷劫灰，事或有济耳。”节度使涕泣谢之。参议去后，朝廷有使命至，以陇西公前年按闽狱，事涉暧昧，左迁凉州都督，竟有玉门之行。参议往问，节度使怅然曰：“前者妖言验矣！此行非湟中乎？公宜努力戡乱，无徒怨别离也。”参议退而大悟曰：“亭节相之贬，其定数乎？然后来者必赅圃中丞也。两君之号，以亥代丑；正如讹言牛化为猪，是又非贼中所喝咒之二畜。然下数句，久亦必验，第无从预测之。”时贼焰既长，贼锋弥。卖卜人谓参议曰：“天龙之党娄万赤者，先为楚麻阳人，幼得奇疾，入大酉山书穴，遇侯老人，传以离朱生遁之术，炼形于火，禁咒鳞虫。始入五溪蛮中构乱，其酋颇疑忌。亡归粤峤，说天龙而辅翊之，即曩所谓幻术人也。尝以妖火护天龙，变化万态，煽惑数乡人，云彼以火得道，天龙应火德者也。有中原窜士陆无伦进谒，大倾倒，愿任驰驱，万赤言于天龙，署伪通岛使。直不揣鱼游釜中，妄思剑倚天外矣。”参议曰：“夫制贼之方，固宜多多益善。亦乘其偃伏时，先据头地也。”乃授策八路：郡二，县五，巡检一。曰暗练乡兵，无求武人卫。私布赏信，先从富室谋，早晚得急羽，即入剿。又恐海帜交结，以西南隅属海尚两都督备交；以东一隅属甘指挥备倭，密书一昼夜，达甲子城。指挥谓烛生曰：“陇西公有廊清之志，又解印西行，百城之忧，非特三沐之感也。邝贼何如之枭獍？敢发难自取湛族，而害此一方民耶！”烛生曰：“请展彻土作稼之文可耳。”与指挥同拜手展绎其篆云：
岁大荒落月行龙，孽龙斗禺山神；子夜则起，申晚而灭，甲部遥分龙一爪。
烛生曰：“枪别浮之光，不箭射将自堕也。区参议必能办此贼。然备倭之事，不以畀镇官而责成本卫，知真倭假倭，消长存亡，系于君之赤手。吾谓真倭前攻神泉，被吾伐谋诛其内应，必不敢再犯。致有损摧，应邝城之招致者，必伪倭黑鱼头也。二溜蜡书来，君可定行期矣！”指挥曰：“然则君自守新辖之神泉，吾有师期，必使走告！”烛生慨然去。
是夜，渔人有以钓筒献者。指挥命以饼金犒，携筒秘室劈之，得小溜蜡书云：
沙明密达：邬郁于某日，持倭所给令矢，投老鲁帅艇。老鲁始犹疑其两端，别艇候调。前月尽夜，老鲁呼郁密语，邝天龙以檄来召，连兵致扰，有合乎纵横之机。但未略一舍，未踞一垣，妄自尊大，即拥伪号，恐妖由人兴者，火还自焚也。子为我觇之，王者自有规模，元勋亦殊气象，果有异焉者乎！与其事定而识海水，验东风，不如应之于先，遥结与国矣。否则第然诺之，仍自为计，岂无端受黠蛮役也。郁承命去石湾乡中，以报使礼见邝。其人赤色帻服如火官，词意甚倨，旁一高座，号娄仙，亦服饰如火官之相。幕中悬画幅，题曰：“倒海图。”娄仙谓郁云：“诸岛之人情向背，吾于此图得之。岛长之年将岁君，亦存此图之水盂内。尔老鲁戈船起海东久矣。欲见其状乎？”就画幅中手探一盂，贮水过盂面而不泛溢。令郁就视之，见黑鱼头坐盂底，两手反接状，郁大惊色变，娄仙笑曰：“彼不来助吾王，吾就盂中擒出耳。可亟归告，”郁乃疾还岛中。陈所见语。老鲁大恐，西望遥拜，将率轻舟犯虎门应之；又郁在邝贼帐下，闻其党私喜曰：“新节制未来，而区参议被吾娄仙咒将死，死则大城唾手得矣。尔公尔侯，能不兴之暴耶！”邬郁所探如是，老鲁将出。故明所受策；虽购得其人，事尚未行也。常越亦潜估客船，静以待命。月日时明飞达。
指挥寻思贼计若行，参议必不可活，惜无人识其术而力破之。斯时更仆致辞，恐天夺卧虎之速矣。而肆索枯鱼曷为哉！漏下三鼓，搔首出帐中，仰见星斗，叹曰：“图贼之才，自应星象。区君岂虚有其名乎？”忽有声从北方来，似爆竹溅水落帐前，有光浸眉宇，指挥惊曰：“星就变矣，区君安得生！”光四散，移时方熄。墙阴觉有著木屐前者。视之，人仅四尺余，屐高一尺许。指挥掣剑呼曰：“魅莫侵我！”其人鼓掌笑曰：“使君畏魅欤，抑畏星欤！”指挥曰：“星变如是，宜若辈之瞰人也！”其人曰：“使君果高明，应识我，无疑为鬼。”指挥曰：“汝何人斯，肥而短，前以妖言进陇西公者，非汝乎？”其人曰：“我固矮道人也。先在广，变形为乡民谒节相，将有所白。节相目为妖而杖之，我始隐去，亦知邝贼终发，刀劫焉逃；区参议托志忠雅，为贼所算。故以今夕借天汉白榆星落，枢星代之死。榆星存矣。然区恹恹待尽，我不往，咒未可解也，因使君与区同患，故来相诣，且求一荐书去，使书生不疑，吾道可展。”指挥审视良久，恍然曰：“记君于二十年前，曾在辽海沙碛拯吾；吾叩姓名，以李长脚告。时方颀然，今何为而促缩无所长也。是二是一，吾转惑焉？”其人曰：“始我学道未成而为盗，脱君难后，以跳长城窟，为山神刖，匍匐寻本师，就残体易矮形，凡入山十年而道成。本师命出世扫邪魔，扶忠义，当完阳九之数，功未及半，心实黾皇，幸迫我以时，责我以事，道心亦云慰矣。”指挥乃延入内，亟为书云：
鼎白：石湾贼不久当败。然生心之虫，伺影之蜮，有不可知，最难料者也。来矮道人者，明阴洞阳，遣为君治疾，乞秘之室中，必能宣力，以术破术，其亡不亡，而国而家幸甚。
矮道人去后，指挥将以舟师援虎门。烛生使人告曰：“从事谓不宜离新城，早晚老鲁必至。”指挥以沙小溜书示之，使人云：“从事知邝贼必通老鲁，两恶易合，亦必助之矣。然知我师集虎门而暗袭甲子，又擣虚之策也，请伏崎石港待之，彼遇伏而遁，我乃纵兵出击，亦可以破其鬼胆矣！”指挥曰：“桑君真胜我一筹，谨如教！”遂率兵往崎石港设伏。
三日，贼竟不至，指挥疑，令谍之。返报曰：“老鲁以便道趋汕尾，碣石中卫张指挥以三百人迎战不利，群贼驾舟入奫门，见山头一道士作鹤声指贼艇者三，即触石碎。老鲁与十人棹三板船逸去。故不敢东下。”指挥曰：“殆又李长脚立一功矣！”撤兵还新城。而烛生先一夕自神泉返，指挥告以老鲁东犯，途中为矮道人呼风破之。故免于崎石港之战。烛生曰：“矮道人之名，吾在闽中耳之久矣；不助他将，而沾沾为一张中卫解围，何取乎尔？”指挥曰：“不然，道人识吾时，恃其金刚禅。入于辟支果，虽幻五里之雾，终驱四山之风，遭刖以来，皈依于正，固将尽偾军之将，而咸与图存。阴行善事，斯为阴功，道得于心，斯为道德；虽恇怯十倍于张公者，犹将只手扶之也。不惟其人，惟其绩，所谓神通矣。
旬日间，闻区参议济师，即道人得志之期耳。”烛生以手加额曰：“公少遇异人，都非凡骨，以其能事，佽助邦家。古称云兴四岳，霖雨自天者，此其一时也；可不贺耶。”忽门卒报有女子愿入广州，灭贼自效。指挥命入见，此女羽衣玉佩，水色云容，出一笺呈览云：
儿紫府仙家，丹山凤胄。水晶宫里，惟小相怜；云母帐前，以娇自贮。念劬劳之龙伯，膺保抱于鲛人。女不患其仳离，翁尚欢夫矍铄。乃者火妖为乱，诅祝及乎鳞虫；因之泉吏告凶，逋逃嗟我介士。是用忘其螳臂，无庸畏彼虎须。将命高堂，愿言夙驾，蛟螭有众，谨隶节麾。珠羽之流，甘当旗鼓。期门靖献，真不虞其火攻；大纛因依，庶将灭此朝食。
指挥曰：“神女适从何来？义师遽集于此，只恐逐天兵之队，无能扬水部之镳，稍隔幽明，难同纪律耳！”女蹙然曰：“石湾邪师恃其恶焰，咒阴火而驱毒龙，国中居民被其沸羹，无不痛心疾首。身是龙女，请于君父，挈练卒百人，自新城中央井中飞出，俱愿潜踪幕下，同指仇方。谨以名册进呈，惟祈籍入军伍，呼之应变，必著成劳。儿自能隐形，无不堪供驱使者也。”指挥诺之。女出百人名册以献，即已不见。指挥与烛生计：“君为吾城守旬余，吾自率劲兵五十名，驾数渔艇直捣石湾。待龙女成功可乎？”烛生赞曰：“斯脱兔之用也，神乎神乎！”指挥将行，新节制传檄至云：
兼岭南节制，御史中丞，檄甘指挥遵行。参议区星，病中力荐该卫官，戎韬素著。舰绩时勤。兹有斩木揭竿之虞，尔其偃旗息鼓而至。倚任非一，踟蹰至三，便速赴援，勿稽来会。某夜四十刻插羽。
烛生曰：“公此行天时人事，适逢其会，龙女来助，良有以也。”指挥乃令两裨将协桑从事居守，自以五十人裹十日粮，驾渔艇西上。至广州城下，区星已遣健步俟于，迎入计事。指挥密呼龙女云：“汝等百人于何隐形，吾入区参议厅事，能相从否？”闻女答曰：“儿隐于明公之佩囊中，所率百人，隐形于战卒五十人之身，以两化附一神也。与参议谈，只须明公一人去，儿将因以助矮道人焉。”指挥入，参议尚卧疾。就榻前问讯，参议曰：“事棘矣！病殆矣！治疾之道人，前夜为盗所杀，丧其首，无从觅得之。因附耳言：石湾贼闻以今日起事，君盍探乎？”指挥曰：“第不知今日地支，可是子否？”参议曰：“壬子也。”指挥曰：“可遣诸路进剿，亦以今日。但矮道人无首处，吾当验之。”参议命从者引之去，则别居一量笏地，道人躯坐于床，而首断处不见血。指挥命从者出，呼龙女曰：“所以助之如何？”闻女答曰：“娄万赤咒区参议不死，而矮道人至。先以所著木屐化山楼，置参议游魂于其上，万赤吐火焚山楼；楼下一长剑出刺万赤腹。腹破裂，胸中火散地，尽为水银，盖剑即水银所成，道人之术，诚超超矣。万赤怒，以帛束腹，与斗于白云山头，役使火蛤蚧结队刺面目。道人呼李左车挟十二雹弹丸击之，其虫毙。一弹丸入万赤左目，碎其珠。万赤败走，道人返丈室跌坐，将运神，首忽自落，是万赤遣鬼母以元阴池真铅刀斫之。而坎瘗于白鹤滩上，道人无恙，明公勿忧，儿自去捧首归耳。”
指挥大骇，即反其户而出。夜分，梦与龙女赴白鹤滩，索道人头不得，恸哭几绝。则见道人之躯，自远沙而至，腹中语曰：“无哭无哭，我自将头续。”就水中捞出一鼋头戴之。指挥曰：“非非！”龙女曰：“是是！”互争辩而醒。闻龙女言曰：“道人首即鼋也！”道人大笑而入曰：“道人元无首也！”稽首谢龙女。指挥喜，还告参议：“矮道人未尝死。”参议跃而起曰：“吾昨夜已霍然愈矣。”道人亦至。谓参议曰：“君可分兵捣石湾，指挥自以渔艇去，吾以庚申夜，候捷音耳。”即走入室中不复出。参议送指挥去，乃调八路剿贼官，广州木守，端州黄守；各以兵将百人，驻三水县西北两江口，防贼援。南海番禺二县令，率兵役守东西炮台，及海珠寺。顺德、香山、新会三县令，以游兵散役，驻西南各村堡，俟贼至擒斩。五斗司巡检柳皆木，率乡勇进石湾擒贼首。参议自出南门策府兵，合副都督二人守御。中丞则不动声色，日与僚吏纵谈诗古文字，从容坐镇而已。初，柳巡检者，人也。尝与少年不良子勾当，区参议计擒之，贳其罪为缉盗使。未三年，以获盗功，请于都台，擢捕职。粤有司咸病之。或曰：是即风诗所云‘无拳无勇，职为乱阶’者也。以乡勇入石湾，邝天龙正率其伪总兵二人，大阅于沙口，见皆木至，喷三昧火灼之。皆木踣地。天龙命缚之，劓其鼻放焉。乡勇多战殁，伪丞相娄万赤突入中丞署，中丞方坐园林赋诗云：
戟门从不戾飞鸢，老去山林得静便。
陆贾高谈应问水，任嚣故事总如烟。
无多旧雨都成梦，有几春风却放颠。
兀坐寸衷平五岳，免教蛮触战愁边。
万赤伪为扫地夫进曰：“相公诗实佳，直恐催租人败意耳！”中丞曰：“汝亦解此中语云耶！”万赤云：“请学步若何？”中丞授纸笔和云：
已见公输制木鸢，腐儒墨守论便便。
帝车欲碾群峰霭，臣节徒临万井烟。
勇亦裹毡随邓吃，狂曾濡笔过张颠。
也知节度非襄样，特与浮楂阅海边。
万赤和诗毕，牵中丞去海上，果一舟澳口，有渔人大呼曰：“相公不可入艇，此石湾妖人娄万赤也。岂扫地夫耶！”中丞如梦醒。万赤怒，以掌中雷劈，渔人但张口如吞咽状，竟无所损。惟笑曰：“雷而不往，乃非人情。”还震一声，烧万赤须眉殆尽，衣帽俱裂，万赤走入舟去，瞬息舟亦无有。渔人谓中丞曰：“民苟迟至须臾，相公必遭毒手。”中丞感之，问姓名，答云：“只询区参议便相识。”袖中丞手曰：“起还署，是处离东门已三十里矣。”中丞从之，若御风行者。入园林赋诗处，则见一僵卧人即其身也。先行海上者，殆精魂焉。渔人引手推堕其魂，始欠伸而苏，渔人不见。中丞急召参议入，示以妖人所和诗，并魂游诸幻境。且述渔人语。参议曰：“必矮道人矣。请率将吏出节府，视师城上可乎？下官先驱，诸道用命，此贼不足平也！”中丞投袂起，登南门城楼，誓师出涕；适柳巡检以无能被劓来请罪。中丞为之掩鼻。参议曰：“君太卤莽，轻而不整，故有此挫；然亦吾计之疏也。”遣医者补治其鼻，得少皮肉虽内陷，胜于掘穴者矣。参议以中丞令，檄甘指挥进捣。初，石湾贼党，大半胁从。参议问左右曰：“郡中人有能入贼中，挟饼金以赂贼党者乎？”左右曰：“曹镇，郡之名捕也，只其人可任使。”遣曹至受密计，携三千枚饼金入贼中。有邝天龙之妖童渠灌儿者，年十六，为天龙所狎，其父兄皆被害，忍而遭淫，实未尝须臾忘报也。是儿有力善斗，火攻之术，亦受之娄仙。是时曹镇伪为投纳者，入见邝之两伪将曰：“大王事成，君等皆公侯矣。亦提携曹某否耶？”两人曰：“汝常在广州，扬言擒吾辈如捕鼠者；今竟何如，抑别有诈也？”镇曰：“我将以全家为托，各馈五百枚，何言诈也。”即分送其物。两人曰：“陈于大王乎？或拜赐而嘿嘿乎？”镇曰：“嘿乃甚善！陈则令大王疑，但得寄居所。当续有所进。”两人喜，置之密室中。
一日邝与娄计事，灌儿出视二将，忽闻别室中小语，往窥之，见犵言者复有野客。闯然入谓二将曰：“彼何为者，公等有外交耶？”二将遽窘促不能答。镇故机警，即大声曰：“轩轩霞举，得非反颜事仇之渠郎！”灌儿诧曰：“尔何以知吾而詈之也。”镇曰：“揭日月之仇，无人不愤；夺风云之色，望气可知。我犯难此来，为保全几片美玉，毋使与顽石同焚耳。曹捕长大名，广州小儿，闻声不敢啼哭。君等终为贼徒，则请缚吾；终为壮士，则盍从吾？”二将曰：“从之若何？”镇曰：“便缚渠郎。”灌儿大恸曰：“小子为无口匏久矣。椎心泣血，不死有待也。亦惟捕长之命是从耳，何为缚乎。”镇曰：苟如是，吾亦以五百枚压惊，有事共议，泄漏者将吾头去。”于是灌儿与二将，皆啮臂出血盟曰：“苟不听捕长驱策者，遭神殛。”各泣拜而退。时距起事日，已自壬及戊矣。甘指挥率五十人持短兵入，娄万赤以火军三百人迎敌，衣帽皆赤，呼声若鬼车。五十人接战，如入燎原也。龙女暗谓：“指挥急退至河上，吾命所部克之。”指挥令曰：“贼火方炽，其速退！”五十人轰然出走。万赤以剑指曰：“弟子辈可擒甘鼎来，为区星断臂。”群贼鼓噪，追至河滨，风雷怒生，五十人胁下各露鳞爪物二，激水沃火军，奄然俱倒地，短兵并起尽戮之。万赤袖出一物如熏笼，罩指挥首。指挥一举手，飞大珠如龙眼，穿万赤狫，熏笼自解脱。万赤卧地咒曰：
昆仑火灵，赐吾火精。火中秘阴，水族之金。潜不来助，灵官震怒。釜底添火，游鱼孰躲。
咒毕。五十人胁下鳞爪物一时都灭，三百头颅中，有自跳掷者。万赤亦起，持剑来刺。指挥将与战，闻空中有嘤语咒云：
神龙水生水龙木，龙火能烧鬼火腹。
一妖出头祸万族，一妖悬头炯万目。
有白练裙自空下，是龙女缚妖之物。万赤化雌霓遁去。指挥入贼巢，则邝贼已为渠灌儿所擒，两伪将违曹镇约，将以兵救，霹雳起天半，俱击死。———是矮道人坐鸱尾上作法诛之，应其誓言也。贼众窜西南者，多被擒斩。三水贼援，亦为两守所率兵将败走。最先犯东西炮台者，皆歼焉。指挥凯旋，则庚申日早也。参议请于中丞，献俘南门阙。临刑，邝贼叹曰：“吾杀人也多矣，有不亡之广州王乎？”灌儿在旁詈曰：“贼以土狗，伪称天龙，烬人之庐，夷人之墓。脔我父兄，坼我家室。淫凶以族，劫杀为墟。发上指而罪纪天庭，心中焚而冤连地轴。幸垂死之孤儿，受成谋于捕盗。假陈兵谏，潜用火攻，以妖治妖，不缚自缚。今将寸磔，早欲分羹，三十里之鼓鬘，行堪洗耳；四千家之膏血，胡勿燃脐。”监刑者为木守。令灌儿戴花引巨觥，以扬其擒贼之功。曹镇亦次赏。然后割天龙肉，仇家啖之立尽。首令南门，两手钉左右两都督门外，两足分遣送碣石甲子二卫城。钉于堞。从贼斩首者十人，减死戍远方者三十六人。论功，中丞请于朝，以甘鼎擢镇抚，区星擢右布政，文武升赏有差。是夜，矮道人吐火烧石湾，将伺娄万赤，见伪帐前有碑然，视其文，为将军冯盎建。盎故冼夫人孙也。道人以剑画地，碑自移去二十步，更掘视，碑下忽黑烟万缕冲出，见一物首六翼四，手三足一而十趾。道人掷剑化匹帛裹之，物鼓翼飞去。适参议来召，道人怅惘还省中。
蚩氓何事揭竿行，武将文臣奠太平。
纵使黄巾俱败死，岂容黑闼稍偷生。
仙人掌上无磷火，龙女胸中有甲兵。
怪怪奇奇书不尽，看予揽辔志澄清。
雨谷道人诠曰：
庚申比甲子长四干支，老金始从革以作辛焉。生壬男癸女之水，实茁甲木，是庚为甲之大父，而甲其孙枝也。猿猴啸天阍以呼天鸡，致二犬三豕之物，偕来鼠子。是申于子为贵族，而子其细民也。甲子城而继之以庚申日，若言先甲三日辛也；辛为金之仲，实本于庚为金之伯也。且城历岁时而崩圯，日无岁时之不流行，殆穷源而著始者欤。
道家守庚申日，以是日也，三尸神以人之恶，陈达帝庭，则罚或及之。故不寐以守其神，久之乘夜逸出，运心鉴为意剑斩之。斯彼神死而吾神生，然非存养之功，一刹那间，鲜不失守者矣！史中先著甲子城，示立命之亟，次著庚申日，示闲邪之难。
书为先天之符，碑则后天之象；书与碑俱开辟于夏禹洛书之后，厥有岣嵝碑。然书真而碑伪。伪者并不能废，真者庶几仅存。碑之奇略同于书矣。书与碑分显晦于秦皇，焚书以还，乃置峄山碑。然书仍出而碑复焚，焚者失其真，出者又增其伪，书之奇终胜于碑矣。吾谓甲子城同文之书符先天，主乎常者。庚申日没字之碑象后天，观其变者。
碑何以移？《初学记》曰：“碑以悲往事也！”夫在山者剥于山精；在水者蚀于水母；在宫者宫芜而崩；在庙者庙易而毁。在衢者几人作歌？在墓者何鬼不哭？若是其悲也。史氏移之，移其悲于古人，则今人不暇自悲，而转为古人悲者无有矣。移其悲于无古无今，则古人而豫今人之悲，与今人而复古人之悲者悉无有矣。夫而后，性命之间，不以悲损，而吾道可成。盖移碑之心，切于迁鼎；移碑之力，大于拔山。既服其神，愚公亦畏其癖也。
碑，植物也；移之者，动物也。物理相感，故物旋萌。碑，志怪者也；移碑，行怪者也。怪形已成，故怪旋起。逢怪物者，物萌于太空，怪起于皇古。而吾以下壤之倮虫。今时之妙识，闯然而逢之，伤无道则以为非人；嗤不祥则以为怪物。非彼之迎吾，吾实逢彼。如《春秋》之义，诸侯相见日遇焉。呜呼！不能远之，乌得逃之。兹之逢也，精之则鬼神之通，约之得禽兽之异。不然，而人化于物，妖由人兴，碑下之怪物，即返于虚无；室中之怪物，自矜其品汇矣。奈何？
书之奇者，乾三三，坤六六，而尽信之书不与焉。物之怪者，阳一君二民，阴二君一民，而资生之物不与焉。自奇书出而盲目腐刑之徒，有所发明，自怪物生而牛首蛇身之相，因而附会。故有书必有物，书不奇者，物不怪也。

[book_title]卷之三　忏铜头蚩尤销五兵
逆天者亡，海上之孙恩必败；无德不报，车中之糜竺何伤。嗟小丑之潜形，地难铸错；喜神奸之革面，水可销兵。
时参议与指挥并坐，见道人至，起询以万赤何为尚稽天讨。道人曰：“西南兵劫未完，留彼为点鬼簿之主吏耳。”指挥进见中丞，请立庙白云山头，模龙女像，以为岁时享祀。且勒石书勋，并褒矮道人。中丞曰：“道人龙女之烈，吾固将奏请封号焉。是文非区君不能为也！”参议坐小阁半日，碑词告成，呈稿本于中丞云：
岁次疆圉大荒落，相月庚申日，兼岭南制使御史中丞石珏，率其参议区星，指挥甘鼎，及附垣将吏等，擒石湾贼邝天龙磔之，余党悉平，治典也。先是壬子日，贼变起，妖之傅娄万赤，咒区星将殁，际辽东羽客矮道人，先名李长脚，自北海飞至，借星立命，化楼招魂，为水银剑以遏妖氛，用雹神弹丸以除火蠥。大智慧，极神通，呜呼烁矣！古称灌坛之令，能返邪风；蜀郡之守，力平水怪，尚不足以方斯。洎区星既生，道人无首，为妖所算，国人人自危焉。则有东海龙女，以劲旅百人，附甘鼎之师徒，同修矛戟，隐形入梦，绩首于鼋，辅翊元妙，实与道人同功。既而中丞珏被恶魔所侵，几乘舟而泛逝。道人又诡迹渔父，援之海滨，避震出震，完神归庭，虽我生有命，不幸而为巫蛊夺魄者何限？噫其生死人，肉白骨，于我两人有再造功，而充周此义，全活善类者，奚止什百也哉。及我兵退河上，鼎与五十人甘同焦土，将托沉渊，而龙女所率百人，附众卒以露鳞爪，龙女附鼎以飞大珠，馘斩三百徒，咒驱元恶，不死而遁。延颈待时，又可畏乎其骇人也。夫蒋帝八公，幻草木助谢玄；项王江阳，敌苟儿报萧琛。庶称前烈。不闻转战之能，从翠羽明珠中来者。龙公弱息，神武照耀。视夫斗朝那而借兵，离洞庭而受牧者，俊杰非其等伦。世所艳称之夫人城，娘子军，固宜瞠乎后矣。邝贼初抗天戈，为其仇渠灌儿袭执，恶木不劳仙斧，秽形不待轩镜也。凡九日而贼灭，诛斩者四百二十级，御魑魅者三十六丑，分道击贼，峙粮不及五百人，破贼巢，收叛业四千户。《书》曰：“惟尔有神，尚克相予。”自珏以下将吏之力不及此，会当请命天子，锡褒封，晋鸿号，以昭龙女之灵，纪道人之绩。神庙有赫，斯碈告功，崇报也。谨勒石。
中丞称善，付石工为之。参议自书丹毕，寻道人不见，送指挥还甲子。甫登舟，龙女暗呼风，顷刻而至。烛生迎贺，龙女言于囊中曰：“桑从事别久矣。行以不辱命之举，归告君父耳。乞镇抚将名册投之中央井中，儿自以百人去也。”指挥方欲致谢，而佩囊人杳，乃从其请，投名册于井。闻其下有欢笑声。烛生曰：“镇抚之擢信乎？”指挥曰：“中丞陈奏有是言，龙女亦解趋风耳。”烛生曰：“冯盎碑下之怪，竟无能踪迹耶！”指挥曰：“此事甚秘，先生何从知之。”烛生曰：“昨者矮道人半夜来访，云将入地肺求之，故吾得知也。”指挥曰：“亦不知此怪与万赤同声气否？盍展天人图观之。”烛生同拜展，见第一幅为巨鼠卧穴中，数十猫垂涎，一稚猫衔其耳。篆云：“鼠辈成擒”。第二幅为大蟹浮海中，天半有铁絙来系。篆云：“横行自毙”。第三幅为妖禽九首立庭中，小人长二尺余，皆罹拜。篆云：“鬼车下世”。是一而二，指挥掩卷。问烛生曰：“邝贼为灌儿所执，疑即稚猫之衔鼠耳矣。大蟹妖禽，则何以言之。”烛生曰：“以意浅窥，万赤其先亡，而碑下之怪，未可量也。天下惠此一方民，兵事将叠起乎？”指挥曰：“人臣为将，当如马伏波之以革裹尸；否则李临淮靴中之刀，可以遂志。非是而徒拥半部鼓吹，演军士如戏鱼龙，忠孝惟事空谈，战阵先忧无勇，朝廷安用吾辈？令仆以俟贤人可矣。”烛生曰：“公之节概，超出恒流，狷虽懦夫，愿同皎日。”相与涕泗未已。
门卒来告，常越入城，将有所白。指挥命进，大溜拜贺，起曰：“城上悬一足，何号令也。”指挥曰：“邝贼诛，分足钉卫城耳！”烛生曰：“图中甲部遥分龙一爪之言果验矣。”大溜曰：“老鲁近日贪淫倍常，恃其泊舟处得海中地利，以五十巨舰，联为伪宫室，居其中，自置门户，单桅双桅之船。日夜巡警，以蛳眼代角，鼋壳代鼓，西南两镇兵士受缚者，将及百人矣。乞帅示令。”指挥与烛生计曰：“贼魄力愈大，前策似不足以饵之。”烛生曰：“货奇色艳，贼必堕术中。仆与大溜为番贾，以三海鳅下南交，上列假洋物，下伏甲士，俟贼来劫，从艎底飞出。上斫之，可歼其精锐。命小溜亦载美男女三艇，饰服色以献，贼争夺男女，得以行反间也。”指挥从其议，潜以盾士二百，驾四艇为之接应。烛生与大溜驶海鳅，将及大澳，邬郁乘渔艇迎至。谓大溜曰：“贼中今日与交人会，初不设备，可击也。斯主兵为何人？”大溜曰：“吾城中桑从事，偕吾以计破贼。”邬郁拜烛生，即自棹舟去。
大溜命舟人折帆前进，将及贼艇，见小溜以三船男女献。老鲁方与交人宴，小溜进曰：“某知大王享客，敬以美人助一觞。”老鲁狂喜曰：“何方民？如是恭顺！”小溜曰：“某亦大王之乡人也，邬郁为舅氏，招某来附，是物将不腆耳。”老鲁命美人进见：男十人，俱潮童；女十二人，多扬州产，而饰为蛋女者。交人即携一潮童手，问姓名，但摇首，盖不解语故。老鲁通其义，童曰：“吊狞光，”交人亦摇首，老鲁代之答曰“张银官！”于是蛋女皆笑，拥地都坐。交人吸一巨杯，为诗赠老鲁云：
岂复存崖岸，惟堪共酒浆。
云霞兼万态，箫鼓自重洋。
艳曲传金镂，雄名问铁枪。
汉家铜柱业，休更指扶桑。
老鲁逊谢毕，遣幕贼蒍宥藩捉刀和云：
中原如几肉，率土有壶浆。
与客同依斗，何人不望洋。
缠头红锦段，满眼绿沉枪。
肉味从君饱，无为饿翳桑。
交人大笑曰：“吊狞光之肉味，吾徒实未之尝。若十二金钗有长物者，俱能餍足矣。何至目吾为灵辄？”老鲁亦笑曰：“此吾中书君之庸笔累人也！”罚宥藩一觥，呼小溜入，赐以酒肉。小溜顾视二诗曰：“主客兴高，民亦不忘涂抹。”取一纸疾书，交人惊绝，曰：“海间舟子，亦善风诗。吾南邦定无是俊物。”其词曰：
献非真玉杵，饮或误琼浆。谗殄朕师震，声名中国洋。高悬苏武节，潜伏妙真枪。得志辄填海，君看沧变桑。
老鲁曰：“诗意殊奥，要是能手，非若中书君之凡陋。”交人曰：“其灵隐寺之僧，点长明灯者乎？”蛋女齐呼大王，联臂而歌者六人：金寒娘，戈森娘、铁柔娘、马苋儿、全牛儿、来凤儿。歌曰：
天也清，地也宁，何事人心独不平，金瓯有沸羹。
日又晴，月又明，不解妖星到处生，无端鼙鼓声。
歌满船，哭满川，要索珠宫献纳钱，骊龙只暂眠。
水作仙，风作傎，四海无家我见怜，追欢及此年。
交人掩泪曰：“激楚之音，何其悲也。”又六女联臂歌者，为苍亚悠、水亚玩、朱亚研、颜小玉、何小羊、幸小泽。曰：
身是赵王宫女伴，如此山河，屡见居停换。蜂目豺声头易断，请将恶梦频时唤。世间万事随蓬转，封豕长蛇，自古无全算。帐暖芙蓉消夜半，海风又卷降帆乱。
老鲁点头曰：“是有讽意，何时新曲耶？”亚悠等云，“近日广州小儿，多能学唱，儿辈喜新而仿其音节耳。”交人曰：“想亦区星之幕士，惧吾徒扰攘，故作此以惑人听者矣。”老鲁笑曰：“若然，正欲谱此调，回环讽咏，以破其机。”以刀划船板，和前词韵，自歌之，命十二蛋女和。云：“我盐徒也。请为本事曲。”
我亦高邮九四伴，破浪南中，今始渔蓑换。仰见海云飘不断，鲸鲵水底亲相唤。昨夜初逢地轴转，跣足科头，暗把星辰算。紫色蛙声从古半，看予只手能戡乱。
十二蛋女齐声更唱，交人击节，酩酊后辞去。及夜，老鲁先命潮童十人荐寝，居蛋女于隔户，以伪左军白虾须一名老段者关钥之。老段旧常充蛋船庖人，寒娘柔娘，向在花艇中目逆而送之久矣，以贱者不敢冀染指。今也宛在海中央，又伪职颇耸动，暗啁二女曰：“娘等此行，亦知入吾网罗否？”二女曰：“慕左军才望，匪朝斯夕矣。愿托巾栉，且有所求。”老段喜曰：“巾栉则以侍大王，我如韩寿足矣。苟有事相计，敢不竭忠！”
是夕，老段即邀金铁二女至密室同卧，而戒十女：“毋得妄言，盍视吾剑。”夜半，十女方窃窃私语，闻隔舍呼曰：“大王何弃吾两人之甚也！”盖潮童十人：张银官、弓亚六、舒小囝、谷应儿、道云云、满精、路交、庆丰、黄雀、花妖，老鲁已淫过张弓等八人，而黄花不与接，是以积忿发声也。老鲁旧契弟老龙，因拉二童去，代钻穴焉。老鲁醒，索二童不见，大怒，呼从贼取黄花两头来。老龙闻而更怒，掣剑出曰：“兽兄敢作威福耶！吾剑方利，决不使鱼头声势，行于黄雀花妖也。”老鲁曰：“兽弟何为然，方将富贵与共，男女之欲，何嫌何疑，请分半以赠！”老龙掷剑曰：“自此男得其五，女得其六，少而断袖，长而分金，交道当如是矣！请拜赐。”越宿，老鲁入蛋女室，计不见金铁二人。问十女，俱笑而不言，引入老段密寝，闻金寒娘云：“左军善战，比大王何如？”老段云：“彼尾大不掉，故为大王；吾器小易盈，故为左军也。”老鲁排户入，见一男二女，纵横跌宕，铁柔娘坐老段旁，两手擒毒龙而肆其唇枪舌剑。老段大呼，“奇才！”寒娘批其颊云：“何奇？人食汝肉为贪，汝探其喉为很，小丑事耳。且铁姊已食吾余，何徒叹赏于后来也！”老鲁徐言曰：“左军乃先进食器哉，”十女并掩口。老段脱于虎口，始伏地请死。老鲁曰：“熊旅绝缨之会，无使专美于前。兹二姝以事左军耳；但妇舌可畏，奚而不报之？”老段命柔娘仰盂，竟为舐痔。刚吐柔茹，下焉者勿克承也。云液散注，亦黯然而销魂，老鲁携老段手，出帐中。伪右军黄蟹头，一名老解，进曰：“有三番舶将近龙舟，似可劫也！”老鲁命左右军齐出。时大溜伪为洋贾，跪言曰：“诸君勿卤莽，愿献其物。”老解等所部骁贼四十人，纷然入舟取物。艎底甲士突出奋击之，四十贼皆死，左右军仅以身免。大溜阴使邬郁通小溜，约以内外举事矣。老解将以战败归告，老鲁已入内，不及见。老段入内觇之，则黄花二童，殆创钜痛深焉。老鲁裸而笑，方陈兵事，忽老龙曳剑奔入曰：“分半之言犹在耳，而我之二童，狼狈此极，惜死何为？”以剑拟老鲁，劈其势，老段亦进视金铁二女，皆哭云：“左军不庇妾等，致为大王所辱，人之无情，皮肉如猥，请自绝。”老段勃然曰：“吾当割鱼头以报娘等！”出视老鲁，血流渍两胯，痛极不能语，便斩其首。偕老龙出帐外呼曰：“老鲁失伦理，淫人之男女，吾辈诛之。”二溜闻变，入扬言曰：“我常越沙明，以甘指挥檄，来收汝等，可就抚乎？”老龙老段率伪倭党，咸大呼曰：“愿降国家。”遂降其众五百人，拆其伪宫室，仍五十舰，指挥之盾士未至，而二溜已献捷矣。烛生曰：“吾夜观于天文，指挥应被人刺。二君其探之。”二溜骇绝，驶渔舟，逆流至大鹏，迎指挥之艇，不见一卒在外，亟入谒。众盾士曰：“指挥昨者三跃而卧，殆疾革，且有不测。”二溜发被视之，颈有赤痕，气不绝如线。即大叫曰：“甘使君，某等归报命矣。”指挥微点首，声如小儿，言曰：“二公殊勋已成，仆将死，奈何？”二溜亦小语问曰：“觉何戕贼也！”指挥曰：“前夜闻舟中作声，自出船舷望，见空际一火蜈蚣飞来，绕吾颈三匝。还伏枕，头如被刎，气未绝者，待二公传言于桑从事也。可亟请至，生死见而未可知矣。”各泣下。小溜曰：“使君枕中图在否？盍先开视？”指挥曰：“吾诚忘之，然吾病不能起视，卿用显微镜耶！”小溜曰：“某目虽俗，能于虱脑辨五色，于蚊眸见瞳人，镜何能为助也。但书当展何册，实苦不知。”指挥密语曰：“展第三箧方书阅之，冀有遇耳。”小溜乃熏沐者三，就枕中捧出。虔祝曰：“使君得愈，翻手即是。”内展出一方云：
剑术有化飞蜈蚣绕人颈者，多于夜，天仙犹远避之。地仙逢恶，一月而绝。凡人弱者五刻死，强亦不过五日。俱自折其首，惟取白雄鸡初交精一滴，以子时涂颈周遭，当有蜈蚣穿颈飞去，人不死，其破处，即呼前鸡啄之，血尽痂成，真怪疾也。大率妖人所为，下方医不能治。
阅毕，拜而纳枕。大溜自去邀烛生，小溜依方觅其物，白雄鸡不易得，未交之雏更难。第四日始获，如法治之。所见若图中语。指挥疾已失，小溜与盾士称贺。适大溜以烛生至，相见悲喜。指挥曰：“娄贼尝害中丞及参议矣。今而及吾，乃第三举也，未审何日能灭此妖？”烛生曰：“明公小劫之来，自无所虑，西南近警，亦闻之乎？”指挥曰：“吾病中，谁以告，究竟如何？”烛生曰：“曾在征舻，得吾师周浮邱书云：‘旄头射鹑尾，主南交兵革。’《明夷》之爻云：‘明夷于南狩，获其大首。’此明公事也。昨筮《易》得之。近闻彼中将军屈蚝，驸马都尉郎善相，率江坪市舶犯龙门，都督海中柱，尚大宝，备兵两月而无功。明公宜有征调矣。”指挥命打鼓发船前进，见贼艘数十，大惊。二溜急告曰：“此即老鲁之众来降者也。”抵船头，持老鲁头而献者，为老段老龙，再拜求宥罪。指挥曰：“公等成则为盗，败则为民，既已来归，何言罪也？”令五十舰载五百降贼为前导，云：“海道险夷，熟悉无过公等，吾舟师诚不如。”老段等各率其徒，鸣金鼓以进。至阳江县，有飞骑报入舟。中丞檄来，启视云：
兼制使中丞石，飞饬甘鼎知之：顷奉旨，甘鼎著加镇抚使京衔，随制使石珏协剿海寇，区星授广西右布政，甲子城中央井中龙女，封天女，护广州海艇。道人李长脚，赐号灭火真人。渠灌儿擒贼报父兄仇，授千夫长职。曹镇擢南海土尉，将备进二秩。兵给三月食，年月日。由枢密院札吏礼兵三部奉行，下粤闽，尔镇抚使臣，其望阙稽拜。奉表入谢。如礼仪。指挥谢阙毕。使人又出区参议手书云：
星之于足下，如罗浮两山，风雨离合，今将别矣。足下与星之于广州，如太极生两仪，阴阳偏缺，则四象八卦，无所附丽。星迁桂林，足下在广，是阳变阴合，惟足下一人兼之。又譬诸一身，中丞为心，天君也；星与足下，臂指也。乃置一臂一手指于户外，设天君有令，而户内之一臂一手指，甘于痿痹不仁乎？星会当辞广州，交人为患，中丞废寝食，故走荐足下，乞以师援海尚二都督，不克则星之罪。克之则国之威，年月日。广西右布政区星，致书于甘镇抚使麾下。
烛生观书，谓甘君云：“明公晋位镇抚，可贺也。宜分兵至龙门，待贼至击之。”甘君谢不敏。二溜请曰：“老段等以五十舰先行，将抵江坪矣。越明二人，愿率敢死士往援，使君四艇，亦克日进发。”甘君曰：“诺！但沙氏之男女，别买舟送还广州潮州也。王者之师，岂容妖童嬖女错杂行间？使兵气衰飒耶！”小溜自将二小舟载男女去。大溜邬郁自随征。至江坪，甘君命探海尚二都督胜负。翼日，还报云：“前夜海尚二都督卧帐中，天明皆失其所在，两军皇皇，正未有处。”甘君问烛生曰：“得非娄贼之术？”烛生曰：“未必然！矮道人且至。”甘君曰：“何在？”烛生以昨梦告。甘君叹息泣下云：“道人安得至而为国家破贼耶！”言未既，邬郁引一道人至，延入视之，则非李长脚也。其人三目炯炯，衣云霞之服，戴琼玖之冠。揖甘君及烛生曰：“吾巨灵神，来谒镇抚。盖有所请耳。”甘君曰：“愿神人赐之话言，拯我将帅，鼎得以闻其说矣。”其人曰：“海尚二都督，为娄万赤擒去，何镇抚不发兵相救耶？”甘君曰：“受天子命，力援海疆，焉忍恝视。但幻术非寻常，岂能以戈甲从事？”其人曰：“吾自往救，勿劳镇抚一兵卒，一器械也。”烛生曰：“吾愿与神人去，观厥神力，比矮道人何如？”其人云：“矮道人独入交址，行曹沫、荆轲之事，吾代之救海中柱尚大宝耳。”烛生亦为道士服，与三目道人去。见海上有二夜叉行水，径登岸扑人，三目道人叩齿咒云：
咄尔海与尚，遽变夜叉相。
遇吾三弓人，负之归虎帐。
二夜叉俱附三目道人肩，涌云起，旋堕舟中。甘君迎出，问烛生曰：“二都督乃作此状耶？”烛生曰：“然！”甘君恳三目道人复二都督形质，道人唯唯，叠三指望天半喝。二夜叉堕水中，舟人捞之，则海尚毙矣。甘君取皂荚烧之，嚏而醒，痛哭谢甘君。三目道人辞去。甘君曰：“二都督被鬼物凭，试言其状？”海尚同答曰：“夜方卧，身痒不可忍，有道士自屋梁下，曰吾为汝搔，伸一指曳我二人头发，俱即昏绝，不觉入海为夜叉也。”烛生曰：“顷援二都督者，巨灵神，请望空顶礼。”甘君曰：“曩者区君告予，矮道人示节度使隐语验矣。云‘三口平吞广利王’，则区君为三口，而邝天龙为广利王也。云‘三弓救取海和尚’，则巨灵神为三弓，而海尚二都督为海和尚也。”遣盾士送二都督还帐，大溜密入告曰：“顷老段等来报，其所率五十舰，已抵交址将军屈蚝市舶矣。我师正纵兵出击，闻交人舟中哭声起，屈蚝即返旆。”继侦之云：“驸马都尉郎善相，忽登柁楼，自决其首。军中震惊举哀，为国戚也。”甘君曰：“斯亦足以报海尚矣。当乘其军心惶乱，进攻之，蚝可擒也。”烛生曰：“使大溜往吊，彼必以礼接，致明公手谕，可不战自降耳。”甘君乃为招降书云：
尔交址，一羁縻小君长耳！非国之外藩，比于岳牧者也。往者犁尔庭，籍尔版，为尔设行省，置郡县，尺地皆毛土。一夫皆石民，涵濡圣澍，鼓扇仁春，久岁月日时之无易矣。自边吏失职，致南讹杂种，狡焉启疆，乃夜郎遽王。矫窃年号，不奉正朔，甘为化外之伦。昔先王之制，变礼易乐则君流，革制度衣服则君讨，将尽俘诸海滨，以实二广，厥罪彰而天威砻焉。何其举国若狂，尚思蝇营狗苟，尔亡命虮虱，亦诩斗大印，挠我海舶，惊我泽渔，窘迫我镇臣，张皇我介士，天降之罚，馆甥刎身，苟见先声夺人，便应略识时务。或潜驾轻舠，款我牙纛，堂堂天吏，讵即坑降。倘愚昧怙终，诲言罔觉，行膏斧，毋追悔也。镇抚使者特谕。
大溜受书，备祭物，扬帆前进。令人呼曰：“尔舟中有死丧，吾奉主兵令来吊，可告尔将军知之。”交人亟言于屈蚝，果以白衣冠出迓。大溜曰：“驸马之灵安在，吾将入奠，且慰诸将士！”屈蚝垂涕答曰：“驸马何罪，为鬼所刑，而中朝虎贲，降志来唁，同于凡民之丧，民间匍匐，亦若天王之琩。天上来归，不敢失容，无忘稽颡。”即下拜，大溜握其手。入驸马殓处，沥酒浆以陈。执香帛而□，号哭如礼。交人齐擗踊酬谢。吊毕，屈蚝请展悃，屏左右言曰：“小国安敢兴无名之师，惟死者实构此怨，天夺之魄，戚乃自贻。我等诚亦诛殛之余，未审能宥灾乎否？”大溜曰：“主兵甘君有书来，请自权衡耳！”出袖中谕示之。屈蚝默诵数过，乃膝行前曰：“谨如指迷，明夜当自投，愿戒强弩弗相加也。”大溜诺而出，归报甘君。则小溜随矮道人已先至。坐论帐中，知屈蚝将降矣。曰：“交人所恃此二渠，今一死一降，善战者不足患也。惟娄贼非吾力所能擒戮，须乞哀于本师。”甘君曰：“真人尊师为谁，其能自来相助耶？抑以礼聘也？”道人曰：“吾师刘元海，检校太行真君，历五百劫而上升。今已四百六十劫矣。隐显不常，应念皆见，告急书，吾已缮成，明公北行，但携此书去，可自相请矣。”甘君曰：“吾方有事南征，岂遑北辙。”道人笑曰：“且将书置箧中，鞭长自有所及。”即飘然出舟去。其明日午刻，枢密院急递下。上念甘鼎石湾之功，加三等官，擢兵马总帅，调赴楚、蜀、黔、广，备九股苗。甲子右卫指挥，命甘鼎举以自代。闻命后，三日内，疾驰入见天子，且与君国谋。甘君谢恩讫，叹曰：“道人真前知矣。”
及夜二鼓，屈蚝果以四艇来降。甘君执手慰劳，即告于海尚二都督，奏署偏将，尽降其随行兵将。凡三百四十人，复与烛生计曰：“从事从我游中原乎？或善刀而藏，还闽中乎？”烛生曰：“姑归甲子，佐代者以报所知。明公入觐南还，将于彼中谒铃阁耳。”常越、沙明、邬郁俱愿随去。甘君曰：“亦与从事偕来，各如教。”烛生问曰：“甲子代者将属于谁？”甘君曰：“东海之高公，贪而无即；碣石卫之张公，怯而无才。皆非其人。仆意在刑余之利达，其操心虑患。殆可用矣。”烛生曰：“始请治之，继复庸之，有古名帅风哉！”其后日，独与海尚二都督辞曰：“交人之事，未可猝图也。吾于楚蜀诸道荡平后，当奏请还粤，与诸公戢干戈，橐弓矢耳。幸自固，毋与挑战，凡有举动，与屈蚝商之，此人忠义可任也。”海尚皆诺，致书中丞，起利达复职，仍辖两卫，来率舟师随征。条理军务毕，自携二健奴，日驰二百里，入京，朝觐礼成。上问粤中水师强弱。奏曰：“劲兵无过虎门，南澳为次，余皆将士支离，公私矫强。筹食不足，当问文臣，炼兵不精，诚由武帅也。”上颔之，问“今抚军者石珏，能兵事乎？”奏曰：“珏所不能者独用兵，无事则静镇可矣。”又问区星，奏曰：“星有雄略，而好大喜功之病，间亦中之，要是横流砥柱，可以励臣节，养士心也。”上问：“如尔鼎之将兵，能胜乎？能败乎！”鼎免冠谢曰：“臣未能胜也，况敢云能败。”上曰：“能败较难于能胜，知此者，可与论将才矣。交址黠夷，尔鼎以为可扫除否？九股苗扰四行省，所以制之之策安在耶。”鼎奏曰：“交人自君其国，亦不敢争炎方。请命将吏守边塞以观其变，似乎计万全也。九股苗如蜂蚁骚动，不尽杀，虽数十年，乱未可已。抚之亦终剿之也，姑息养奸，遂有今日连兵之害，各路帅臣，先据地势，通崎岖之饷道，勿为贼所掠，则必胜。”上曰：“贼中俱恃妖人，歼除多多矣。而尚有绵延不绝者何欤？”鼎奏曰：“诛之诚不胜也，臣举一人，即在粤著奇勋，封号灭火真人者，即不往召，彼亦自来。用之则可省无数兵火之烈。”上可其奏，遣行人官赴粤，就石珏幕府，召李真人入楚军治妖孽。甘鼎扬对三日，陛辞，乃倍道援楚。行抵定州，大风雨，憩逆旅，望城中高陵，人言即古中山也。春秋时鼓子之都。雨稍霁，甘君纵步独访之。山下忽现一城门，仅容客，遂侧身进十步余，回顾来路，悉怪石恶木，狐嗥石旁，□鸣木末。将自凝神定气，而足底有风穴，黑雾卷踝，忽尔四体下堕，杳不知其几千寻也。甘君懵然坐荆莽中，自抚皮肉，仍不少挫，乃倦而寝。梦中闻地底隐隐奏天乐，开眸远瞩，则四山环列，日杲杲焉。甘君讶曰：“时当曛黑矣！返舍日光，定非人间世。”一古衣冠吏出迎道左，曰：“寡君候总帅一日夜矣，臣请为导，”随之行数十步，见殿庭翼然，进三殿，见羽卫森列，迥非外藩棨戟，一君侯降阶而迎。琼面金髭，翠眉珠目。延入相见，各跪拜兴，东西面坐，君侯曰：“予与总帅，仇也，而以礼接者，岸谷谷陵，往往而复。故无仇非恩，今而慰百千劫上天下地蕴结之私，亦以知亿万人攘往熙来经营之惑。”甘君惘惘。君侯曰：“总帅乃黄帝时十六相中之风后也，予为蚩尤，涿鹿之战，予方兴大雾，总帅以指南车破之。遂使铁额铜头，身命不保，斯地为当时埋骨之墟，每历一劫，叱咤不能自平。出世弄兵，卒为天讨，今思从古之秽德，洗濯无由，与二三入道之贤，开浚哲以契无为，蓄温恭而惩有欲，手扶地轴，心洞天庭，以被戮之躯，养重胎之性，铜头自忏，莲舌重生，不报前愆，以培世德。”甘君请视其忏悔处。君侯携手出旁殿，狰狞数兽，屏息不哗，慈悲两童，鞠躬为礼。侯自击屈戍者三，应声若雷，则两长头人启钥扉豁。殿中见一大头颅，围三尺，长四尺余，其外则铜铁剥落，内为白骨长红肉，君侯入跪团蒲说偈云：
铜铁实生我，人有三昧火。铜铁能杀人，淬火焚吾身。无火无铜铁，我今与我说。以我铜铁像，化为人人相。以人铜铁心，诛我于来今。咦，倾倒乾坤此皮肉，拘挛星斗此手足。天帝玉炉销我头，厌闻弄兵古诸侯。
侯说偈毕，其铜铁皆化蛱蝶飞尽，骨肉之头亦旋空而没。甘君贺曰：“我侯真善忏者也。”复进东西坐处。君侯曰：“予以造兵启觊觎之渐，今将销兵息征诛之缘。”甘君稽首问曰：“愿闻销之说。”君侯曰：“苑中自有澄潭，下置风琴雅管，命神妃四人掌之，投一兵刃，化为水泡。今日已销中州十二武库物矣。”甘君以手加额曰：“遂可兵不用乎？”君侯曰：“国之戎兵，不可不诘也。予所销者，乃攘窃凶器，弄兵之兵。”甘君曰：“何年遂无此兵？”君侯蹙然曰：“构乱以六年，定乱三倍之，需二纪也。”甘君再拜曰：“胜残去杀之德，格于皇天，我侯其赞化之神乎？”君侯曰：“俟九首之蛇，浸水以死，则二纪销兵之候也。予生而应运，死亦乘时，何言乎赞化。”内侍进白：“汉主渊来诣。”君侯肃于户右，见老道士鬓须连白，起居君侯，揖甘君而坐其次。甘君谦退。君侯曰：“是尝北面师事于予者，其弟子则总帅故人也。”甘君就坐，问“故人为谁？”老道士答云：“小徒李长脚。”甘君复顶礼。兴曰：“真人有书来恳吾师，惜在某箧中，当取来相证。”老道士曰：“已阅过。”甘君奇其语。则又云：“始君在逆旅风雨中，吾命介士来取书矣。”甘君愕然，老道士出书袖中，甘君寓目焉：
魔贼娄万赤，披猖海峤，屡戕大僚，弟子以十年果力；稍破凶残，而客气方张。似难扫弃，甘侯自来诣告。惟吾师衡六合而筹九天，秘旨微音，请从默契。
老道士曰：“迫欲见君者，娄贼凶数未尽，诛之仍用无术人，吾不能胜彼，亦以术故也。”甘君然曰：“古云，俟河之清，人寿几何，此贼未殄，何以解圣人之忧哉！”君侯曰：“其弟子李长脚，亦能办此贼；让之其师，问时数何如耳。总帅还粤之年，予老徒至，不用术取之，只不出二纪也。”甘君再拜欲出，老道士曰：“至此，则无生还理，愿吾师为熙朝存此柱础。”亦稽首请。君侯笑曰：“老徒狡狯伎俩，宁不能援总帅出死入生，而效儒者伪恭乎。”老道士云：“请于吾师，则当仁无所让矣！”提甘君发，呼曰：“速出，毋为冢中骨。”甘君然如出万丈潭，涌身而跌，在定州城门外，城头三鼓矣。仓皇还逆旅，神气飒如。及明，搜箧中书，则已乌有，小劫已过，沉思转迷，急与两健仆驰去。至恒山，朝廷复有密敕，命由秦入蜀，方赴楚军也。
孰使风乌乱海滨，天兵飞渡骇潜鳞。
雄才未必非降将，奇计何妨出美人。
曾化妖星常召变，忽传疑冢幻归真。
帝庭泛爱苍生命，玉烛时时瓘鬼磷。
云梯山人诠曰：
奇书不可以泄洪荒也，故攫之以怪物。怪物不可以弥宇宙也，故收之以五兵。兵之有五，造物者之以金铸物也。铸金之事，始于销金。惟销兵而后能用兵，是刑期无刑之意。
蚩尤古天子，失考之词也。诸侯弄兵，遂兆易姓。蚩尤造五兵，后世之罪归之，实则有功于千秋万世戡乱之人。而千秋万世召乱之人，不得归罪也。盖无五兵，则无武事，而斩木为之者遍天下可乎？设非蚩尤之造五兵，当轩辕之世，清修访道，民不知兵，固无兵之害，亦何有于兵之利？恐他人所为之兵，有不可终穷者矣。自蚩尤造之，而后镜之用神焉，车之方正焉。故蚩尤得罪于轩辕，而有功于轩辕以后之帝王。俾帝王知无不能弄兵之诸侯，而蚩尤其首也。
铜头铁额人，则宜可弄兵。然蚩尤之所以灭亡者，职是之故。及其既灭亡矣，宜可以无忏悔，而不知赋质较奇，得悟尤妙，斯不忏其弄兵，而忏其恃头额而弄兵，死而怙恶，则负此奇质，非诞降之理。且铜头铁额之人，生生无已，三代而下，更无前朝之十六相，何以御之？不能御而任其横行，将尧之眉，舜之目，反不若叛侯之头额，而可无忏乎。
销兵始于秦政，故斩木者出焉。兵宜铸而不宜销，方是三代盛时气象。作史者以秦政之销兵，不啻其铸兵者也。能销兵者，其惟铸兵之蚩尤乎？知天下不可一日无备，而销兵之意，不可不常存于宇宙间。乃以救世苦心，托之蚩尤也，悲夫！

[book_title]卷之四　争锦缎织女秘三绝
众人苟得，笔将怒以生花；贤士无名，心每劳于织锦。马氏五长之誉，俗子必争；吴宫三绝之能，天孙何有？
遂抵滹沱河，西风大作，三日不得渡。中夜，展枕中第，图观之，云：
由房及女过滹沱，奔鹿逢君，入井逃信。帝王州，故人愁，将军能文，稚子好武。
甘君命取历书阅毕，谓二仆曰：“须再滞四日可渡矣。”盖是日历宿及尾，距房已二日，及女乃第四日也。二仆未信，果大风随息随起。至女日乃渡，入获鹿县。大雨，一昼夜平地水三尺。甘君兀坐行馆。第二日三更，雨歇月明，二仆倦卧。甘君独步前庭，见持刺者来云：“赵成安君过语。”甘君迎出，其人若缁流，气体英猛，微有惨色。相揖后，就庭中石床并坐。甘君问曰：“君前立赵帜者乎？”曰：“然，渧水之败，余乃兵解，君于赵先世著伟烈焉。余幼时曾于代貉间识君矣。”甘君曰：“鄙人说前生事，诚云梦梦，君曾识我，我安能自识耶！”其人云：“君故赵将李牧也。难后，与赵高同师，而高以兵解之后，得第三尘，为兽仙入海西。君耻其居之卑，转婆罗门，修烦恼行，时又与余同一导师也。余有鉴于刎颈之交，无出世想。迩者，除菩萨之眉，低犹多事；抉金刚之目，弩竟无由；视智勇之场，仅如粪土。自谓空禅之性，不复几希。然君屡树勋猷，业已循英杰之途，登圣贤之岸矣。儒之道，充实光辉，非徒冥悟，亦自知其无以尚之。”甘君曰：“某未能技也，安敢言道？”其人曰：“由道而技则易，周秦以来，力学者皆能之，由技而道则难，其在轩辕之世、伊耆氏之朝乎？君根底极深，得道先于邃古，虽迁移时代，无间化神。斯可云富有之业，日新之德也。吾堕空趣，虽不为鬼，亦罕至于仙。君济艰时，不学为仙，而潜超乎释矣。”甘君曰：“君寄迹何林？而深夜与谈幽秘，将有以持赠末流者耶？”其人曰：“太行山下小兰若，尽我居停。君过平定州，于故淮阴侯驻兵处，幸微服过，勿为彼所觉，疾驰至寿阳，则彼无及矣。”甘君悚然问曰：“某何怨于淮阴侯，而蹙之甚也。且地远钓台，亦违钟室，何为而毅魄无归，不入立功之彭城，受封之下邳，与被擒之云梦，而乘君不听左车之说，未羁张耳之头，侥幸于背水之一战。如此间者，幽栖不去，恋其功乎？抑衔其怨乎？”其人曰：“彼固余之仇也，天帝悯余之被戮，俾信司井陉纛神，岁时来谒。以谢劫仇，往岁井陉大水，淹其神祠，就平定州驻兵高阜处也。彼以刎项王罪，先幽于鬼都。今项王证无上道，请于帝，今彼平天魔帅吕雉，以立汉功。彼自揣当时将兵之略，不如后世。凡建牙者过境，必以故楚州鬼兵袭执之。令其助战。迩三年中，阃帅卒于固关左右者，殆五六灵矣。君有名于本朝，恐不免指摘耳。”甘君起而再拜谢，又请曰：“设不能脱，当奈何？”其人曰：“可奔固关，吾为君设禅仗以待。”乃作别，甘君将送之门，则曰：“毋庸，君既知吾，勿敢拘形迹也。”仰天作鹰隼声，须臾化大鸟飞起。甘君返入户，月落星横矣。迨明，谓二仆改健装为贾服，距平定州二十里便宿。日方中，入井陉。傍水边行，过成安君祠，入展礼，神像宛如夜来客。嗟呀不已。过固关三十里，遽憩村舍，入里门，甘君马忽惊而逸，乃纵身下，马自奔东面，命村人与一仆追人。四更还，觅马不得，其仆汗浃气急呼曰：“总帅且起，甲兵无数拥村外矣！云将入击。”甘君大惊曰：“成安君援我之义，嘱以奔固关。我敢违乎？”乘仆马径出，至里门。遇鬼兵将合围，群噪曰：“奉纛神令，逆总帅助阵，勿待加刃也。”甘君叱曰：“胯下之鬼徒，安敢薄我！”鬼兵怒吼，甘君引佩剑左右挥之，突围出，五更鸡鸣矣。抵固关之西门，绕关外百步，一大鸟飞下，化为前缁流，慰甘君曰：“少摧颓矣！试坐道旁，无恐，看吾伏信也。”未几，鬼兵至，一人出队中，惟见项以下，而面目无有，其腹中语曰：“甘总帅若不肯隶吾麾下，则设伏擒之。”缁流笑曰：“子为沛公之功狗，既烹矣，狺狺者何为？”腹中又语曰：“吾怨吕后，天帝命报之，恐兵力不胜，故乞甘为前部，前所俘获诸将，真儿戏耳。何足克敌，汝衲何知，而诮吾之已刻也。”缁流曰：“子苟非吕后诱斩，早晚亦必反，叛迹彰而恶名著矣。天方祚汉，亦终为汉诛。一时唾骂反侧，仅同陈相国，无异九江王，千秋万世，谁为子称冤者？不德吕后而以为怨，宜其幽沈九壤，徒弄鬼戈也。甘君历劫忠义，岂为子烹狗之徒，无论其不可辱也。天有耳目，苟为无上使者侦知之，天君不罪子乎？”腹中作叹声曰：“信耽鬼趣数千年，惑倍当日，微居士发蒙。怙过因陈，背于正轨，必遭无上天君震怒矣。幸哉！”呼其徒速还，毋狂逞，瞬息都绝，缁流亦不作别，自为大鸟去之。
天明，甘君将返，则所逸之马，自东关奔至，殆前夜为鬼兵所驱者。遂复乘之，以仆马系其后，入村舍。二仆惶遽方定，抵榆次，闻镇太原者为陇西公弟，遣使来迓，即驰入省中。既觌面，各道款洽，盖亦总角交云。甘君问：“陇西公近日安否？”其弟垂泪言曰：“近为回纥部人所围，总帅秦中之行，职是故也。”贼善窥伺，故枢密不欲明言之。至秦陇，则各路兵已调集听令矣。”甘君曰：“然则前途当易骑也！”陇西公弟曰：“由太原至泾阳，皆飞檄传箭，半驿换一马。”甘君呼餐毕，即请行。陇西公弟致词云：“总帅席不暖，突不黔，致身王事，驰驱不宁。厥惟麟阁之光，岂直□原之幸。敢拜劳。”甘君逊谢去。
一日驰三百里，至泾阳，陕西统军迎至。甘君问曰：“陇西公镇凉州，何以被围至急？”统军曰：“回部贼错处郡县，敢为盗淫，民受荼毒者，莫可告语。陇西公捕得数十人诛之，出不意大至，故五百人受围罕城，军中失其烽火，望气不能知方，我兵赴援者，进退失据，捷书不易得也。”甘君曰：“先集者有几路兵，请视其将校。”统军曰：“凡四路，泾原军犹劲，余皆次焉。”甘君送统军出，取各将名册观之，泾军主将员用智，由登封县学博，平土贼有功，自愿改武卫，屡擢镇将，有子员矩儿。年十二，曾上马杀贼，累立功。随征。甘君奇之，又泾阳卫官龙芝，卧疾不能行，以弟木兰代。甘君寻思木兰古女名，从征必有异能矣。先命镇将员用智相见，一儿跪拜如介者仪。甘君问曰：“君始为广文，何以杀贼改官也？”用智对曰：“职豫人，少治举子业，文采无以胜人，尝登嵩高，憩山家，遇村中老翁媪，以其季女相匹，赘居之。妻勤于纺织，深夜雒诵，机声辄应之。每作词赋未成，视其所织花样，即恍若有得。构思搦管，俄顷千言。所读经史子集，偶有遗忘，视其机中之丝，若百川灌河，曲折奔注，曾捷司州解首，廷试对策亦瑰伟，为曳白者所剪取，因下第归。妻曰：‘有文无命，盍就学官职？’从之，县中山贼窃发，妻告以灭贼颇易，自织山谷伏兵图，属职献大帅。贼平，将擢佥判，而妻劝改军官，乃呈于节度，授防御使，历今职也。是儿年十二，乃妻所抚养，力能捍兕，出入高城，身轻若飞鸟。凡职军中有所擒馘，皆是儿之能。职惟知赋诗退敌而已。”甘君命矩儿解衣，视其遍体，赤筋成文，非复寻常皮肉。谓用智曰：“君一门殆列星所聚也，是子定非池中物。”矩儿叩头谢曰：“他日儿与降姊终侍麾下东归，今如水上萍，合之方结实耳。”甘君曰：“尔姊为谁？”矩儿未及答。用智曰：“童子无稽言，明公勿烦致诘也。”以目视矩儿，乃俯首。甘君命出，召龙芝之弟木兰，叉手至前。甘君甚识其人，而记忆不及，叱从者且退，木兰当是故人。言未毕，木兰揖而言曰：“甲子别来无恙，自东徂西，又复男女易服。宜明公熟视而若无睹矣。”甘君转疑，以礼命坐，曰：“小戎之女子知兵遗风也。但石湾相援之天女，胡为至此，仆实不足以知之。”木兰曰：“妾父母以报国邀封，令赴西陲剿贼，乃嫁泾阳君次子；入世为龙芝。将家子未化膏粱，颇耽声色，以妾尝助战，历职贰师，兹回贼潜令人来陕，贻芝金帛，妾劝斩其人，先与为绝。乃人之无良，腼面而受。惟恐贿赂之不继也。及调兵赴罕援陇西公，则称疾不行。妾又更名木兰，请于泾原帅员君，云以弟代兄也。”甘君曰：“天女来配于泾，仆几无由香祝。今而躬亲桴鼓，增温其板屋之光，比百人之露一鳞舒一爪者，洵为阵堂堂而旗正正矣。国家何其幸哉！”木兰乞秘之，乃谢去。
甘君入长安，员用智请曰：“职妻闻龙木兰有代夫之行，亦欲易健儿服，任职幕僚事。恐总帅有兵气不扬之戒，故先陈之。”甘君曰：“夫人请行，必有破贼之策，君儒将也。与夫人勤王，正资韬略，仆敢以少卿败将之说，有孤夫人用命哉！”时报统军入，谓甘君曰：“四路军将，惟所指挥。吾方守长安，未能追随也。”甘君曰：“统军自固，某当前驱。”统军辞出。甘军乃下令曰：“及枹罕百里外，即顿兵无前进。迨其时，更有筹议。”呼矩儿至前，署一小军使职，嘱曰：“尔往探贼，通围中消息。吾至黄河渡口，见尔所持帜插尾，即知得确耗也。尔但以夜三鼓进帐白事。”矩儿曰：“请与阿姊同行。”甘君曰：“我前日方问尔姊，何以不言？”矩儿曰：“儿之父不欲言也？姊氏东海幽宫，吾舅之中女，今摄龙芝职从军。将欲立异功，以报两地知己，故儿请偕行。”甘君问曰：“天女为尔外家姊，尔亦鳞虫长乎？”矩儿对曰：“非也，龙与星官，半为亲串。儿实斗宫第七星招摇之精，不知者辄号司文，儿欲以武备救文事之穷。故降生猎徒，为母氏所育。”甘君曰：“尔父母非星辰乎？”对曰：“是也。父即斗南一星，下唐世为张嘉贞。母故天孙，复降于父，以织辅道，虽不为相，亦大藩焉。然居室无男女欲，因以儿嗣续。此说非荒唐，乃天上人间，观乎文者，察变化成之理，勿传神仙诞妄也；儿幼小犯漏泄戒，总帅以为无稽言耳，愿藏密。”甘君点头曰：“诺！”召龙木兰曰：“天女与员矩儿先为谍。”木兰曰：“此儿饶舌，乃欲役使阿姊耶。”甘君曰：“儿尚小，仆固不欲独任之。”始偕去。甘君命启行，中途问用智曰：“闻回贼甚伙，可指其负□处而设法歼诸乎？”用智对曰：“枹罕四隅，皆贼巢也。其山泽藏垢，王师覆辙，不知几经，扑灭为难矣。职问妻小：‘此行当以何制胜。’渠云：‘回人多疑，奉鬼神语。且每食必杀牛，请织六幅回文，五色丝布，命矩儿裹革饭牛而使咽之，用贩夫驱至贼中，彼必争取，及剖牛腹得丝布，将惊惧自携贰，或倒戈来降，则多斩以立威。至临阵对敌，木兰先之，矩儿继之，须获全胜，诸将第鸣鼓助攻而已。惟大功既成，有来贼总帅者，吾碎乞巧针二十枚，请以战罢吞之，自能御灾也。’其言如是。”甘君谢曰：“军中苟无君夫人，师其济乎？敬闻命矣。”于是员夫人织一图，如弓样，两头顺逆读：
命薄皆丑，性恶皆狗。柄是斧刀，逃遁何有。又一图，如玉尺，十字演七绝，复四字回环读之。
氓蚩笑舞学，狐鸣忽甲兵。
又一图，内外顺逆读，即苏若兰璇玑遗制也。
脐噬有灾生盾矛，定难神鼎沸中州。
西征早策如貔虎，北向先时识马牛。
啰鼓作声悲静夜，黍禾残气败高秋。
泥涂乱迹群鳞介，迷处何虞漏网收。
又一为象戏图，三十六字，纵读由右，横读由左。
尔臣土滨虱民，罪若尘海之贼。
当戒周钺伏诛，我其道秉窜殛。
极言拜命无将，罔两来归中国。
又一图，如方珪，正读互读成二绝。一三五字皆阳文，不借用；二四字皆阴文，借用；以白黑色别之。第二遍首句借次句二四字，次句借首句二四字互读，下两句仿此：
道胡容兽惑，岂谓妖多雾。
人可有回心，将教说作霖。
又一图，如龟形。只十三字，共四回错综读，以四彩线为细文贯串之：
首读：莫耶一剑诛天方，是狗与猪唤，（即耶字）娘。
次读：是莫猪耶与狗娘，唤一天剑诛，（即一）方。
三读：猪狗一娘，唤莫是耶，剑诛天与方。四读：娘唤狗猪耶，天与是方剑，莫一诛。（即耶字）
军中三日而织成，用智呈甘君观之。甘君赞曰：“璇玑图之雄伟，凡手已鲜能之，若龟形之俚质，非化人不足以语也。”一日四路皆驻兵，云隔围城仅百里，乞定策。甘君曰：“吾自引员君部二百人，衔枚疾驰。至黄河口觇贼，诸将皆依山置营，坚守壁垒勿四出，贼至必以夜，飞推山炮击之。旦日，固不敢来也；吾有檄至，晷刻不得迟，宜惜国典。”诸将皆诺诺。甘君至黄河岸，渡艇十余，只□尾不见矩儿帜，惊谓用智曰：“围城未通消息，陇西公其殆乎？”用智亦曰：“自职妻以镜卜之，陇西公为贼掠去三日矣。但俟矩儿来军中，其事方信。”夜三鼓，木兰进帐见。甘君问矩儿，答曰：“今早入贼中救陇西公，云不得志不返。”甘君曰：“儿真壮哉！但陇西公何以被掠？”答曰：“贼有伪呼于城下请降者，须公一人出抚。公勇于自任，出谕贼，乃就执焉。骂贼而贼不杀，公无以自致。岂非天乎？”甘君叹息。员夫人请木兰入，语以饭牛策。木兰曰：“妾亦能为之，不必矩儿弟也。”遂将丝布去，改形为贩者，得壮牛六头，以油纸包丝布，杂草豆饼饭之。牛已饥，皆不及磨齿而尽下。径驱入贼营。从贼见之，喜谓曰：“何不以肥犍供肥王餐？”木兰曰：“肥王莫给瘠牛直矣！”从贼叱曰：“乞相贩夫，罔识弦高之犒，且不免为沟中瘠，吾徒岂畏食言肥耶。”即招呼数贼来夺牛。木兰曰：“乞相者请自献于王可乎？”从贼曰：“即亦不禁，当蛇行匍匐以前。王有赐，不可拜受，否则忤王意也。”引之见贼渠赛田。木兰拜毕，言曰：“某大王丰沛之民也。有山后十二角兽，敬备大牢之享。”田曰：“野人善辞，不愧榆之秀草矣。”赏细褐二端，氂缨四具。木兰拜曰：“此即何敢伤惠，愿自今以后，得王所嗜者，更竭致！”田大悦，留啖牛肉。木兰借以侦察。少间，宰夫以丝布进。群贼皆稽首贺。右总管杨嘿前曰：“此天所以命王也？”田曰：“何言之？”嘿曰：“甲兵正应今日之举。”田大喜，惟国师忽雷谏曰：“篝火狐鸣，乃陈胜王之起事。今以相例，非谓不克有终乎？愿辍食。”田笑曰：“得如胜广，亦复不朽。况词旨奥折，岂凡辈能测。吾闻天之降祥，古有赤乌白鱼之异，牛食天书而剖得之，似非常眷顾，师而断章赋诗，不亦以辞害志耶。”雷嗟吁自去，竟不与食。
田命以牛酒赐木兰。饮啖毕，遽辞出，至贼营外二十里，闻喊战声，近前视之，乃百余贼围矩儿斗，死回枕藉无数。木兰呼入曰：“小弟倦矣，姊自歼余贼！”矩儿笑曰：“早不救我，必俟其危。”木兰曰：“稍迟，何至让也。”矩儿走出，谓木兰曰：“余贼尽，即赴迤南三里破寺会。”木兰掣剑斫及百人，余贼尚死斗，盖回人劫杀，有进无退。故接战既败，无一得生还也，木兰皆斩之。行破寺中，则矩儿方侍陇西公话。木兰并谒见。陇西公曰：“仆为不死之汉臣，深玷节钺，两将出死力援仆，可云收一具枯骨耳。何颜致谢耶。”姊弟皆感泣，扶掖出寺门。甘君遣人以三骑来接，云：“军中卜知节度当还，故遣迎也。”陇西公上马不及十里，甘君以员帅至道左，与相见，悲喜交集，联骑还帐中。三人既坐，矩儿告曰：“贼置节度第四寨，防护将五十人，儿以前夜飞入其地，乘防护者倦寝，潜戮十数人，引节度从寨后出。天明，守寨贼觉，奋其徒追袭，儿始藏节度破寺中，而自迎战。木兰至，相率还也。”木兰告曰：“牛已食其一，剖腹得十字图，赛田与杨嘿辈，处堂而庆，共谓休征，其教师忽雷，忧形于色，极谏而退。怀惧来归者，必先是此回。若亡命善战，贼中不过二人，速硎法珠而已。余虽数万人，皆天阴之哭鬼耳。其副贼国□，踪迹诡异，若妖物所凭，然非临阵才也。明公可克日进兵，责小将等必胜状。”甘君两称其能，且曰：“明当檄各路俱进，与节度奏功。二将各率五百人，分两翼进。”二将退，陇西公拱手言曰：“昔总帅岭表宣劳，即知虎头燕颔之才，非直横海伏波之目。隶也不力，西道分驰，乃下策缒城，狼尾将‘，而前军伏甲，鸢肩忽来，竟解越石之围，免遭平原之缢，还辕告捷之事。遑敢与知，请室乞哀之文。仅能为役。仆当自械系。入谢圣明，厕足戎行，曾不安席。”甘与员俱服其忠节。明日，甘君以十健卒护还京师，四路军集。遂誓师曰：“回贼久废国维，安逃宪典。今以鱼丽之阵，破乌合之徒，如虎豹入林，众豕不足流其涎也；雕鹗翔汉，群鸡不足供其啄也。吾方集征南之君子，践逐北之蚁兵，当用少而胜多，直以劳而攻逸，先登则捣其穴，后至则环其营，天将下而尘清，犬戎诛而燧息，咨嗟有众，爱戴维皇。予心既同，尔力宜戮。”众将皆呼曰：“愿陷阵杀贼，无负真将军之命，以贻圣天子之忧。”
是日，鼓角西行，望风生畏，有贼党稽首马前曰：“乞王师霁威，伸一言伏斧□。”甘君问曰：“伪降者乎？求死者乎？”首一人曰：“死诚自求，降乃非伪！”甘君命随左麾，至驻军地候勘。首一人曰：“吾偕来者九人，幸勿见杀。”甘君曰：“大兵无此虐令，但随行。”甘君命逼贼寨五里立营，分军三面为犄角势。夜分，唤降回问曰：“汝何人？”乃叩头言曰：“某等不知春秋、不知朝暮之小虫耳。前天书降于牛腹，教师深以为忧，谓畜生道必无成功。谓菩萨心终许皈命，合志有回中梦醒之辈，求生于阃下死弃之余，忽雷居先，锣鼓自殿，计五百人，牛马器械如数。”甘君曰：“忽雷吾识之矣。锣鼓又何人？降回色骇？”随答曰：“即某是也！”甘君怒曰：“汝并不居先，何假忽雷号。”命斩之。其九人诉云：“回民皆忽雷心腹，命先纳款。锣鼓欺天兵，尝试耳；非真降也！”回民有降人名册在，不敢蹈虚，取册呈上。甘君思员夫人多斩立威之说，乃曰：“速命忽雷至军中，吾当抚之。”余人俟后命，忽雷自缚诣。甘君命释之，雷谢曰：“天书已发其六，识天命之有归。将令何须再三，卜将星之常耀。彼昏犹称为瑞，时日曷不即亡。汉家终斩白波，曹氏无疑黄盖。”甘君曰：“卿自知命，如五百人之扰扰何？”雷曰：“请令降回为前部，或得其死力，或因而借诛，则总帅无患矣。”甘君曰：“卿言甚合，何不令四百九十八人出战，吾与卿以大军应之。”雷告其部下人，皆诺。临战，贼分两路出战，甘君命降回各半隶木兰矩儿，前军分两路进，败还者后军斩之。降回不识暗令，见贼不战，多语，倒兵攻后者，十之五六。两将尽诛之，馀赴斗者，多为贼杀。矩儿谓阿姊：“贼十倍于我师，非佯败不能分其力也。”木兰曰：“然则弟先败，姊继之。”矩儿以右军败南走。员用智谓甘君：“请诸将，无得往救，径扫贼营。”甘君是其言。未几，木兰亦以左军败北走。贼分逐之，营中无劲兵，为四路军所袭。甘君入据其营，用智密以碎针授之，自引军援二将。初逐矩儿者为法珠，及空旷处，矩儿还战，珠下马变形为八尺獒。矩儿笑曰：“余固猎徒也，岂畏狗哉。”跃上獒背，奋毒手击之。獒力疾奔走，烟尘满空，至深涧上，獒起立，堕矩儿于水，便逃去。五百人自与群贼混战，各无军主，由南转北。木兰已自擒速硎送中军，而遣五百人护员君及夫人，自复南驰，援矩儿也。见矩儿所率五百人，尚与贼斗，呼风雷助之。贼尽死。五百人告曰：“小军使骑一巨犬去，堕深涧中。”木兰大骇，谓五百人：“驻此待吾！”即寻涧旁，得犬迹没处，谓矩儿必不死水，何以不出耶？飞入探之，中亦龙湫，闻矩儿与数人诟，木兰大呼曰：“此间何精灵，敢窘吾弟。”见与矩儿口给者三人，皆泾阳远宗，辈行较长，木兰曰：“族人乃与回狗为好，而讥讪星官，行遭钱塘诛戮矣。”三人皆怒曰：“汝夫私受人之货财，不知所报，而毁其膏沐，自溷雄乌。贝阙光仪，忽坠于地，又复如簧不逊，谤及尊亲，将遭割耳之刑，不免批鳞之苦。”木兰曰：“三君之力，只如蛭蚓，将欲伏尸污池耶？则请膏吾剑！”矩儿亦詈曰：“不缘渠辈为龙芝之宗人，弟已削食其脯矣。”三人大叱曰：“小儿恶舌，擒之为有名矣。”各吐朱丝绳来缚矩儿，竟不能脱。
木兰仗剑斗，三人各变蛇头，飞出湫上，以械来敌。木兰袖出一物，飞而啄蛇脑，盖鹳属也。三人乃复本形，投地乞免死。木兰曰：“即取吾弟来，迟则皆毙。”两人伏地，一人自去负矩儿出。木兰乃与之约曰：“今日之诛，吾不为已甚，他时泾阳门户之事，无许出援，仍陷罪辟。”皆唯唯去。木兰与矩儿还五百人驻兵地，适员帅以兵会，乃俱至中军，则法珠亦为被擒之速硎所缚，置阶下，是速硎服甘君不杀之义，而擒珠以赎罪也。贼数万人，擒斩殆尽，赛田杨嘿，俱赴员帅降。甘君入枹罕城，赏劳将士，以槛车载赛田、杨嘿、法珠，献阙下诛之。忽雷速硎俱贷其死，馀贼擒者，释五百四十人，斩三百三十六人，埋死回五处，横七里，冢周遭各二十弓，比于京观，可谓雄矣。是夜，甘君宿城中，命刁斗维谨。勇士三十人，皆环帐露刃侍直。甘君吞碎针卧，胸中觉摩荡不成寐。二更后，有物蠕蠕在床下动，出地为小儿，匍匐将登床。甘君拔所悬剑劈之，凡五斫而成五小儿，皆不盈尺，踊身踏甘君腹，即气结不能展。小儿争以舌舐其脐，痒欲死。忽脐裂，针出如飞矢，小儿触针者皆堕死。天明，见床下数十针，穿五纸画猪形。旋有自缚呼于堂下者，军校视之，头面皆萦血缕，自称求见兵主。甘君命牵入，其人叩头曰：“叛回国，死晚矣。昨夜见全军破灭，以术为死者报仇，演猪儿食糟咒，妄图戕害，为天针所贯，痛彻心膂，殊不欲生，请受磔也。”甘君命并囚之，而谢员帅及夫人。用智请曰：“职妻云所俘四贼，俱犬豕之精，械送京师，恐遁形也，须授木兰符咒禁之。”甘君命木兰受教。员夫人曰：“前所织龟形诗，本咒回变者也。四咒即有四符，汝自书符镇压，至就戮。亦不能变矣。”木兰得其传，就槛车内书符刺于背，四贼叹曰：“囚固不能变，变亦何能复人道，礼拜清真寺哉！”甘君即使解四贼者入都代奏，将入蜀矣。员帅致词曰：“矩儿自言，合侍总帅马首，愿收之，并致夫人之意。”甘君曰：“于仆计诚得也，甘旨谁奉耶！”用智曰：“职久自当去，访嵩山妇翁，与妻偕隐。”妻云：“锦官城下，尚得与总帅纵论机宜，职仅于此相送。”甘君因呜为别，将及北栈，木兰曰：“送明公止此矣，不久亦入蜀听命。”甘君曰：“天女远送于栈，实恻我心，灭回之功，即以今名入告，荣封莅止，为不栉扬威，顾入蜀何缘，更深延伫。”木兰出涕曰：“鳞族女流，何敢弃其家室，或者宫车大去，翟□无归，窜在行间，借返帮国，亦未可知耳。”乃辞去。矩儿自随行，事甘君如父。甘君问曰：“木兰我，色甚惨沮，果何隐忍耶。”矩儿曰：“阿姊不得于龙芝，此还反目之下，必及操戈，然芝性凶暴，姊必为所挫也。若许儿以十日往返报命，则姊之战功，可以稍酬矣。儿亦以报其涧底相援之谊。”甘君曰：“儿愿去，吾何靳焉。抵成都十日后，即盼儿归也。”矩儿曰：“尔时部署诸将犹未毕，儿自与姊还，且赴青城山谒吾母耳。”
矩儿即走远，入龙芝营，军人云：“副镇有疾，日与夫人构怨，戒外人不得通刺？”矩儿曰：“我戚属也，况同居虎卫，见何伤乎？”军人入告，芝命逐去。木兰忿曰：“国之将士，比狗彘何如？而重彼轻此，肺腑真别也。”芝詈曰：“彼狡童者，特私人耳。于时笑语，无面目者亦自不妨，独惜我难为丈夫矣。”矩儿闻声厉，遂出稳兵舍伺之。夜二鼓，闻军人呼曰：“君夫人被辱矣，奈何不相哀吁耶？”矩儿奔入，见龙芝缚木兰于柱，而自鞭之，乃大吼，飞两足击其左右颊。芝出不意，便倒地。矩儿乘其脊，挥拳殊重，芝创甚不能起。矩儿解木兰缚，军人背面称快。木兰曰：“尔恩义断绝，我已无夫，逝梁发笱，亦复何怨？自此相逢，即如寇仇，幸善避匿。”芝在地誓曰：“龙氏脉断，亦不欲延之，妇道沦夷，见者掩面，速去！勿以丑言污吾耳。”矩儿曰：“姊无为剌剌也！不忍芝，芝将忍汝，胡勿绝之？”木兰泣曰：“行矣！”军人皆哭送之。木兰随矩儿出，及褒斜间，黑雾蔽天，戈甲涌至，闻谷中呼曰：“泾阳弃妇，留尔罗襦去，否则夺之。”矩儿欲挺身斗。木兰取扬子江心镜龙照之，雾卷散，露鬼物数百，皆持械。木兰微哂曰：“是芝所链草木魔也。”出芦管吹之，鬼物尽飘去。芝下地来搏，矩儿伏弩射之。便叫曰：“死矣！”林莽中闻崩塌声。木兰恸曰：“哀哉，芝被诛也。诚即天刑，我今何忍目击？”矩儿曰：“阿姊仁义人也，第业缘斩却，此正其时。”木兰拭涕以谢。抵成都，闻甘君方卧疾，径入起居。甘君曰：“儿归乎？天女返乎？九股苗连屯五百里，蜀东黔北楚南广西之境，绵绵延延，主抚者惑于人心，主剿者黯于地理，兼以疠疫无命，星躔告凶，蜀中如虎之师，疮痍未复，戎兵大事，系于我躬者，如千均一发，能不忧哉！”木兰曰：“昔苗民逆命，神禹徂征，史传干羽舞阶，七旬来格，乃谀辞也。弃而勿征，以洞庭之野，畀之而已。岂格之谓乎？若谓苗不格，由于德未敷，帝舜不宜有是，益之赞禹，宜于阙下，何待师中，传此一篇，开后世坐论太平，民不知兵之弊。今天子文德，岂逊虞廷。而有苗之众，倍蓰当日，群臣宴安盛明，鲜有勋伐，张皇无以作气，要结足以损威，实未好谋，非真罔济也。明公为故李将军，北平知畏，小范老子，西夏敢欺，天尚可回，寇何难殄？若忧思郁结，病且日臻，国家于何倚赖，忠勇失其凭依矣。”甘君瞿然曰：“天女起予是也，闻蜀兵多争。今渡锦江东下者千五百名，吾欲微行以观其轻与整，天女盍偕往？”木兰从之，经万里桥边酒家，入坐饮，一士翩然其来，饮毕。便入亭子赋诗云：
濯锦何心饮吸川，若为题柱访名贤。
不归独怅风云外，万里桥寻万里船。
后署司马季孙，甘君拱手问曰：“先生寄托幽遐，何来何往？”士喟然曰：“苗人并兴，此书生投笔之日，吾献策罚帅不行，且东归耳。”甘君曰：“闻甘鼎招贤，我将自投幕府，请为先容可乎？”士仰天笑曰：“彼乌足以知予哉？”甘君曰：“士诚自量，亦未可轻量人也。明日今时，于此地相报何如？”士敛容曰：“且如命。”遂别去，见蜀兵来渡如沸，喧嚣聒人，甘君叹曰：“实不能军，何以用命？”木兰曰：“固非节制之师，选锋而出，其人半可用也。”兵渡毕日将西夕，爰买舟游锦江。闻邻船有叩舷歌者，招木兰曰：“尔主人且维舟百花潭，入子美草堂，作萍踪话。”木兰告甘君曰：“招呼者即员夫人，乞明公依草堂之约。”甘君曰：“员帅别时，曾有此嘱，当速入俟。”无何，一童子前导，入草堂者，衣饰如村姬，而光烛九幽，神澹于水。甘君迎谢，各北面拜。木兰与夫人亦为礼。夫人南面坐，甘君侧坐西南隅，乃曰：“往者罕之役，夫人勤于王家，鼎奉以驰驱，始无陨越。今蜀江振旅，方虞独力不支，而忽下云斩，不爽临岐之信。夫人其将出世乎？抑有以教鼎也。”夫人曰：“自归泾原，而回文半幅，秦中士女，直宝之为碎金。好事若告于秦宗藩，遣其王妃相召，请织西征露布，即如教，王潜奏禁廷，欲以女尚书宣召，爰与夫计，隐青城山避之。伊未敢挂冠，俟瓜代者，即潜游嵩少耳。嗟乎，俗患才少，仙患才多，是以断机裂帛，宁使天宫绝业，不示世人。将懵懂以归真，勿纷华而入妄，固其所矣。总帅平苗，宜用文士，日中之司马季孙，相如后人，才真不世，命之持檄谕祸福，蜀中之苗，当不烦血刃，此心战之地，武事不胜用也。”甘君再拜受教。夫人与童子出门，甘君送之，已不复见，乃与木兰还幕云：
不求仙释问清真，漫诩西方有圣人。
那默德徒称教主，咸阳王始是良臣。
矛头咫尺生烟雾，壁后仓皇泣鬼神。
寄语天才息机事，妙明心可证前因。
藕房子诠曰：
铜头不见，锦缎聿兴，武事之终，复为文事，而争之者何也？人自夸其腕中之锦缎，则内争；人共逞其胸下之锦缎，则外争；争之不已，而刀枪剑戟，突至交加，必幻铜头于胸中，而不畏人之争。且悬铜头于腕下，而孰禁我之争！君子曰：“夫锦缎而可争也，织女其伤之矣。”
侠以武犯禁，禁在士师而终不能犯；儒以文乱法，法在宫府而卒致之乱；则岂非禁行而法阻，儒之害甚于侠哉！锦缎之争也，所谓文事之祸，切于盗贼刀兵，关乎阴阳水火，非锦心之织女，孰与拯之，以秘息争，乃正本清源之道。
色丝机为三绝，吴宫所矜，而凡技能之以三绝称者，率仿乎此，织女不闻有是事也，宣则未知，秘于何有？史氏则以支机之石，著于严君平，不得谓织女无机。即不得谓织女之色与丝，非合机为三绝也。夫传神仙者志其宣，而录清异者述其秘，自秘三绝，而锦缎虽多，视犹粪土，彼蚩蚩之士夫，或冀得其全，或乞分其半，何为也哉？
史氏恶人之炫其长，曰才也、学也、识也，而思与不知而作者，以天人之力，廓而清之。云织女，则自无文以至大有文者，可以埋名矣。云秘三绝，则自无一长以至兼数长者，可以藏用矣。吾服斯旨之微而臧，罕譬而喻也。

[book_title]卷之五　明化醇倚床迷本相
胫走翼飞之理，诚则能明；神来智往之符，大无不化。翻余恶梦，为君为仆之纷纭；历尽迷津，非我非鱼之隐约。
矩儿告甘君曰：“顷得父书，阿母以今日来青城山、儿将往谒。”木兰曰：“须乘夜去，明日恐错迕。”甘君亦促之。矩儿上青城山，未及半，月东出矣。忽二虎剪尾咆哮，径扑左右，风声入云，腥气满谷。矩儿腾身于右，出一拳飞击左虎，抉其目，又腾身于左，出一足横踢右虎，碎其阴，俱跳掷自毙，力尽卧岩畔焉。员夫人方与童子语，今夕矩儿当至，何莲漏深沉，尚阆其耶？”继闻山中虎啸声，猛省曰：“吾儿危矣。”命童子以符禁虎，将儿归。童子下半山，适虎母悲二子之已亡，来伺矩儿，则已昏然睡，将得而甘心矣。童子咒曰：
咄咄咄，山君坐折脑后骨。咍咍咍，封姨立堕一彪胎。
虎母自摇尾去，乃负矩儿还。员夫人唤曰：“儿勿眠，阿母在庵前。”矩儿醒，哭拜于地曰：“秦川风雨，母也因依；蜀郡烟尘，父兮睽隔。未跃姜家之鲤，如无邓氏之儿。永怀堂上刘樊，乘白云于此日；可忆膝前鸡犬，舐丹药以何年。敬谒青城，俨穷碧落。乌鸡反哺，须知季亦嗟予；鹤便重归，徒讶仙曾有子。”夫人谓曰：“儿志在诛珇，力于攻取，清宇内之恶，救民间之灾。消劫以慰天神，积功而扬父母，汉廷方朔，终是仙儿；鲁国汪□，断无殇死。惟兵为凶器，蛊乃皿虫，竖苟据乎膏肓，医勿为之和缓。从而伏枕，继以麾旗，提六六之魔头，断千千之虿尾。鼎钟之绩成矣，河岳之光烂焉。从此叶县仙令，神返玉棺；蓝关从孙，迹留金字也。”矩儿拜辞，犹有靡依之态。员夫人袖出一幅剩锦付之，曰：“后五年迷道至江沉羽处，儿当踏此得渡。怪兽来攫者，亦乘此可免。”又指谓矩儿曰：“前者二虎毙，其族来报矣！儿避之。”矩儿回视，东旭射目，虎须若林，望阿母及童子，驻一悬崖。惟呼速去。矩儿遂以锦铺地，乘之起，即如御风。下山行，闻城隅笳鼓声，则蜀帅以备边还，来诣甘也。入幕伺之，蜀帅至，与甘君议戎事。甘君曰：“渡川兵两日计三千人，请简其半，驻酉阳州，调土番二千人，应秀山县。仆与君分统，劳逸均之。”蜀帅曰：“职愿为前部，领土番。”甘君曰：“请无速战，登山驰逐以示勇。倦则解甲卧，虑贼无谋来击，先列无数陷堑以待之。若有谋，必不敢来。俟仆觇贼者还，别有所决。”蜀帅曰：“昔总帅罕之战，以三千人破贼数万，军声震耳。可作三日聋，今闻所授策，又窥豹之一斑矣。”即日辞去。简千五百名精兵以待甘君。自以土番二千人为前路，援秀山。甘君午后，仍与木兰微服出，至前酒家，待司为季孙不至。因取纸笔和昨诗云：
蜀云如锦织平川，别有人称锦里贤。
不见所思空对酒，隔江望断过江船。
后暑古辽甘如饴和。久之，季孙足音仍寂。甘君曰：“天女其倚声焉？”木兰曰：“非荷戈者所优也。”亦题曰：
孰与清词涤九川，严公曾和杜陵贤。
天涯相访不相遇，返照难留估客船。
署东海郦仲离步韵。甘君曰：“天女自有姓名乎？”对曰：“先世道元，以注《水经》得亢其宗，雪食其遭烹田氏之辱。昔少在宫闱，君父以次女故，命名仲离也。”甘君曰：“逸韵天成，不为世人贬技，能诗者固不言诗耳。”日暮，季孙始偕一人至，揖甘君云：“此吾湖海友明化醇，阐阴阳化生之机，二十年矣。愿与吾偕至幕府。”甘君曰：“总帅以礼聘先生，命某代致。”即再拜。季孙同揖兴，命木兰将贽献，有书启云：
鼎膺朝廷钺旄，来蜀摄征讨事。独勇不克，独谋不臧，旁求俊明，几于废沐忘饭矣。侧闻先生，武库之门，文园之裔，风流释群伦之症结，放诞通六合之精神；惟苗民昧皇降之衷，故圣王以苍生为轸。是宜九辟，以命三军。谨以天家所颁赤白金卮，绿黄佩带，空头诰身二职，如意记事一枚，以将执雁之仪，匪若馈鲭之陋。
季孙称谢。化醇辞曰：“公以礼聘我，未合趋承，譬犹女子十年已字，百两方将，其附和之娃，在女家为媵姬，入男室为奔妾也，请从此绝。”甘君曰：“又何伤乎？实不虞两贤之同时集也！”木兰进曰：“明先生其守株者欤！则不敢请。既同有入幕之约，想亦不羁，安有初占连茹，忽著绝交者。”化醇乎其容，遂偕赴幕府，从此军中呼司马季孙为正参，而目化醇为副参。甘君自成都赴酉阳。行三日，所简精兵，已驻请号令。甘君与二参谋议曰：“闻苗酋乐般，本夜郎人，世为青衿，以诸生试还山中，被白苗擒之归，而妻以女。其翁死，因长白苗，彼不乐战争，为其下所怂，仆当乘其众心未固，遣一人陈说利害，彼心动必持两端。即不出降，亦不敢索战矣。缓则生变，方以计擒之，何如？”季孙曰：“吾当代为文檄之，即往说，总帅陈兵以耀德。不十日，令彼自诛其强梁贼，手足已断，不降何为？”化醇曰：“酋所居地，风雨之会，阴阳之和，白苗建都，天一所生也；司马公赋性文明，木火之质，水既克火，泽亦灭木矣。化醇安土敦仁，历有年所，面垢不能去，浮土之形，脾醒不欲眠，燥土之气，自能制白苗积水，为天将收金，况以儒通墨，久得诵《金刚经》不烂之舌，羿彀必志，虞机善迎，非邀谕蜀之功，实佐平蛮之略耳。”季孙曰：“明副参理数融释，代吾行是也，总帅可从之？”甘君曰：“此行固用文战，二君皆优为之，仆拱手观成而已。”季孙为檄文毕，促化醇行。化醇自为诸生服，徒步入乱山中。近苗人村落，为逻者所执，即大笑曰：“蠢兹有苗，岂识吾与大王同游于庠，乃丙舍故人也，速以笋舆至，命门生舁之。”逻者亦笑曰：“此汉家博士弟子员也，偷狗之暇，乃欲攀龙，试以献吾王。”呼竹笼舁之行。见乐般，化醇曰：“王独不记入学鼓箧时耶？”般肃然曰：“芹茆薄采之年，其风肆好，爰及蛮貊，曷敢忘诸？”化醇曰：“某尝敬业乐群，亦乌知泮林之，化为阿阁之凤也。”般大喜，亲释其缚曰：“使我友为囚，士贰其行矣。谨以谢。”化醇曰：“王自以为与汉孰大，而升陵伏莽，困石据藜，一朝挫跌，死则头行万里，生亦身具五刑，呜呼！狗何为而丧家？鸿何为而罹网？回忆生存黄屋，何如故物青衫？吾闻竖儒被诛，未闻王者不死矣。”般憬然而悟，蹙然而悲，前席请曰：“自隔一黉，鲜闻其过，有幸而教之者，愿伏而思之也。”化醇出司马正参谋之檄示之，云：
苗民之错处蛮服也，如中之虱，以人之汗垢长养之，及其蠢动而肤吸血，则虽百岁老翁，慈眉覆目，犹将遣其稚孙辈，大索衣襦，得其物而遍示长幼，翁以指甲力诛之，而后释于忿，其长幼毛孔蠕蠕，亦觉痛痒叠至。又无不人人自解其衣，各捕虮虱，必尽杀以为快。虱之为扰，致毙焉而后已。今夫蚁，喙墙下。闻厨中有馁鱼骨，狼籍粪草间，则小蚁以报于其王，统蚁帅十百，蚁兵万千，倍道疾驰，思负鱼骨归，以乐卒岁。然他穴食指动者，又逾山阜，渡津梁，率倾国之蚁以争此骨也。既而入粪草境，或数十百蚁，分载共归，其帅引于前，王殿于后。夫然，各返其穴，饮至策勋，国中无不厌若鱼骨者，固无患矣！则有自作不靖，游骑四出，行过厨下，或登厨人床，遽扰枕席。且历碗右，横行腥膻之场，厨人无怒，亦未之有，急拥彗扫除之，聚其王与帅卒而燔烧之，怒犹未已，踪至群穴，悉荡涤之。自此厨左右无蚁迹。尔白苗酋长，曾读书，知取譬矣。有不遭血流之虱乎？其潜居衣缝，仍窃老翁之汗垢以生可矣。有不被火攻之蚁乎？其不登庖厨，惟求鱼骨于粪草以退可矣。不然，告之话言，有征无战，就我菹醢，求死不得也。
般得檄，大恸出血曰：“吾侪小人，受涵濡而不知，有巢穴而自乱，犵譬而喻，实诱其衷。当哀吁邱山，以乞首领。今日之悖，乃红苗祸人也。”遂折竹箭为誓，命寨中立降旗，下书云：
谨守汉约，毋与番争。
誓擒红苗，不敢白战。
谓化醇曰：“真吾师也，请执弟子礼。”化醇曰：“是何敢然！既为向化之儒，可讲分经之谊，并以行呼？以齿坐而已。”化醇行一，般行二，年亦化醇长。于是命军中猎雉兔之品，解一牛，烹羊豕二，为明一兄劝觞。般有健苗三人，兀左丞、易万户、曷都把，凶很善杀掠，皆不愿狫化醇者，相与计曰：“大王为腐儒惑矣，盍以女谒惑腐儒而潜毙之？”乃跪进一狫曰：“大王弟兄会合，非歌舞恐不乐也。”般曰：“诚哉！”命四苗女进：两女齐唱，则两女对舞。三人曰：“苗腔不足以襄嘉会，谨集杜四首，以垂手折腰诸节，按拍应之。”化醇以手作诺字。遂歌舞云：
只在忠良翊圣朝，崆峒使节上青霄。
城南少妇愁多梦，漏泄春光有柳条。
来游此地不知还，曾闪朱旗北斗殷。
诸葛大名垂宇宙，五溪衣服共云山。
伐木丁丁山更幽，相亲相近水中鸥。
非关使者征求急，不废江河万古流。
打鼓发船何郡郎，青春作伴好还乡。
欲填沟壑惟疏放，暂醉佳人锦瑟旁。
般以酒属化醇曰：“惟我一兄常醉其旁，何言暂也？”化醇答曰：“佳人有是，不填沟壑者仅矣。”四人中尤冶者，为折腰女谢鬘儿，极工谐媚。般命醉客者有赏，不能则笞之。化醇视鬘儿妖艳，殆不从人间来，乘醉谓般曰：“昔已亡商辛，姒死周涅，骊姬惑献，狄后逐襄，尤物之生，多于异国。此者，非吾弟之祸水耶？”般亦笑曰：“以祸水决而注之，便请侍枕席，兄为柳下季平？为苏子卿乎？”化醇殊窘，谓般曰：“国事未了，何敢荒淫，是陷阿兄于不义也。”三人叩头言曰：“国事大者，无过招降。今降旗竖矣，却吾主之意，军中皆将自疑，愿出入小节，以悦怿新知。”鬘儿持巨觥以沃，般大悦，多予赏赉，自辞去。化醇醉甚，懵无知矣。三人呼鬘儿语曰：“汝功在旦夕，幸自奋阴符，能令腐儒自绝于衾疐，不使吾徒有杀使者之迹，则王心可转，国祚可延耳。”鬘儿曰：“生死惟天所命，丧其精气，或可为也。”三人曰：“能如是，亦云可矣。”遂掖化醇入寝室。鬘儿为之脱帻解衣，导以物欲。化醇虽醉中，尚自敛抑，谓曰：“我窒欲者二十年，不能陷溺，俟大王归汉之后，为尔相攸。”鬘儿嗤曰：“身虽窜苗中，亦不甘与淫娃伍。今禽也择木将栖矣，仍复驱之，将安归耶？”引刀欲自刺。化醇曰：“死无益也，若耽尔色者，早命横陈矣。我不爱尔生，岂惧尔死。无已。不异床，不异被，以报尔之诚。天明自去，若逼我以形秽，即以刀刺吾，受而不悔也。”鬘儿叹曰：“必不得已，诚如君命。”辄裸体入共枕被，化醇终不胜醉，作鼾声，鬘儿潜下其襦，不为觉，索所戏具，沉埋不复出。因幽思曰：“此嫌于无阳者，尺蠖之诎，有道人也。盍舍之？”既而曰：“精气尚完，无以复三帅也。”遂侧身抱其尻，而于前则以手按摩之，亦渐倦思卧矣。中夜稍醒，见小人寸余，出化醇鼻，登鬘儿之腹，细语曰：“吾伺主人睡熟，来与卿合。”鬘儿谓曰：“幺麽之躯，焉与人媾？”小人曰：“彼勇敢强有力者之媾精，非吾为之用命乎？而讥其渺小也。”遽逞淫纵，亦不厌琐细云。鬘儿方神其技，闻化醇醒而泣曰：“天乎，三尸神误我矣。”以手踣鬘儿于地，鬘儿视寸余小人，遁入床下去，灵液满户，如与神道接焉。遂潜出。天明，化醇卧病，般诣床相慰，化醇曰：“尸神以淫摄吾阳，似无生理。若见怜者，使人舁还酉阳，誓不相累。”般亦嗟叹良久，谓其左右曰：“明副参以忠义来招抚，乍撄疾病，宜速送之归。”三人密启曰：“何不俟其死，而以丧归之。见我之诚。”般曰：“不然，非令舆疾还，其总帅必罪我，以是求降则可，卿等无辄偾大事。”三人乃嘱舁者：“及汉营而畀之荒壤，不必见汉卒一人。”舁者果力疾驰，三日抵酉阳城外，即弃之。始甘君不得化醇耗，谓季孙曰：“副参此行，殆有意外乎？”季孙曰：“其酋必愿降，部下贼或多梗也。要不敢加害。”言未既，有巡军数人扶化醇入，神思委顿，瞪目不复一言，唯泣下。甘君命置其床，季孙坐侧叹曰：“明副参偕我出山，欲作何等事业，乃奄忽以终耶。”化醇微言曰：“吾不能制三尸神，遂遭息壤之盗，苗女入室，真精丧亡，殆不可恋世。”季孙曰：“凡被蛇蝎伤者，得其物治之则可愈。苗女为谁，缚之来，则系铃而解之，至便也。”化醇示以谢鬘儿状。季孙告甘君曰：“有能入白苗中，生劫谢鬘儿者乎？”甘君曰：“独吾矩儿能之，恐不为女妓辱。”呼矩儿至，告以所为。矩儿曰：“似无不可，但儿将祷于父母，卜吉而后去，须以第三夜也。”是夕，化醇进仙术粥，稍未昏眩，二更灯烬尚荧，见有女子来诣者曰：“副参不淫而丧精，吾奉神人命，以淫而疗疾。”化醇自思：“戒嗜欲一关，以为苗女攻破，此即何拘泥乎？”起就女子乞医治。女子曰：“吾能治人疾，不能医兽病也。”出一镜示曰：“试照尔形？”化醇视镜，己乃变猕猴焉；更照女子，固天仙也。益悼叹曰：“人也而兽，半生道气安在哉？既为兽，亦甘秽形矣。”即拥此女子。闻扣扉者言曰：“明化醇为此，真堕落也。”女子答曰：“儒种不可失，吾自求配，何哓哓者为。”语毕，见此女亦为牝猴，告化醇曰：“以肉治耶？以铁治耶？”化醇大惊曰：“吾皆不欲治矣。”此牝猴遂据而淫之，殊无所苦，亦心死任之耳。将晓，仍一丽人也，下床而隐。化醇欲途既开，道果顿萎，眠食俱废，以俟幽欢。及次夜，前女子不复至，窃冀牝猴之来，亦无庸拒。终已寂寂。
越宿，渐失本形，季孙来视，化醇骨立矣。而言词转清越，诙谐百出。佚荡异平时。季孙曰：“君为魔鬼侵害矣，亦思返本乎？”化醇笑曰：“无欲以观，不如有欲；即色皆是，何故即空。”甘君入，见化醇心疾未愈，曰：“今当命矩儿去，迎鬘医来。”化醇曰：“畴昔之夜，有美一人，惠然肯来，勿药有喜。夫鬘儿其次焉者也。”甘君出，谓矩儿宜去。矩儿曰：“儿祷于父母，梦中报云，借淫鸨之口取叛苗之头，夏姬自访巫臣，少伯能谐西子，为国熊罴士，无与人床笫谋也。”甘君曰：“令彼自杀人，如天之去疾，非神人善谋。吾智不及此。”
矩儿乃趁日落驰去，初更至其地，见降旗下有苗贼数人，喃喃私骂。问曰：“此旗何为而逢公等之怒也？”骂者曰：“童子何知，我红主来邀白主举事，前以汉书生立谈，遽为摇惑，而植此旗，此中兀左丞报书我主，今特命国之副车，来责背盟，犹自相持不下，作厌厌夜饮，以效古人舌战之。吾徒役于人者，奔命终日，马□仆□，是以向旗而陲。”矩儿曰：“此曷都把之人，不善劳客使也。”请入为治具设食，径去寨后厨中呼曰：“副车之从者，饥且渴，何不饮食之？”厨苗曰：“尔何童？来理此事。”矩儿曰：“为从者荷食器者也。尔虽慢客，客不自言耶。”厨苗谢曰：“诚供刀匕者之疏也，幸延进。”从寨左过女部东小室中，即觞客所。矩儿出招红苗曰：“厨者命小子导入款洽。”红苗悦，从之行，入置酒室。矩儿旁瞰邻屋，即贮娇舍，因入为礼。四女皆问曰：“汉娃何役于是？”矩儿曰：“吾全家为天兵所驱，降天朝得不死。甘
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:13:53-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>