<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="敘,敘,自序,第一章。游共和界,第二章。游商法界,第三章。游女子界,第四章。游老人界,第五章。游理学界,第六章。游哲学界,星球游行记全文在线阅读,星球游行记全文在线下载,大玄古籍书库">
<meta name="description" content="《星球游行记》，［日］井上圆了撰，戴赞编述。初版本由彪蒙译书局发行，日本东京三田印刷所印刷，光绪二十九年（1903年）出版，卷首有杜之堂序，见唐弢文库。又有北洋公报局版，北洋公报局天津广仁堂发行，中华民国元年（1912年）四月出版。标“理想小说”，共六章，卷首有编述者戴赞肖像，祝尊彝叙、杨毓辉叙、戴赞自叙。作者井上圆了（1858年—1919年），出生于日本新泻县，近代哲学家、教育家。小说日文原题为《星界想游记》，署“四圣堂主人井上圆了著”，卷首有孔子、释迦摩尼、苏格拉底、康德四圣人像，东京哲学书院发行，明">
<title>星球游行记_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">星球游行记</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,小说,完结</span> <br/>
          字数： <span class="inputVal" id="bknum">[book_length]18015</span> <br/>
          说明： <span class="inputVal" id="bkdec">《星球游行记》，［日］井上圆了撰，戴赞编述。初版本由彪蒙译书局发行，日本东京三田印刷所印刷，光绪二十九年（1903年）出版，卷首有杜之堂序，见唐弢文库。又有北洋公报局版，北洋公报局天津广仁堂发行，中华民国元年（1912年）四月出版。标“理想小说”，共六章，卷首有编述者戴赞肖像，祝尊彝叙、杨毓辉叙、戴赞自叙。作者井上圆了（1858年—1919年），出生于日本新泻县，近代哲学家、教育家。小说日文原题为《星界想游记》，署“四圣堂主人井上圆了著”，卷首有孔子、释迦摩尼、苏格拉底、康德四圣人像，东京哲学书院发行，明治廿三年（1890年）出版。此次以北洋公报局版为底本，重新标点、分段、排印。以科幻小说的方式，通过主人翁觉世生游历共和界、商法界、女子界、老人界、理学界、哲学界的观感见闻，深入探讨了人类未来理想的社会形态、政治制度、家庭结构、伦理秩序。</span> <br/>
          封面： <span class="inputVal" id="bkimg">Z_14275.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]星球游行记
[book_author]佚名
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,小说,完结
[book_length]18015
[book_dec]《星球游行记》，［日］井上圆了撰，戴赞编述。初版本由彪蒙译书局发行，日本东京三田印刷所印刷，光绪二十九年（1903年）出版，卷首有杜之堂序，见唐弢文库。又有北洋公报局版，北洋公报局天津广仁堂发行，中华民国元年（1912年）四月出版。标“理想小说”，共六章，卷首有编述者戴赞肖像，祝尊彝叙、杨毓辉叙、戴赞自叙。作者井上圆了（1858年—1919年），出生于日本新泻县，近代哲学家、教育家。小说日文原题为《星界想游记》，署“四圣堂主人井上圆了著”，卷首有孔子、释迦摩尼、苏格拉底、康德四圣人像，东京哲学书院发行，明治廿三年（1890年）出版。此次以北洋公报局版为底本，重新标点、分段、排印。以科幻小说的方式，通过主人翁觉世生游历共和界、商法界、女子界、老人界、理学界、哲学界的观感见闻，深入探讨了人类未来理想的社会形态、政治制度、家庭结构、伦理秩序。
[book_img]Z_14275.jpg


[book_title]敘
有客謂迂生曰：“今世界共和，吾儕將爲極樂國民矣。”迂生不 ，客爲疏詮共和之義，迂生仍不 。適戴君襄甫以所著《星球遊行記》，屬迂生叙。迂生方不 共和，展卷見有遊共和界，喜極讀之，撫案呌絕曰：“今日共和不成，徒以私妻子財產，不顧名譽耳，必如是乃爲共和。”因卒讀又曰：“文明愈進，國迺愈樂。極文明而後乃極樂，此非託於虛誕也。”客曰：“迂哉，此理想也。”迂生正色曰：“理想，實行之資料。不有是想，烏有是行？旣有是理，必有是境。昔達愛斯克洛提斯作《夢遊廿一世紀》，轉瞬而現。卽夢卽眞，力圖競化，安知不臻此極樂界耶？”客笑而去，迂生遂以此弁《星球遊記》。
固陵祝尊彝懶僧贅言

[book_title]敘
理想小說，論者或病其疏，雖然，理想者事實之母也。歐美各國，新器新法，層出不窮，溯其原皆胚胎於理想。故理想發達者，其國強；理想滯塞者，其國弱。理想實製造國家之原料也。近世泰西說部，言 、紀事、遊歷、偵探外，要以理想爲最著，足與哲學相輔而行。吾友戴君襄甫，近著《星球遊行記》，蓋取哲學之 神而以演義之筆出之者也。其理想 超乎上下五千年，縱橫九萬里之外，而別闢一極樂世界，警闢透澈，足使懦立頑廉。以進化之公例推之，異日當必臻此境界。世有希望爲極樂國民者乎，是書實有研究之價値，不可不亟 讀之。
大埔楊毓輝然靑識

[book_title]自序
吾讀說部，而羨《西遊》《封神》諸書，理想廓達，不落俗間一字。迄今學術大興，滊輪之速，不亞土遁，飛艇之捷，不異騰雲御風。此所以論哲學者，必由理想而歸實驗也。吾編《星球遊行記》，有取於《西遊》《封神》之遺義焉。書凡六章，政治之美，進而益上，至於極樂國而止。識者以爲荒誕無稽，而世界之進步，瞬息千里，專制政體，數月而共和。又安知所謂極樂國者，不及余身見之耶？卽不然，能使閱者心目中，有此一境，以增益志量，亦未始非快事也。
中華民國元年四月
皖泗襄甫戴贊自敘於北洋公報局內

[book_title]第一章 遊共和界
有覺世生者，一日飄然遠遊，辭京華，至淸涼之山。適有客舍，可送除夕，其翌朝卽某年也。於是憶往卜來，有無窮思慮，集於胸臆，感 不能自已。獨坐沈吟，時漸移，夜漸深，四壁寂然，唯聞溪流潺湲之聲。方擬就寢，立而更衣，坐而對爐，忽覺 神恍惚，心旆飛揚，一轉瞬間，已遠遊於蒼蒼茫茫之天界中矣。
所到之處，國土人民，與我地球無異，山河之形勢，鳥獸之種類，悉所經見，獨其風俗人 ，皆有異趣。其最可駭異者，男無定妻，女無定夫是也。蓋此國之風氣，謂女子爲男子之共有物，男子亦爲女子之共有物，同等同權，爲男女共和獨立之國。無結婚之禮，無夫婦之別，然男女同居者少，以限於資產之竭蹷也。有男女合宿所，其中屋廬櫛比，如旅舍然，無論男女，一室止居一人，男女無別而有別如此。女子若懷姙時，必入產院。產院者，其國之政府爲產婦設立者也。其傍有育兒院，政府爲養育小兒設立者也。產婦分娩，送其兒於育兒院養育之。俟產婦氣體充足，乃歸其家，操作如舊，不許至育兒院竊視其兒，其兒亦終身不知其父母，是可謂奇風異俗矣。兒稍長，無論男女，皆去育兒院入小學，去小學入中學，卒其課程，始謂之成人。故一鄉一村，未有不創立產院、育兒院、小學、中學者。國民自二十歲至五十歲，無論男女，俱納身稅。
覺世生聞之， 而問曰：“人之刻苦勉勵，守職業，積資產，皆因有親屬耳。若子孫、夫婦、父母、兄弟各不相謀，只顧一身一代，則守職積產者誰耶？”時有其國鉅儒名練達翁者，在側答曰：“人無家族之繫累，始脫其自利自愛之私 ，私 盡脫，乃能爲社會盡力。何者？人有子孫，卽思傳其所有與後裔，于社會乎何與？若無子孫，身死之後，則傳之社會而已。社會卽己之父母夫婦兄弟子孫也，其愛社會必與愛父母夫婦兄弟子孫無異，於是人人皆計公益、守正道無疑也。”
覺世生疑而問曰：“人惟有興家創業傳貽子孫之念，而後乃計公益也。旣不愛其子孫矣，何愛於眾人而利之哉？且人只顧一身一代，無遺族係戀，皆自暴自棄，惟求一身之娛樂而已，安所計公益正道耶？”練達翁曰：“縱無子孫遺傳，亦有身後之名譽。愛己者必愛其名，有愛其名之意，必孜孜勉其業，汲汲立其身也，豈必爲子孫哉？且人有子孫，獨立進取之氣必減，依賴子孫之心必多。故曰欲使人守其職業，全其功名，非絕其家族之緣不可也。”
覺世生曰：“立功名，樹偉績， 資產，一旦身死，他人承之，與賤且貧者何異？英雄念此，莫不灰心，國尚能治哉？”練達翁曰：“不然。雖無子孫親屬，亦思自防其老。當強 [1] 壯之時，博取資產以計其將來，其念固重也，況又有獎勵財產之良法善政乎。試舉其犖犖大者，吾國政府爲社會公眾之代表，國民之父母也、兄弟也、子孫家族也。國民死後，葬祭禮式，盡歸政府措辦。設此處有一死者，政府查其人所遺之財產，量其多寡，定葬祭之禮儀。無財產者投尸水中，不行葬式，不設墓所，名亦隨身湮滅矣。若有幾圓幾十百千圓之財產，則行何等葬禮，設何等墓所。有萬元以上之財產，則鑄像於公園，建廟於市街。各有一定之制，餘財皆歸政府，政府卽用以充產院、育兒院、小學、中學之經費。此所以不絕其生財之念，而益策勵其競進也。”
覺世生更問曰：“若從事兵役而死者，毫無餘產，亦有以酧其功乎？”練達翁曰：“若論兵役之事，不得不畧述我國歷史。酬報勳勞，有一定之規則，政府中記錄其姓名，又將其功績列之書冊，傳於後世，其通例也。然吾國由上古至中古之末，列國對峙，不相統制，戰亂不休。其後強者幷吞，弱者漸滅，終成今日一統之大國。先是各國皆君主政體，後乃變而爲共和，共和旣行，全國鎭定，承平已久，廢武備，罷兵役，故今代之人，不知干戈爲何物矣。”覺世生曰：“所謂近世者幾何年？”曰：“十二萬五千年矣。”覺世生驚曰：“此國開闢幾何年？”曰：“一百八十九萬六千七百年矣。”
覺世生大驚，又問曰：“貴國女無定夫，男無定婦之風，開國以來之制乎？”曰：“否。由於近世之共和政體，凡百制度，皆以共和主義定之。財產者萬人所共好，遂定財產共有之法律。財產旣共有矣，夫婦卽財產類也，亦不可不行共有之律。於是遂廢結婚同居之故俗，立新制度，男女別居。蓋共和主義，與男女別居，相因而成者也。萬民皆守共和，不可不同等同權，男女皆同等同權，不可不各求獨立。獨立者，共和之結果也。且夫共和不成者，爲男女婚嫁之故。女去其家，歸男之家，女失其姓，變於男姓，以男視女，無殊附屬，卽專制所由成也。欲男女各存其姓，各立其家，皆不可不孤立別居。孤立別居，始得全同等同權之眞義也。故以財產共有，合之男女別居之制度，乃成一共和政體。復有駁其說者，謂財產共有，或陷於遊惰自暴之弊，於是公有私有之說，更 迭仆，不可勝詰，獨男女別居之制，非徒無指其弊者，而便益之利日盛，至今日尚行用之。”
覺世生曰：“其便益安在？”曰：“第一，無父母妻子之繫念，可以任 適意，從事業務。第二，無養育子孫之私義，利己之心，次第減少，愛國濟眾之至 ，自然發露。第三，無依賴眷屬親戚之念，自蘄成立，無敢安逸，增志氣，求進取，若人人如是，社會自昌。用此制度以來，國勢日見振興，以至今日。此方今之隆運，所由來也。”
是時覺世生聞男女別居之益，猶未深信，然聞共和之制，頗有羨慕之意，又問曰：“政府之法律如何？”曰：“吾國政府，爲社會代表，卽吾人之父母子孫也。故人人有守其命令之義務，其法律嚴而且煩。”覺世生聞此，拂然曰：“余久處有政府有法律之社會， 身世不能自主，常自詭宇宙必有極樂世界，故不憚遠遊。貴國雖純然共和，猶不免有所箝制也，是非余之所隱期者，余將去而之他。”

[book_title]第二章 遊商法界
於是躡空虛，遊廣漠，翩翩然入於他星界中。天候地勢，鳥獸草木，不異我土，村落鄉里，別有景象。旣入市街，車馬往來如織，人民奔走如狂，貿易之盛，非意想所到。
路傍有一老人，對几兀坐，如迎客狀，大類賣卜者。覺世生援入國問俗之義而進曰：“敢問此國政體如何？”老人曰：“國無政府，焉有政體？”又問曰：“然則以何法統御人民乎？”
曰：“無政體，焉有統御之法？”又問曰：“然則貴國，萬事萬物，眾人公有，無私產乎？”曰：“有。有私有之土地家室。”曰：“若財產之間，忽生爭論，何由裁決 [2] ？”曰：“欲知其法， 先言社會之組織。敝國無政府，無法律，無租稅，無君臣上下之別，無國會議員之設，無裁判賞罰之章，統屬共和獨立，守自裁自治之風。一家之法，一家創之，一人之法，一人治之，與他人毫無關涉。若夫人與人之間，界限不能驟判，紛議忽生之時，則決之之法，唯一而已。”曰：“一者何也？”曰：“決於天。其法各村各郡皆有決運館一二所，人民爭論時，兩造皆至，取決運器決之。一卜不可，不許再卜，以卜之驗否，爲裁判之始終。”
覺世生起而問曰：“決運館之費，亦如租稅課賦之出自民間乎？”曰：“決運館由商法主義而立，來決者出定額之金，以爲館中之費。都會輻輳之地，皆設決運分館，以便決者。余曾充派理財員，查收數之多少，中分一半，充本館所需，半爲派員之祿，皆由商法組織，不課之於人民也。”
曰：“貴國無政府，無法律，無租稅，亦無村郡一切之費，盜賊凶徒之類，如何處分？”曰：“是等於上世中世時時見之，近世所無。世運大進，人皆識間接之利害損益，無小利小慾之見，惡徒自然絕跡，道德自然蔚 也。若萬一有此，偵探捕縛之，送於商法會社，使出相當之額。此事一村中五年一有之，十年一有之，其他小盜小賊之類，揭示於新聞報中足矣。何者？商法國，人重信用，一失其信，難立於世，故人人自恐失信，較諸畏刑罰也更甚。由已往之經驗徵之，自今以後，惡徒將絕跡於國中矣。”
覺世生驚曰：“貴國實極樂世界也，我國政治密，法律嚴，罪人惡徒，日加不已，比之貴邦，相隔雲泥，思之慚愧實甚。”老人曰：“子之國政體如何？”曰：“有君主政體，有共和政體。”曰：“貴國開闢幾何年？”曰：“開闢之年代，各國歷史，互有異說，雖難確定，約在五六千年以前也。”老人曰：“是經歷未足耳，若比之敝邦，實在幼稚時代也。我邦開闢以來，凡三百萬年，據歷史所傳，建國以後，久爲君主政體，中古變爲貴族政體，再變爲共和政體，三變復爲貴族政體，四變復爲君主政體，五變又爲貴族，六變又爲共和，七變又爲貴族，八變又爲君主，九變始爲今日所用之無政體也。無政體以前，無論如何改革，皆戰亂相續，國家多事。自一變爲無政體，至今數十萬年之久，未嘗聞一日有戰亂之事矣。且夫上古君主政體之時，君上持權秉鈞，宰制天下，其後功臣漸張門閥，竊其威權，蔑視君主，遂廢斥之，功臣互執政權，謂之貴族政體。其後政權漸移於民，民權漸伸於世，遂乃顚覆功臣，而成共和政體。其後又經數世，貧者漸失其權，富者得益其勢，貧富之間，寖生階級，富豪者相合而擅政權，是又一種貴族政體也。其政體又變，政權漸由多數，移至少數富豪之中，最富豪一人掌握全權，是二次君主政體之所由起也。其後數經騷亂，而政體又變爲貴族矣，共和也，君主也，回還反覆於同一之政體而已。於是起絕大新論於民間，曰政治何必限於君主、貴族、共和哉？！且無論用何政體，俱不能保國家久安，已往者不可爲明證哉？卽如共和政體，世間之評判，莫不曰最合於天理矣，然其政體之所長，唯取多數之論耳。多數之論，果公理哉？公理果不存於少數中哉？無論用何政體，終不得達於公理也明矣。茍於政治中，不取最簡便，最不需費用，不延時日，不用役員，人人皆得平易實行之法，如之何其可也。國家從來所用之政體，旣不能保久安，又不能達公理，寧速廢之，用簡便平易之法耳。簡便平易之法，莫過於廢政府，廢法律，以天命天運爲社會之政府法律也。是法也，第一不需費用，第二不延時日，第三不用役員，第四人人皆得平易實行，商法必大興，富國之志得速達矣。此說終爲輿論所韙，忽 而廢政府，廢法律焉。至於爭論紛議之事，道理不可猝辦者，任於天運決之，是今日決運館成立之原也。決運館之初立也，猶有政府之遺制，一鄉一村有小決運廳，一國有大決運廳，各廳有決運官，有決運會。其大決運會，決一國之大事，如國會然，故其制度猶有類於政府。小決運廳，如戶主族長；中決運廳，如地方裁判所；大決運廳，卽大政府也。其與政府異者，無君主，無大統 ，無官職，無租稅而已。其後漸變而組織以商法主義，延至今日，乃無曩日政府之遺制矣。”
覺世生問曰：“今日各地所有之決運館，爲地方獨立之決運館，非一國總合之決運館。若關於通國全體存亡興廢之大，何以決之？”曰：“今日人民，各知獨立，自治自裁足矣，無關於一國全體之事。”問曰：“若爭論之事，由小及大，或與國家相涉將何如？”曰：“吾所居之世界，由古代至於中世，數國對立，國與國之關涉，時時有之。自一廢政府，四鄰諸邦，皆豔慕之，一時政府法律，皆歸廢斥，諸邦已統爲一國，無內國外國之區別矣。蓋國有內外之別，於商法貿易，大有妨害，商法盛則範圍漸擴，諸國不得不渾一於共和者亦勢也。”
又問曰：“此決運法由實施至今日，經幾何年？”曰：“往歲以三十五萬二千五百年矣。”覺世生驚曰：“如此之久，國家竟能無事變，實不可思議矣。”曰：“內亂紛擾之起，乃人民之經歷未足，若富於經歷，知爭論紛亂之無益，將互相和睦以求安全矣。且國家爭亂不休，瞬息則巨萬失矣，商業昌盛之社會，何忍出此？順其自然之勢，皆知任天運可以久安，年愈久，經歷愈深，蒸爲風俗，出於習慣，所以能永保其安樂也。若年月尚淺，經歷未深，權利財產之爭論，故不能止。能積百萬年之經歷，必有如敝國之一日。”
覺世生曰：“全國中之戶籍人口，依何法調查之乎？”曰：“調查戶籍，別有商法主義之社會，或二三年，就各村邑調查之，合諸郡作統計，編爲書籍，廣售於世。偵探盜賊，捕縛罪犯，皆於此社中取費。”又問曰：“敢問婚葬等事，其儀式如何？”曰：“無之。當中世之時，稍有儀式，後世苦日用多事，寖去虛禮，而重實業。知婚婣之事，祝禱無益也，廢之；知死者無再歸之望，葬祭無益也，亦廢之。人之死也，近海則投其尸於水，近山則埋其尸於地，不作棺槨，不設墓所，不通知親友，唯埋葬後，揭廣告於新聞報耳。”
覺世生曰：“儀式過於簡畧，不中人 。”答曰：“世運進化之極，故至此也。貴國至數百萬年之後，實業大興，商法大盛，必有睹此簡畧之日。”覺世生曰：“余願遊無政府之國久矣，來此是余幸也。雖然其社會之禮節風俗，去人 遠甚，非余所望，願去此以遊君子之國。”

[book_title]第三章 遊女子界
旣而 雲路，無所適從，忽有境界，見於目前，山川村落之風景殊佳。遇一男子，挽車售物，呼而問其政治風俗。彼曰：“行哉女尊子。”繼遇一男子，釋荷憩路傍，問之如初，亦曰：“行哉女尊子。”
覺世生未 女尊子之所謂，俄至一商店，見婦人對帳簿而坐，復問之，婦人曰：“子從何來？”曰：“自地球。”曰：“子之國政體如何？”曰：“有君主政體、共和政體。”曰：“男女之職業如何？”曰：“男子或爲官吏，爲教員，或爲商人，爲技師，女子爲紡績縫紉諸瑣屑事。”婦人怪之曰：“官吏教員唯限於男子乎？”曰：“教員時用女子，至官吏則限於男子。”婦人曰：“奇哉！其風俗全與我國異。我國官吏教員，皆限於女子，而男子勞筋瘁力，營製造工業之事。故男子類皆無學無智，不通世 ，而女子皆明學問、達事理、有才能，故立於男子上，能指揮一國之政權。其學校之教員醫士，會社之事務員，亦皆女子，唯政府所用之兵卒巡查等則用男子而已，而長官亦女子也。”
覺世生聞之曰：“異哉異哉！與我國相反竟至如此，請問貴國政體如何？”曰：“君主政治也，然位不世襲，以一代爲限。通國呼爲尊上，是以此國風俗，多崇女子，加尊字呼之，或曰女尊，或曰女尊子。尊上之下有老官五十名，其長曰總老。老官之下，有親官五百名、近官一萬名、遠官十萬名。舉老官之法，則於廟堂開選舉會，使親官盡列諸席，由其列席員中舉一名，襲其職爲通例。若尊上逝去之時，總老履其位，缺總老時，由老官中依次升職，使居其位。其他親官之選用，由尊上之特命；近官之選用，由老官之命；遠官之選用，由近官之命。”
覺世生問曰：“此制度由古傳之乎？”曰：“自古經多少變更，乃定今日之君主政治。而官吏限於女子，則建國以來之制度也。”又問：“建國在幾何年？”曰：“年尚淺，尊上之制，不過四千三百二十六代耳，歷五萬 九百五十七年也。尊上以前，天下唯一帝國而已。自尊上統轄全土，經五百萬年，帝國分裂，成無數之王國。至今有五百二十餘小國，皆獨立之君主國，執政權者，皆女子也。”又問：“帝國之前無歷史乎？”曰：“無可考證之。古來之傳說，帝國以前，列國幷立，其時爲男子者執政權。據歷史家言，帝國以前，野蠻時代也，干戈競爭行於世；帝國以後，文明時代也，道理競爭行於世。男子執政權之世爲野蠻時代，女子執政權之世爲文明時代也。今日之歷史，野蠻時代之記事，悉爲剗除，故政體年歷不可詳知。”
又問曰：“合計五百二十餘王，國中人口及土地幾何？”曰：“人口一百八十五億，地積一千五百萬。地老天其中屬我王國者，人口八億二千萬，地積七百二十五萬。吾國之尺法，以人之平均身長，稱爲一長，百長則爲一引，百引則爲一延，一方長謂之一面，一方引謂之一平，一方延謂之一積，千五百萬積者，如地球全面之一億也。”覺世生驚曰：“年歷地積人口，實久遠廣大眾多，敢問人壽如何？”曰：“平均一百五十年，與二百年之間。古代人壽稱五百年，漸漸短縮，今日雖長壽者，亦不越二百年。”
覺世生曰：“國土之大，年壽之長，是余之所大欲。然女子居上傳令命，男子在下受役使，風俗如斯，不獨不適鄙意，於天理亦不能無齟齬。”婦人曰：“吾不知貴國男女之天然性體如何。吾國女子之筋骨生而柔弱，男子則堅強。堅強者服力役，柔弱者從事政治教育，是眞天命也。若使女子服力役，男子執政治，是大反於天理矣。”
覺世生曰：“女子體質柔弱，思想亦然。且女子有懷姙育兒之義務，不可當政治之煩劇。”曰：“子以爲體質柔弱，則思想亦必柔弱乎？恐無是理。吾不知貴國事，難斷言也，以吾國之例徵之，思想富者體質柔弱，而體質堅強者乃乏於智力。貴國農夫力耕田野者，與學人從事政治者，體質筋骨，孰強孰弱？”曰：“學者柔弱，農夫堅強。”曰：“然則腦力與體力，不一致也明矣。若夫懷姙之義務，固女子所不能免，雖然懷姙之年 ，大抵有限，吾國由三十歲至八十歲，其中五十年爲懷姙期，而女子就貴重職務，大抵在八十歲以後，其修學卒業，在三十歲以前，亦無妨於懷姙之事。旣有聰慧，又無妨于產育，所以專用女子於政治也。”
覺世生曰：“我國之女子，其於學問頗乏強力，比之男子不及遠甚，故賤女而貴男。”答曰：“敝國之男子，無論如何教育，遠不及女子也。意貴國開闢至今，誤用男子之專制，猶未脫野蠻之積習耳。凡野蠻時代，強力之競爭必盛，男子筋骨強壯立於上位，女子受抑制於下，自然之勢也。若文明漸進，道理競爭行於世，女子執政秉國以抑制男子，亦理之常也。貴國男子握政權，足爲未至文明之實證。女子雖受教育，不得智力之發達者，非女子之生性然也。強力主義行於世，數千百年之習慣使然耳。”
覺世生曰：“自今改此習慣，教育女子，使發達智力，應在何年？何年之後，始得出於男子之上哉？”曰：“由我國之經驗考之，至少亦在百萬年後。”覺世生驚曰：“歲月悠遠，不可企及。”曰：“歲月雖悠遠，若由今日實行其事，必達其期。今日不能實行，雖至世界滅盡，其期終不能至矣。”
覺世生曰：“女子握政治教育之權，國家之利益如何？”曰：“其益甚多。貴國若自開闢以來，政教全權委諸女子，國勢之隆盛，當十倍於今日矣。使女子處男子之下，非獨女子之不幸，實人生萬彙之不幸。嗚呼，一朝失策，毒貽萬世，可不戒哉。”覺世生聞此言曰：“余未敢强信，且余不欲處於女子之下。貴國之俗，余所願者，唯其長壽耳。然貴國年壽，比我國雖長，乃漸漸短縮，終復何有。余安得至一長壽國，而詢其享年之術哉。”

[book_title]第四章 遊老人界
覺世生去女權國，逍遙於芒茐之間，忽又見一大世界於目前，其景色雖異，而人頗矍鑠。有立我前者問曰：“貴國何國？”矍鑠翁曰：“尊老國。”“何以名尊老國？”曰：“此國之風俗，尊敬老人，如帝如天。”“政體如何？”曰：“老人政體也。”“何謂老人政體？”曰：“非老人不能就職於政府，尤老者進而履帝王之位。帝王者，全國中最老者也。”“然則當代之帝王，其壽幾何？”曰：“四十萬五百六十二日也。”
覺世生曰：“是日數也，當年數幾何？”曰：“年數爲何，我國無之。”曰：“春夏秋冬四季爲一年是也。”曰：“春夏秋冬何也？”曰：“寒暑一循還之間，分爲四季。春夏秋冬，四季之名稱也。”矍鑠翁曰：“吾始 矣。貴國與我國天界之位 異，故日數之算法亦異。此國有晝夜循環，無寒暑變換，每日寒暑之度，大抵相同也。”覺世生曰：“我國土一年有一次寒暑之變換，恰如一日有一次晝夜之變換。晝夜之變換，三百六十五次，而寒暑之變換適一次，故一年者三百六十五日也。”曰：“若四十萬五百六十二日，以三百六十五日除算，我帝王之年 凡一千零九十八歲也。”覺世生驚曰：“何其長壽也哉！”曰：“敝國人平均不過三十萬日，非四十萬日以上者，不得爲帝王。古來帝王中最長壽者，五十一萬七千五百三十三日，除算之，卽一千四百十八年也。”
覺世生曰：“政府組織如何？”曰：“此國有村長、郡長、 長，有中央政府之官吏。村長者一村中之第一長壽者也，故稱之曰村老。郡長者各村老中之第一長壽者，故稱之曰郡老。 長者各郡老中之第一長壽者，故稱之曰 老。 老之上，有中央政府之諸老，諸老之階級有三等，大老、中老、少老是也。大老一人，中老二十五人，少老百人爲限。大老之壽，次於帝王者也，帝王稱老上。中老次於大老，少老次於中老。其叙任之次序規則，老上缺，大老進卽其位。大老之任，選中老中之第一壽者。中老缺員，選少老中之第一壽者。少老缺員，選 老中之第一壽者。順次相補，至於村老。每有老上之更代，率至村老之更代。其他中央政府，幷地方廳之官吏，其數雖有幾千萬，是不必依國中年壽之次第，唯同役中人，皆以壽定班次而已。”
覺世生曰：“朋友亦以年齡爲重乎？”曰：“然。遇人必先問壽以爲禮，若爲人之紹介，通其姓名，幷通二人之壽。”又問：“男女之間，亦以壽序乎？”曰：“否。男女者全異其階級，男上而女下也。故女中之第一長壽者，與男中之第一幼雅者爲列。且此國之風俗，男女不獨異階級，且異交際，如男女相會於同席，絕所不見之事也。故男子於生母及妻子外，不接女子，如遇女子於途，以接談爲失禮，國法之所禁也。”又問：“母子之關係如何？”曰：“其子爲男子，则其母必立於其下，谨奉其命。”
觉世生曰：“男權非過強乎？”曰：“所以至此者，自然之势也。就今之歷史而言，古代多有女得權力，隨意交際男子，而弊風恒 於其間，男子之道德大亂，則壽亦不長。矯正其弊，莫如懸隔男女之交際，女權漸漸收縮，男權漸漸擴張，男子之品行始得方正，女子亦得全其貞節也。敝國今日男女，而享大年者，絕言語交際於兩者之間故也。”
覺世生又問曰：“貴國面積及人口如何？”曰：“人口大約五百億，面積三百億方離。一離者通常之步，一鐘所達之距離。”曰：“自開闢以來之年數如何？”曰：“其詳不可得聞，約一百億日。”“合爲年數幾何？”曰：“三千萬有餘年。”
覺世生聞之，愕然曰：“歷年面積人口，實無數無涯。此無數之人口，無涯之土地，政府亦能統攝之乎？”曰：“此世界第一大帝國也。有第一之大政府，政府之權勢如雷電之迅，帝王之威力如天體之重。常 兵二億，巡查兵無數，爲鎭伏全國之器械也。古代帝王之威權，如今日政府者鮮矣。當時人民好動，防害國安，欲壓抑政府，而政府之威權反加而至今日之甚也。故欲國家無事，全在壓束抑制之力。壓束抑制，爲政之要術。”
覺世生 然曰：“年壽之長，國勢之大，皆余所深欲。然政府之權勢若此之大，萬民受其塗炭，此非余可永居之地也。雖然，願聞長壽之法而歸。”曰：“敝國上古，人壽亦短，然政體國風，變爲尊崇老人之規則。隨世運之進，講求攝生養身之術，人壽漸長，以至今日，再傳幾億萬日，必達長命不死之域。貴國若欲爲長壽國，宜先定尊崇老人之制。”
覺世生問曰：“今日定制，幾何年後，可得千歲之壽？”曰：“貴國今日壽命平均幾日哉？”曰：“昔者人壽定五十年，今時約三十五年。三十五年者，應合萬二千七百八十日也。”曰：“此壽命在我國，已七十億日矣。貴國至七十億日之後，方可與我國等。七十億日者，卽貴國之二千萬年也。”覺世生聞之，大驚曰：“其法甚善，然難實行於我世界。且余不欲受老人之壓制，猶非余所願居之極樂界也，但不知極樂界何在耳。”遂告別而去。

[book_title]第五章 遊理學界
覺世生去老人國，東矚西盼，欲探極樂國於天界中，遙望一星，其狀不類凡界，降止其地。仰視天，則有駕鷲車飛於空中者。俯臨海，有乘鯨船走於波上者。鷲車乃作車於羣鷲之背，使 其車於空中，勝於輕氣球焉。鯨船乃繫船於大鯨之尾，使引其船於波上，勝於蒸氣船焉。或在高山之絕頂，巨澤之深源，大湖之中央，建廣大廬舍。其 良之器械，雖不知何用，足令人一見而詫其奇異。
覺世生途中遇一異人，面顏雖老，身體矮小如童子然，唯頭顱闊大非常，因脫帽爲禮，問：“此爲何國？”異人曰：“理學世界也。”“敢問此世界之政體如何？”曰：“無政府豈有政體乎？”曰：“無政府何以統御人民？”曰：“統御人民，有學校之組織，小學中學大學是也。小學於一村一邑之教育外幷管理其政務，中學管理一郡一 之政治，大學乃統轄通國之政治。教官兼職員，職員兼教官，取政教一致之主義也。”
“敢問其政教之組織如何？”曰：“學校之外無政府，學校之組織，卽政府之組織也。小學爲施下等教育之所，其課程限一千日。中學爲施普通教育之所，其課程亦限一千日，但分上下兩級。大學則分專門普通、專門高等、專門實地三科，普通科課程限五百日，高等科課程限一千日，實地科亦限一千日，總爲二千五百日。入此修學者，卒業後，卽因其程以定學位。學位有上下二等，下位有進士、通士二級，上位有 士、深士、明士三級。中學上級卒業者，得進士之位；中學下級卒業者，得通士之位；專門普通卒業者，得 士之位；專門高等卒業者，得深士之位；專門實地卒業者，得明士之位。學位之外，有學官之制。學官有四等，學老、學長、學頭、學員是也。此四等者，各分大中小三級，大學老、中學老、小學老之類是也。配之於學位，則學老用明士，學長用深士以上者，大學頭用 士以上者，中學頭用通士以上者，小學頭用進士以上者。學員不關學位之有無，小學卒業者，皆可就職也。學官之總長爲大學老，大學老以壹名爲限，尊稱之爲學上，卽此國之君主也。學上之候補者爲中學老，中學老有選舉學上，及被選舉爲學上之權。小學老爲中學老之候補者，亦有選舉、被選兩權。學長學頭之任用，由學老之會議決之，此會曰學老會，其會長卽大學老也。小學之教員爲學員及學頭之任，小學校長爲學頭及小學長之任也。中學之教員爲大學頭及學長之任，中學校長爲大學長及小學老之任也。大學之教員，限於學長，及學老，大學校長，卽大學老也。以教官之外，別無事務員，教員兼任事務，校長卽事務長也。”
覺世生問曰：“女子亦得爲教員乎？”曰：“此國風俗，男女同等同權，更無所別。教員自不必論，卽校長大學老，茍有其資格，亦得就職，與男子相同。”
又問：“女子教育之法，亦與男子同乎？”曰：“固然也。女子與男子自同一小學，漸進中學大學，其所得之學位，亦與男子同。”又問：“大學專門，亦分法學科、文學科、理學科等乎？”曰：“此國無政府，豈有法律乎？無法律，豈有法學科乎？故大學中學小學，唯有理學科而已。小學教授關於理學之初級，中學教授理學中之大 。專門普通科，教授理學中之一部，或光學、或音學、或電學等之關於全體者。專門高等科，教授光學中之一部，或音學中之一部。專門實地科，亦實修其一部中之一部耳。”
覺世生曰：“若無法律，何以裁判人民之訴訟乎？”曰：“此國之人民，皆學者也。人民皆學者，故不似無學社會之人民，有世俗之爭論也。其爭論乃學理之爭論，訴訟亦學理之訴訟，故裁判之時，照學理中之天則，判決之而已。前所謂此國之政治者，卽判定學理之爭論， 釋問題之奧義也，蓋不可與無學世界之政治，同日而語矣。”“然則此國於天然法則之外，別無所謂人爲法乎？”曰：“無無學世界所用之人爲法律，唯有學科之制度，取關於學事者，附眾議定之而已。”“然則此國無罪惡犯人乎？”曰：“以人民皆明學理，有辨別是非、去惡就善之識力，決無陷於罪惡之事。”
又問：“貴國人民，自上至下，皆博學乎？”曰：“在此國之學制，人必須卒業學科，然入中學大學， 任人之所好。至下等人民，雖不能盡爲博學，然以小學之課程，較無學世界之大學課程，猶居上上。且如辨別是非，就善去惡之識力，有自父祖教訓萬世之遺傳，無須別受教訓於學校也。故敝國人民，隨生而具者，卽他世界中博學者所不及也。”
又問：“此國自建國以來，卽無政府、無法律、無訴訟乎？”曰：“此國之歷史，分古代、中代、近代。古代爲無學世界，近代爲有學世界。無學世界之時，有政府、有法律、有訴訟、有騷亂、有革命、有罪惡。後以多方檢治，知世之不治，乃人之暗於學理所致也。變無學世界爲有學世界之議起，第一變更學制，而策勵普通之教育，第二尊崇學者而 之上位，養成國風，漸進而至寬法律，簡政治，後遂廢政府矣。自此議之初起，至全廢政府，其間稱中代。自已廢政府，至今日，雖經數百世，而國內無一日之不寧，無一人之不善，號爲治平無事，安樂享福之世，此皆獎勵學問之實效也。”
問：“古代、中代、近代之歷年如何？”曰：“古代五百零八世，中代百二十三世，近代二百五十六世，合計八百十七世。”又問：“幾年爲一世乎？”曰：“此國之風尚，十日爲一旬，百日爲一周，萬日爲一期，萬萬日爲一億，卽爲一世。億億爲 [3] ， 爲宙。”又問：“若以三百六十五日爲一年算之，一世當幾年乎？”曰：“凡當二十七萬四千年。然古代凡一億三千九百萬年，中代凡三千四百萬年，近代凡七千萬年，都數凡二億四千萬年也。”
時覺世生大驚，異人曰：“子勿驚，是實短歲月也。古代中代近代，總稱之爲有史世界，其前爲無史世界。推測無史世界之間，約五萬世，是人類世界也。人類世界之前，有動物世界；動物世界之前，有 物世界； 物世界之前，有物質世界。動物世界凡一 ， 物世界約百 ，其實年月永遠不可知。物質世界，其久不知幾 幾宙，蓋無 之 ，無宙之宙，豈非無限無始歟？”
覺世生聞之，愕然仰嘆，不能復道一語，須臾乃問曰：“敢問國土之大如何？”曰：“此國人晝夜兼行，所達之距離曰一程，一程四方曰一方，百方曰一廣，一萬廣曰一大，一億大曰一極。此國土有二十三萬五千極云，實無邊之大，無涯之極也。人類住此者，雖不滿一萬億，而陸有飛鳥走獸，水有麟屬介類，其他草木土石山川，無官之物，充滿於目前，吾人日夜交之遊之，是皆我同類也。若合算其同類，不知有幾億萬，實無數之數無量之量也。”
覺世生嘆曰：“幸哉此國之人民也，生於永遠無限之世界，住於廣大無垠之土地，交於無數之生物，接於無量之眾品，無政府、無法律、無惡徒、無騷亂，治平無事，安度歲月，樂享幸福，雖宇宙無際涯，何處復有如此之樂土乎？是眞極樂界也。余欲遊此久矣，今始得之，將永住於此。雖然未知此地之壽命如何，敢 ？”曰：“此地以一期爲人壽，殆無長短，一期卽一萬日，凡二十七年也。”
覺世生又驚其短命，曰：“我國久遠廣大，雖不及此，而人壽殆倍之。”異人曰：“貴國人壽幾日？”曰：“五十年，卽一萬八千二百五十日。”曰：“人皆得五十年之壽乎？”“雖有一年而死，十年二十年三十年而死者，計其平均，不下三十五年，比貴國多七年半也。”異人曰：“貴國人勞動無晝夜之別乎？”曰：“否，夜就眠息，晝就職業。”又問：“貴國之人幾歲爲成人？”曰：“平均十五歲也。”又問：“因天災而有病者乎？”曰：“其數甚多。”
曰：“貴國與敝國比較，貴國之人壽頗短。敝國今日壽無長短，古代頗有不齊，蓋其不齊者，因理學之未造其極。理學造極，寒暖 雨，衣食住居，皆適其度，得其宜，人皆全其壽，是今日敝國之實況也。敝國日暮時 照闇器於空中，無異白晝，寒時用暖天器，暑時用冷空器，以調節氣候。雨過其度，則用拂雲器，風失其時，則用拔風器，地震則用防震器，雷電則用排雷電器，以此無晝夜寒暖之別，無烈風暴雨之恐，無天災地變之憂，實照闇、暖天、冷空、拂雲、拔風、防震、排雷電等器之所賜也。此等爲近代所造，其器械 巧，非中代以上之人所能夢見者。”
“理學之 備如此，加之醫學，亦臻絕技。近代初世之前，有內外兩科之別，今則唯有外科而已。身體之內部，無論何處，外科之治療，無所不及。通國無不能治之病，人之病根已絕，此亦從器械 良而來者也。更因人之智力勃發，注意於攝生養身，防病於未發，飲食動作，不失其節，以此人皆得全其天年而死，敝國人之壽，所以無長短也，以一萬日爲大數，雖或有一萬十日而死者，或有九千九百八十日而死者，然不過二三十日之長短，其差未有出五百日者。”
“且敝國之人民，晝夜動作，每夜無睡眠之事，每日無飲食之事。在近代之初世，每夜就眠，每日三餐爲通例。後因理學日進，知此事皆由習慣而成，於是漸變爲一日一食，二日一食，三日一食，漸久漸減，官骸百體，亦從之而變。數世之後，百日一食，千日一食，亦支持之。於眠亦然，由二日一眠，三日一眠，五日一眠，漸久漸減，至數世之後，百日一眠，千日一眠，亦不困頓。自近代之初世，用漸減法，二百餘世矣。今則一周一食，一期一眠，眠卽其人之死，是敝國人民一生無眠息之時也，故又名爲不眠世界。”
“此外尤有近代所發達者，亦不可不知。生而滿一千日入小學，二千日入中學，三千日入大學，卒業時乃滿五千五百日，至六千日結婚爲通例，夫婦共同居四千日。人生未足一千日者呼幼兒，一千日至二千日者呼童子，二千日以上者呼成人，卽以小學卒業爲成年也。”
“準以上所述思之，貴國與敝國，孰爲長壽，可以判矣。貴國定壽雖三十五年，十五歲以下爲未成人，則成人以後，僅二十年。此二十年間，半消磨於眠息，其作事之日，不過十年耳。其十年間，或飲食，或病臥，益以休息，至少亦消去一半，則一生動作，不過五年，實可謂促而又促者矣。敝國二十七年之定壽，其間無眠息無病臥，唯百次進食而已。且生滿千日卽入學，入學以後，有九千日。其九千日之飲食，不過九十次，飲食三十次，應積消一日，則九十次不過三日耳。於九千日內減之，尚有八千九百九十七日，其日數卽二十四年半有餘。是敝國作事之日數，比之貴國之五年，正五倍也，焉得斥之爲短命耶？”
覺世生曰：“此論余誠感服，無所容喙，然余所願遊之爲長壽不死之國。貴國之壽雖加敝國五倍，亦非長壽不死，不知理學再進，能使人不死否？”異人曰：“若願不死，不如不生，生必有死，是天之命，非人力所能爲也。無論理學如何 進，亦不能達不死之世界。理學亦唯防天災，除病患，減不覺之時日而增知覺，去不快之心慮而臻 快，使人人盡其天壽已耳。”覺世生曰：“然余無永住此國之 ，欲早歸去。”遂告別而行。

[book_title]第六章 遊哲學界
覺世生去理學界，擬歸故國，而失其所在，且思此遊，雖稱曠邈，而有所優者，必有所絀。吾志在不死國也，前所遊之尊老國，享年雖差久遠，居其國必服其壓抑，未爲樂土也。樂土豈竟不可得哉？於是盤旋於雲路，踟躕於太空，忽於蒼蒼茫茫之間，見有翩翩而舞，飄飄而浮者，注視則一仙人也。翛然現於空中，不知其所從來，遠望則若影若氣，近瞻則儀表巍巍，眞上界之仙人也。
問覺世生曰：“汝何爲來此無限無涯之中耶？”曰：“爲探不死國而來。”仙人曰：“不死國卽此是也，不死人卽我也。”曰：“此乃天空，幷非土地，焉謂之不死國耶？”曰：“不死國，無一定之土地，無一定之方位，彌上下無涯際，貫古今無窮極，以宇宙爲國，以萬界爲家，以空洞爲礎，以四時爲柱，以無方位爲方位，以無國土爲國土，是所以能不死也。若有一定之方位，一定之國土，是死國矣。有方位有國土，則必有盛衰存亡之變化，有存亡盛衰，其人民亦固不 有生死，宇宙之公理也。今我國一切無之，所以爲不死國也。”
“敢問貴國有政府、有法律否？”曰：“政府法律等，有死之國或有之，非吾不死國所知也。”又問：“社會有貴賤貧富之等差否？”曰：“亦有死之國之事，非吾不死國所有也。”又問：“財產有私產公產之別否？”曰：“敝國之人民，皆以宇宙爲財產，豈有公私之別乎？謂之私卽私，謂之公卽公。”又問：“貴國亦設學校教育否？”曰：“敝國之人民，不受教育，不修學問，而自通萬理萬法，智德圓滿，無煩學校之設。”又問：“有男女老少之別否？”曰：“此世界人壽不死，無老少，人人智德圓滿，無男女之別。”又問：“男女豈終無別耶？”曰：“世有男女之別，因人之有死，無死則無須生 子孫，無須生 子孫，則男女何別哉？”又問：“有晝夜寒暖之別否？”曰：“無晝夜，無寒暖，無四時歲月之事，所謂以天地爲春秋者也。”又問：“有眠食否？”曰：“無眠食。”曰：“何以能生活耶？”曰：“人須眠食，因有形體，此界人民無形體，豈有眠食哉？”“然則人得見否？”曰：“無形體者肉眼不可見，惟以慧眼見之。”
又問：“有快樂痛苦之感覺否？”曰：“旣無形體，豈有感覺哉？然實有神 上之歡樂。”曰：“有無天災疫癘？”曰：“天災疫癘，有形世界之事耳。此爲無形無界，病魔不得犯，天災不得進。”覺世生疑而問曰：“雖無形體病上之病患，必有 神上之病患。”曰：“無形體之病患，則決不有 神之病患。”“何以言之？”曰：“ 神上有病患痛苦者，爲有形世界之事，形體上所生之病患痛苦，流而入於 神中，釀爲 神上之病患痛苦。又以其 神形體連結，欲保存於形體，遂 神上之病患痛苦也。蓋病患痛苦，皆因關係形體生者，若 神離其形體，豈復有病患痛苦哉？且不可不知我所謂 神之歡樂者，全與有形世界之歡樂異。有形世界之歡樂，無形體 神之別，皆對待苦痛所 者，而其實亦痛苦也。雖均爲痛苦，而比之痛苦之痛苦，則差歡樂耳。故此苦樂，爲有對待之苦樂耳，今我 神上無對待之痛苦，故歡樂卽爲絕對之歡樂。其歡樂非自形體而生之，離形體而存之者也，非對待痛苦而名之，離痛苦之對待而獨有者也，是爲眞歡樂也。”
覺世生曰：“余於此少有疑焉。歡樂而無對待，未必爲眞歡樂，何得 謂之歡樂耶？歡樂因痛苦而形之，有絕至之歡樂，卽有絶至之歡樂，卽有絶至之痛苦，則 神亦不得謂無苦樂之別。”曰：“子言誠然。 神世界，非歡樂世界，實爲不苦不樂之世界。然稱之歡樂世界，不過受有形之形容耳。夫 神世界，雖不苦不樂，而其歡樂，又非有形世界之歡樂可比，其味在言語想像之外。有形世界未知眞樂，故假用對待之語， 神世界不苦不樂之實際，不能表示萬一於他人，要非個中人不能 耳。夫有形世界之歡樂，非眞歡樂，乃痛苦所餘之不痛苦者耳。譬如月夜，望樹影而判明闇，可知其明非眞明矣。至朝日旣出，則其明亦闇矣。然生長於夜中者，月明之外，不復見他明，如日光之照澈，非彼等想像所及， 神界之歡樂，宜乎非他界中人所能識矣。且與有形界之歡樂，不惟不同其量，亦不同其原。有形世界，苦亦苦，樂亦苦，卽謂之絕對之苦界亦無不可。無形世界之歡樂，其實味眞 ，皆可以反觀而明。若汝欲知絕對之樂，宜脫有形界而入此界，以久居之，而後可相喩耳。”
覺世生仰而驚，俯而嘆曰：“是眞無比之極樂世界也，余何來此之晚也。嗚呼，此余祈禱而欲久住之世界也！而余至今日，不能達其願力者，以不知有形界之外，有無形界也。余自離別鄉國，初遊共和界，次遊商法界，次遊女子界，次遊老人界，次遊理學界，六轉而終至此界，亦云幸矣。共和界未免政府之壓制，商法界未免運命之壓制，女子界有女子之壓制，老人界有老人之壓制，理學界有學者之壓制，是皆非自由極樂之境。且諸界之中，或有刑法之苦，有貧賤之苦，或有衣服之苦，或有妻子之苦，或有病患之苦，或有生死之苦，是何歡樂之足云？獨至此界，無政府，無法律，無騷亂，無財產，無病患，無天災，無晝夜，無四時，無生死，不須衣食，不須屋宇，不須教育，實在自天然之世界也。嗚呼，世間不知有此樂土，而出沒於苦海，浮沉於迷路，誠爲可憫。同生於宇宙之間，荏苒於無限之窮愁，勞動於無涯之艱辛，汲汲營營，不遑自已，天下皆然，何其迷之甚耶。幸哉，余得遊此樂土，機不可失，愿永住於此。”
仙人笑不可仰，告覺世生曰：“我知汝自何國來，汝必爲地球某國之人也。”覺世生曰：“仙人何由知之耶？”曰：“凡住此世界者，皆有慧眼，具慧眼得洞知過去未來，上下八方之事。”覺世生曰：“余無慧眼奈何？”曰：“未住此界，因緣不熟故也。”曰：“若何因緣可熟耶？”曰：“在有形界，善全其義務，然後至此可熟也。”曰：“其義務如何？”曰：“有形界之義務，國有政府，則有對政府之義務；有君主，則有對於君主之義務；內有父母兄弟，則有對於父母兄弟之義務；有妻子則有對於妻子之義務，有朋友則有對於朋友之義務，有社會則有對社會之義務，有對國家之義務，有對祖先之義務，有對萬物之義務，有對天地之義務，有對一身之義務。全此義務，始可得 神界之永樂。汝歸本土，早盡義務，再來此界，我所深望也。汝知我耶，我亦曾遊汝之國土。”
覺世生聞之不信曰：“仙人何名？”曰：“我乃降誕於印度之釋迦牟尼也。”覺世生大驚曰：“余以爲天界之一仙人，豈料爲我西鄰之釋迦牟尼佛。余在本國聞其名，慕其德，見其書，感其智，今跪其面前，接其容光，何幸如之！”仰拜之際，佛之兩側諸聖畢見，問曰：“是皆佛之分身耶？”曰：“現於我左者，貴國孔子也，現於我右者，其一希臘國大儒蘇格拉第，其一德國碩學康德也。”
覺世生歡喜無量，仰歎敬拜曰：“是余生平尊崇欽慕之四聖也，得 逅於此，實余畢生之幸事，余死無憾矣。 速歸吾國，盡人生之義務，再來此界。”拜畢將去，釋迦牟尼曰：“我且囑汝，我嘗在汝土說法，示不生不滅之涅槃界者。其後眾生，有不盡生前之義務，而欲到涅槃界，是所謂無因而求果，焉得達其愿力哉。汝之世界，實苦界，然其苦界，卽達樂界之道。茍有生於涅槃界之志，猛勇 進，不可 怠。汝歸本土，可代告眾生。”孔夫子亦曰：“我在汝土時，見世道人心之不治，講修身齊家之大道，說仁義道德之大本。其後人民，役於私利，錮於私慾，羣忘大道，實爲道德之罪人，猶冒吾名，吾實恥之。譬如鹿戴虎皮，終無搏齧之力，何益？汝歸爾國，可傳播此言於眾。”蘇夫子亦曰：“我在汝世界時，欲矯正時弊，明知德之本體。其說研究之者多，惜 之者少，汝宜爲我擴其道。”康夫子亦教我曰：“我見學者議論，有偏於一方之弊，欲總合貫徹之，遂少中正完美之哲學。汝宜繼我志，矯正今日之學弊。”覺世生跪拜而言曰：“余雖不肖，不能當其責，然鄙力必有所盡也。”言終，仰瞻四聖之尊容，已渺然矣，但見孤燈欲暗，爐火垂滅，四壁蕭然，聞水聲響於戶外，始知此身仍在深山旅舍中也。 檢時表，將報子時，覺世生叹曰：“嗚呼，一時之間耳，不知爲夢中之虛想耶？想中之空夢耶？”
注解：
[1] 　原文“强”“強”混用，以下統一爲“強”。
[2] 　原文“决”“決”混用，以下統一爲“決”。
[3] 　原文“ ”“刧”混用，以下統一爲“ ”。

        </div>
      </div>
    </div>
  </div>
</div>
<!--update:2025-08-30 10:11:29-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>