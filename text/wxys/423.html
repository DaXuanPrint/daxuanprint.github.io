<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●卷一,●卷二,●卷三,●卷四,●卷五,●卷六,●卷七,●卷八,●卷九,●卷十,●卷一,●卷二,●卷三,●卷四,●卷五,●卷六,●卷七,●卷八,●卷九,●卷十,墨客挥犀全文在线阅读,墨客挥犀全文在线下载,大玄古籍书库">
<meta name="description" content="笔记。十卷,又续编十卷。旧题宋代彭乘著。乘,筠州高安(今属江西)人,历任中书检正等官。陈振孙《直斋书录解题》收录,有续集十卷,清初已佚,后复出佚文,题为《续墨客挥犀》。其所议论,大抵推重苏(轼)黄(庭坚)。所载人情风俗、趣闻轶事、品诗评词,不仅文章优美,且寓意深远。内容多记载宋代朝野轶事,记录诗话、文评,征引博洽。其中有数条与《冷斋夜话》相同。部分为笔记小说,如《郴连秀才》、《杜德》、《榜下择婿》等篇,文笔洒脱,叙述引人入胜。_墨客挥犀_全文在线阅读_墨客挥犀_全文在线下载_大玄古籍书库">
<title>墨客挥犀_彭乘_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">墨客挥犀</span> <br/>
          作者： <span class="inputVal" id="bkauthor">彭乘</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,笔记,小说,完结</span> <br/>
          字数： <span class="inputVal" id="bknum">[book_length]53639</span> <br/>
          说明： <span class="inputVal" id="bkdec">笔记。十卷,又续编十卷。旧题宋代彭乘著。乘,筠州高安(今属江西)人,历任中书检正等官。陈振孙《直斋书录解题》收录,有续集十卷,清初已佚,后复出佚文,题为《续墨客挥犀》。其所议论,大抵推重苏(轼)黄(庭坚)。所载人情风俗、趣闻轶事、品诗评词,不仅文章优美,且寓意深远。内容多记载宋代朝野轶事,记录诗话、文评,征引博洽。其中有数条与《冷斋夜话》相同。部分为笔记小说,如《郴连秀才》、《杜德》、《榜下择婿》等篇,文笔洒脱,叙述引人入胜。</span> <br/>
          封面： <span class="inputVal" id="bkimg">Z_13947.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]墨客挥犀
[book_author]彭乘
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,笔记,小说,完结
[book_length]53639
[book_dec]笔记。十卷,又续编十卷。旧题宋代彭乘著。乘,筠州高安(今属江西)人,历任中书检正等官。陈振孙《直斋书录解题》收录,有续集十卷,清初已佚,后复出佚文,题为《续墨客挥犀》。其所议论,大抵推重苏(轼)黄(庭坚)。所载人情风俗、趣闻轶事、品诗评词,不仅文章优美,且寓意深远。内容多记载宋代朝野轶事,记录诗话、文评,征引博洽。其中有数条与《冷斋夜话》相同。部分为笔记小说,如《郴连秀才》、《杜德》、《榜下择婿》等篇,文笔洒脱,叙述引人入胜。
[book_img]Z_13947.jpg


[book_chapter]墨客挥犀

[book_title]●卷一
包拯自御史直谏院，危言正议，倾动朝野。仁庙常温颜优纳。近侍以为难，帝曰：“忠鲠之言，固苦口而逆耳，盖有所益也。设或无益，亦无所害，又何必拒而责之？”大圣之度，慈厚若此。
张相升为御史，数上封章，论及两府。仁庙因谓曰：“卿本孤寒，何故屡言近臣？”公奏曰：“臣安得谓之孤寒？臣自布衣，不数年致身清近，曳朱腰金。如陛下乃孤寒也。”帝曰：“何为孤寒？”曰：“陛下内无贤相，外无名将，官冗而失黜陟，兵多而少教习。孤立朝廷之上，此所以孤寒也。”帝喜而优容之。近侍皆为之惧，自此名重朝野。
孙资政沔出帅环庆，宿管城。值夏州进奉使至。或曰：“当避驿者。”公曰：“使夏国王自入朝，亦外臣也。犹当在某下，况陪臣乎？”羌使遂宿白沙。仁庙闻而嘉之。
寇莱公卒于海康，诏许归垄。道出荆南之公安县，邑人迎祭于道，断竹插地，以挂纸钱。竹遂不根而生，滋茂殆一亩，邑入神之，立庙于侧祠宇严洁，祀奉甚谨。今侍读王公乐道文其事于石。
王延政据建州，令大将章某守建州城。尝遣部将某于军前。后期当斩，惜其材，未有以处。归语其妻，其妻连氏有贤智，使人谓部将曰：“汝法当死，急逃乃免。”与之银数十两，曰：“径行，毋顾家也！”部将得以活，去投江南。居程以疑查文だ麾下。文だ攻延政，部将为主。是夜，城将陷，先喻城中，能全连氏一门者有重赏。连氏使人谓之曰：“建民无罪，将军幸赦之。妾夫妇罪当死，不敢图生。若将军不惜建民，妾愿先百姓死，誓不独生也。”词气感慨，发于至诚。不得已为之戢兵而入，一城获全。至今连氏为建安大族，官至卿相者相踵，皆连氏之后也。又李景使大将胡则守江州。江南未下，曹翰以兵围之三年，城坚不可破。一日，则怒一饔人鱼不精，欲杀之。其妻遽止之曰：“士卒守城多年矣，尸骨满地，奈何以一食杀士卒耶？”则乃舍之。比夜，卒缒城走投曹翰，具言城之虚实。先是城西南倚险，素不设备，卒乃引三帅自西南攻之，是夜城陷，胡则一门无遗类。二人者，其为德一也，何其报效之不同哉？
王文正太尉局量宽厚，未尝见其怒。饮食有不精洁者，但不食而已。家人欲试其量，以少埃墨投羹中。公但啖饭而已。问其何以不食羹？曰：“我偶不喜肉。”一日，又墨其饭。公视之，曰：“吾今日不喜饭，可具粥。”其子弟诉于公曰：“庖肉为饔人所私，食肉不饱，乞治之。”公曰：“汝辈人料肉几何？”曰：“一斤，今但得半斤，其半为饔人所度。”公曰：“尽一斤，可得饱乎？”曰：“尽一斤固当饱。”曰：“此后人料一斤半可也。”其不发人过皆类此。尝宅门壤主者撤屋新之。暂于廊庑下起一门，以出入。公至侧门，门低，据鞍俯伏而过，都不问。门毕复行正门，亦不问。有控马卒岁满辞公，公问：“汝控马几时？”曰：“五年矣。”公曰：“吾不省汝。”既去，复呼回。曰：“汝乃某人乎？”于是厚赠之。乃是逐日控马，但见其背，未尝视其面，因去见其背方知也。
诗人多用方言。南人谓象牙为白暗，犀为黑暗。故老杜诗曰：“黑暗通蛮货。”又谓睡美为黑甜，饮酒为软饱。故东坡诗曰：“三杯软饱后，一枕黑甜余。”
《左传》，晋使子员谓郑人曰：“君有楚命，亦不使一介行李告于寡人。”（注：“行李，谓行人也。”今人乃为行装为行李，非也）。
郑希仲云：“凡仕官有三难：一谓统十万之众而为帅；二为翰林学士；三谓宰剧邑。三者苟非其材，则事必隳废。除是三者，虽宰相犹可以常才处之。”
寇忠愍初登第，授大理评事。知归州巴东县时，唐郎中谓方为郡。夕梦有人告云：“宰相至。”唐思之：不闻朝廷有宰相出镇者。晨兴视事，而疆吏报寇廷评入界。唐公惊喜，出郡迓劳。见其风神秀伟，便以左辅待之，且出诸子罗拜。唐新饰勒鞯，置厅之左。寇既归船，其子极白其父曰：“适者寇屡目此。宜即送之。”寇果询牙校：“何人知吾欲此。”对以十四秀才。既而力为延誉，极子孙汉榜中第，由是成名。
世人画韩退之小面而美髯，着纱帽。此乃江南韩熙载耳。尚有当时所书，题志甚明。熙载谥文靖，江南人谓之韩文公，因此遂谬以为退之。退之肥而寡髯，元丰中以退之从享文宣王庙，郡县所画皆是熙载，后世不复可辩，退之遂为熙载矣。
今人于榜下择婿，号脔婿。其语盖本诸袁嵩，尤无义理。其间或有意不愿而为贵势豪族拥逼不得辞者。有一新后辈少年，有风姿，为贵族之有势力者所慕，命十数仆拥致其第。少年欣然而行，略不辞避。既至，观者如堵。须臾有衣金紫者出，曰：“某惟一女，亦不至丑陋，愿配君子可乎？”少年鞠躬谢曰：“寒微得托迹高门，固幸。将更归家，试与妻子商量，看如何？”众皆大笑而散。
旧制三班奉职，月俸钱七百，驿券肉半斤。祥符中，有人为题诗所在驿舍门曰：“三班奉职实堪悲，卑贱孤寒即可知。七百料钱何日富，半斤羊肉几时肥？”朝廷闻之，曰：“如此何以责廉隅。”遂议增月俸。
尝有一名公，初任县尉。有举人投书索米。戏为诗答之曰：“五贯五百九十俸，虚钱请作足钱用。妻儿尚未厌糟糠，僮仆岂免遭饥冻。赎典赎解不曾休，吃酒吃肉何曾梦。为报江南痴秀才，更来谒索觅甚瓮。”熙宁中，例增选人俸钱，不复有五贯九百俸者。此实养廉隅之本也。
潘阆，字逍遥，咸平间有诗名。兴钱易许洞为友，狂放不羁。常为诗曰：“散拽禅师来蹴リ，乱拖游女上秋迁。”此其自序之实也。后坐卢多逊党，间命捕购甚急，阆乃变姓名僧服，入中条山。许洞密赠之诗曰：“潘逍遥，平生志气如天高。倚天大笑无所惧，天公嗔尔口呶呶。罚教临老头，补衲归中条。我愿中条山神镇常在，驱雷叱电依前赶出这老怪。”后会赦，以助教授之官。阆乃自归，送信州安置，仍不惩艾，复为扫市舞词曰：“出秋霜价钱可赢得。拨灰兼弄火畅杀我。”以此为士人不齿，投弃终身。
藏书画者多取空名，偶传为钟王顾陆之笔，见者争售，此所谓耳鉴。又观画而以手摸之，相传以谓色不印指者为佳画。此又在耳鉴之下，谓之揣骨听声。欧阳公尝得一古画牡丹丛，其下有一猫，永叔未知其精妙。丞相正肃吴公，与欧公家相近，一见曰：“此正午牡丹也。何以明之，其花披哆而色燥，此日中时花也。猫眼黑精如线，此正午猫眼也。有带露花则房敛而色泽，猫眼早暮则晴圆，正午则如一线耳。”此亦善求古人之意也。
司马温公诗话曰：“魏野诗曰：‘烧叶炉中无宿火，读书窗下有残灯。’而俗人易叶为乐，不止不佳，亦和下句无气味。”鲁直曰：“老杜诗曰；‘黄独无苗山雪盛。”黄独者，芋魁小者耳。江南名曰土卯，南州多食之，而俗人易曰黄精。子美流离，亦未至作道人剑客食黄精也。如渊明诗曰：‘采菊东篱下，悠然见南山。’其浑成风味，句法如生成。而俗人易曰‘望南山。’一字之差，遂失古人情状，学者不可不知。”
扬州芍药，名著天下郡国，最其盛处。仁宗朝，韩魏公以副枢出镇维扬，初夏芍药盛开，忽于丛中得黄缘棱者四朵，土人呼为金腰带，云数十年间，或有一二朵，不常见也。魏公开宴，召二人者同赏。时王禹玉作监郡，王荆公为幕官，陈秀公初校尉卫寺丞为过客，其后四人者皆相继登台辅。盖花瑞也。
御史台仪，凡御史上事，一百日不言，罢为外官。有侍御史王平，拜命垂满百月，而未言事，同僚皆讶云，或曰：“王端公有待而发，苟言之，必大事也。”一日，闻入札子，众共侦之，乃弹御膳中有发。其弹词云：“是何穆若之容，忽睹鬈如之状。”

[book_title]●卷二
倪彦及朝奉，尝为太原府幕官。云太原人喜食枣，无贵贱老少，常置枣于怀袖间，等闲探取食之。则人之齿皆黄，缘食枣故。乃验嵇叔夜“齿居晋而黄”之说。
福州雪峰有应潮泉，其广不过二三尺，水才数寸，而进退浅深，与潮候无差。然四傍皆顽石，惟当中有数沙眼，每潮上则涓涓而出，潮退复竭。故老相传，以为海眼。但其处高当山脊，不知何以能与水泽相通也。又汤院有泉，凡四五泓。其一当中，独冷如冰，余鼎沸。引入浴室，冷暖正得其中。余涧导以灌田，为利甚博。蒋[A13C]叔留题诗，所谓“及物孰为多，灌田一万顷。”是也。
蒲阳壶公山有蟹泉，在嵌岩之侧。一窦大可容臂，其源常竭，求涓滴不可得。州县遇旱蟆，即遣吏斋沐，置净器于前以茅接之，泉乃徐徐引出，满器而止。有一蟹大如钱，色红可爱，缘茅入器中，戏泳俄顷乃去。若遇蟹出，雨必г足。此亦应天寺鳗井之类也。
王圣美为县令时，尚未知名，谒一达官，传其方与客谈《孟子》，殊不顾。圣美窃哂其所论。久之，忽顾圣美曰：“尝读《孟子》否？”圣美对曰：“生平爱之，但都不晓其义。”主人问：“不晓何义？”圣美曰：“从头不晓。”主人曰：“何如不晓？试言之。”圣美曰：“‘孟子见梁惠王’，不晓此语”。达官深讶之曰：“此有何奥义？”圣美曰：“既云孟子不见诸侯，因何见梁惠王？”其人愕然无对。
往岁士人，多尚对偶为文。穆修、张景辈始为平文，当时谓之古文。穆张尝同造朝，待旦于东华门，方论文次，适见有奔马践死一犬，二人各记其事，以较工拙。穆修曰：“马逸，有黄犬遇蹄而毙。”张景曰：“有犬死奔马之下。”时文体新变，二人之语皆拙涩，当时己谓之工，传之至令。
桂州妇人产男者，取其胞衣，净濯，细切，五味煎调之。召至亲者合宴，置酒而啖，若不兴者，必致怒争。
绍圣初，曾子宣在西府，渊材往谒之，论边事，极言官军不可用，用士人为良。子宣喜之。既罢，与余过兴国寺。和尚食素分茶甚美。将毕，问奴杨照取钱。奴曰：“忘持钱来，奈何？”渊材色窘。余戏曰：“兵计将安出？”渊材以手持须良久，曰：“余趋自后门出，若将便旋然。”余迫之。渊材以手挈帽搴衣走如飞。余与奴杨照过二相公庙，渊材乃敢回顾。喘立，面无人色，曰：“编虎头，撩虎须，几不免虎口哉。”余又戏曰：“在兵法何计？”渊材曰：“三十六计，走为上计。”
湖南之俗，好事妖神，杀人以祭之。凡得儒生为上，祀僧为次，余人为下。有儒生行郴连道中，日将暮，遇耕者，问：“秀才欲何往？”生告之故。耕者曰：“前有猛兽为暴，不宜夜行，此村下有民居，可以托宿。”生信之，趋而前，始入一荒迳，诘屈，行者甚少。忽见高门大第，主人出，见客甚喜，延入一室，供帐赫然，肴馔丰美。既夕，有妇人出，问生所。窥其色甚妍，生戏一言挑之，欣然而就。生由是留连数日，妇人亦比夜而至。情意欲昵，乃私谓生曰：“是家将谋杀子以祭鬼，宜早自为计。我亦良家子，为其所劫至此。所以遣妾侍君者，欲以缀君留耳。”生闻大骇，乃夜穴壁，与妇人同出。比明，行四十里，投近县。县遣吏卒捕之，尽得奸状。前后被杀者数十人。前所见指途耕者，亦其党也，于是一家尽抵极法。生用赏得官，遂与妇人偕老焉。
北人喜鸦声而恶鹊声，南人喜鹊声而恶鸦声。鸦声吉凶不常，鹊声吉多而凶少，故俗呼喜鹊，古所谓乾鹊是也。南中多有信鹊者，类鹊而小，能为百禽声。春时其声极可爱。忽飞鸣而过庭{詹}间者，则其占为有喜。凡野禽或獐狐之类入人家者，必有不祥事，余累试甚验。不但人家，路行遇飞鸟过者，切避之。若遗粪污人衣者，亦不祥。又见雀斗者，不得相逐，遭官事。
鸂防能敕水，故水宿而物莫能富。鹤能巫步禁蛇，故食蛇。啄木遇蠹穴，能以嘴画字成符印，蠹虫自出。鹊有隐巢木，故鸷鸟莫能见。燕衔泥尝避戊巳日，故巢固而不倾。鹳有长水石，故能于巢中养鱼，而水不涸。燕恶艾，雀欲夺其巢，即衔艾置其巢中，燕遂避去。此皆鸟之有智者也。
毗陵郡土人家，有一女，姓李氏，方年十六岁，颇能诗，甚有佳句，吴人多得之。有拾得破钱诗云：“半轮残月掩尘埃，依稀犹有开元字。想见清光未破时，买尽人间不平事。”又有弹琴诗云：“昔年刚笑卓文君，岂信丝桐解误身。今日未弹心已乱，此心元自不由人。”虽有情致，乃非女子所宜。
王君贶为三司使，乞更河北盐法，条约颇精密。仁庙批曰：“朕不忍河北军民顿食贵盐。”三司即时寝罢。后刻诏于北京望宸阁。
钱君倚学士服除，知江宁府。常州有无赖男子来谒，曰：“我乃先公故侣也。先公尝贷我二十万，幸见还。”君倚愀然变色，起谢之。延馔送保宁馆留，且将聚质赏之。常有老先生数人，闻之俱至，责无赖子。曰：“舍人方起复，贫甚，奈何以其亲为言，欺取无券质之财？”父老俱白君倚，请却逐之。君倚笑曰：“岂可，彼以吾父有所贷未偿为请，公辅为之子，何敢不偿哉。”于是偿之遣去。无赖至常州，人人聚骂，遂自缢而死。
雀有色纯白者，有尾白者，构巢人家，多为祥瑞。余曾见赁药老人，育白雀数枚。问何从得之，答云：“雀方出っ未羽时，以蜜和饭饲之，乃然。”
夔峡间有子母鹊，比常鹊差大，雌雄未尝相离。虞者必双得之，闭雌于笼中，纵雄出食，食饱辄归，纵雌亦然。若双纵，则径去不复返矣。
河州有禽名骨托，状类雕，高三尺许，常以名自呼，能食铁石。郡守每置酒。辄出以示坐客。或疑铁石至坚。非可食之物，乃取三寸白石，系以丝绳，掷其前，即啄而吞之。良久牵出，视石己软烂如泥矣。
文潞公住洛日，年七十八。同时有中散大夫和煦；朝仪大夫司马旦；司封郎中致仕席汝言，皆七十八。尝为同甲会，各赋诗一首。潞公诗曰：“四人三百二十岁，况是同生丙午年。招得梁园为赋客，合成商岭采芝仙。清谈风盈席，素发飘飘雪满肩。此会从来诚未有，洛中应作画图传。”
河中府鹤雀楼五层。前瞻中条，下瞰大河。唐人留诗者甚多，惟李益、王之奂、畅当三篇，能状其景。李益诗曰：“鹤雀楼西百尺墙，汀洲云树共茫茫。汉家萧鼓随流水，魏国山河半夕阳。事去千年犹恨速，愁来一日即知长。风烟并在思归处，远目非春亦自伤。”王之涣诗曰：“白日依山尽，黄河入海流。欲穷千里目，更上一层楼”。畅当诗曰：“迥临飞鸟上，高出世尘间。天势围乎野，河流入断山。”
韩侍中薨，差内臣张都知督葬事。玄堂以石。一切用度，皆出于官。上自撰墓碑，题其额曰：“两朝顾命定册元勋之碑。”明年，曾侍中薨，上题其墓碑额曰：“两朝顾命赞册亚勋之碑。”
彭渊材初见范文正公画像，惊喜再拜。前磬折，称新昌布衣彭几，幸获拜谒。既罢，熟视曰：“有奇德者，必有奇形。”乃引镜自照，又捋其须曰：“大略似之矣，但只无耳毫数茎耳。年大当十相具足也。”又至庐山太平观，见狄梁公像，眉目入鬓。又前再拜，赞曰：“有宋进士彭几谨拜谒。”又熟视久之，呼刀镊者使剃其眉尾，令作卓枝入鬓之状。家人辈望见惊笑。渊材怒曰：“何笑！吾前见范文正公，恨无耳毫。今见狄梁公，不敢不剃眉。何笑之乎？耳毫未至，天也。剃眉，人也。君子修人事以应天，奈何儿女子以为笑乎？吾每欲行古道，而不见知于人。所谓伤古人之不见，嗟吾道之难行也。”
鼓山有老僧云：“数十年前，曾登灵源洞，见一禽自海上至，身大如牛，翼广二丈余。下村疃间，低飞掠食。俄攫二大攫羊，复望海而去。识者云是虎鹰，能捉捕虎豹。”

[book_title]●卷三
虎每食一人，则耳成一缺。汀洲西山，有虎为暴十余年，后为射者所杀，两耳如锯焉。又人言虎怪甚灵，不妄食人。遭其患者，盖命所值，或是宿冤也。武康民朱泰，事母甚孝，尝为虎所搏，负之而去。泰大呼曰：“虎暴杀我，我母将无所依！”虎遽弃于地，惊窜入山。泰后安健如故，乡里号为朱虎残。
欧阳文忠公好推挽后学。王向少时，为三班奉职，勾当滁州一镇。时文忠守滁州，有先生为学子不行束修，自往诣之，学子闭门不接，先生讼于向，向判其牒曰：“礼闻来学，不闻往教。先生既已自屈，弟子宁不少高？盍二物以收威，岂两辞而造致。”先生不喜向判，径持牒以见欧公。公一阅，大称其才，遂为之延誉奖进，成就美名，卒为闻人。
蜀人魏野，隐居不仕宦。喜为诗，以诗著名。卜居陕州东门之外，有陕州平陆县诗云：“寒食花藏县，重阳菊绕湾。一声离岸橹，数点别州山。”最为警句。所居颇潇洒，当世显人多与之游，寇忠愍尤爱之。尝有赠忠愍诗云：“好向上天辞富贵，却来平地作神仙。”后忠愍镇北都，召野坐门下。北都有妓女美色，而举止生硬，士人谓之生张八。因府会，忠愍令乞诗于野。野赠之诗曰：“君为北道生张八，我是西州熟魏三。莫怪樽前无笑语，半生半熟未相谙。”吴正宪忆陕郊诗云：“南郭迎天使，东郊招隐人。”隐人谓野。而野有子名闲，亦有清誉，今尚居陕州。
庆历中，范希文以资政殿学士判州，予中途上谒，翌日召食，时李郎中丁同席。范与丁，同年进士也。因道旧日某修学时，最为贫窭。与刘某同在长白山僧舍，日惟煮粟米二升，作粥一器，经宿遂凝，以刀为四块，早晚取二块，断荠十数茎，醋汁半盂，入少盐，暖而之，如此者三年。
钟弱翁所至，好贬剥榜额字画，必除去之，出新意自立名，令具牌，当为重书之。镂刻工匠十数辈，然字画不工，人皆苦之。尝经过庐陵一山寺，有高阁壮丽。弱翁与僚属部曲拥立，望其榜曰“定慧之阁”字径八寸，旁题姓名漫灭。弱翁放意称谬，使僧呼梯取之，拭拂视之，乃鲁国颜真卿书。弱翁顾谓客曰：“似此字画，何不刻石。”即令刻石。传者以为笑。
漳州漳浦县，地连潮阳，素多象。往往十数为群，然不为害。惟独象遇之，逐人蹂践，至肉骨縻碎乃去。盖独象乃众象中最犷悍者，不为群象所容，故遇之，则蹂而害人。
僧悟空在江外，见一猿坐树杪。弋人伺其便射之，正中母腹，母呼其雄至，付子已，哀鸣数声，乃拔箭堕地而死。射者折矢弃弓，誓不复射。
貉行十数步辄睡，以物击竹警之乃起，既行复睡，性嗜纸，状如兔，毛质滑腻可爱。予元符中，于京师卖药翁处见之。
蒋堂侍郎为淮南转运使日，属县例致贺冬至书，皆投书即还。有一县令投书人，独不肯去，须索回书。左右谕之，皆不听，以至呵逐，亦不去，曰：“宁得罪，不得书不敢回邑。”时苏子美在坐，颇骇怪，曰：“皂隶如此野狠，其令可知。”蒋曰：“不然，此必健者，能使人不敢慢其命如此。”乃为一简答之，方去。子美归吴中，月余得蒋书，曰：“县令果健者。”遂延誉，后卒为名臣。或云，天章阁侍制杜祀也。
国子博士李余庆知常州，强于政事，果于去恶。凶人恶吏，畏之如神。末年得疾甚困，有州医博土多过恶，常惧为余庆所发，因其困，进利药以毒之。服之，洞泄不已。势已危，余庆察其奸，使人扶舁坐厅事，召医博士杖杀之，然后归卧，未及席而死。葬于横山，人至今畏之，过墓者皆下马。有病疟者，取墓土着床席间，辄差。其敬惮之如此。
石守道学士为举子时，寓学于南都。其固穷苦学，世无比者。王侍郎独闻其勤约，因会客，以盘餐遗之。石谢曰：“甘脆者，亦某之愿也。但日享之则可，若止修一餐，则明日何以继乎？朝享膏梁，暮厌粗粝，人之常情也，某所以不敢当赐。”使以食还，王益重之。
白乐天每作诗，令一老妪解之。问曰：“解否？”妪曰：“解。”则录之，不解则又复易之。故唐末之诗，近于鄙俚也。
蛟之状如蛇，其首如虎。长者至数丈，多居溪潭石穴下，声如牛鸣，岸行或溪谷者，时遭其患。见人先以腥涎浇之，既坠水，即于腋下吮其血，血尽乃止。昔有舟人，为蛟所毒，但见于水上嘻笑而入。明日尸出，两腋下有穴如杯焉。小说言汉武帝曾得蛟，作甚美。又周处亦曾杀蛟。然此物似神通，人或见其首尾，能杀者亦少。
余伯祖尝于野外见蜈蚣逐一大蛇甚急，蛇奔过一溪，蜈蚣亦随之。蛇知力屈不免，乃回身张口向之。蜈蚣遽入其口，俄顷蛇死，乃穴其腹傍而出，拆蛇视之，已无矣。传言螂蛆甘带，螂蛆即蜈蚣之别名。蜗牛不特能伏蝎，亦能制蜈蚣。蜈蚣见蜗牛，则不复能去，蜗徐登其背，以涎绕之，其足尽落。
林逋隐居杭州孤山，常畜两鹤，纵之则飞入云霄，盘旋久之，复入笼中。逋常泛小艇，游西湖寺，时有客至逋所居，则一童子出应门，延客坐，为开笼纵鹤。良久，逋必棹小船而归。盖常以鹤飞为验也。逋高逸倨傲，多所学，惟不能棋。常谓人曰：“逋世间事皆能之，惟不能担粪与着棋。”
边城守具中，有战棚。以长木抗于女墙之上，大体类敌楼，可以离合，设之顷刻可就，以备仓卒。城楼摧坏，或无楼处受攻，则急张战棚以临之。梁侯景攻台城，为高楼以临，城上亦为楼以拒，使壮士仗槊斗于楼上，亦近此类，预备敌人，非仓卒所致。近岁边城有议，以谓既有敌楼，则战棚悉可废者，恐讲之，未熟也。
鞠真卿守润州，民有斗殴者，本罪之外，别令先殴者出钱，以与后应者。小人靳财，兼不愤输钱于他人，终日纷争相视，无敢先下手者。
王{万}，丞相荆公之次子也。取抚州庞氏，逾年生一子。{万}素有心疾，至是与其妻不睦。丞相念妇之无罪，遂离而嫁之。是时侯叔献死，而其妻隗氏，帏薄不修。丞相表其事而斥去。时有谚语曰：“王太祝生前嫁妇，侯工部死后休妻。”
东野下第诗曰：“出门如有碍，谁云天地宽。”晚登第，乃作诗曰：“春风得意马蹄疾，一日看尽长安花。”夫名利之重轻，人所不能免，东野尤甚。
物有异类交者，孔雀与蛇交，蚯蚓与螽斯交。南方溪涧中，有鱼生石上，号石班鱼。作甚美，至春含育则有毒，不可食。云与蜥蜴交也。
旧说见龟蛇集者，有印绶之喜。《博物志》云：龟纯雌无雄，与蛇交通而生子。列子亦谓纯雌，其名大腰。今有遇龟蛇集者，皆以为真武降，必焚香罄诚恳祷，而未尝获福。盖蔽于流俗，而不究此说也。
熙宁中，京师久旱。按古法，令坊巷各以大瓮贮水，插柳枝，泛蜴蜥。使青衣小儿环绕呼曰：“蜴蜥蜴蜥，兴云吐雾。降雨滂沱，放汝归去。”开封府准堂札，责坊巷等观祈雨甚急，而不能尽得蜴蜥，往往以蝎虎代之。蝎虎入水即死，无能神变者也。小儿更其语曰：“冤苦冤苦，我是蝎虎，似凭昏昏，怎得甘雨？”

[book_title]●卷四
熙宁中，高丽遣使求入贡，且求王平甫学士京师题咏。有旨令权知开封府，尤厚之内翰抄录以赐。时厚之自诣平甫求新著。平甫以诗戏厚之曰：“谁使诗仙来凤沼，欲传贾客过鸡林。”
舒王性酷嗜书，虽寝食间。手不释卷。画或宴居默坐，研究经旨，知常州，对客语，未尝有笑容。一日，大会宾佐。倡优在庭，公忽大笑。人颇怪之，乃共呼优人厚遗之。曰：“汝之艺，能使太守开颜，其可赏也。”有一人窃疑公笑不由此，因乘间启公。公曰：“畴日席上，偶思咸恒二卦，豁悟微旨，自喜有得，故不觉发笑耳。”
世谓太守为五马，人罕知其故事。或言：“诗云：‘孑孑干，在浚之都。素丝组之，良马五之。’”郑注谓：“《周礼》州长建，汉太守比州长法，御五马，故云。”后见庞几先朝奉，云：“古乘驷马车，至汉时，太守出，则增一马。”事见《汉宫仪》也。
古者三公开阁，郡守比之古侯伯，亦有阁，所以世之书题，有阁下之称。前辈呼刺史太守，亦曰节下。与宰相大僚书，往往呼执事，言阁下者少。刘子玄为史官，兴监修宰相书，呼足下。韩文公与使主张仆射书，呼执事。即其例也。记室宾佐也，他人亦非所宜。执事则指斥左右之人，尊卑皆可通用，侍者、士庶尽可用之。近日官至使府御史及畿令，悉呼阁下。至于初命，宾佐犹呼记室，今则一例阁下，可谓上下无别矣。其执事才于举人，侍者止行于释子而已。今之布衣相呼，尽曰阁下，虽出于浮薄相戏，亦是名分大坏矣。又中表疏远卑行，多有座前之目，尤可惩怪。夫阁下去殿下一阶，座前降几前一等，此之乖僭，其可行耶？宗从叔诸姑及姨舅行，施之可也。
柳如京开知蔡州，有监兵钱供奉者，亦忠懿之近属也。乃父方奉朝请在京师，开乘间来谒。造其书阁，见壁有绘妇人像甚美，诘以谁氏，监兵对曰：“某之女弟也。既笄矣。”柳喜曰：“开丧偶已逾期，愿取为继室。”钱曰：“俟白家君，敢议姻事。”柳曰：“以开之材学，不辱于钱氏之门。”遂强委禽焉。不旬日，遂成礼。钱不之敢拒，走介白其父。遂乞上殿，面诉柳开劫取臣女。仁宗间曰：“识柳开否？”“不讠冗。”谓曰：“真奇杰之士也，卿家可谓得嘉婿矣。吾为卿媒可乎？”钱父不敢再言，但拜谢而退。
陈莹中为予言，神宗皇帝一日行后苑，见牧犭犭屯者。问：“何所用？”牧者对曰：“自祖宗以来，长令畜之。自稚养之以至大，则杀之。必养其稚者，前朝不敢，易尔，不知果安用。”神宗沉思久之，诏付有司，禁中自今不得复畜。数月，卫士忽获妖人，急欲血浇之，禁中卒不能致。神宗方悟太祖远略亦及此。
舒王在钟山，有道士来谒，因与棋。辄作数语曰：“彼亦不敢先，此亦不敢先。惟其不敢先，是以无所争。惟其无所争，故能入于不死不生。”舒王笑曰：“此持棋隐语也。”
东坡作《海棠诗》曰：“只恐夜深花睡去，更烧银烛照红妆。”事见《太真外传》曰：“上皇登沉香亭，诏妃子。妃子时卯醉未醒，命力士使侍儿扶掖而至。妃子醉颜残妆，鬓乱钗横，不能再拜。上皇笑曰：‘是岂妃子醉，真海棠睡未足耳。’”作《仙童诗》曰：“故将白练作仙衣，不许红膏污天质。”事见则天长寿二年诏书，曰：“应天下尼用白练为衣。”作《橄榄诗》曰：“待得微甘回齿颊，已输崖蜜十分甜。”崖蜜事见《鬼谷子》曰：“照夜清，萤也。百花醴，蜜也。崖蜜，樱桃也。”作《僧峰子诗》曰：“平生万事足，所欠惟一死。”事见《梁僧史》，曰：世祖宴东府，王公毕集，诏跋陀罗至。跋陀罗皓然清癯，世祖望见，谓谢庄曰：“摩诃衍有机辩，当戏之。”跋陀罗趋外陛，世祖曰：“摩诃衍不负远来，唯有一死在即。”应曰：“贫道客食陛下三十载，恩德厚矣。无所欠，所欠者只一死耳。”
蜀路泥溪驿，天圣中有女郎卢氏者，随父往汉州作县令，替归，题于驿舍之壁。其序略云：“登山临水，不废于讴吟。易羽移商，聊舒于羁思。因成《凤栖梧》曲子一阕，聊书于壁。后之君子览之者，毋以妇人窃弄翰墨为罪。”词曰：“蜀道青天烟霭翳，帝里繁华，迢递何时至？回望锦川挥粉泪，凤钗斜蝉乌云腻。细带双垂金镂细，玉佩玎，露滴寒如水。从此鸾妆添远意，画眉学得遥山翠。”
大庾岭上有佛祠，岭外往来，题壁者鳞比。有妇人题云：“妾幼年侍父任吴州司寇，既代归，父以大庾本曰梅岭之号，今荡然无一株，遂市三十本，植于道之左右，因留诗于寺壁。今随夫任端溪，复至此寺，诗己为朽镘者所覆。”即命墨于故处，诗曰：“滇江昔日掌刑回，上得梅山不见梅。辍俸买栽三十树，清香留与雪中开。”好事者，因此夹道植梅多矣。
杜牧《华清宫诗》云：“长安回望绣成堆，山顶千门次第开。一骑红尘妃子笑，无人知道荔枝来。”尤脍炙人口。据《唐纪》明皇以十月幸骊山，至春即还宫，是未尝六月在骊山也。然荔枝盛暑才熟，词意虽美，而失事实矣。
李翰林作襄阳歌云：“清风明月不用一钱买。玉山自倒非人推。”人皆推为佳句。至欧阳文忠公题苏子美《沧浪亭诗》乃云：“清风明月本无价，可惜只卖四万钱。”二人致词虽异，然皆善谈风月者也。
张端公伯玉大科成名，篇什豪迈，尤为清脱。遇姑熟见李太白十咏，叹美久之，周流泉石间。后见一水清激，询地人，曰：“此水名明月泉。”公曰：“太白不题此泉，将留以待我也。”公有诗曰：“至今千丈松，犹伴数岩雪。不见纤尘飞，寒泉皓明月。”
子瞻尝自言：“平生有三不如人，谓著棋喝酒唱曲也。”然三者亦何用如人？于瞻之词虽工，而多不入腔，正以不能唱曲耳。
蔡君谟善别茶，后人莫及。建安能仁院有茶，生石缝间，寺僧采造得茶八饼，号石岩白。以四饼遗君谟，以四饼密遣人走京师，遗王内翰禹玉。岁余，君谟被召还阙，访禹玉。禹玉命子弟于茶笥中选取茶之精品者，碾待君谟。君谟捧瓯未尝？辄曰：“此茶极似能仁石岩白，公何从得之？”禹玉未信，索茶贴验之乃服。王荆公为小学士时，尝访君谟，君谟闻公至，喜甚，自取绝品茶，亲涤器烹点以待公，冀公称赏。公于夹袋中取消风散一撮，投茶瓯中并食之。君谟失色，公徐曰：“大好茶味。”君谟大笑，且叹公之真率也。
有小儿夜戏溪傍，见星坠。视之得一石，圆如鸡卵，因携以归。是夕其家大火。明日弃于道上，为一士人所得，经数夕又火，遂还弃溪中。夜将半，复化为流星而去。
荆公、禹玉，熙宁中同在相府。一日同侍朝，忽有虱自荆公襦领而上，直缘其须。上顾之笑，公不自知也。朝退，禹五指以告公。公命从者去之。禹玉曰：“未可轻去。辄献一言以颂虱之功。”公曰：“如何？”禹玉笑而应曰：“屡游相须，曾经御览。”荆公亦为之解颐。
馆阁新书，净本有误书处，以雌黄涂之。尝校改字之法，刮洗则伤纸，纸贴之，又易脱。粉涂则字不没，涂数遍方能漫灭，惟雌黄一漫则灭，仍久而不脱，古人谓之铅黄。盖用之有素矣。
贾魏公为相日，有方士姓许，对人未尝称名，无贵贱皆称我，时人谓之许我。言谈颇有可采，然傲诞，视公卿蔑如也。公欲见，使人邀之数四，卒不至。又使门人苦邀致之，许骑驴迳欲造丞相厅事。门吏止之，不可。吏曰：“此丞相厅门，虽丞郎亦须下。”许曰：“我无所求于丞相，丞相召我来。若如此，但须我去耳！”不下驴而去。门吏急迫之，不还，以白丞相，魏公又使人谢而召之，终不至。公叹曰：“许，市井人耳，惟其无所求于人尚不可以势屈，况其以道义自任者乎。”

[book_title]●卷五
《诗》云：“螟蛉有子，蜾赢负之。”陶隐居以谓：“蜾羸自生子如粟粒，捕取螟蛉者，所以饲其子，非以螟蛉为子也。”余童稚时，屡验之。陶说诚不妄。其类有三：“衔泥营巢于室壁间者，名蜾羸；穴地为巢者，名翳翁；窠于书卷或笔管中者，名蒲卢。名既不同，其质状小大亦异。蜾蠃、蒲卢，即捕桑蠖及小蜘蛛之类，翳翁唯捕萧蛸与蟋蟀耳。捕得皆螫杀，去其足尽置穴中，生子其上，旋以泥隔之。旬日，子大成蜂，能飞，而诸虫尽矣。
蝗一生九十九子，皆联缀而下，入地常深寸许。至春暖始生，初出如蚕，五日而能跃，十日而能飞。喜旱而畏雪，雪多则入地愈深，不复能出。蝗为入掩捕，飞起蔽天。或坠陂湖间，多化为鱼虾。有渔人于湖侧置网，蝗坠压网至没，渔辄有喜色。明日举纲，得虾数斗。
水蛭性难死。予同官林承奉，常言少时曾取大水蛭曝为干，数月后投水宛中复生。又以为末，散水中，悉化为小水蛭。有人夜临溪而溷，蛭入其尻中。数年，瘦病而死。其家将殓，蛭自亡者口中拥出，至数升而止。
东南之美，有会稽之竹箭。竹为竹，箭为箭，盖二物也。今采箭以为矢，而通谓矢为箭者，因其材名之也。至于用木为箭，而谓之箭，则谬矣。
丁晋公之逐，士大夫远嫌，莫敢与之通声问。一日，忽有一书与执政，执政得之不敢发，立具上闻。洎发之，乃表也。深自叙致，词颇哀切。其间两句曰：“虽迁陵之罪大，念立主之功多。”遂有北还命，谓多智变，以流人无因达章奏，遂托为执政书，度以上闻，因蒙宽宥。
唐华清官，今灵泉观也。七圣殿之西南隅十数步间，有皂荚一株，合数人抱，枝干颇瘴。相传云：“明皇洎贵妃共植于此。”每岁结实，必有十数荚合欢者。京兆尹命老卒数人守视之，移接于他枝，则不复合欢也。
虫之类，能入耳者，不独蚰蜒。如壁虱、萤火、叩头虫、皂荚虫，皆能入耳为害。余有外亲曹为虫入耳，自谓必死，乃极其家所有，恣情耗荡，凡数年，家业遂破。虫出，疾愈。验之，乃叩头虫也。又余从祖多患腹痛，类为虫所食，或教之以桃叶为枕，一夕虫自鼻出，形如鹰嘴，人莫识其名者。有人为蚰蜒入耳，遇其极时，不觉以头撞柱，至血流不知，云痒甚不可忍。蚰蜓入耳，往往食髓，至冬又能滋生。凡虫入耳者，惟用生油灌之为妙。
有虫状如蝉，形小而匾，好隐于屋壁及书策中。前有两长足，如蟹螫。触后则旁行，触前则却行。有郑房秀才，因揭策见之，不知其有毒也，戏以手指再三拨之，欲观其行。或为所螫，痛卧数日，遇良医治之得愈。医云，此名恶飒，不治杀人。
凡夜食必以烛。余一夕大醉，渴甚，取水将饮，闻水中有声，急呼烛观之，得一虫，状如蚯蚓，细而长，问左右，曰：“水蛊虫也，入腹中食人肠胃。”
段成式《酉阳杂俎》记事多诞。其间叙草木异物，尤多谬妄。率记异国所出，欲无根柢。如云：“一木五香，根旃檀，节沉香，花鸡舌，叶藿，胶熏陆。”此甚谬。旃檀与沉香两木无异，鸡舌即今丁香耳。今药品中所用者，亦非藿香，自是草叶。南方多有熏陆，小木而大叶。海南亦有熏陆，乃其谬也，今谓之ru头香。五物迥殊，元非同类也。
黄宗旦晚年病目，每奏事，先具奏，自成诵于口，至上前展奏自诵之，其实不见也。同列害之，密以他书易其奏目，宗旦不知也，至上前，所诵兴奏目不同。归方觉之，遂乞致仕。
蔡子正久在边任，晚年以龙图阁直学士再守平凉。作《喜迁莺辞》一阙以自广。曰：“霜天清晓。望紫塞古木，寒云衰草。溪马嘶风，边鸿翻月，陇上铁衣寒早。欲歌倚曲悲壮，尽道君恩须报。塞垣乐，尽路鞋锦领，山西年少。谈笑，刁斗静，烽火一把，长报平安耗。圣主忧边，威怀遐方，关塞且宽天讨。岁华向晚愁思，谁念玉关人老。太平也，且欢娱，须把金尊频倒。”此曲成，大传都下。
岭南有异虫，如蚯蚓，长尺余，嘴利如锥。多夜出，半身着地，半指空而行。或有误触之者，直入人心腹，食人至死乃出。土人目之为夜虎，甚畏避之。
蜣螂夜飞，宜避之，撞入胸腹或臂股间，辄遗子而去，人或不悟。子渐隐入肉中为患，生股臂间者，犹可传疗，若入心腹，则不可治也。
长安道中，有行人倦息古松之下。回视巨蟒蛇长丈余，宛转荆棘间，若伤病者。行者怪而谛视之，但见脑门上虫大如粟粒，色红如丹，因取置地以足比之，逡巡蛇遂能去。行者渐觉足间微痒，须臾愈剧，毒气俄升于股。旬日之间，血肉溃烂，遂坠股而死。细微之物，其毒至是，人终莫知其名。
李溥为江淮发运使，每岁奏计，则以大船载东南美货，结纳当途，莫知纪极。章献太后垂帘时，溥因奏事，盛称浙茶之美。云自来进御，惟建州饼茶，而浙茶未尝修贡。本司以羡余钱买到数千斤，乞进入内。自国门挽船而入，称进奉茶纲，有司不敢问。所贡余者，悉入私室。溥晚年以贿败，窜谪海州，然自此遂为发运司岁例。每发运使入奏，舶舻蔽江，自泗州七日至京。余出使淮南时，见有重载入汴者，购得其籍，言两浙笺纸三船，他物称是。
汉以宫殿多灾，术者言天上有鱼尾星，宜为其象冠于室以禳之。今自有唐以来，寺观旧殿宇，尚有为飞鱼形尾指上者，不知何时易名为鸱吻，状亦不类鱼尾。
苏伯材奉议云，凡欲松偃盖，极不难。栽时当去松中大根，惟留四旁须根，则无不偃盖。
壹山有布木一株，长数尺，半化为石，半犹是坚木。蔡君谟见而异焉，因运置私第，余莆阳日亲见之（布木一作柏木）。
菌不可妄食。建宁县山石间，忽生一菌，大如车盖。乡民异之，取以为馔，食者辄死。凡菌为羹，照人无影者，不可食，食杀人。又有菌业生于朽木，或粪壤上，其形如瑞芝，洁白可爱，夜则有光，可以鉴物。
江南陈彭年，博学书史，于礼文尤所详练。归朝日侍从，朝廷郊庙礼仪，多委彭年裁定。援引故事，颇为详洽。尝摄太常卿，导驾误行黄道上，有司止之。彭年正色回顾曰：“自有典故。”礼曹素畏其该洽，不复敢诘问。
李献臣好为雅言。曾知郑州，时孙次公为陕漕，罢赴阙。先遣一使召入京，所遣乃献臣故吏。到郑廷参，献臣甚喜，欲令左右延饭。乃问之曰：“餐来未？”使臣误意餐者谓次公也，遽对曰：“离长安日，都运待制已治装。”献臣曰：“不问孙待制，官人餐来未？”其人愧沮而言曰：“不敢仰昧，为三司军将日，曾乞却十三。”盖鄙语谓遭杖为餐。献臣掩口曰：“官人误也，问曾餐与未曾餐，正欲奉留一食耳。”
至和中，余赴任邕，至金城驿邮置早膳。闻如以手答腰鼓者，问邮卒曰：“何处作乐？”曰：“非也，乃鸩鸟禁蛇。”
凌霄花、金钱花、渠那异花，皆有毒，不可近眼。有人仰视凌霄花，露滴眼中，后遂失明。
杨梅、皂角木，皆有雌雄。雄者不实，凿木干作方寸穴，取雌木填之，乃实。银杏叶如鸭脚，独窠者不实，偶生及丛生者乃实。

[book_title]●卷六
郭フ字景初，泉州人。少有才学，而性甚轻脱。尝夜出，为醉人所诬。太守诘其情状，フ笑曰：“谚所谓张公吃酒李公醉者，乃フ是也。”太守怪其言不屈，命取纸笔，俯作《张公吃酒李公醉赋》一首，フ操纸立就。其略云：“事有不可测，人当防未然。何张公之饮也，乃李老之醉焉。清河丈人，方肆酒盘之乐；陇西公子，俄遭酩酊之愆。”太守见而大笑，乃释之。
或传得一诗谜云：“佳人佯醉索人扶，露出胸前白雪肤。走入帐中寻不见，任他风水满江湖。”乃贾岛、李白、罗隐、潘阆四诗人名也。或以为王丞相所撰。
李璋太尉罢郢州入朝，至襄阳，疾病。止驿舍两月余。璋尝命蜀人费孝先作卦影，先画一凤，止于林下，有关焉；又画一凤，立于台；又画衣紫而哭者五人。盖襄州南数里有凤林关，传舍名风台驿。始璋止二子侍，三子守官于外，闻璋病甚，悉来奔视。至之翊日，璋乃卒。果临其丧者五人。
岭南僻远之地，有驿名翠岚。往来宿者，多饲马于堂上。驿吏谏谕不听，乃题小诗于壁以讥之，曰：“犬马本非堂上物，莫言驿舍暂经过。大都人畜须分别，不禁驾声可奈何。”驾声之喻，盖昔人曾有为《驴吃牡丹赋》云：“展似铁之双蹄，惊回蝶梦。耸如船之两耳，不听驾声。”驿吏之意出于此。
熙宁中，巩大卿申者，善事贵权。王丞相生日，即饭僧具疏，笼雀鸽，造相府以献。丞相方家会，即于客宴开笼笏，手取雀鸽，跪而一一放之。每放一鸟，且祝曰：“愿相公一百二十岁。”
曾有秀才因盗绢被执，亦以试赋获免。其警对云：“窥其户而阒其无人，心乎爱矣；见其利而忘其有义，卷而怀之。”
王平甫，熙宁癸丑岁直宿崇文馆，梦有人邀之至海上，见海中央宫殿甚盛，其中作乐，笙箫鼓吹之伎甚众，题其宫曰灵芝宫。平甫欲与俱往，有人在宫侧隔水谓曰：“时未至，且令去，他日当迎之至此。”恍然梦觉。时禁中已钟鸣。平甫自是颇习不凡，为诗曰：“万顷波涛木叶飞，笙箫宫殿号灵芝。挥毫不似人间世，长乐钟来梦觉时。”
世有奇疾者。吕缙叔以知制诰知颖州，忽得疾，但缩小，临终仅如小儿。古人不曾有此疾，终无人识。有松滋令姜愚无他疾，忽不识字，数年，方稍稍复旧。又有一人家妾，视直物皆曲，弓弦界尺之类，视之皆如钩。医僧奉真亲见之。江南逆旅中，一老妇啖物不知饱。徐德占过逆旅，老妇诉以饥，其子耻之，对德占以蒸饼啖之，尽一竹篑，约有百饼，犹称饥不已。日饭一石米，随即痢之，饥复如故。京兆醴泉主簿蔡绳，余友人也，亦得饥疾，每饥立须啖物，稍迟则顿仆闷绝。怀中常置饼饵，虽对贵官，遇饥亦便啖。绳有美行，博学有文，为时闻人，终以此不幸。无人识其疾，每为之哀伤。
蒲传正知杭州，有术土请谒，盖年逾九十而犹有婴儿之色。传正接之甚欢，因访以长年之术，答曰：“其术甚简而易行，他无所忌，惟当绝色欲耳。”传正俯思良久，曰：“若然，则寿虽千岁何益。”
有一郎官年六十余，置媵妾数人。须已斑白，令其妻妾互镊之。妻忌其少，恐为群妾所悦，乃去其黑者。妾欲其少，乃去其白者。不逾月颐颔遂空。又进士李居仁与郑辉为友，居仁年逾耳顺，须尽白，辉少年轻侮，乃呼之为李公。居仁于是尽摘其须去之。辉一日见居仁，阳惊曰：“数日不见而风彩顿异，何也？”居仁整容喜曰：“如何？”曰：“昔日皤然一公，今日公然一婆矣。”
王中令既平蜀，捕逐余寇，与部伍相远，饥甚。入一村寺中，主僧醉，甚箕踞。公怒，欲斩之。僧应对不惧，公奇而赦之，问求蔬食。僧曰：“有肉无蔬，”公异之。馈以蒸猪头，食之甚美。公喜，问僧：“止能饮酒食肉耶？为有伎也。”僧自言能诗，公令赋《食蒸豚》。操笔立成，曰：“嘴长毛短浅含膘，久住山中食药苗。蒸处已将蕉叶裹，熟时兼用杏浆浇。红鲜雅称金盘钉，软熟真堪玉筋挑。若把膻根来比并，膻根只合吃藤条。”公大喜，与紫衣师号。东坡元初，见公之云孙讷，夜话及此，为记之。
余在中书检正时，阅雷州奏牍，有人为乡民诅死。问其状，乡民能以熟食咒之，俄顷脍炙之类，悉复为完肉；又咒之，则熟肉复为生肉；又咒之则生肉能动，复使之能活。牛者复为牛，羊者复为羊，但小耳。更咒之，则渐大。既而复咒之，则还为熟食。人有食其肉，觉腹痛淫淫而动，必以金帛求解。金帛不至，则腹裂而死，所食牛羊，自裂中出。狱具案事，观其语咒，但曰：“东方王母桃，西方王母桃。”两句而已，其他但道其所欲，更无他术。庆历中有焉。
叔渊材好谈兵，晓大乐，通知诸国音语。尝咤曰：“行师顿营，毋患乏水，近闻开井法甚妙。”时馆太清宫，于是日相其地而掘之，无水。又迁掘数尺，观之四旁，遭其掘凿，孔穴棋布。道士月夜登楼之际，颦额曰：“吾观为败龟壳乎，何四望孔穴之多也。”渊材不怿。又尝从郭太尉游园，咤曰：“吾比传禁蛇方甚妙，但咒语耳。而蛇听约束，如使稚子。”俄有蛇甚猛，太尉呼曰：“渊材可施其术！”蛇举首来奔，渊材无所施其术，及走，汗流，脱其冠巾，曰：“此太尉宅神，不可禁也。”太尉为之一笑。尝献乐书，得协律郎。使余跋其书，曰：“子落笔当公，不可以叔侄故，溢美也。”余曰：“渊材在布衣有经纶志，善谈兵，晓大乐，文章盖其余事。独禁蛇、开井，非其所长。”渊材观之，怒曰：“司马子长以郦生所为事事奇，独说高祖封六国为失，故于本传不言者，著人之美，为完传也。又于子房传载之者，不隐实也。奈何言禁蛇、开井乎？”闻者绝倒（渊材姓彭名几，即乘之叔也）。
镇阳于诸节中尤重寒食。是日，不问贫富，皆制新衣，焕然满目。云：“一岁中，惟此日易衣。”虽甚弊，不复易。至来岁是日，复图一新也。余素知北人重此节，然不闻有易衣之俗。自闽岭已南，视此节则若不闻矣。故沈期谪岭表日，有诗云：“岭外逢寒食，春来不见惕。镇阳新甲子，何日是清明。”则南北异俗可知矣。
岭南无雪，闽中无雪。建、剑、汀、邵四州有之。故北人嘲云：“南人不识雪，向道似杨花。”然南方杨柳实无花，是南人非上不识雪，兼亦不识杨花也。大元庚寅季冬二十二日，余时在长乐，雨雪数寸，遍山皆白。土入莫不相顾惊叹，盖未尝见也。公是日召友人吴述正同赏，时南轩梅一株盛开，述正笑曰：“如此景致，亦必北人所未识。”是岁荔枝木皆冻死，遍山连野，弥望尽成枯朽。后年春，始于旧根株渐抽芽孽，又数年，始复繁盛。《谱》云：“荔枝木坚理难老，至今有三百岁者，生结不息。”今去君谟殁，又五十年矣，是三百五十年间未有此寒也。
浙人喜食蛙。沈文通在钱塘日，切禁之。自是池沼之蛙，遂不复生。文通去，州人食蛙如故，而蛙亦盛。人因谓天生是物，将以资人食也，食蛙益甚。
陕西凤州伎女，虽不尽妖丽，然手皆纤白。州境内所生柳，翠色尤可爱，与他处不同。又公库多美р。故世言凤州有三出，谓：手、柳、酒也。宣州土人李愈云：“吾乡有四出。”问何物，答云：“漆、栗、笔、蜜。”
王{万}，字光泽。数岁时，客有以一獐一鹿同笼，以问{万}：“何者是獐，何者是鹿？”{万}实未识，良久对曰：“獐边者是鹿，鹿边者是獐。”客大奇之。
欧阳文忠常爱林逋诗：“草泥行郭索，云木叫钩。”之句。文忠以谓语新而属对亲切。钩，鹧鸪声也。李群玉诗云：“方穿诘曲崎岖路，又听钩格砾声。”郭索，蟹行貌也。扬雄《太玄经》曰：“蟹之郭索，用心躁也。”
州东百里，有水名相思河。岸有邮置，亦曰相思铺。令狐挺题壁以诗曰：“谁把相思号此河，塞垣车马往来多。只应自古征人泪，洒向空川作浪波。”
黄鲁直使子对句曰：“呵镜云遮月。”对曰：“啼妆露着花。”鲁直罪余于诗深刻见骨，不务含蓄。余竟不晓此论，当有知之者耳。

[book_title]●卷七
礼部贡院试进士日，设香案于阶前，主司与举人对拜，此唐故事也。所坐设位供帐甚盛，有司具茶汤饮浆。至试学究，则悉彻帐幕毡席之类，亦无茶汤，渴则饮砚水，人人皆黔其吻。非故欲困之，乃防毡幕供应人私传所试经义，盖尝有败者，故事为之防。欧阳文忠有诗：“焚香礼进士，撤幕待经生。”以为礼数轻重如此，其实自有为。
杨大年内翰，七岁对客谈论，有老成风。年十一，太宗皇帝闻其名，召对便殿，授秘书省正字。且谓曰：“卿久离乡里，得无念父母乎？”对曰：“臣见陛下，一如臣父母。”上叹赏久之。
杜学士镐博闻强记，凡有检阅，先戒小吏，某事在某书第几行，取视无差。士大夫有所著撰，多以古事询之，无不知者。虽晚学卑品，亦应答不倦，时人号为杜万卷。性和易，有懿行，士君子推之。
西洛有五相宅，常有五相邻居诗，赓相继和。乃文潞公、富相、王相、二张相也。伊洛山水之秀，士风之厚，自昔卿相间出。故谚云：“吾乡有宰相坊，侍郎里。”
华亭船子和尚，有偈曰：“千尺丝纶直下垂，一波才动万波随。夜静水寒鱼不食，满船空载月明归。”丛林盛传，想见其为人。山谷倚曲音歌成长短句曰：“一波才动万波随，蓑笠一钩丝，金鳞正在深深处。千尺也须垂，吞又吐，信还疑，上钩迟。水寒夜静，满目青山载月归。”
崔刑部枢夫人，太尉西平王女也。西平生日，中堂大宴。方食，有小婢附崔氏女耳语久之，崔女颔之而去。有顷复至，王问曰：“何事？”女对曰：“大家昨夜小不安适，使人往候。”王掷箸怒曰：“我不幸有此女！大奇事，汝为人妇，岂有阿家体候不安，不检校汤药，而与父作生日？吾有此女，何用作生日为！”遽遣乘檐子归，身亦续至崔氏家问疾，月拜谢教训子女不至。姻族闻之，无不愧赧。故李夫人妇德克备，治家整肃，贵贱皆不许时世妆梳，勋臣之家，特数西平礼法。
参政赵侍郎宅，在东京丽景门内，后致政归睢阳旧第，东门之宅，更以为客邸。而材植雄壮，非他可比，时谓之无比店。李给事师保厘西京，时驼马市有人新构酒楼，李乘马过其下，悦其壮丽，忽大言曰：“有巴。”时人对曰：“酒苑叔平无比店，洛中君锡有巴楼。”
除拜官职，谓除拜旧籍。不然也，除犹易也，以新易旧曰除。如新旧岁之交，谓之岁除。易除戎器，戒不虞，以新易弊，所以备不虞也。阶谓之进，以自下而上，亦更易之义。
崔坚白侍郎，口不谈人之过，澹于势利。祥符中，掌右史者几十年，每立殿墀上，常自退匿，虑上见之。精易象，善鼓琴。所僦舍有小阁，手植竹数竿，朝退，默坐其上，然独酌以自适。
韩魏公知北都，有中外亲献玉盏一只，云耕者入坏冢而得，表里无纤瑕可指，真绝宝也。公以百金答之，尤为宝玩。乃开醇召漕使显官，特设一桌，覆以绣衣，致玉盏其上，且将用之将酒遍劝坐客。俄为吏将误触台倒，玉盏俱碎，坐客皆愕然。吏将伏地待罪。公神色不动，笑谓坐客曰：“物破亦自有时。”谓吏将曰：“汝误也，非故也，何罪之有。”公之量，宽大重厚如此。
有人说李寰建节晋州，表兄武恭性诞妄，又称好道及蓄古物。遇寰生日无饷，乃遗箱挈一故皂袄子与寰云：“此是李令公收复京师时所服，愿尚书功业一似西平。”寰以书谢。后闻知恭生日，箱挈一破腻脂幞头，饷恭曰：“知兄深慕高真，求得一洪崖先生初得仙时幞头，愿兄得道，一如洪崖。”宾僚无不大笑。
李侍郎性清介简重，知杭州，恶其俗轻靡，不事游燕。一日微雪，遽命出郊，众谓当召宾朋为高会，乃独访林逋处士，清谈至墓而归。任中未尝买物，及去，惟市《白乐天集》一部而已。
丞相庞公初登第，为郡掾。会郡守性褊急，好责人小礼，常令掾属罗拜庭下而己坐受之，众皆忿耻窃骂，公独处之自若。公曾以疾在告，月余方出，例当庭参。偶是日大雨，守乃命张伞布茅于庭下，使公设，拜起唯谨。此亦公远到之量也。
少保欧阳公水叔，在政府将求引去，先一诗寄颍阴隐士常秩，其略曰：“笑杀汝阴常处士，十年骑马听朝鸡。”及公致仕还颍，有诗赠秩曰：“赖有东邻常处士，披蓑戴笠伴春锄。”既而王丞相介甫秉政，遂以右正言直史馆召秩，而秩遂起。先是欧公既致政，凡有宾客上谒，率以道服华阳巾便坐延见。至是秩授官来谢，公乃披衣束带，正寝见之。明年秩拜侍讲判国子监，寻有无名子改前诗，作秩寄欧公诗曰：“笑杀汝阴欧少保，新来处士听朝鸡。”又曰：“昔日颍阴常处士，却来马上听朝鸡。”
有僧法名无梦，自云鄂州人。多化府畿村落间。手持木牌一面，正书诗二首，云：“身为车兮心为轼，车动轼随何计息。交梨火枣是谁无，自是不除荆与棘。”又云：“身为客兮心为主，主人平和客安堵。若还主客不康宁，精神管定辞君去。”后至封丘县富固村，曰：“此一片地，可以寄吾身。”乃坐化。乡人共盖堂以庇之。其发每月生一二寸，则人为剃之。后为一妇人以手摸而触之，即不复生。人有疾者往请药，即有药随器中，服之多愈。其真身俨然，面色红润，必有道者也。
退之有诗赠同游者：“唤起窗全曙，催归日未西。无心花里鸟，更与尽情啼。”鲁直曰：“余儿时每哦此诗，而了不解其意。自出陕右，吾年五十八矣。时春晚，偶忆此诗方悟‘唤起’、‘催归’，二禽名也。名不虚设，人故不觉耳。古人于小诗用意精深如此，况其大者乎？”盖其学问渊源，有五石六之旨。“催归”，子规也。“唤起”声如络纬，圆转清亮，偏于春晚鸣，江南谓之“春唤”。
海州士人李慎言，尝梦至一处水殿中，观宫女戏球。山阳蔡绳为之传说，其事甚详。有抛球曲十余阕，词皆清丽。今独记两阕：“侍燕黄昏晚未休，玉阶夜色月如流。朝来自览承恩醉，笑倩傍人认绣球。”“堪恨隋家几帝王，舞ブ揉尽绣鸳鸯。如今重到抛球处，不是金炉旧日香。”
常秩旧好治《春秋》，凡著书讲解仅数十卷，自谓圣人之意皆在是矣。及诏起，而王丞相介甫不好《春秋》，遂尽讳所学。熙宁六年，两河荒歉，有旨令所在散苗本钱，权行倚阁三年。人戏秩曰：“公之《春秋》，亦权倚阁乎？”秩色颇赭。
滑州韦城县，有庙曰龙王，庙中有井曰豢龙。井甚泓澄，人莫敢汲，汲则井有怪。不然水且沸，汲者病。《图经》曰：春秋时，周侯治滑，病目久不愈。医者曰：“当得龙肝治之，乃平复，舍此不可治。”周侯询左右，皆曰：“龙蟠韦城池中，岁旱，民祷皆有应，屠而取其肝可矣。”侯下令，俾人取之。是日，惊雷怒风大作，龙由南而去，冲其城缺。补之，复坏如故。庆历年，有知县门客马存秀才，因醉入庙，乃以砾投井，试其灵异。俄有金雀自井底飞出，至井口化为烈焰，存须发俱尽，无孑遗。卧病岁余方愈。
谢谏议名知人，喜引荐下吏。知襄州日，待邓城知县张逸特厚。将荐之朝，乃先设几案庭中，置章其上，望阙焚香再拜曰：“老臣为朝廷得一能吏。”乃封上之。逸后官至枢密直学士，累典大郡，皆有能名。公性端直奉道。及病，盥沐衣逸士服，怡然坐逝。
国朝置天文院于禁中，设漏刻观天台，铜浑仪，皆如司天监。与司天监互相检察，每夜，天文院具有无谪见云物祯祥，及当交星次，须令于皇城门未发前到禁中门，发后司天占状方到。以两司奏状对勘，以防虚伪。近岁皆是阴相计会，符同写奏，习以为常，其来已久，中外具知之，不以为怪。其日月五星行次，皆只据小历所算躔度誊奏，不曾占候，有司但备员安禄而已。熙宁，子领太史，尝按发其欺官者六人，未几其弊复如故。
东坡在惠州，尽和渊明诗。时鲁直在黔南，闻之，作偈云：“子瞻谪海南，时宰欲杀之。饱吃惠州饭，细和渊明诗。渊明千载人，子瞻百世士。出处固不同，风味亦相似。”寻又迁儋州，久之，天下传闻子瞻已仙去矣。后七年北归，时章丞相方贬雷州。东坡至南昌府，太守叶公祖洽问曰：“世传端明已归道山，今尚尔游戏人间邪？”坡曰：“途中见章子厚，乃回反耳！”

[book_title]●卷八
许怀德为殿帅。尝有一举人，因怀德乳姥求为门客，怀德许之。举子曳衤阑拜于庭下，怀德据坐受之。人谓怀德武人，不知事体，密谓之曰：“举人无没阶之礼，只少降接也。”怀德应之曰：“我得打乳姥关节，秀才只消如此待之。”
唐诗有曰：“长因送人处，忆得别家时。”又曰：“旧国别多日，故人无少年。”而舒王、东坡用其意，作古今不经人道语。舒王诗曰：“木末北山烟冉冉，草根南涧水冷冷。缲成白雪桑重绿，割尽黄云稻正青。”东坡曰：“桑畴雨过罗纨腻，麦垅风来饼饵香。”如《华严经》举果知因。譬如莲华方其吐花，而果具蕊中。造语之工，至于舒王、东坡、山谷，尽古今之变。舒王曰：“江水转空为白昼，岭云分暝与黄昏。”又臼：“一水护田将绿绕，两山排闼送青来。”东坡《海棠诗》曰：“只恐夜深花睡去，高烧银烛照红妆。”又曰：“我携此石归，袖中有东海。”山谷曰：“此皆谓之句中眼，学者不知此妙，韵终不胜。”
古之石刻存于今者，惟石鼓也。本露出于野，司马池待制知凤翔府日，辇置于府学之门庑下，外以木棂护之。其石质坚顽，类今人马碓畏者。古篆刻缺，辨者几希。
范文正公幼孤，随母再适朱氏。公性至孝，以母在时方贫，及显，非宾客不重味，妻子仅能自充。然好施与，所得俸禄，尽置义庄，以赡宗属，泛爱乐善，故虽里巷之人，亦知公之姓字。
蔡君谟。议茶者莫敢对公发言。建茶所以名重天下，由公也。后公制小团，其晶尤精于大团。一日，福唐蔡叶丞秘教召公啜小团。坐久，复有一客至，公啜而味之，曰非独小团，必有大团杂之。丞惊呼。童曰：“本碾造二人茶，继有一客至，造不及，乃以大团兼之。”丞神服公之明审。
石曼卿居蔡河下曲，邻有一豪家，日闻歌钟之声。其家僮仆数十人，常往来曼卿之门。曼卿呼一仆，问：“豪为何人？”对曰：“姓李氏，主人方二十岁，并无昆弟。家妾曳罗绮者数十人。”曼卿求欲见之，其人曰：“郎君素未尝接士大夫，他人必不可见。然喜饮酒，屡言闻学士能饮酒，意亦似欲相见，待试之。”一日，果使人延曼卿。曼卿即着帽往见之，坐于堂上，久之方出。主人着头巾，系勒帛，不具衣冠，见曼卿，全不知拱揖之礼。引曼卿入一别馆，供帐赫然。坐良久，有二鬟妾各持一小盘至曼卿前，盘中红牙牌十余，其一盘是酒，凡十余晶。令曼卿择一牌具，一盘肴馔各令择五品。既而二鬟去，有群妓十余人，各执肴果、乐器，妆服人品，皆艳丽粲然。一妓酌酒以进酒罢，群妓执果肴者萃立其前。食罢，则分列其左右，京师人谓之软盘酒。五行，群妓皆退。主人者，亦翩然而去，略不揖客。曼卿独步而出。曼卿言豪者之情状，懵然愚痴，不分菽麦，而奉养如此，极可怪也。他日试使人通郑重，则闭门不纳，亦无应门者。问其近邻，云其人未尝与人往还，虽邻家亦不识面。古人谓之钱痴，信有之。
杜德俗呼为社麻胡，送铺中卒也。附邮筒物至重者，他卒莫当之，德即荷而去，曾不倦怠。一日醉，牵一虎卧于铺前，居人大惊。德即枕而寐，食久方起，解缚纵虎而去。试诃之曰：“复归旧山，不得害人！”虎瞑目若听伏者，乃去。人始以此异之。数日后，典衣召等辈环坐共饮，曰：“德性根好道，宿业所牵，未能脱去，乃此拘留。近因引虎几泄神妙，吾非久去矣。汝等善勤王事，无生怠忽，各宜保育。”翌日德果死。德惟一身，乃葬路傍。治平年，大雨，水泛滥横流。德墓坏，浮其尸出外。为耕夫立其尸于路傍，爪发须眉，皆不堕。叩之蓬蓬若空革，有识者复葬之。亦是异人也。
程丞相性严毅，无所推下。出镇大名，每晨起，据案决事，左右皆惴恐，无敢喘息。及开宴，召僚佐饮酒，则笑歌欢戏，释然无间。于是人畏其刚果，而乐其旷达。
桑赞以旄节镇邢城，张文节居幕下，例以幕职每月料入十五千。以文节家贫，食甚众，命倍给之。文节亦止取其半。或不得已，遇其所用，即其所用之因闻于桑，归其余于帑藏。桑赞虽武人，尝谓文节曰：“公异日必大用，恨吾老，不得见也。”祥符中，文节为京东转运使，奏称：“昔在桑赞幕下，知臣长厚。今赞死葬洪州，子弟悉官于外。臣乞每遇寒食节，至赞墓拜扫。”诏可之。是后岁一往，祭奉之礼，如在日在相府。凡桑氏子孙来见者，待之有如骨肉。
解叔谦母有疾，叔谦夜于庭中稽颡祈福。闻空中语云：“此病得丁公藤为酒即瘥。”即访医及本草注，皆无识者。乃求访至宜都郡，遇见山中一老翁伐木，问其所用。答云：“此丁公藤，疗风尤验。”叔谦便拜伏流涕，具言来意。此公怆然，以四段与之，并示以渍酒法。叔谦受之，顾视此人，不复知处。依法为酒，母病即瘥。
魏舒尝诣野店，主人妻夜产。俄而闻车马之声，相问者：“男也？女也？”曰：“男。年之十五，以兵死。”复问寝者为谁？曰：“魏公。”舒后十五载，诣主人间所生儿何在。曰：“因条桑，为斧伤而死。”舒自知当为公矣，后果为三公。
萧睿明母病风，积年沉卧，睿明昼夜祈祷。时寒，睿明下泪，为之冰如箸。额上叩头，血亦冰不溜。忽有一人以小石函授之，曰：“此疗夫人病。”睿明跪受之，忽不见。以函奉母，函中唯有三寸绢，丹书为日月字。每服之，即平复。于时秣陵朱绪无行。母病积年，忽思菰羹。绪妻到市买菰为羹，欲奉母。绪曰：“病后安能食？先尝之。”遂并食尽。母怒曰：“我病欲此羹，汝何必并啖尽，天若有知，当令汝哽死。”绪便闻心中介介然，即痢血，明日而死。睿明闻之，欲手自戮其尸。既而曰：“污吾刀。”乃止。
李预得古人餐玉法，乃采访蓝田，躬往攻掘，得若环壁杂器形者，大小百余。预乃椎七十枚为屑食之。及疾笃，谓妻子曰：“吾尸体必当有异，勿速殡，令后人知餐法之妙。”时七月中旬，长安毒热。预停尸四宿，而体色不变。其妻常氏以玉珠二枚含之，口闭。常谓曰：“君自云餐玉有神验，何不受含？”言讫，齿启纳珠。因嘘其口，都无秽气。举殓于棺，坚直不倾委。预叔祖皎为寇谦之弟子，遂服气绝粒数十年，隐于常山，年九十余，颜如小童。一旦沐浴冠带，家人异之，俄而坐卒。道士咸称其得尸解仙道。
李格非善论文章，尝曰：“诸葛孔明《出师表》；李令伯《陈情表》；陶渊明《归来引》，皆沛然如肝肺中流出，殊不见有斧凿痕。是数君子在后汉之末，两晋之间，初未尝以文章名世，而其词意超迈如此。吾是以知文章以气为主；气以诚为主。故老杜谓之“诗史”者，其大过人在诚实耳。诚实着见，学者多不晓。如玉川子《醉归诗》曰：‘昨夜村饮归，健倒三四五。摩挲青莓苔，莫嗔惊著汝。’舒王用其意，作《扇子诗》曰：‘玉斧修成宝月团，月边仍有女乘鸾。青冥风露非人世，鬓乱钗横特地寒。’”
仁庙朝，皇族中太尉夫人，一日入内再拜告帝曰：“臣妾有夫，不幸为婢妾所惑”帝怒，流婢于千里，夫人亦得罪，居于瑶华宫，太尉罚俸而不得朝。经岁方春暮，夫人为词曲，名《极相思令》云：“柳烟霁色，方春花露逼金茎。秋千院落，海棠渐老，才过清明。嫩玉腕托香脂脸，相传粉更与谁情？秋波绽处，相思泪进，天阻深诚。”
丁晋公为昭王宫使，夏英公时以翰林学士为判官。一日会宴斋宫，伶人有杂手伎号“藏ㄓ”者在焉。丁顾夏曰：“古无咏藏撅诗，内翰可作一首。”英公即席献诗曰：“舞拂桃珠复吐丸，遮藏巧伎百千般。主公端坐无由见，却被傍人冷眼看。”
薛尚书历典大郡，其治严明。每五鼓冠带，黎明据按决事。虽寒暑无一日异也。其精强如此。
王文正太尉气羸多病，真宗面赐药酒一瓶，令空腹饮之，可以和气血，辟外邪。文正饮之，大觉安健，因对称谢。上曰：“此苏合香酒也。每一斗酒以苏合香丸一两同煮，极能调五脏，却腹中诸疾。每冒寒夙兴，则饮一杯。”因各出数赐近臣，自此臣庶之家皆效为之，苏合香丸盛行于时。此方本出广济方，谓之“白术丸”。后人亦编入《千金外台》，治疾有殊效。予于良方叙之甚详，然昔人未知用之，钱文僖公集箧中方，苏合香丸注云：“此药本出禁中，祥符中赏赐近臣。”即谓此。
魏傅融有三子：灵庆、灵根、灵越，并有才力。尝谓人曰：“吾昨夜梦有一骏马，无堪乘者，人曰：‘何用得人乘？’有一人曰：‘惟傅灵庆堪乘此马。’又有弓一张，亦无人堪引。人曰：‘惟有傅灵根堪弯此弓。’又有数纸文字，人皆读不能解，人曰：”惟有傅灵越能解此文。’”灵庆后为军主，灵根为临齐副将，灵越为前军将军。

[book_title]●卷九
晋张华，初惠帝时，中人有得鸟毛长三丈，以示华。华见惨然。曰：“此谓海凫毛也，出则天下扰攘矣。”陆机尝饷华，于时宾客满坐，华发器，便曰：“此龙肉也。”众未信之。华曰：“试以苦酒濯之，必有异。”既而五色光起。机还问，于时云园中茅积下得一白鱼，质状殊常，以作过美，故以相献。武库封闭甚密，其中忽有雉雒。华曰：“此乃蛇化为雉也。”开视，雉侧果有蛇蜕焉。吴都临平岸崩，出一石鼓，捶之无声，帝以问华。华曰：“可取蜀中桐材，刻为鱼形，扣之则鸣矣。”于是如其言，果声闻数里。初吴之未灭也，斗牛之间尝有紫气，道术者皆以吴方强盛，未可图也。惟华以为不然，及吴平之后，紫气愈明。华闻豫章人雷焕，妙达纬象，乃要焕宿。屏人曰：“可共寻天文，知将来吉凶。”因登楼仰观，焕曰：“仆察之久矣，惟斗牛之间，颇有异气。”华曰：“此何祥也？”焕曰：“宝剑之精，上彻于天耳。”华曰：“君言得之，吾少时有相者言，吾年出六十，位登三公，当得宝剑佩之。斯言岂效欤？”因问曰：“在何郡？”焕曰：“在豫章丰城。”华曰：“欲屈君为宰，密共寻之，可乎？”焕许之。华大喜，即补焕为丰城令。焕到县，掘狱屋基。入地四丈余，得一石函，光气非常，中有双剑。弁刻题，一曰“龙泉”，一曰“太阿”其夕斗牛间，气不复见焉。焕以南昌西山北岩下土，以拭剑，光芒艳发。大盆盛水，置剑其上，视之，曰：“精芒眩目。”遣使送一剑并土与华，留一自佩。或谓焕曰：“得两送一，张公岂可欺乎？”焕曰：“张公将受祸，此剑当系徐君墓树耳。灵异之物，终当化去，不永为人服。”华得宝剑爱之，常置座侧。华以南昌土不如华阴赤土。报焕书曰：“详观剑文，乃干将也。莫邪何复不至？虽然，天生神物，终当合耳。”因以华阴土一斤致焕。焕更以拭剑，倍益精明。华诛，失剑所在。焕卒，子华为州从事。持剑行经延平津，剑忽于腰间跃出，堕水。使人没水取之，不见剑，但见两龙，各长数丈，蟠萦有文章。没者惧而反，须臾光彩照水，波浪惊沸，于是失剑。华叹曰：“先君化去之言，张公终合之论，此其验乎！”华之《博物》多类此。
唐龙图恬静寡欲。天圣中以工部郎中知洪州，舟南渡，徘徊不进。或问其故，答曰：“职由以四月为限，分遽之任，得无获趋利之讥乎？”逾月乃至。当时仕宦者无不愧服。
张宗永，华州人，倜傥不羁，善为诗。宝元中，以职官知建安县。时郑州陈相尹京兆，宗永尝以事失公意。公有别业，在杜县间。宗永知公好绝句诗，乘闲诣之，于舍壁大书二韵云：“乔松翠竹绝纤埃，门对南山尽日开。应是主人贪报国，功成名遂不归来。”庄督录以闻，公览而善之，待之如初。宗永尝有诗云：“大书文字堤防老，剩买峰峦准备闲。”嘉句甚多，往往脍炙人口。
旧制，天下贡举人到阙，悉皆入对，数不下三千人，谓之群见。远方士皆未知朝廷仪范，班列纷错，有司不能绳劾。见之日先设禁围于着位之前，举人皆拜于禁围之外。盖欲限其前列也。至有更相抱持，以望黼座者，有司患之。近岁遂止令解头入见，然尚不减数百人。喜中，予忝在解头，别为一班，最在前列。目见班中惟从前一两行，稍应拜起之节，自余亦终不成班缀而罢。每为阁门之累，常言殿庭中班列不可整齐。唯见三色，谓举人番人骆。
曹武穆知渭州，号令明肃，西人慑惮，由是边境无虞。一日方召诸将饮食，会有叛卒数千，亡奔出境者。候骑报适至，诸将相视失色，公言笑如平时，徐谓骑曰：“吾命也，汝无泄。”西人闻之，以为袭已，皆杀之。
山民云熊于山中行数千里，悉有潜伏之所，必在石岩枯木中，山民谓之熊馆。惟虎出百里外，则迷不知道路。
杨行密之据扬州，民呼蜜为蜂糖。夫蜜、密二音也，呼吸不同，字体各异，亦由茄子、伽子之义。甚哉，南方之好避讳者如此。
山谷言：“余顷与范内翰、纯甫同局。纯甫多能言事。方公初官凤翔时，年尚少，家人每每见其卧斋中，忽蹶起着公服，执手板，危坐久之，率以为常，竟莫识其意。纯甫常从容问之，答曰：“吾时忽念天下安危事。”夫人以天下安危为念，岂可不敬耶。
孙之翰，人尝与一砚，直三十千。孙曰：“砚有何异，而如此之价也？”客曰：“砚以石润为贤，此石呵之则水流。”孙曰：“一日呵得一担水，才直三钱，买此何用？”竟不受。
孙元规知杭州，扌适奸发伏，号为神明。有僧元夕市中，然顶求化，以新寺字。左右施利山积。公出见，立马不行，瞰其情。久之，入呼僧前，诘其奸状，僧惶恐顿伏。又一僧醉卧道上，为逻者所擒。公问其故，僧答曰：“野性所嗜，不能自禁。”又问：“复能饮酒否？”曰：“公家赐酒，安敢不饮？”遂与酒一壶，一引而尽。公戒逻者曰：“速扶师归院，勿使为群小侵侮。”僧明日声鼓登坐，谓众曰：“吾西域之人也，溷迹于此，不幸为此子听识，不可复留矣。”于是结跏跌坐，奄然而逝。其分别淑慝，皆此类也。
石参政中立，性滑稽。天禧中，为员外郎。时西域献狮子，畜于御苑，日给羊肉十五斤。尝率同列往观，或曰：“彼兽也，给羊肉乃尔。吾辈忝预郎曹，日不过数斤，人翻不及兽乎？”石曰：“君何不知分也，彼乃苑中狮子，吾曹员外郎耳，安可并邪？”
赵侍读师民，学问淳德，天下所共称也。仁庙时讲书后殿，说乾卦四德，至贞字，不以他音代呼，直言其字。近侍皆掩口，公徐曰：“临文不讳。”讲罢，帝目送之，顾左右曰：“此真古儒也。”其眷重如此。
临川谢逸，字无逸，高才，江南胜士也。鲁直见其诗，叹曰：“使在馆阁，当不减晁、张。”朱世英为抚州，举八行不就，闲居多从衲子游，不喜对书生。一日，有贡士来谒。坐定曰：“每欲问无逸一事，辄忘之。闻人言欧阳修果何如人？”无逸熟视久之，曰：“旧亦一书生，后甚显达，尝参大政。”又问：“能文章否？”无逸曰：“也得。”无逸之子宗野，方七岁，立于旁，闻之匿笑而去。

[book_title]●卷十
郭进有才略，累有战功，尝判邢州。今邢州城，乃进所筑，其厚六丈，至今坚完。铠仗精巧，以至封贮亦有法度。进于城北，治第既成，聚族人宾客落之。下至土木之工，皆与燕，设诸工之席于东庑。人或曰：“诸子安可与工徒齿？”进指诸工曰：“此造宅者。”指诸子曰：“此卖宅者。固宜坐造宅者下也。”进死未几，果为他人所有。今资政殿学士陈彦升宅，乃进旧第东一隅也。
孙梦得中丞，荐吴中复为御史。或曰：“公平生不识，何由知之？”公曰：“闻中复知犍为县，多美政。及替，不载一物。其爱民廉洁如此，使之立朝，必不苟且。知贤则荐，何用识面邪！”
包枢密知府礼上日，众吏前请讳。公曰：“何讳也？”吏曰：“公祖先之名，群吏当避之。”公目曰：“吾无所讳，惟讳吏之有赃污者。”吏惧而引去。吁，公儒者之通敏者也。任府尹十余年，民吏称为神明。然为大尹十余年，近世亦稀有。
兴化隐士陈易，字体常。熙宁初在太学，通经术。既而隐居庐山，以归，乃筑室于兴化县之蔡溪岩。不下山者三十年，惟与沙门有需亲善。人或就见，亦无忤也。易襟抱易旷，风韵洒然，见者无不爱慕忘归。蔡子由正言首以八行荐之，易以启事谢之云：“心若死灰，枉被吹嘘之力；身如稿木，难施雕琢之功。”又云：“昔在儒门，虽粗修于八行。晚归祖道，惟务了于一心。心既已忘，行复何有？”其所造如此。其后转运判官陈达野，复以行能尤异，荐易于朝，易终不起。
黄州潘大临工诗，多佳句，然贫甚。东坡、山谷尤喜之。临川谢无逸以书问有新作否？潘答书曰：“秋来景物，件件是佳句。恨为俗气所蔽翳。昨日清卧，闻搅林风雨声，欣然起，题其壁曰：‘满城风雨近重阳。’忽催租人至，遂败意。止此一句奉寄。”闻者笑其迂润。初作东府，望气者言曰：“异哉，乃有天子气。”及府成，车驾果临幸。时龙图张秩，以诗庆两府诸公，而王丞相和曰：“曾留主上经过迹，更费多人赋咏才。”
王荆公患喘，药用紫团山人参，不可得。时薛师政自河东还，适有之，赠公数两，不受。人有劝公曰：“公之疾，非此药不可治。疾可忧，药不足辞。”公曰：“平生无紫团参，亦活到今日。”竟不受。公面黧黑，门人忧之，以问医人。曰：“此垢污，非疾也。”进澡豆令公洗面，公曰；“天生黑于予，澡豆其如予何？”
王相有边功，久居枢要。仁庙朝，有谏官言公宅枕干刚，貌类艺祖。公上章请罪云：“宅枕干刚，乃朝廷所赐；貌类艺祖，盖父母所生。”仁庙嘉纳，益厚遇公，言者内愧。夫言事，谏官之职也。然贵得其实，则不旷。苟求其微过以邀名，非义也，况无过失乎？
罗可，沙阳之硕儒也，性度宽宏，词学赡丽。尝预乡荐，见黜于礼部，遂慨然不复有进取意，以疏放自适。乡人共以师礼事焉。人有窃刈其园中蔬者，可适见，因蹑足伏草间避之，以俟其去。又有攘杀其鸡者，可乃携壶就之。其入惭悚服罪，可执其手曰：“与子幸同里闾，不能烹鸡以待子，我诚自愧。”乃设席呼其妻孥环坐，尽醉而归，终不以语人。人由是相诫无犯。年六十七而卒。所为诗赋，多播人口。尝作《百韵雪诗》，其间有“斜侵潘岳鬓，横上马良眉。”诚佳句也。
杜甫赠高适诗云：“脱身簿尉中，始与捶楚辞。”韩愈赠张工曹诗云：“判司卑官不堪说，未免捶楚尘埃间。”杜牧寄小侄阿宜诗云：“参军与簿尉，尘土惊羌。一语不中治，鞭捶身满疮。”以此明唐之参军簿尉，有过则受笞杖之刑，犹今之胥吏也。
西头供奉官钱昭度，粗有诗名。曾作咏方池诗云：“东道主人心匠巧，凿开方石贮涟漪。夜深却被寒星照，恰似仙翁一局棋。”有轻薄子见而笑曰：“此正所谓一局黑全输也。”
前辈作花诗，多用美女比其状。如曰：“若教解语应倾国，任是无情也动人。”陈俗哉。山谷作《酴诗》曰：“露湿何郎试汤饼，日烘苟令炷炉香。”乃用美丈夫比之，若将出类。而吾叔渊材作《海棠诗》，又不然，曰：“雨过温泉浴妃子，露浓汤饼试何郎。”意尤工也。
赵叔严罢参政致政，居雎阳；欧阳永叔罢参政致政，居汝阴。叔平一日乘女舆，来访永叔。时吕晦叔以金华学士知颍州，启宴以召二公。于是欧公自为优人，致语及口号。高谊清才绅以为美谈。口号曰：“欲知盛集继荀陈，谓有当筵主与宾。金马玉堂三学士，清风明月两闲人。红芳已过鹦犹啭，青杏初尝酒正醇。好景难逢良会少，乘欢举白莫辞频。”
赵阅道为成都转运使，出行部内，唯携一琴一鹩一龟。坐则看龟鼓琴。尝过青城山遇雪，舍于逆旅。逆旅之人，不知其使者也，或慢狎之。公颓然鼓琴不顾。
治平年，江南吉州吉水令，忘其名。治邑以严毅，民有罪，大小不赦。邑虽治，民亦失和。有野客马道为《啄木鸟》诗云：“翠翎迎日动，红嘴响烟萝。不顾泥丸及，惟贪得食多。才摧枯朽木，又止最高柯。吴楚园林阔，芒芒争奈何？”令见其诗，为之少缓。民目马君为“马啄木”。
俗语有之曰：“槐花黄，举子忙。”谓槐之方花，乃进士赴举之时。而唐诗人翁承赞有诗云：“雨中妆点望中黄，勾引蝉声送夕阳。忆得当年随计吏，马蹄终日为君忙。”乃知俗语亦有所自也。
卢秉侍郎，尝为江南小郡司户参军。于传舍中题诗云：“青衫白发病参军，旋粜黄粮换酒樽。但得有钱留客醉，也胜骑马傍人门。”王荆公过而见之，尤极称赏，俄荐于朝。数年间遂超显仕。
东坡曰：“罗浮有野人，山中隐者或见之，相传葛稚川之隶也。有邓道士者，尝见其足迹。余偶读韦苏州寄全椒道士诗云：‘今朝郡斋令，忽念山中客。涧底束荆薪，归来煮白石。遥持一樽酒，远慰风雨夕。落叶满空山，何处寻行迹。’想其风度，则全椒道土，岂亦邓君之流乎？”因以酒问且依苏州韵作诗寄之曰：“一杯罗浮春，远饷采薇客。遥知独酌罢，醉卧松下石。幽人不可见，清啸闻月夕。聊戏庵中人，飞空本无迹。”
杨某尚书以耳聋致政，居县别业。同里有高氏者赀颇厚，有二子，小字大马、小马者，业明经，屡上谒，杨以里之故，虽庸下，常待以温颜。一日里中社，小马携酒一，就杨公曰：“此社酒，善治聋，愿得侍杯杓之余沥。”杨瞑目良久，呼小仆取笺。书绝句与之，曰：“十数年来聋耳，可将社酒便能医。一心更愿清盲了，免见高家小马儿。”
晏元献公为童子时，张文节荐之于朝廷，召至阙下。适值乡试进寸，便令公就试。公一见试题，曰：“臣十日前已作此赋，草尚在，乞别命题。”上极爱其不隐，及为馆职，时天下无事，许臣僚择胜燕饮。当时侍从文馆，士人大夫为燕集，以至市楼酒肆，往往皆供帐为游息之地。公是时贫甚，不能出，独家居，与昆弟讲习。一日选东宫官，忽自中批除晏殊。执政莫喻所因，次日进覆，上谕之曰：“近闻馆阁臣僚，无不嬉游燕赏，弥日继夕。惟殊杜门与兄弟读书，如此谨厚，正可为东宫官。”公既受命得对，上面谕除授之意。公语言质野，则曰：“臣非不乐燕游者，直以贫，无可为之。臣若有钱，亦须往，但无钱不能出耳。”上益嘉其诚实，知事君体。眷注日深，仁庙朝，卒至大用。
[book_chapter]续墨客挥犀

[book_title]●卷一
○母子妻三人并卒
〔此处有脱漏〕职官权知郓州平阴县事，一日与〔此处有脱漏〕忽报大夫人暴疾，潜驰归已不〔此处多有脱漏〕复抚潜尸〔此处多有脱漏〕出〔此处多有脱漏〕如此廨后为〔此处多有脱漏〕之曰：“扪虱庵未尝一日不醉，〔此处多有脱漏〕常对辅臣言，欲其戒酒，延年闻之〔此处有脱漏〕遂成疾而卒。
○赵龙图善为诗句
赵龙图师民知磁州日，有春日即事云：“委地露花啼晓恨，拂堤烟柳美春容。”信哉佳句也。公为性淳古而诗笔秀丽，是知有学而益有才也。
○愿为夫人子以报
曾学士居泉州南安县。去所居五里有草堂和尚者，年九十余，戒行孤絮，未尝出庵。曾公与夫人时时携果馔衣物往遗之，老僧谢曰：“吾年齿衰迈无以为报，愿为夫人之子以报。”时夫人方孕，一夕梦老僧披帏而入，夫人惊寤而子生。遽遣人间之，则草堂和尚已坐化矣。所生子名公亮，后为宰相，封鲁公云。俗传燕巢人家，巢户内向及长过尺者吉祥也。集贤尚书张公别墅在光化军，每岁燕巢第中正寝，其长可容匹练，户悉内向，数年间入管机密，遂登庸焉。
○望阙而逝
真宗皇帝时，有道士柴通元者，居陕州承天观。寿百余数，耐寒暑，日纵酒往往不食，祀汾阴随辇自号罗山太一洞主。临终召官僚士庶言死生之要，夜分盥灌望阙而逝。举其体甚轻，若蝉蜕然。
○土馒头
梵志诗曰：“城外土馒头，稻草在城里。一人吃一个，莫嫌没滋味。”鲁直曰：“既是稻草，何缘更知滋味。”易之曰：“预先以酒浇，且图有滋味。”
○视五色损目
凡视五色皆损目，惟黑色于目无损。李氏有江南日，中书皆用皂罗糊屏风，所以养目也。王丞相在政府，亦以皂罗糊屏风。
○投檄去
有一武人，忘其名，志乐闲放，而家甚贫。忽吟一诗曰：“人生本无累，何必买山钱。”遂投檄去，至今致仕，尚康宁。
○扈兴屠狗为事
扈兴，府界酸枣县市民也。始以屠狗为事，间或亦宰牛豕，而又善庖。邑人多用之，悉呼之曰：“扈厨。”一日市牛归，缠之屋后将欲杀之也。牛见兴，双跪其前足若拜焉。兴曰：“汝欲免死乎？若然者，更拜即不杀焉。”牛又如前拜不止，兴方秉酒，醉而反怒曰：“汝拜我不已，我弗信也。”乃竟杀之，剖腹中有犊焉。兴有三子，不逾半岁皆死。嗟曰：“始笑而许，中怒而杀，三子皆夭，今一身老且孤，复贫困，天道远乎？”扈兴今为手力厨子于县衙，年七十余岁矣。
○妖异未必尽为祸
鄱阳龚冕仲自言其祖纪与族人同应进士举，唱名日其家众妖竞作：牝鸡或晨ず，犬或巾帜而行，鼠或白昼群出，至于器皿服用之物，悉自变易其常处。家人惊惧不知所为，乃召女巫徐姥者使治之。时尚寒，与姥对炉而坐，有一猫正卧其侧，家人指猫谓姥曰：“吾家百物皆为异，不为异者独此猫耳。”于是人立拱手而言曰：“不敢。”姥大骇而去。后数日捷音至，二子皆高第矣，乃知妖异未必尽为祸也。
○王弼言有所自
宋子京尚书云：“古者牛惟服车。《书》云：‘肇牵车牛。’《易》曰：‘服牛乘马。’汉赵过始教人用牛耕。”王弼《易传》云：“牛稼墙之资。”是不原汉始用牛耕之意。其说虽不见于经书，然十哲有冉耕者字伯牛，盖取其义。古非不知以牛耕，但赵过教人驱驭之法，耒耨之器为备善耳。王弼之言必有所自也。
○好草圣不工
张丞相好草圣而不工，当时流辈皆讥笑之，丞相自若也。一日得句索笔疾书，满纸龙蛇飞动，使其侄录之。当陂险处，侄惘然而止，执所书问曰：“此何字？”丞相熟视久之，亦自不识，诟其侄曰：“胡不早来问？致吾忘之。”
○呼为卧仙
华岳张超谷岩石下有僵尸，齿发皆完，春时游人多以酒沥口中，呼为“卧仙”，好事者作木榻以荐之。喜中，有石方十余丈，自上而下正塞岩口，岂非仙者所蜕，山灵之不欲人之亵慢。
○王维画《黄梅出山图》
王仲至阅吾家画，最爱王维画《黄梅出山图》。盖其所图黄梅、曹溪二人，气韵神检皆如其为人。读二人事迹还观所画，可以想见其人。
○厩猴
耿从政以供备副使知赵州，厩养一猴甚大，如三四岁儿，极甚驯善，不加羁絷，亦不远去。厩有守卒，夜即赌博，常使此猴执火炬，举动如人，惟所命焉。时见胜者即伸手乞钱，稍迟与则灭其火，人已怪之。厩后有园，守卒居园中，其妇产一子，三日浴之，猴在其傍。园卒贫乏，常居家治蔬于圃。一日尽室灌园，其子妇以儿在家乃先回欲乳之，适见猴抱婴儿在房前，妇使猴放子于地而出。他日自外归，乃见其子殂于釜中，而猴常见浴儿乃效人之所为。于是白于耿使而斩之，足知畜养异类，亦宜防之也。
○吉贝布
闽岭以南多木棉，土人竞植之，有至数千株者。采其花为布，号“吉贝布”。余后因读《南史?海南诸国传》，言林邑等国出古贝木，其花成时如鹅毛，抽其绪纺之以作布，与伫布不异。亦染成五色，织为斑布，正此种也。盖俗呼“古”为“吉”耳。
○分夜钟
欧公诗话有讥唐人“半夜钟声到客船”之句云：“半夜非钟鸣”。时或以谓人之始死者，则必鸣钟，多至数百千下，不复有昼夜之拘，俗号“无常钟”，意疑诗人偶闻此耳。余后过姑苏，宿一院，夜半偶闻钟声，因问寺僧，皆曰：“固有分夜钟，曷足怪乎？”寻闻他寺皆然。始知半夜钟唯姑苏有之，诗人信不缪也。
○迂阔好怪
渊材迂阔好怪，尝畜两鹤，客至指以夸曰：“此仙禽也，凡禽卵生，此禽胎生。”语未卒，园丁报曰：“此鹤夜产一卵，大如梨。”渊材面发赤，诃曰：“敢谤鹤耶！”卒去。鹤辄两层其胫伏地，渊材讶之，以杖惊使起，忽诞一卵。渊材咨嗟曰：“鹤亦败道，吾乃为刘禹锡佳话所误，自今除佛、老子、孔子之语，余皆勘验。”徐曰：“渊材自信之力，然读相鹤经未熟耳。”又曰：“吾严生无所恨者，五事耳。”人间其故，渊材敛目不言，久之曰：“吾论不入时听，恐汝曹轻易之。”问者力请其说，乃答曰：“第一恨鲥鱼多骨，第二恨金橘多酸，第三恨莼菜性冷，第四恨海棠无香，第五恨曾子固不能作诗。”闻者大笑，而渊材瞠目曰：“诸子果轻易吾论也！”
○张氏园亭
范讽自给事中谪官，数年方归济南。城西有张氏园亭，数泉上出，有金线、真珠之目，水木环合，乃历下之胜景。园亭主人乃张寺丞听也，尝邀范宴饮于亭。范题二韵诗于璧：“园林再到身犹健，官职全抛梦乍醒。惟有南山与君眼，相逢不改旧时青。”
○画有八景
度支员外郎宋迪工画，尤善为平远山水，其得意者有平沙雁落、远浦帆归、山市晴岚、江天暮雪、洞庭秋月、潇湘夜雨、烟寺晚钟、渔村落照，谓之“八景”，好事者多传之。往岁小窑村陈用之善画，迪见其画山水，谓之曰：“汝画信工，但少天趣。”用之深伏其言，曰：“常患其不及古人者，正在于此。”迪曰：“此不难耳，汝先当求一败墙，张素讫，倚之败墙之上，朝夕观之。观之既久，隔素见败墙之土高平曲折皆成山水之象，心存目想，高者为山，下者为水，坎者为谷，缺者为涧，显者为近，晦者为远，神领意造，帆然见其有人禽草木飞动往来之象，了然在目。则随意命笔，默以神会，自然境皆天就，不类人为，是谓活笔。”用之自此画格进妙。
○香山寺猴
郴州境有香山寺，寺构于山半，其景极清雅，然多群猴，至相呼沿挂檐楹之上，亦入庖厨窃食，又常污僧缁衣，寺僧患之，无计绝也。有一客僧曰：“我能令其绝迹不来。”一日，以机获得一猴，僧乃以浓墨遍涂猴身，而复纵去，群猴见之大惊，时奔走无地。墨猴被缚以得纵去，群甚急，众猴呼叫而益走，引领望之，俄顷入于深山而不见，自此猴果绝迹。庄子言：“汝太白而去黑而来，岂不怪也。”亦此类也。
○通印子鱼
莆阳通应子鱼名著天下，盖其地有通应侯庙，庙前有港，港中之鱼最佳。今人必求其大可容印者，谓之“通印子鱼”，故荆公亦有诗云：“长鱼俎上通三印。”此传闻之讹也。
○拟古诗
《文选》有江文通拟古诗三十首，如拟休上人闺情云：“日暮碧云合，佳人殊未来。”今人遂用为休上人诗故事。又拟陶渊明田园诗云：“种禾在东皋，苗生蒲阡陌。”今此诗亦收在陶渊明集中，皆误也。

[book_title]●卷二
○忌桃李雀蛤
服木者忌食桃、李、雀、蛤。今人多不食鸠鸽，误也。海傍有蛤，背有花纹者，土人谓之“花蛤”；无文者，谓之“沙蛤”，其状一同。《记》云：“雀入大水化为蛤。”盖以其同类故耳，濒海之民有目睹其变者。
○江左高文
六一居士谓陶渊明《归去来》为江左之高文，当世莫及。涪翁云：“颜、谢之诗可谓不遗炉锤之功至，然渊明之墙数仞而不能窥也。”东坡晚年尤喜渊明诗，在儋耳遂尽和其诗。舒王在金陵作诗多用渊明诗中事，至有四韵诗全使渊明诗者。又尝言其诗有奇绝不可及之语，如“结庐在人境，而无车马喧。问君何能尔？心远地自偏。”由诗人以来无此句也。然则渊明趣向不群，词彩精拔，晋宋之间一人而已。
○渡观江风作
王荣老尝官于观州，罢渡观江，七日风作不得济。父老曰：“公箧中畜奇物，此江神极灵，当献之得济。”荣老顾无所有，有玉麈尾即以献之，不可；又以端石砚献之，不可；又以宣包虎帐献之，皆不验。夜卧念曰：“有黄鲁直草书扇头子，题韦应物诗曰：‘独怜幽草涧边生，上有黄鹂深树鸣。春潮带雨晚来急，野渡无人舟自横。’”即取视，忄党恍之际曰：“我犹不识，鬼宁识之乎？”持以献之，香火未收，天水相照如两镜对展，南风徐来，帆一饷而济。余谓观江神必元迁客之鬼，不然何嗜之深也。
○胥吏魁桀狡狯
陈学士贯为省副，时三司有一胥魁，桀黠狡狯，潜通权幸，省中之事率以咨之，每声喏使，往往佯为欠伸不敢当其礼。陈闻而不平，决入省斥逐之。既来参见严颜以待，胥知其意，奉事弥谨，禀承明敏，举无遗事，岁余陈亦善待之。一日，陈谓胥曰：“宅中欲会一二女客，何人可使干办？”胥曰：“某公事之隙暂往督视亦可。”陈不知其心有包藏，乃曰：“尔若自行甚善，宴席所需十未具一。”胥乃携十余岁女子于东华门街，插纸标于首曰：“为陈省副请女客，令监厨无钱陪备，今鬻女子要若干钱。”遂结皇城司密逻者，俾潜以闻朝廷，将行黜降，赖宰臣辨解，终岁竟罢去，止得集贤学士（旧例省副罢皆得集贤学士）。
○鲤鱼三十六鳞
鲤鱼当胁一行三十六鳞，鳞有黑文如十字，故谓之“鲤文”。从鱼里者，三百六十也。然井田法即以三百步为一里，恐四代之法，容有不相袭者。
○天庆观古钟
郴郡天庆观有古钟，一夕大风雷，俄而失之。观主意其为盗者所取也，乃告公而求之，符下久不得。渔者一日渡江，以篙下刺，铿然有声，细而视之，乃其钟也。告官举而出之，乃天庆观所失钟也。钟腹有二窍，若用利物穴之也。说者言：“钟鼻泻作龙形，往往有灵，与潭下蛟革斗，不然钟何以致此也。”夫钟其重数千斤，虽百人未易迁徙也，无故而至于水下，是可怪也夫。
○射之没镞
《史记?李广传》：“广夜见石以为虎，射之没镞。”《汉书》云：“饮羽。”史迁与李广同时，必不误。铁能入石逾寸，亦足为异，必无竹能入石过尺之理。虽云精诚所致，恐物理不然，此殆班氏之饰词也。
○至言之祖
宋尚书云：混元皇帝《道德经》为至言之祖；屈平《离骚》为词赋之祖；司马迁《史记》为纪傅之祖。后人为之□，□方不能如矩，至圆不能过规。左丘明工言人事，庄周工言天，二子之上无有矣，虽圣人复生蔑以加云。
○作不经人道语
盛学士次仲、孔舍人平仲同在馆中，雪夜论诗，平仲曰：“当作不经人道语。”曰：“斜拖阙角龙千丈，潜抹墙腰月半棱。”坐客皆称绝。次仲曰：“句甚佳，惜其不大。”乃曰：“看来天地不知夜，飞入园林总是春。”平仲乃服其工。
○皂鹤洞
平凉西有崆峒山，乃广成子修道之所。山之绝壁有石穴，谓之皂鹤洞。鹤顶如丹，毛羽皆黑，日照之，金色粲然，故其下有金衣亭，岁不过一二出。今其地乃为僧徒所据，鹤或见，则僧徒必有死亡反初者。
○《乐毅论》皆摹本
本朝人高绅学士家，皇中绅之子高安世为钱塘主簿，《乐毅论》在其家，予尝见之。时石已破缺，末后独有一“海”字者是也，其家子尝见。后十余年，安世在苏州，石已破为数片，以铁束之。后安世死，石不知所在，或云于苏州一富家得之，亦不复见。今传《乐毅论》皆摹本也，笔画无复昔之清劲，羲之小楷字于此殆绝，《遗教经》之类皆非其比也。
○崔球昼梦至家
池州崔球为太学生，苦学久不归。一日，昼梦至其家，见其妻正凭几写字，呼之不应，与之言亦不答，若耳不闻焉。所书乃诗一首也，云：“数日相望极，须知意思迷。梦魇不怕岭，飞过大江西。”既觉，历历忆其诗，乃书之藏于笥。后月余家问至，其妻寄此诗一字无差，有其书之月日，乃球得梦之日也。
○服金石药者多被毒
周东老尝言退之痛斥道释以至贬谪，然在潮州乃参大颠，其后与孟简书，虽深自辨释教，终不能掩也。又好言人眼金石药者，多被毒病而死，必为世诫。而乐天诗云：“退之服硫黄，一病讫不痊。”则知退之晚年亦因服金石致病死矣。以之立言垂教则可，岂可谓亦允蹈之者乎！

[book_title]●卷三
○血如皂荚子
真庙时有人奉使交趾，以羹配笼饼而食，羹中血皆如皂荚子，虽味不甚佳，莫知其何以然。洎回<巴>求其法，乃取牛蜱沦而去其皮耳。
○蹙融
蹙融，或谓之“蹙戎”，《汉书》谓之“格五”，虽止用数棋，共行一道，亦有能否。徐德占善移，遂至无敌。其法已常欲有余而致敌人于险，虽知其术止如是，然卒莫能胜之。
○胡蔓
二广有草生于山谷间，其名“胡蔓草”，以急水吞之即立死，以慢水下之即缓死。又取毒蛇杀之，以草覆，洒之以水，菌生其上，取而为末，以酒毒人，始亦无恙，再饮酒即毒作死矣。以茶以饣卞皆然。其俗颇淫，妇人多不由媒而配合。北人与之合，既情相爱，多不肯逐北人内地，即阴以药致食物中，北人还即诫之曰：“子某年复来。”若从其言去即复有药解之，若过期不往乃毙矣。或谓之“定年药”，北人届彼亦宜志之也。
○静指溪作诗
静禅师，有道老宿也。初住筠之三峰，尝赴供民家，渡溪溪流涨，静重迟为涨流所漂，童子掖之至岸。坐沙石间，垂头如雨中鹤，童子意必怒且遭诟，遂不敢仰视。静忽指溪作诗曰：“春天一夜雨滂沱，添得溪流意气多。刚把山僧推倒却，不知到海后如何。”后住汝州香山寺，无疾而化。
○业成方食肉
贾参政之父名比，有学问，五代时举进士甲科，开宝中官至水部员外郎，教子甚严。参政方五岁，日诵千余言，常令蔬食，曰：“俟业成乃食肉。”参政年十五，遂登进士第。士大夫有子弟好学者，水部必持刺往谒劝诱之，常言父兄于其子弟当割爱尚严，使之有立，群从孤幼贫不能自立者，咸养育训诲以至成人云。
○八十二岁及第
梁灏八十二岁雍熙二年状元及第，其谢启云：“白首穷经少伏生之八岁，青云得路多太公之二年。”后终秘书监，卒年九十余。
○张密学善待僧文鉴
张逸密学知成都，善待僧文鉴大师，蜀中民素所礼重。一日，文鉴谒张公未及见，时华阳主簿张唐辅同俟于客次，唐辅欲搔发，方脱乌巾，睥睨文鉴罩于其首，文鉴大怒喧呶，张公遽召。才就坐即白曰：“某与此官人素不相熟，适来辄将幞头罩某头上。”张公问其故，唐辅对曰：“某方头痒，取下幞头无处顿放，见大师头闲，遂旦权少时，不意其怒也。”张公大笑而已。
○过一新贵人食
余与李德修游公义，过一新贵人，贵人留食，予三人者皆左手举箸。贵人曰：“公等皆左转也。”予应声曰：“我辈自应须左转，如君岂是背匙人。”一坐大笑。
○小民不为利动
兴元府李翁以煅铁为业，仅免饥寒。俄生一女，姿容绝丽，人目之为花羞，豪贵竞纳金珠求以为妾，有至数千缗者，其父悉拒而不许。既而有贫士愿娉为妻，乃许之。贫士后遂以才学登第，人皆叹其小民能不为利动而有守也。
○六虎
延子吴氏姊妹六人，皆后悍残忍，时号“六虎”。就中“五虎”尤甚，凡三适人皆不终，平生手杀婢十余人。每至夜分常闻堂庑间喧呼击扑之声，同室者皆惧，“五虎”怒曰：“狂鬼敢尔耶！”命开户移榻于中庭，乃持刃独寝，于是彻旦寂然。人谓“五虎”之威鬼犹畏之也。

[book_title]●卷四
○陈烈遵古礼
陈烈福州人，博学不徇时态，动遵古礼。蔡君谟居丧于莆田，烈往吊之，将至近境，语门人曰：“《诗》不云乎？‘凡民有丧，匍匐救之’，今将与二三子行此礼。”于是乌巾栏享，与二十余生望门以手据地膝行，号恸而入，孝堂妇女望之皆走，君谟匿笑受吊，即时李遘画《匍匐图》。
○古冢
济州金乡县发一古冢，乃汉大司徒朱鲔墓。石壁皆刻人物祭器乐架之类，人之衣冠多晶，有如今之幞头者，巾额皆方，悉如今制，但无脚耳；妇人亦有如今之垂肩，冠者如近年所眼角冠，两翼包面下垂及肩，略无小异。人情不相远，千余年前冠服已尝如此，其祭器亦有类今之食器者。
○守宫
守宫其形大概类蜴蜥，足短而加阔，亦有其色金者。秦始皇时有人进之云：“能守钥，人不敢窃发”。钥，古名之曰“守宫”，由此也。又云：“致于宫中，宫人之有异志者，守宫即吐血污其衣。”或曰：“以守宫系宫人臂，守宫吐血污臂者，有淫心也，秦皇则杀之。”
○与可诗精绝
东坡尝对欧阳公诵文与可诗曰：“美入却扇坐，羞落庭下花。”欧公笑曰：“与可无此句，此句与可拾得耳。”世徒知与可扫墨竹，不知其高才兼诸家之妙，诗尤精绝。戏作《鹭鸶诗》曰：“颈细银钩浅曲，脚高绿玉深翘。岸上水禽无数，有谁似汝风标。”
○有气岸
德州军士刘喜有气岸，尝出经年，妻与一富人子私通，夫归绐谓妻曰：“汝之前事我尽知之，吾不能默默受辱于人，又不忍间两情之好，汝能令富人子以百金饷我，我则使汝诈为病而死者，载以凶器而送诸野，汝夜则潜往奔之，如是庶可以灭口。”妻以为然，因进百金托以疾逝。夫乃纳妻于棺，胶以大钉，遂纵火焚之，以身自诉于郡将张不疑，不疑奇其节而释其罪。
○婢仆患疾
江南富民王生有仆病癞积年，王生恶而逐之，自投于井，水始及肩故得不死，明日汲者为救而免，自是所患顿除，至八十余方死。又安州杨子方秀才有婢春燕，中年忽得足弱之疾，不能步履，而饮啖辄兼数人，其家亦厌之，移弃野外，凡旬日不得食。一日，自步而归，卒老于杨氏，此理殆不可晓。
○中书有生老病死苦之说
熙宁中，初富丞相苦足疾多不入，曾丞相将及引年，时王介甫、赵阅道、唐子方为参政。介甫日进说以更庶政，阅道颇难之而不能夺，但退坐阁中弹指言苦。唐子方屡争于上前，既而唐发疽而死。京师人言中书有生、老、病、死、苦之说，谓介甫生、曾公老、富公病、阅道苦、子方死也。
○唐肺石
长安故宫阙前有唐肺石尚在，其制如佛寺所击响石而甚大，可长八九尺，形如人肺。亦有款志，但漫剥不可读。按，秋官大司冠以肺石达穷民，原其义乃伸冤者击之，立其下，然后士听辞，如今之僭登闻鼓也。所以肺形者，便于垂，又肺主声，殷所以达其冤也。
○诗记一时事实
欧阳公《夷陵黄牛庙诗》曰：“石马系祠门。”东坡《钱塘诗》曰：“我爱南屏金鲫鱼。”二诗皆无以异童稚学为诗语者，然皆记一时之事。欧阳公尝梦至一神祠祠前，有石马缺左耳，及谪夷陵过黄牛庙所见如梦中。西湖南屏山兴教寺池有鲫鱼十余尾，皆金色，道人斋余争倚槛投饼饵为戏，东坡习西湖久，故写于诗词耳。
○笛声发于林
余尚书庆历中知桂州，州境穷僻处有林木延袤数十里，每至月盈之夕，辄有笛声发于林中，声甚清远。土人云：“闻之已数十年，终不详其何怪也。”公遣人寻之，见其声自一大柏木中出。乃伐取以为枕，笛声如期而发，公甚宝惜，凡数年。公之季弟欲穷其怪，命工解视之，但见木之文理正如人月下吹笛之像，虽善画者不能及，重以胶合之，则不复有声矣。
○睹貌辄相憎恶
晋阳有张、李二生为邻，二生素无仇隙，睹貌辄相恶憎。张与高僧志端相善，语其因，僧曰：“此宿冤也，宜远游以避之。”张如其言，因诣蜀侨居僧舍数年。后忽闻有李处士者投宿是院，张潜窥之，乃邻之李生也。张甚疑惧促装将出，李怀刃伺诸门，戡其胸而杀之，李自刎。
○失礼则求诸野
居丧之礼近世灭裂。予尝知辰州，民与蛮獠杂居，其俗父母丧不啖稻梁、盐酪、飞走之肉，惟食藜实、粉豆、鱼菜而已。虽未合于古礼，而诸夏闾里之民不逮也。失礼则求诸野，信哉。
○钱有顺天得一文
熙宁中，尝发地得大钱三十余千文，皆“顺天得一”。当时在庭皆疑古无“得一”年号，莫知何代物。予按《唐书》史思明僭号铸“顺天得一”钱，“顺天”乃其伪年号，“得一”特以名铸钱耳，非年号也。
○韩范二公客
范文正镇鄱阳，有书生献诗甚工，文正延礼之。书生自言平生未尝饱，天下之寒饿无在某右者。时盛行欧阳率更字，荐福寺碑墨本值千钱，文正为具纸墨打千本，使售于京师。纸墨已具，一夕雷击碎其碑，故时人为之语曰：“有客打碑来荐福，无人骑鹤上杨州。”东坡作穷措大诗曰：“一夕雷轰荐福碑。”韩魏公客有郭注者，才而美，然求室则病。行年五十未有室家，魏公怜之，百计恤为求婚。将遂，其人必死。公以侍儿赐之，未及门而注死，郭注殆可与范公客同科也。韩、范功名富贵如泰山黄河，日月所不能老，两客乃尔可笑耶。
○堰蜒两首
余友人张德夫尝夜观书，有蜓误跃入灯盏中，视之有两首，未几德夫卒。
○诈为愚懵无知之状
李几道朝散云：淄川刘栋，有道之士也，布裘缁巾，诈为愚懵无知之状。养母甚孝，所居临池，一旦忽扶其母登山，是夕大水平地丈余，人始疑而异之。其后去城数里作窟室以居，别筑小室以居其母，朝暮惟出视母，寝食讫复还窟室默坐，如是十余年。士大夫欲见者皆入窟室中，相对不交一谈，问亦不应，但云速修速修而已。母卒营藏讫，一旦翩然弃去，不知所往。
○献秋霖赋
徐仲谋在皇中罢广东提刑，到阙时京师多雨，遂献《秋霖赋》。其略曰：“连乎七月八月，淹浸乎大田小田，望晴霁而终朝礼佛，放朝参而隔夜传宣，泥涂半浸于街心不通车马，波浪将平于桥面难渡舟船。”时贾文元、陈恭公秉政共引过于上前，且云：“阴阳失序，自当策免，然臣等已屡乞罢而圣恩未允，致有疏远小臣以猥语侵侮臣等，实无面目师长百辟。”神宗怒降仲谋监邵武军酒税。
○仕宦守义
唐龙图（肃）恬静寡欲。天圣中，以工部郎中知洪州，舣舟南康徘徊不进。或问其故，答曰：“职田以四月为限，今遽之任得无获趣利之讥乎？”逾月乃上，当时仕宦者无不愧服之。
○安边良策
密学吕公绰知秦州，古渭诸羌来献地，吕曰：“天下大侯，岂利区落尺寸之地耶！”谢绝之。夏安期郎中知渭州，籍塞下闲田，募人耕种，岁得谷数万斛以备赈贷，人甚便之。人谓二公皆得安边之良策。
○梦以手扶天
韩稚侍中知泰州日，卧疾数日，冥冥无所知。倏然而苏，语左右曰：“适梦以手扶天者再，不觉惊寤。”其后援英宗于藩邸，翼今上于春宫。扶天之祥已兆于庆历中，固知贤臣之勋业非偶然而致也。
○黄河出一人手
祥符中，黄河急流中忽出一人手，大数尺，上题八人姓名，皆当世达官也。是岁八人者皆死。
○缗自地起立
夏侯嘉正太平兴国中为益王生辰使，所获金币鬻之得钱辇归家。忽一缗自地起立良久乃仆，嘉正遂病，逾月而卒。
○鳗井
越州应天寺有鳗井，在一大般石上，其高数丈，井才方数寸，乃一石窍也。其深不可知，唐徐皓诗云：“深泉鳗井开”，即此也，其来亦远矣。鳗即出游，人取之置怀袖间了无惊猜。如鳗而有鳞，两耳甚大，尾有刃迹，相传云黄巢曾以剑割之。凡鳗出游，越中必有水旱、疫疠之灾，乡人常以此验之。
○欧公赠禹玉诗
欧公、王禹玉俱在翰苑，立春日当进诗贴子，会温成皇后薨，阁虚不进。有旨，亦令进。欧公经营，禹玉口占促写曰：“昔闻海上有仙山，烟锁楼台日月闲。花下玉容长不老，只应春色胜人间。”欧公喜其敏速，禹玉，欧公生也，而同局，近世盛事。故欧公赠其诗略曰：“当时发策武城宫，曾看挥毫气吐虹。梦寐闲思十年事，笑谈今此一樽同。喜君新赐黄金带，顾我今为白发翁。”

[book_title]●卷五
○应声虫
余友刘伯时尝见淮西士人杨π，自言中年得异疾，每发言应答，腹中辄有小声效之，数年间其声浸大。有道士见而惊曰：“此应声虫也，久不治，延及妻子，宜读《本草》，遇虫所不应者，当取服之。”π如言读至“雷丸”，虫忽无声，乃顿饵数粒遂愈。余始未以为信，其后至长汀，遇一丐者亦有是疾，环而观者甚众。因教之使服雷丸，丐者谢曰：“某贫无他技，所以求衣食于人者，唯藉此耳。”
○腹中有声如击鼓
陈子直主簿之妻有异疾，每腹胀则腹中有声如击鼓，远闻于外，行人过门者皆疑其家作乐。胀消则鼓声亦止，一月一作，经数十医皆莫能名其疾。
○学士得服金带
国朝翰林学士得服金带朱衣，吏一人前导。两府则朱衣，吏两人金笏头带佩金鱼，谓之“重金。”居两制久者则曰：“眼前何日赤，腰下甚时黄？”处内廷久者，又曰：“眼赤何时两，腰黄甚日重？”
○见人乘骊驹自壁中出
余外亲章安国尝凄逆旅中，晨起如厕，见白衣人乘骊驹自壁隙中出，长寸余，步骤往来，徘徊瞻顾。忽仰首视章，遽驰而入，终不知其何怪也。
○秦州西溪多蚊蚋
范文正公少时求为秦州西溪监盐，其志欲吞西夏，知用兵利病耳，而廨舍多蚊蚋。文正戏题壁曰：“饱去樱桃重，饥来柳絮轻。但知离此去，不要问前程。”虽公一时戏笑之语，亦岂弟浑厚之气逼人，况其大者乎！
○佛牙舍利
熙宁中予察访过咸平，是时刘定子先知县事，同过一佛寺，子先谓予曰：“此有一佛牙甚异。”予乃斋取视之，其牙忽生舍利，如人身之汗飒然涌出，莫知其数。或飞空中，或堕地，人以手承之即透过，着床榻，铮然有声，透下光明莹澈，烂然满目。予到京师传于公卿间，后有人迎至京师，执政言取入东府，以次流传士大夫之家，神异之迹不可悉数。有诏留大相国寺，创造木浮图以藏之，今相国寺西是也。
○陈亚以滑稽著称
陈少常亚以滑稽著称，蔡君谟尝以其名戏之曰：“陈亚有‘心’终是‘恶’。”陈即复曰：“蔡襄无‘口’即成‘衰’。”时以为名对。为殿中丞日知岭南恩州，到任作书与亲旧曰：“使臣之五马双旌，名目而已；螃蟹之一文两个，真是不虚。”又尝曰：“平生之一对最亲切者是‘红生’对‘白熟’也。”
○却鼠刀
苏子瞻有“却鼠刀”云：得之于野老，尝匣藏之，用时但焚香置净几上，即一室之内无鼠。
○持不杀戒
龚彦和谪化州，持不杀戒曰：“夜礼佛，对客虮虱满衣领不恤也。”至完作倡嘲之曰：“衣领从教虱子缘，夜深拜得席儿穿。道乡活汁君知否？饥即须餐困是眠。”
○有物自水中掣其足
有李主簿失其名，夜泛舟临舷濯足，忽有物自水中掣其足，众力为救之。李号呼云：“其痛彻于心骨，不可忍，吾宁死也！”遂随之而入，明日求其尸不获。
○预知死日
吴人郑夷甫少年登科，有美材，喜中监高邮军税务。尝遇一术士，能推人死期，无不验者，令推其命不过三十五岁，忧伤感叹殆不可堪，人有劝其读老庄以自广。久之，润州金山一僧端坐与人谈笑间遂化去，夷甫闻喟然叹息曰：“民不得寿得如此，僧复何怨哉！”乃从佛者授首《楞严经》，往还吴中。岁余忽有所见曰：“生死之理，我知之矣。”遂释然于怀，无复蒂芥。后赴封州判官，预知死日，先期旬日作书与交游亲戚叙诀，乃及次叙家事备尽。至期沐浴更衣，公舍外有小园，面溪一亭饰，夷甫至其问，亲督人洒埽及焚香，挥手指画之间，屹然立化。家人奔出呼之，已立僵矣：亭亭如植木，一手犹作相画之状。郡守而下少时皆至，士民观者如墙，明日乃就敛，高邮崔伯易为墓志，略叙其事。予与夷甫远亲，知之甚详，士人中盖未曾有此事。
○饮酒面色发赤
胡秘监旦自知制诰落职，通判襄州。时谢学士泌知州事，尝因过厅饮酒，胡面色发赤，谢戏曰：“舍人面色如衫色。”胡应声答曰：“学士心头似幞头。”胡时衣绯。
○老狙坐逝
潭州南岳寺后有巨石，高丈余，忽有老狙拱手跏趺坐逝其上。
○海人
李仲游承议知同安县日，有人泛海舟交易外国，经岁始还去。谓为大风飘至一岛屿，时月正明，见十数人自海连臂而出，登屿笑语，语不可解，体貌与人无异，但裸形耳。舟人鸣锣鼓以骇之，复联臂大笑入海而去。近屿人云：“此名‘海人’，室在屿下。”
○陶使江南
国初，朝廷遣陶使江南，以假书为名，实使觇之。丞相李献以书抵韩熙载曰：“五柳公骄甚，其善待之。”至，果如李所言。熙载谓所亲曰：“陶秀实非端介者，其守可隳，当使诸君一笑。”因令宿驿舍俟誊六朝书半甲。乃毕，熙载使歌姬秦兰衣弊衣为驿卒女，见之而喜，遂犯慎独之戒，作长短句赠之。明日中主燕客，凛然不可犯干，中主持觥使兰歌续断弦之曲侑之，大惭而罢。
○钱文有应元宝运四字
庐山太平观乃九天采访使者祠，自唐开元中创建。元丰二年，道士陶智仙构一舍，令门人陈若拙董作发地，乃得一瓶，封橘甚固。破之，其中皆五色土，惟有一铜钱，文有“应元保运”四字，若拙得之以归，其师不甚为异。至元丰四年，忽有诏进号“九天采访使者”为“应元保运真君”，遣内侍廖维持御书殿额赐之，乃与钱文符。同时知制诰熊本提举太平观具闻其事，召本观主首推诘其详，审其无伪，乃以其钱付廖维表献之。
○谢泌名知人
谢泌名知人，少许可，平生荐士不过数人，而后皆至卿相。每欲发荐牍，必焚香望阙再拜曰：“老臣又为陛下得一人。”王文正公即其所荐士也。
○未石
李朝议好奇，有异石高二尺许，嵌空可爱。常置庭槛间，每至日方未时，即有气出于石穴中，若烟云之状。候之万不差一，因目之为“未石”。
○古鉴
庆历中有宦者以罪谪居维扬，藏一古鉴，圆径尺。余云是禁中旧物。鉴背铸成兔形，甚精巧，每至月满夜，持鉴当月照之，则兔形却在鉴中，人莫究其理。
○德庄心异野夫
龚德庄罢官河朔，居京师新门。刘野夫上元夕以书约德庄曰：“今夜欲去与君语，令阁必尽室出观灯，当清净身心相候。”德庄雅敬其人，危坐三鼓矣，家人辈未还，野夫亦竟不至。俄火自门而烧，德庄窘捉诰牒犯烈焰而出，顷刻数百舍为灰砾之场。明日野夫来吊且欣曰：“令阁已下不出是吾忧，幸出可贺也。”德庄心异野夫，然不欲诘之也。
○金龟金牌
上令上坊铸为金龟金牌各数百，龟以赐近臣，人一枚，时受赐者除戚里外，在庭者十有七人。余悉埋玉清昭应宫、宝符阁及殿基之下，以为宝镇。牌赐天下州府军监各一，今谓之“金宝牌”者是也。洪州李简夫家一龟，乃其伯祖虚已所得者，盖十七人之数也。其龟夜中往往出游，烂然有光，掩之则无所得，其家至今匮藏。
○语言卒易
王学士介博记俊爽然，语言卒易，人多谓之“心风”。熙宁中自省判乞郡，得湖州。将行，王丞相以诗送之曰：“吴兴太守美如何？柳恽诗才不足多。遥想郡入迎下檐，白洲上起沧波。”意者以其风能起波也。介知其意，遂以破题为十篇上丞相。一曰：“吴兴太守美如何？太守从来恶祝它。生若不为上柱国，死时犹合代阎罗。”丞相笑曰：“阎罗见阙，宜速赴任也。”
○映烛见其肠胃筋脉
张伯通任福州通判日，因夜会客，有一仆立烛下，映烛视之，见其肠胃筋脉圆转上下历历可数，洞彻如鉴，众骇观莫测其由。张命易以他烛，遂不复见。
○毛僧
吴有异比丘，号“毛僧”。日游聚落，饮啖无所择，轻薄子多狎玩之，贵势要之不诣。忽谓人曰：“吾其死矣。”乃危坐说偈曰：“毛僧毛僧，事事不能。死了烧却，恰似不曾。”言卒遂化。嗟乎异哉！其端师子戒梨之流乎？
○兄弟数人同在禁林
元厚之少时，曾梦人告之异日当为翰林学士，须兄弟数人同在禁林，厚之自思素无兄弟，疑此梦为不然。熙宁中厚之除学士，同时相先后入学士院，一人韩持国维，一陈和叔绎，一邓文约绾，一杨元素缯并厚之名绛。五人名皆从“纟”，始悟兄弟之说。
○献香杂剧
熙宁九年，太皇生辰，教坊例有献香杂剧。时判都水监侯叔献新卒，伶人丁仙现假为一道士，善出神，一僧善入定。或诘其出神何所见？道士云：“近曾出神至大罗，见玉皇殿上有一人披金紫，熟视之乃本朝韩侍中也。手捧一物，窃问傍立者，云：‘韩侍中献国家《金枝玉叶万世不绝图》。’”僧曰：“近入定到地狱，见阎罗殿侧有一人衣绯垂鱼，细视之乃判都水监侯工部也。手中亦擎一物，窃问左右云：‘为奈河水浅，献图欲别开河道耳。’”时叔献兴水利以图恩赏，百姓苦之，故伶人有此语。

[book_title]●卷六
○奸人杀其夫
张杲卿丞相知润州日，有妇人夫出外数日不归。忽有人报菜园井中有死人，妇人惊往视之，号哭曰：“吾夫也。”遂以闻官。公令属官集邻里就井验是其夫与非，众皆以井深不可辨，请出尸验之。公曰：“众皆不能辨，妇人独何以知其为夫？”收付所司鞠问，果奸人杀其夫，妇人与闻其谋。
○上元夜张燕
青为枢密副使宣抚广西，时侬智高守昆仑关。青至宾州值上元节，令大张灯烛，首夜燕将佐，次夜燕从军官，三夜飨军校。首夜乐饮撤晓，次夜二鼓，时青称疾暂起如内，久之使人谕孙元规：令暂主席行酒，少服药乃出。数使人勤劳座客，至晓各未敢退。忽有驰者云：是夜五鼓青已夺昆仑矣。
○出侍姬十数人
东坡居士尝饮一豪士家，出侍姬十余人，皆有姿伎。其间有善舞者，名媚儿，容质虽丽而躯干甚伟，豪士特所宠爱，命乞诗于公。公戏为四句云：“舞袖蹁跹，影摇千尺龙蛇动。歌喉宛转，敢撼半天风雨寒。”妓赧然不悦而去。
○好讥谑
国子博士郭忠恕，有才学，好讥谑，屡以谤讪得罪。尝嘲司业聂崇义云：近贵全为聩，攀龙只作聋。虽然三个耳，其奈不成聪。”崇义应声答曰：“莫笑有三耳，全胜畜二心。”忠恕大惭。
○作启事遗友生
孔大夫（嗣宗）为浙漕，戏作启事以遗洛中友生，其略云：“满肚里伴客茶汤，一眼底欠人书启。火炉头恰如孤鬼，门道里正似院翁。”凡数百言，深得俳体。
○陈抟被诏至阙下
真宗时陈抟被诏至阙下，间有士大夫诣其所止，愿闻善言以自规诲。陈曰：“优好之所勿久恋，得志之处勿再往。”闻者以谓至言。
○四句谜
荆公戏作四句谜，示吉甫云；“画时圆，写时方。冬时短，夏时长。”吉甫亦作四句解云：“东海有一鱼，无头亦无尾。更除脊梁骨，便是这个谜。”
○状甚丑
吴伯虎朝奉。状甚丑，鼻有孔而无准，每出廛市，童孺争随而笑之。元丰中登弟，上见之亦为之笑。时有赠伯虎诗者云：“众人皆有鼻，公鼻最堪论。涕出应难兴，（去声）香来却易闻。虽然无寿相，知是有山根。见说登科日，欣然动至尊。”或有相者谓伯虎曰：“君以丑胜天下，亦贵人之相也。”
○异兽
至和中，交趾献麟如牛而大，通身皆大鳞，首有一角，考之记传与麟不类。当时有谓之“山犀”者，然犀不言有鳞，莫知其的。回诏欲谓之“麟”，则虑夷獠见欺；不谓之“麟”，则未有以质之，止谓之“异兽”最为慎重有体。合以予观之，殆“天禄”也。按《汉书》灵帝中平三年铸天禄虾蟆于平门外，注云：“天禄，兽名。”今邓州南阳县北，宗资碑旁两兽镌其膊，一曰“天禄”，一曰“辟邪”。元丰中予过邓境，闻此石兽尚在，使人墨其所刻“天禄”、“辟邪”字观之，似篆似隶。其兽有角鬣，大鳞如手掌。南丰曾阜为南阳令，题宗资碑阴云：“二兽膊之所刻，独在制作精巧，高七八尺，尾鬣皆鳞甲，莫知何象而名此也。”详其形甚类交趾所献异兽，知其必“天禄”也。
○鉴照人见前途吉凶
喜中伯兄为卫尉丞，吴僧持一宝鉴来云：“斋戒照之当见前途吉凶。”伯兄如其言，乃以水濡其鉴，鉴不甚明，仿佛见如人衣绯衣而坐。是时伯兄为京寺丞，衣绿，无缘遽有绯衣，不数月应。
○鳄鱼图
《岭表异物志》记鳄鱼甚详。予少时到闽中，时王举直知潮州，钓得一鳄，其大如船，画以为图而自序其下。大体其形如龟，但喙长等其身，牙如锯齿有黄、苍二色，或时有白者；尾有三钩，极利，遇鹿豕即以尾戟之以食；生卵甚多，或为鱼，或为龟鼋，其为鳄者百无一二。土人设钩于犬豕之身，筏而流之水中，鳄鱼尾而食之，则为人所毙。
○屡掇上庠
有进士曹奎，屡掇上庠，南宫高选，居常自负，作大袖袍衣之袖广数尺。时有进士杨卫怪之，谓曰：“袖何广耶？”奎曰：“要盛天下苍生。”卫答曰：“此但能盛一个耳。”
○丰城老人生子
东坡居士在丰城，有老人生子，为具召东坡且求一诗。东坡问翁年寿几何？曰：“七十。”翁之妻几何？曰：“三十。”东坡即席戏作八句，其警联云：“圣善方当而立岁，乃翁已及古稀年。”
○幼芳姝媚可惜
石曼卿任永静军通判日，眷官妓杨幼芳者甚厚，幼芳恃其势自肆无惮，太守亦爱曼卿才，颇优容之。一日，大会宾佐，群妓皆集，独幼芳不至，屡遣人促之，抵暮方来，扬扬自若。太守由是发怒，呼五伯将笞之。曼卿惶遽下阶折腰请曰：“幼芳妹媚可惜，某愿代受。”太守自引曼卿上笑而释之。
○奉人当如此
朝奉郎王僧彦父名师古，尝自呼砚为“墨池”，谓鼓为“皮棚”，人或误犯辄以他事中之。曾知岭南一郡，有李彦古者，以进纳得官，过郡请谒，遂题剌云：“永州司户参军李墨池皮扌朋谨抵候参。”僧彦一见大喜，示其子弟曰：“奉人当如此矣。”
○海蛮师
喜中，海州渔人获一物，鱼身而首如虎，亦作虎文，有两短足在肩，指爪皆虎也。长八九尺，视人辄泪下，舁至郡日方死。有父老云：“昔年曾见之，谓之‘海蛮师’。”然书传小说未尝载。
○泥佛自动
邕州交寇之后，城垒方完，有定水精舍泥佛辄自动摇，昼夜不息，如此逾月。时新经兵乱，人情甚惧，有司不敢隐，具以上闻，遂有诏令置道场禳谢，动亦不已。时刘初知邕州，恶其惑众乃舁像投江中，至今亦无他异。
○自赞其写真
裴度形貌短小而位至将相，尝自赞其写真曰：“尔形不长，尔貌不扬，胡为将？胡为相？一片灵台，丹青莫状。”盖谓由心吉而致富贵也。张学士绶貌甚美，尝绘其容以寄兄环，环改裴赞寄之曰：“尔形甚长，尔貌甚扬，不为将，不为相。一片灵台，丹青莫状。”
○崖州地望最重
丁晋公自崖州还，与客会饮。一客论及天下地里，谓四坐曰：“海内州郡何地最为雄盛？”晋公曰：“唯崖州地望最重。”客问其故，答曰：“朝廷宰相只作彼州司户参军，他州何可及也。”
○题斋宫
京师祭二社多差近臣，王禹玉在两禁二十年，熙宁三年为翰林承旨，又膺是任。题诗斋宫曰：“邻鸡未动晓骖催，又向灵坛饮福杯。目笑治聋知不足，明年强健更重来。”执政闻而怜之。
○家贫苦学
终慎思大名人，家贫苦学，衣冠故弊，风貌寝陋，始来应举，魏之举人视之蔑如也。既就试遂为解首，其谢解启曰：“三年于此，众人悉指于毛生。一军皆惊，大将果归于韩信。”又董储郎中ê其穷，尝以书荐干士人之富者，庶濡涸辙。而士人殊无哀王孙之意，终复取书归而具启纳于董曰：“鲁箭高飞谓聊城之必下，秦都不割怀赵壁以空归。”人多嘉其切当也。
○得罪南归
舒信道元丰中得罪南归，时方召本老住慧林，有人问京师近日有何新事，或对曰：“舒中丞雇客船归乡，本长老乘递马赴阙。”
○丹青为业
承务郎陈默字子真，妙于词翰，然疏逸自号“懒散翁”。父为闽漕，默亦随至建安。有焦生者以丹青为业，一日图默之形以献焉。默遍示家人，皆笑云：“此正似厅前李尚书。”（俗呼军校为尚书）默因戏题一赞于上以还之曰：“大道本无我，吾形安可图？何须焦处士，画作李尚书。”默乃苏子美之甥也，子美曾作自咏诗云：“铁面苍髯骨有棱，世间儿女见须惊。”默亦岩棱多髭，类其舅云。
○武成县旋风
熙宁九年，恩州武成县有旋风自东南来，望之插天，如羊角大水尽技，俄顷旋风卷入云霄中。既而渐近，乃经县城，官舍民居略尽，悉卷入云中。县令儿女奴婢卷去复坠地，死伤者数人，民间死伤亡失者不可胜计。县城悉为丘墟，遂移今县。
○好为恶诗
文思副使方圭好为恶诗，逢人即诵数十篇，其言喋喋可憎。宋丞相以资政殿学士知扬州，圭假道淮上。一日，宋宴客于平山堂，圭谈诗于坐。宋恶之，欲已圭之词。时望见野外一牛就树磨痒，宋顾坐客胡恢曰：“青牛恃力狂挨树。”恢应声答曰：“妖鸟啼春不避人。”宋公大笑，圭晓其意。洎饮罢至客次，奋举击恢，众救之而已。

[book_title]●卷七
○接百花
百花皆可接。有人能于茄根上接牡丹，则夏花而色紫。接桃枝于梅上，则色类桃而冬花。又于李上接梅，则香似梅而春花。投莲的于靛瓮中经年，植之则花碧，用栀子水渍之则花黄。元中，畿县民家池中生碧莲数朵，盖用此术。
○诡怪不羁
石曼卿为集贤校理，微行娼馆，为不逞者所窘，曼卿醉与之校，为主司所录。曼卿诡怪不羁，谓主者曰：“只乞就本厢科决，欲诘旦归馆供职。”厢帅不喻，其谑曰：“此必三馆吏人也。”杖而遣之。
○士人多用他人议论
士人应敌文章，多用他人议论，而非心得。时人为之语曰：“问即不知，用则不错。”
○进士程文多可笑者
科场中，进士程文多可笑者。治平中，国学试策问体貌大臣，进士对策曰：“若文相公、富相公皆大臣之有体者，若冯当世、沈文通皆大臣之有貌者。”意谓文、富丰硕，冯、沈美少也。刘原甫遂目沈、冯为有貌大臣。又欧阳永叔主文试贵老为其近于亲赋，有进士散句云：“睹兹黄之状，类我严君之容。”时哄堂大笑。
○菊性宜冷
南方百花发皆早，较之北地常先一月，独菊花开最迟，十月始开，菊性宜冷故也。歙州王子发秀才云：“庐寿间菊有八十八种，惟佛螺菊夏开。”
○沧景多蚊虻
信安沧景之间多蚊虻，夏月牛马皆以泥涂之，不尔多为蚊虻所毙。郊行不敢乘马，马为蚊虻所蜇则狂逸不可制。行人以独轮小车，马鞍蒙之以乘，谓之“木马”，推车者皆衣韦裤。冬月作木床冰上拽之，谓之“凌床”。予尝按察河朔，见挽床者，相属问其所用，曰：“此运使凌床，此提刑凌床也。”闻者莫不掩口。
○王告好学有文
庐山简寂观道士王告好学有文，与星子令相善。有邑豪修醮，告当为都工，薄有施利。一客道士自言衣紫，当为都工，讼于星子云：“职位颠倒，称号不便。”星子令封牒与告，告乃判牒曰：“客僧做寺主，俗谚有云散。众夺都工，教门无例，虽紫衣与黄衣稍异，奈本观与别观不同。非为称呼，盖利乎其中有物，妄自尊显，岂所谓大道无名？宜自退藏，无抵刑宪”。告后归贯，登科为健吏，至祠部员外郎、江南西路提点刑狱而卒。
○呼麻胡以怖小儿
今人呼“麻胡”以怖小儿，其说有二：《朝野佥载》云：“伪赵石虎以麻将军秋为师。秋，胡人，暴戾好杀，国人畏之，有儿啼，母辄恐之曰：‘麻胡来’，啼声即绝，至今以为故事。”又《大业拾遗》云：“炀帝将幸江都，令将军麻胡浚通河湖，虐用其民，每以木鹅为试，鹅流不迅谓浚河之不忠，皆抵死。百姓惴栗，常呼其名以恐小儿，小儿夜啼不止，呼‘麻胡来’，应时止。”《大业拾遗》在《佥载》前，当以《拾遗》为是。或云“胡”本名“祜”，呼“胡”者，为其多髭髯也。
○慢行和尚
荆南有僧好慢行，每以二侍者扶掖瞑目徐步，数息方一举足。府官吏洎坊村小民富室无不仰戴，但目为“慢行和尚”。一夕，上元放灯，有捕到逾垣奸出军妇女者，乃“慢行和尚”也。于是杖背还俗，既而开客邸于市，其行步如风。人或问其故，答曰：“我亦何能？但设诡以眩俗，而人自重我耳。”
○木馒头
“木馒头”，京师亦有之，谓之“无花果”。状类小梨，中空，既熟色微红，味颇甘酸，食之大发瘴。岭南尤多，州郡待客多取为果床高，故云“公筵多”。“木馒头”或谓岭外诸州刻木作馒头状，《底刻字》云：“大中祥符年，一样造五十只。”谈者之过也。
○教军士为讶鼓
王子醇初平熙河，边陲宁静，讲武之暇，因教军为讶鼓戏，数年间遂盛行于世。其举动舞按之节，与优人之词，皆子醇所制也。或云子醇尝与西人对阵，兵未交，子醇命军士百余人装为讶鼓队，绕出军前，虏见皆愕眙，进兵奋击，大破之。
○诵偈谛咒使渔人不得鱼
渔家以猢狲毛置之网四角，则多得鱼云，鱼见之如人之见锦绣也。今有见人于江湖溪沼间垂钓布网者，但志心默倒诵偈语咒一七遍，则可使终日无获。湘潭间有李道人常持此咒以济物命，后为群渔所仇，乃越境而遁。
○白雁至则霜降
北方有白雁，似雁而小色白，秋深则来。白雁至则霜降，河北人谓之“霜信”。杜甫诗云：“故国霜前白雁来。”即此也。
○介甫性不杀
介甫为相，引用一时之人最为不次。及再罢相，颇有卖之者。公性不杀物，至金陵每得生鱼多放池中。有门生作诗曰：“直须自到池边看，今日谁非郑校人。”公喜而笑之。
○茶古不著所出
茶，古不著所出，《本草》但云出益州川谷间。康多以蒙山顾渚蕲门者为上品。当时饮茶尚杂以苏椒之类，故德宗尝令李泌赋《茶》诗，有句云：“旋沫翻成碧玉池，添苏散出琉璃眼。”遂以碧色为贵。亦氐谓之“煎茶”，不知点试之妙，大率皆草茶也，至富沙则略而不论。陆羽《茶经》统言福建泉、韶等十州所出者未详，往往得之，其味极佳而已。今建安茶遂为天下第一。
○荔枝
《荔枝谱》称：汉初，南粤王尉佗以备方物。汉和帝时，东南交趾七郡尝贡生荔枝。唐天宝中，妃子尤爱嗜，涪州岁命驿致之，亦未尝有言及闽中者。验之今广南与梓夔所出，仅比闽中之下品，是真荔枝自唐以来其名未始著也。今莆阳荔枝遂为天下第一。
○牡丹
《牡丹记》云：牡丹初不载文字，惟以药见《本草》，然花中不为高品。谢灵运惟说永嘉竹间水际多牡丹，沈、宋、元、白之流皆善咏花，当时一花之异必形于篇什，至于牡月则弃而不传。昔人但云延、清、越等州是其出处，亦不言洛中之盛，今洛阳牡丹遂为天下第一。
○关中无螃蟹
关中无螃蟹。元丰中，予在陕西，闻秦州人家收得一干螃蟹，亡人怖其形状以为怪物。每人家有病疟者，则借去悬门户上，往往遂差。不但人不识，鬼亦不识也。
○治第闳壮
丞相陈秀公治第于润州，极为闳壮，池馆绵亘数目步。宅成公已病甚，唯肩舆一登西楼而已。人谓之“三不得”：修不得，卖不得，居不得。
○冯太傅尝书一绝
冯太傅端尝书一绝句云：“鸣鹘直上一千尺，天静无风声更干。碧眼胡儿三百骑，尽提金勒向云看。”顾坐客曰：“此可画于屏障，乃柳如京塞上之作。”
○忌兀日
仕宦多忌，兀日不赴官。人亦多不晓“兀”之说，或云当是“亢”字，然数兀日，数家之说不同，最为无据。予同官林复之言，凡上官切忌初四、初七、十六、十九日，名曰“四不祥日”，用此日鲜有善罢者，因屈指数八人。予不能记忆，此旧历所不载。
○头食
余一日会宾于馆，庖人荐粉，有客即席而问曰：“此味宴会将终方食，谓之‘头食’，何也？”或对曰：“本朝太祖皇帝时，每内宴常先令进此味，故目之，盖后人失其次耳。”又问：“今州郡有公宴将作曲，伶人呼‘细末将来’，此取何义？”对曰：“凡御宴进乐先以弦声发之，然后众乐和之，故号‘丝抹将来’。”今所在起曲遂先之以竹声，不唯讹其名，亦失其实矣。
○黄疾
夜藏饮食于器中，覆之不密，鼠闻其气欲盗食而不可得，则环器而走，涎滴器中。食之者得黄疾，通身如蜡，针药所不能疗也。
○南蕃道人
熙宁初，南蕃有一道人附舶至广州，裸体以幅巾庇前后，发长七八尺，分为百余结，犹曳于地。不食，唯啖槟榔、木香，岁余复逐贾客归国。
○史称诸葛亮用度外人
范文正常言，史称诸葛亮能用度外人。用人者莫不欲尽天下之才，常患近己之好恶而不自知也。能用度外人，然后能周大事也。
○校书如扫尘
宋宣献博学，喜藏异书，皆手自校雠。常谓校书如扫尘，一面扫一面生，故有一书每三四校犹有脱谬。
○见杜祁公乞言以自励
孙元规自谪官复起，往见杜祁公，乞言以自励。祁公曰：“为吏者当尽诚以行事，不可生事也。”孙顿首奉教。闻者谓祁公一言得政治之大体，亦省事清心之端也。
○杨郎中断辟囚
杨郎中（异），蜀人也。知衡州，每断辟囚，官给酒饭，（异）独不与。或问其故，答曰：“更与酒饭则致来者之多也。”又每杖死囚于市曹，须令旋具杖数来报，往往终日而未毕。问之，答曰：“令其知痛则今后不犯也。”

[book_title]●卷八
○为游谒士所扰
王显公宣义知大演场，颇为游谒之士所扰，遂作一诗揭于宾馆，自是稍退。其诗云：“满屋生涯齿一笺，戴靴宾客日相过。欲抽己俸忧家累，待掠民钱奈法何。一饭共君愁里饱，三杯听我苦中歌。更挤一具穷枪敛，唾骂憎嫌总任他。”
○献百韵诗
又云李廷彦献百韵诗于一上官，其间有句云：“舍弟江南没，家兄塞北亡。”上官然伤之曰：“不意君家凶祸重并如此。”廷彦遽起自解曰：“实无此事，但图对属亲切耳。”
○端洁自许
又云许义方之妻刘，以端洁自许。义方尝出经年，始归谓其妻曰：“独处无聊，得无时与邻里亲戚往还乎？”刘曰：“自君之出，唯闭门自守，足未尝履阈。”义方咨叹不已。又问何以自娱，答曰：“唯时作小诗以适情耳。”义方欣然，命取诗观之。开卷第一篇题云：“月夜召邻僧闲话。”
○虎啸风生
虎啸风生，龙吟云起，常闻兹语未验其实。余同官陈登之大观中任长乐主簿，家贫不能陆行，乃自会稽转海而至。尝语予云：“海中多连山复岭，绵亘有至数十百里者。舟过山下时，闻人长啸耳，俄而清风袭人，舟去甚驶。”予旧曾读小说载卢藏用隐终南山，或夜闻龙吟声，明日雨必至。后还数语人云：“其声清越，殆难比拟。”坐有蜀僧云：“某旧在五台，亦尝闻此。”戛铜盘以效其声，往往相乱，因取铜盘试使戛之，藏用抚掌曰：“真龙吟也。”
○东汉无复名
东汉人无复名者，或以问乡贡进士方绚，绚云：“王莽时禁用两字名，盖沿袭所致。”
○古人纯质
张安时兵部云：古人纯质，其取名字亦然。宣父因祷尼丘山得之，遂名丘字仲尼；其子乃名鲤字伯鱼；史鳅亦字子鱼；冉耕遂字伯牛；如痘谷于菟、黑臀杵臼之类甚多。后世取名字唯恐不至，宋齐丘乃字超回，其不自量如此。孟轲、谯周命世大才，而异字不显，或云轲字子舆，周字子休，窃疑后人以意取之尔。左丘明字世终不闻。
○被黜者受三班借职
石曼卿登科，有人讼科场覆考落数人，曼卿是其数。时方期集于兴国寺，符至迫所赐诰牒靴服，数人皆啜泣而起，曼卿独解靴袍还入，露体戴幞头复坐语笑，终席而去。次日被黜者皆受三班借职，曼卿为一绝句曰：“无才且作三班借，请俸争如录事参。从此罢称卿贡进，且须走马东西南。”
○杀徐氏族
江南宋齐丘，智谋之士也。自以谓江南有精兵三十万，士卒十万，大江当十万，而己当六万。江南初主本徐温养子，及僭号，迁徐氏于海陵。中主继统，用齐丘之谋，徐氏无男女、少长皆杀之。其后齐丘尝有一小儿病，闭阁谢客，中主置燕召之，亦不出。有老乐工且双瞽，作一诗书纸鸢上，放入齐丘第中。诗曰：“化家为国实良图，总是先生画计谟。一个小儿抛不得，上皇当日合何如。”海陵州宅之东至今有小儿坟数十，皆当时所杀徐氏之族也。
○素好讪谑
有一故相远派在姑苏，嬉游，书其壁曰：“大丞相再从侄某尝游。”有士人李璋素好汕谑，题其傍曰：“混元皇帝三十七代孙李璋继至。”
○馆阁一人直宿
馆阁每夜轮校官一人直宿，如有故不宿，则庐其夜，谓之“豁宿”。故事豁宿不得过四，至第五日即须入宿。遇豁宿倒于宿历名位下书“腹肚不安免宿”，故馆阁宿历相传谓之“害肚历”。
○吴人好雅
吴人多谓梅子为“曹公”，以其尝望梅止渴也。又谓鹅为“右军”，以其好养鹅也。有一士人遗人醋梅与熏鹅，作书云：“醋浸曹公一甏，汤熏右军两只，聊备一馔。”
○寇莱公邓人庙祀之
寇莱公尝知邓州，邓人至今庙祀之。熙宁中，侍读学士陈和叔知州，下令闭庙不得修祀。一日，陈方食饣夹子忽失之，已而乃见在莱公祠外土偶手中，陈大怖骇，立示百姓依旧祭享。
○不喜为外官
苏舜元好进不喜为外官，洎为京西转运使，廨宇在许州。尝对客叹曰：“人生不知活得几日，好时好日许州过了，良可惜也。”然竟卒于散郎。
○异体而相制者
物有异体而相制者，故翡翠屑金，人气粉犀。近世北人以针敲冰，南人以线解茶，亦其类也。
○酒量过人
张伯玉郎中酒量过人，能饮至数斗不醉，世号“张百杯”。将饮时，先置清水大盂于其侧，每尽一杯即吸水漱涤。人间其故，云：酒之毒在齿，涤去则不能为患。”陈康民大夫知泉州日，用其说亦能饮至一斗不醉。
○以珠撒殿
熙宁中，注辇国使人入贡，乞依本俗“撤殿”，诏从之。使人以金盘贮珠跪捧于殿槛之间，以金莲花酌珠向御座撒之。“撒殿”乃其国至敬之礼也。朝退有司扫彻，得珠十余两，分赐是日侍殿阁门使副内臣。
○岁首画钟馗
岁首画钟馗于门，不知起自何时。皇中，金陵发一冢有石志，乃宋宗悫母郑夫人。宗悫有妹名钟馗，则知钟馗之设亦远。
○蜂螫以芋梗传之
处士刘易隐居三屋山，尝于斋中见一大蜂□于蛛网。蛛抟之为蜂螫坠地，俄顷蛛鼓腹欲裂，徐徐行入草，蛛啮芋梗微破，以疮就啮处磨之，良久腹渐消，轻捷如故。自后人有
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:10:21-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>