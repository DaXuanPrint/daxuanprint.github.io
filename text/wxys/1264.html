<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="续补侍儿小名录,续补侍儿小名录全文在线阅读,续补侍儿小名录全文在线下载,大玄古籍书库">
<meta name="description" content="宋代文言轶事小说。南宋温豫撰。一卷,有《稗海》本、。《香艳丛书》本等,。《绿窗女史》、《五朝小说》等本径题作《侍儿小名录》。本书为续补洪炎、王铚二人之书,专录侍妾故事之作。所录凡二十八则,均注明出处。引书有《汉书》、。《艺文类聚》、《李贺集》等。所录《霍小玉传》、。《薛昭传》等,均较《太平广记》所录为简。出自《御史台记》的“张佶”条,出自《儆戒录》的“陈洪裕妻”条,他书未载。_续补侍儿小名录_全文在线阅读_续补侍儿小名录_全文在线下载_大玄古籍书库">
<title>续补侍儿小名录_温豫_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">续补侍儿小名录</span> <br/>
          作者： <span class="inputVal" id="bkauthor">温豫</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,小说,完结</span> <br/>
          字数： <span class="inputVal" id="bknum">[book_length]4969</span> <br/>
          说明： <span class="inputVal" id="bkdec">宋代文言轶事小说。南宋温豫撰。一卷,有《稗海》本、 《香艳丛书》本等, 《绿窗女史》、《五朝小说》等本径题作《侍儿小名录》。本书为续补洪炎、王铚二人之书,专录侍妾故事之作。所录凡二十八则,均注明出处。引书有《汉书》、 《艺文类聚》、《李贺集》等。所录《霍小玉传》、 《薛昭传》等,均较《太平广记》所录为简。出自《御史台记》的“张佶”条,出自《儆戒录》的“陈洪裕妻”条,他书未载。</span> <br/>
          封面： <span class="inputVal" id="bkimg">Z_14788.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]续补侍儿小名录
[book_author]温豫
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,小说,完结
[book_length]4969
[book_dec]宋代文言轶事小说。南宋温豫撰。一卷,有《稗海》本、 《香艳丛书》本等, 《绿窗女史》、《五朝小说》等本径题作《侍儿小名录》。本书为续补洪炎、王铚二人之书,专录侍妾故事之作。所录凡二十八则,均注明出处。引书有《汉书》、 《艺文类聚》、《李贺集》等。所录《霍小玉传》、 《薛昭传》等,均较《太平广记》所录为简。出自《御史台记》的“张佶”条,出自《儆戒录》的“陈洪裕妻”条,他书未载。
[book_img]Z_14788.jpg


[book_title]续补侍儿小名录
二书所载，共一百七十六条，犹未备也，乃复续补焉。
初，莽妻以莽杀其子，涕泣失明，令太子临居中养焉。莽妻旁侍者原碧，莽幸之，后临亦通焉。恐事泄，谋共杀莽。临妻愔，国师公女，能为星语。宫中偶有白衣会，临喜，以为所谋且成。后贬为义阳王，出在外第，愈忧恐。会莽妻病困，临手书曰：“上于子孙至严，前长孙、中孙，年俱有三十而死。今臣临复适三十，诚恐一旦不保中宫，则不知托命所在。”莽候妻疾，见其书大怒，疑临有恶意，不令得会丧。既葬，收原碧等考问，具服奸谋杀状。初莽为侯就国时，幸侍者增秩、怀能、开明。怀能生男兴，增秩生男匡女，开明生女捷，皆留新国，以其不明故也。（《王莽传》）
皇太子《咏武陵王左右五皓传杯》诗曰：
顶分如两髻，簪长验上头。
捉杯如欲醉，疑残已复留。（《玉台新咏》）
楚春申君有爱妾曰余，春申君正妻之子曰甲。余欲君之弃其妻也，因自伤其身以示君而泣曰：“得为君妾甚幸。虽然，适夫人非所以事君也，适君非所以事夫人也。身故不肖，力不足以适二主，其势不俱适。与其死夫人所者，不若赐死君前。妾以赐死，若复幸于左右，愿君必察之，无为人笑。”君因信妾余之诈，为弃正妻。余又欲杀甲，而以其子为后，因自裂其亲身衣之里以示君而泣曰：“余之得幸君之日久矣，甲非不知也。今乃欲强戏余，余与争之，至裂余衣，此予不孝，莫大于此焉。”君怒而杀甲。（《韩非子》）
刘旷，豫章海昏人。义熙二年，病困顿二十余日，手足皆冷，正腹微暖。二日二夜，蹶然起坐，云：“有人著平帻唤旷，西北向有楼，其上有彩女团坐作乐，见旷住乐，相指而笑。游历未遍，不知所从而出。倏忽至此，病于此都。”愈后月余，党辈于平泽射猎，留旷守舍。因昼眠，闻语“何女郎通使”，便觉飒然已至。自说“东海何氏，八岁而夭，于今十岁。应为君妻，故来修好。”何女郎曰：“昔日楼上之击节，我也。众以君见弃，是以相笑。智琼、杜兰香，咸吾曹也。”婢名采薇，奴名边罗常，以九石合拌奠果，问家中吉凶及晴雨之占，必验。旷母妻嫌之，被妒日滋。女曰：“应为君妻妒嫌，已至三年，而无子，何以见忌？”后留信宿，旷家以汤浇之，惨然而言曰：“苟不我容，便与君辞。既去之后，慎勿相忆为君累也。”（《幽明录》）
炀帝自到广陵，沉湎失度。每睡，须摇动，或歌吹声齐，方就一梦。侍儿韩俊娥尤得意，每寝必令振举支节乃得睡不厌，赐名为“来梦儿”。萧妃密令讯之：“帝不舒，汝能安之，岂有他媚？”俊娥进言：“妾从帝自都城来，在何妥车，车行高下不等。妾态自摇，帝就摇洽悦。妾后得以侍寝，私效车中之态成寝，非他媚也。”他日，萧妃谮去之，帝暇日登迷楼忆之，题柱二篇云：
黯黯悲侵骨，绵绵病欲成。
须知潘岳鬓，强半为多情。
又：
不信长思忆，丝从鬓里生。
闲来倚柱立，相望几多情。（《大业拾遗》）
唐思元大夫崔义起妻萧氏，萧铿女也。为人妒忌多瞋，好打奴婢，不信业报。麟德元年，从驾洛阳，至二年九月身亡。萧所爱婢名闰玉，信乐佛法。家为夫人设三七斋，僧正食时，夫人自来看斋，枷项锁腰，狱卒卫从，唯闰玉见夫人灵。着此婢使传语家内大小云：“吾适崔氏，为性多瞋横。不信因果，今至地狱受罪极重，愿汝眷属，将吾平生受用资具速舍，至七七日为设斋云云。（《法苑珠林》）
余媚娘者，才妇也。夫亡以介洁自守。陆希声时为正郎，闻其容美而善书，巧智无比，俾行人中善言者游说之。媚娘乃约媒曰：“陆郎中若必得儿侍巾栉，须立誓不置侧室及女奴，则可为陆家新妇。”希声诺之，既归二年，夫妻敦睦。无何，希声又获名姬柳舜英者，姿殊丽，逾于媚娘。媚娘知而深怨之，密衔不发，异日令迎入宅，与之同处。比间，候希声他出，即召舜英闭私室中，手刃杀之。（《余媚娘叙录》）
蜀青石镇陈洪裕妻丁氏，因妒忌打杀婢金扈，潜于本家埋瘗，仍榜通衢云：“金扈逃走”。经年，迁居夹江，因夏潦漂坏旧居渠岸，见死婢容质不变，镇将报州追勘拟伏，其婢尸一夕壤烂，遂丁氏于法。（《儆戒录》）
前南郑尉李云，于长安求纳一姬，其母未许，云曰：“予誓不婚。”乃许之。号姬曰“楚宾”。数年后，姬卒。卒后经岁，遂婚前南郑沈氏。及婚日，云浴于净室，见楚宾执一贴药末，径前谓云曰：“誓予不婚，今又与沈家作婿，无物相奉。赠君香一贴，以资沐浴。”泻药末入斛中，以钗搅水讫而去。云甚觉不安，羸困不能出浴具，遂死。支体如绵，筋骨并散。（《闻奇录》）
潞之女伶曰孟思贤，巧黠人也。尝为君侯王制之宠贮焉。制之所私伊宙，亦衙门将，多与制游思贤舍，故仆射帧之子也。风流善杯酒，思贤心悦之，遂私焉。关锁益牢，遂即逾墙而奔于宙。制知不可奈何，遂逐思贤出门，宙且纳焉。宙有女奴曰解儿，有爱于宙，思贤心忌之。一日杖解儿胫间出血见骨，解儿疮甚死。明年、长庆二年军乱，伊宙遇飞矢而死，思贤无所庇，复投制。制得之喜曰：“有甘吾心者矣。”遂命以短兵关思贤二胫踣，且极捶之，制临观，语思贤曰：“其能逾墙而奔于伊宙耶？”迨夜闭于幽室，思贤终夜呼曰：“解儿，解儿，不能惠我速死耶？”竟不胜其楚毒，再宿而死。遂与宙同瘗于邢之东门外。（《昭义军记室别录》）
吴太伯祠在东阊门之西，每春秋季市肆相率合牢醴，祈福于三让王，多图善马彩舆子女以献之。时乙丑春，有金银行首纠合其徒，以轻绡画美人侍婢，棒胡琴以从。其貌出于旧绘者，名美人为“胜儿”，盖户牖墙壁间，前后所献者无以匹也。女巫方舞，有进士刘景复送客之金陵，置酒于庙之东通波馆。忽久伸思寝，乃就榻，梦见紫衣冠者言曰：“让王奉屈。”刘生随至庙，周旋揖让而坐，王语刘生曰：“适纳一胡琴妓，艺甚精，而色殊丽，知吾子善歌，故奉邀作胡琴一章，以宠其艺。”初，生颇不甘，命酌人间杯酒一杯与饮。逡巡酒至，并佐酒物，视之，乃向馆中祖筵者。生饮数杯而醉，作歌曰：
繁弦已停杂吹歇，胜儿调弄逻逤拨。
四弦拢捻三四声，唤起边风驻明月。
大声嘈嘈奔淈淈，浪蹙波翻倒溟渤。
小弦切切怨飔飔，鬼哭神悲任窸窣。
倒腕斜挑掣流电，春雷直戛腾秋鹘。
汉妃徒得端正名，秦女虚夸有仙骨。
我闻天宝十年前，凉州未作西戎窟。
麻衣右衽皆汉氏，不省胡尘暂逢勃。
太平之末狂胡乱，犬豕奔腾恣唐突。
玄宗未到万里桥，东洛西京一时没。
一朝汉民没为虏，饮恨吞声空嗢咽。
时看汉月望汉民，怨气冲声成彗孛。
国门之西八九镇，高城深叠闭闲卒。
河湟咫尺不能改，挽粟推车徒兀兀。
今朝闻奏《凉州曲》，使我心魂暗超忽。
胜儿若向边塞弹，征人血泪应阑干。
歌成，刘生乘醉落魄，草札而献，王寻译数四，召胜儿以授之。王之侍儿，见有不乐者，妒色形于座中，恃酒以金如意击胜儿，面破血淋襟袖，生乃惊起。明日视素缯，果有损痕，歌至今传于吴中。（《纂异记》）
石季龙矫捷便弓马，勇冠当时。勒深嘉之，拜征虏将军。为聘将军郭荣妹为妻，季龙宠惑优僮郑樱桃而杀郭氏，更纳清河崔氏女，樱桃又谮而杀之。（《晋书载记》）
成风闻成季之繇，乃事之而属僖公焉。（杜预注：成风，庄公之妾，僖公之母也“。）（《左传·闵二年》）
元载宠姬瑶英之母赵姬，本岐王爱妾也。后出为薛氏妻，生瑶英。（《杜阳编》）（前书只载瑶事，故续补此）
隋炀帝幸月观，中夜凭萧妃肩，说东宫时事。适有小黄门映蔷薇丛，调宫婢，衣带为薇刺骨结，笑声吃吃不止，帝望见腰肢纤弱，意为宝儿而有私，帝披单衣，长衫不带，急行擒之，乃宫婢雅娘也。（《大业拾遗》）
霍小玉命侍儿樱桃，褰帏执烛，授李生笔砚。又取珠络缝绣囊中，出越姬乌丝襕素段以授生。生素多才思，援笔成章。（薛防《霍小玉传》）（前己载《浣沙》，桂子独遗此事）
长安中有媒氏鲍十一娘，故薛苍驸马家青衣也，折券从良十余年矣。性便僻，巧言语。豪家戚里，无不经过。追风挟策，推为渠帅。尝受李生诚托厚赂，意颇德之。经数月，忽闻扣门甚急，摄衣迎问曰：”鲍卿今日何故惠然而来？“云云。（《霍小玉传》）
崔氏莺莺婢曰红娘，尝为崔持彩笺以授张生。（元微之《莺莺传》）
平陆尉薛昭，元和中坐谪，有田山叟者，赠药一粒，教令遁去，因入兰昌宫，见云髻仙衣女子三人，询其姓氏。长曰”云容“，姓张氏；次曰”凤台“，姓萧氏；次曰”兰翘“，姓刘氏。饮酣，兰翘命骰子白二女曰：“今夜佳宾相逢，须有匹偶。请掷骰子。遇采强者，得以荐枕席。”云容数胜，兰翘遂命薛郎近云容姊坐。昭发问曰：“夫人何许人也？何以届此？”容曰：“某乃开元中杨贵妃之侍儿也。妃尝命我独舞霓裳于绣岭宫，妃悦，赠我诗曰：
罗袖动香香不己，红蕖袅袅青烟里，
轻云岭上乍摇风，嫩柳池边初发水。
诗成，皇帝吟讽久之，亦有继和。但我不忆耳。此时多遇皇帝与申天师谈道，亦数侍天师茶药，因闭处叩头乞药。师云：‘吾不惜，但汝无今日之分。不久处世如何？’我曰：‘朝闻道，夕死可矣。’师乃与‘降雪丹’一粒，曰：‘汝但服之，虽死不坏。但能大其垅，广其穴，含以真玉，疏而有风，使魂不荡空，魄不沉寂，而有物拘制，陶出阴阳数百年。若遇生人得交精之气，或再生，便为地仙耳。’”昭因诘天师之状，乃田山叟之魁梧也。乃大骇曰：“山叟即申天师明矣。不然，何以委曲使予符曩日之事哉。”（《裴铏薛昭传》）
康监察御史清河张佶，侍儿仙鹅，能歌舞，能书翰，常出使以仙鹅充使典。有客知者将发之，佶钩距多数，竟得不发。（《御史台记》）
沈询在昭义，尝宴府中宾友，歌著词令曰：
莫打南来雁，从他向北飞。
打时双打取，休使两分离。
及归而夫妻皆为嬖妾归秦所杀。（《北梦琐言》）
申胡子，朔容李氏之苍头也。李氏本亦世家子，得祀江夏王庙，吾与对舍于长安崇义里，遂将衣质酒，命余合饮。气熟杯阑，因谓吾曰：“李长吉，尔徒能长调，不能作五言歌诗。直强回笔端，与陶谢诗势，相远几里。”吾请撰《申胡子觱栗歌》以五字断句。歌成，朔容大喜。擎觞起立，命花娘出幕徘徊拜客，称善三弄，于是以弊辞配声，与予为寿。（《李贺集》）
谢秀才有妾缟练，改从于人，秀才引留之不得，后生感忆，座人制诗嘲谢。贺复继四首。（《李贺集》）
梁元帝《为妾弘夜姝谢东宫赍合心花钗启》曰：“夜姝昔往阳台，虽逢四照，曾游澧浦，惯识九衢，未有仍我爵叙。还胜翠羽，饰以南金，装兹丽玉，修靡夫人，本分章华之里。中山孺子，独荷春宫之恩。有志当熊，无期投阁。”（《艺文类聚木门》）
梁元帝《为妾夏王丰谢东宫赍锦启》略曰：“舒将并石，堪来暮雨。萦持结缆，剩可荡舟。”（《艺文类聚锦门》）
长沙定王发母唐姬，故程姬侍者。景帝召程姬，程姬有所避不愿进，而饰侍者唐儿使夜进，上醉不知，以为程姬而幸之。（《前汉》）
广川王去有所幸姬王昭平，王地余，许以为后，去尝疾，姬阳成昭信待视甚谨，更爱之。去与地余戏，得袖中刀，笞问状服，欲与昭平共杀昭信。笞问平不服，以铁针针之，强服。乃会诸姬，去以剑自击地余，令昭信击昭平，皆死。立昭信为后。幸姬陶望卿为修靡夫人，主缯帛。崔修成为明真夫人，主永巷。昭信复谮望卿云云。后，去数召姬荣爱与饮，昭信复谮之云云。（《前汉》）
禽滑厘问于子墨子曰：“鲁氏有叔侄同处者，叔曰无恒，侄曰数奇。无恒有妾曰善佞，蓄私夫以生子曰不类。数奇爱不类如其子，无恒久乃告数奇曰：‘不类非吾子，他人之子也，汝勿以为弟。’”（《李文公集》）
王丞相有幸妾姓雷，颇预政事，纳贿，蔡公谓之“雷尚书”。（《世说》）

        </div>
      </div>
    </div>
  </div>
</div>
<!--update:2025-08-30 10:13:22-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>