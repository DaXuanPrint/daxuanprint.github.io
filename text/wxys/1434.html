<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="论书表。全文,论书表全文在线阅读,论书表全文在线下载,大玄古籍书库">
<meta name="description" content="南朝宋虞龢著。1卷,叙二王书事,搜访名迹情形及所得字数,编次二王、羊欣等人书事,另有文房用具的使用等等,内容丰富,其中所记王羲之为老妪书扇、《道德经》换鹅、掣笔不脱等遗闻佚事,成为书林佳话,久为传颂。有《法书要录》本、《墨池编》本等等。_论书表_全文在线阅读_论书表_全文在线下载_大玄古籍书库">
<title>论书表_虞龢_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">论书表</span> <br/>
          作者： <span class="inputVal" id="bkauthor">虞龢</span> <br/>
          朝代： <span class="inputVal" id="bkdate">南北朝</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,书法,完结</span> <br/>
          字数： <span class="inputVal" id="bknum">[book_length]3642</span> <br/>
          说明： <span class="inputVal" id="bkdec">南朝宋虞龢著。1卷,叙二王书事,搜访名迹情形及所得字数,编次二王、羊欣等人书事,另有文房用具的使用等等,内容丰富,其中所记王羲之为老妪书扇、《道德经》换鹅、掣笔不脱等遗闻佚事,成为书林佳话,久为传颂。有《法书要录》本、《墨池编》本等等。</span> <br/>
          封面： <span class="inputVal" id="bkimg">Z_14958.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]论书表
[book_author]虞龢
[book_date]南北朝
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,书法,完结
[book_length]3642
[book_dec]南朝宋虞龢著。1卷,叙二王书事,搜访名迹情形及所得字数,编次二王、羊欣等人书事,另有文房用具的使用等等,内容丰富,其中所记王羲之为老妪书扇、《道德经》换鹅、掣笔不脱等遗闻佚事,成为书林佳话,久为传颂。有《法书要录》本、《墨池编》本等等。
[book_img]Z_14958.jpg


[book_title]论书表 全文
臣闻爻画既肇’文字载兴，《六艺》归其善，八体宣其妙。阙后群能间出，洎乎汉、魏，钟、张擅美，晋末二王称英。羲之书云：“顷寻诸名书，钟、张信为绝伦，其余不足存。”又云：“吾书比之钟、张，当抗行；张草犹当雁行。”羊 欣云：“羲之便是小推张，不知献之自谓云何？”又云：“张字形不及右军，自然不如小王。”谢安曾问子敬：“君书何如右军？”答云：“故当胜”安云：“物论殊不尔。”子敬答曰：“世人那得知。”夫古质而今妍，数之常也；爱妍而薄质，人之情也。钟、张方之二王，可谓古矣，岂得无妍质之殊？且二王暮年皆胜于少，父子之间又为今古，子敬穷其妍妙，固其宜也。然优劣既微，而会美俱深，故同为终古之独绝，百代之楷式。桓玄耽玩不能释手，乃撰二王氏迹，杂有缣素，正行之尤美者，各为一帙，常置左右。及南奔，虽甚狼狈，犹以自随；擒获之后，莫知所在。刘毅颇尚风流，亦甚爱书，倾意搜求，及将败，大有所得。卢循索善尺牍，尤珍名法。西南豪士，咸慕其风，人无长幼，翕然尚之，家赢金币，竞远寻求。于是京师三吴之迹颇散四方。羲之为会稽，献之为吴兴，故三吴之近好，偏多遗迹也。又是末年遒美之时，中世宗室诸王尚多，素嗤贵游，不甚爱好，朝廷亦不搜求。人间所秘，往往不少，新渝惠侯雅所爱重，悬金招买，不计贵贱。而轻薄之徒锐意摹学，以茅屋漏汁染变纸色，加以劳辱，使类久书，真伪相糅，莫之能别。故惠侯所蓄，多有非真。然招聚既多，时有佳迹，如献之《吴兴》二笺，足为名法。孝武亦纂集佳书，都鄙士人，多有献奉，真伪混杂。谢灵运母刘氏，子敬之甥，故灵运能书，而特多王法。
臣谢病东皋，游玩山水，守拙乐静，求志林壑，造次之遇，遂纡雅顾。预陟泛之游，参文咏之末，其诸佳法，恣意披览，愚好既深，稍有微解。及臣遭遇，曲沾恩诱，渐渍玄猷，朝夕谘训，题勒美恶，指示媸妍，点画之情，昭若发蒙。于时圣虑末存草体，凡诸教令，必应真正。小不在意，则伪谩难识；事事留神，则难为心力。及飞龙之始，戚藩告衅，方事经略，未逞研习。及三年之初，始玩宝迹，既料简旧秘，再诏寻求景和时所散失。及乞左嬖幸者，皆原往罪，兼赐其直。或有顽愚，不敢献书，遂失五卷，多是戏书。伏惟陛下爰凝睿思，淹留草法，拟效渐妍，赏析弥妙。旬日之间，转求精秘，字之美恶，书之真伪，剖判体趣，穷微入神，机息务闲，从容研玩。乃使使三吴、荆、汀诸境，穷幽测远，鸠集散逸。及群臣所上，数月之间，奇迹云萃’诏臣与前将军巢尚之、司徒参军事徐希秀、淮南太孙奉伯，料简二王书，评其品题，除猥录美，供御赏玩。遂得游目环翰，展好宝法，锦质绣章，烂然毕睹。
大凡秘藏所录，钟繇纸书六百九十七字，张芝缣素及书四千八百廿五字，年代既久，多是简帖，张昶缣素及纸书四千七十字，毛宏八分缣素书四千五百八十八字，索靖纸书五千七百五十五字，钟会书五纸四百六十五字，是高祖平秦川所获，以赐永嘉公主，俄为第中所盗，流播始兴。及泰始开运，地无遁宝，诏庞、沈搜索，遂乃得之。又有范仰恒献上张芝缣素书三百九十八字，希世之宝，潜采累纪，隐迹于二王，耀美于盛辰。别加缮饰，在新装二王书所录之外。繇是搨书悉用薄纸，厚薄不均，辄好绉起。范晔装治卷帖小胜，犹谓不精。孝武使徐爰治护，随纸长短，参差不同，且以数十纸为卷，被视不便，不易劳茹，善恶正草，不相分别。今所治缮，悉改其弊。孝武撰子敬学书，戏习十卷为帙，傅云、“欢学”而不题。或真、行、章草，杂在一纸，或重作数字，或学前辈名人能书者，或有聊尔戏书。既不留意，亦殊猥劣。徒闻则录，曾不披简。卷小者数纸，大者散十，巨细差悬，不相匹类，是以更裁减以二丈为度。亦取小王书古诗、赋、赞、论，或草或正，言无次第者入“戏学部”，亦有恶者悉皆删去。卷既调均，书又精好。
羲之所书紫纸，多是少年临川时迹，既不足观，亦无取焉。今搨书皆用大厚纸，泯若一体同度，剪裁皆齐，又补接败字，体势不失，墨色更明。凡书虽同在一卷，要有优劣，今此一卷之中，以好者在首，下者次之，中者最后。所以然者，人之看书，必锐于开卷，懈怠于将半，既而略进，次遇中品，赏悦留连’不觉终卷。又旧书目帙无次第，诸帙中各有第一至于第十，脱落散乱，卷帙殊等。今各题其卷帙所在，与目相应，虽相涉入，终无杂谬。又旧以封书纸次相随、草、正混糅，善恶一贯。今各随其品，不从本封条目纸行。凡字数皆使分明，一毫靡遗。二王缣素书珊瑚轴二帙二十四卷。纸书金轴二帙二十四卷，又纸书玳瑁轴五帙五十卷，皆金题玉躞织成带。又有书扇二帙二卷。又纸书飞白章草二帙十五卷，并旃檀轴。又纸书戏学一帙十二卷玳瑁轴，此皆书之冠冕也。自此以下，别有三品书，凡五十二帙，五百二十卷，悉旃檀轴。又羊欣缣素及纸书，亦选取其妙者为十八帙一百八十卷，皆漆轴而已。二王新入书，各装为六帙六十卷，别充备预。又其中入品之余，各有条贯，足以声华四宇，价倾五都，天府之名珍，盛代之伟宝。
陛下渊昭自天，触理必镜，几诸思制，莫不妙极。乃诏张永更制御纸，紧洁光丽’耀日夺目。又合秘墨，美殊前后，色如点漆，一点竟纸。笔别一二，简毫专用白兔，大管丰毛，胶漆坚密；草书笔悉使长毫，以利纵舍之便。兼使吴兴郡作青石圆砚，质滑而停墨，殊胜南方瓦石之器。缣素之工，殆绝于昔。王僧虔寻得其术，虽不及古，不减郗家所制。二王书，献之始学父书’正体乃不相似。至于绝笔章草，殊相拟类，笔迹流怿，宛转妍媚，乃欲过之。羲之书，在始未有奇殊，不胜庾翼、郗愔、迨其末年，乃造其极。尝以章草答庾亮，亮以示翼，翼叹服，因与羲之书云：“吾昔有伯英章草书十纸，过江亡失，常痛妙迹永绝，忽见足下答家兄书，焕若神明，顿还旧观。”旧说羲之罢会稽，住蕺山下，一老妪捉十许六角竹扇出市，王聊问一枚几钱? 云值二十许。右军取笔书扇，扇为五字，妪大怅惋云：举家朝餐，惟仰于此，何乃书坏。”王曰：“但言王右军书字，素一百。”入市，市人竞市去。妪复以十数扇来请书，王笑不答。又云：“羲之常自书表与穆帝，帝使张翼写效，一毫不异，题后答之。羲之初不觉，更详看，乃叹曰：“小人几欲乱真。”又羲之性好鹅，山阴县禳村有一道士，养好鹅十余，右军清旦乘小艇故往，意大愿乐，乃告求市易，道士不与，百方譬说不能得。道士乃言性好《道德》，久欲写河上公《老子》，缣素早办，而无人能书，府君若能自屈，书《道德经》各两章，便合群以奉。便住半日，为写毕，笼鹅而归。又尝诣一门生家，设佳馔供亿甚盛，感之，欲以书相报；见有一新棐床几，至滑净，乃书之，草、正相半。门生送王归郡，还家，其父已刮尽，生失书，惊懊累日。桓玄爱重书法，每宴集，辄出法书示宾客。客有食寒具者，仍以手捉书，大点污。后出法书，辄令客洗手，兼除寒具。子敬常笺与简文十许纸，题最后云：“民此书甚合，愿存之。”此书为桓玄所宝，高祖后得以赐王武刚，未审今何在。谢奉起庙，悉用棐材，右军取棐，书之满床，奉收得一大箦。子敬后往，谢为说右军书甚佳，而密已削作数寸棐板，请子敬书之，亦甚合，奉并称录。奉后孙题分半与桓玄，用履为扬州主簿；余一半，孙恩破会稽，掠以入海。
羲之为会稽，子敬七八岁学书，羲之从后掣其笔不脱，叹曰：“此儿书，后当有大名。”子敬出戏，见北馆新泥垩壁白净，子敬取帚沾泥汁书方丈一字，观者如市。羲之见叹美，问所作，答云：“七郎。”羲之作书与亲故云：“子敬飞白大有意。”是因子此壁也。有一好事年少，故作精白纱裓\，着诣子敬；子敬便取书之，正、草诸体悉各，两袖及標略周。年少觉王左右有凌夺之色，掣裓\而走。左右果逐之，及门外，斗争分裂，少年才得一袖耳。子敬为吴兴，羊欣父不疑为乌程令。欣年十五六，书已有意，为子敬所知。子敬往县，入欣斋，欣衣白新绢裙昼眠，子敬因书其裙幅及带。欣觉，欢示，遂宝之。后以上朝廷，中乃零失。子敬门生以子敬书种蚕，后人于蚕纸中寻取，大有所得。谢安善书，不重子敬，每作好书，必谓被赏，安辄题后答之。
朝廷秘宝名书，久已盈积，太初狂迫，乃欲一时烧除，左右怀，让者苦相譬说，乃止。臣见卫恒《古来能书人录》一卷，时有不通，今随事改正，并写诸杂势一卷，今新装二王镇书定目各六卷，又羊欣书目六卷，钟、张等书目一卷，文字之部备矣。谨诣省上表，并上录势新书以闻。六年九月中书侍郎臣虞龢上。

        </div>
      </div>
    </div>
  </div>
</div>
<!--update:2025-08-30 10:14:02-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>