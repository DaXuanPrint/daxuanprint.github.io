<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="聪训斋语,恒产琐言,张英家训全文在线阅读,张英家训全文在线下载,大玄古籍书库">
<meta name="description" content="清朝名臣张英(1637-1708)的家训包括《聪训斋语》《恒产琐言》,是明清家训代表作之一。张英出生在书香门第,深受儒家传统思想的影响。《张英家训》的主体思想大体可总结为三部分:修身之道、齐家之道、养生之道。修身之道重点阐述了学习、交友、待人之道;齐家之道则从与家庭成员相处、管理僮仆佃户、节俭持家、治理田产等方面教导后代如何持家;养生之道着重从节制嗜欲、亲近自然和人生态度三个方面教导后代如何养生。从《张英家训》所体现的思想可以看出,张英是一个深受儒家思想影响的传统士大夫,崇尚“修身、齐家、治国”的君子之道">
<title>张英家训_张英_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">张英家训</span> <br/>
          作者： <span class="inputVal" id="bkauthor">张英</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,家训,完结</span> <br/>
          字数： <span class="inputVal" id="bknum">[book_length]10870</span> <br/>
          说明： <span class="inputVal" id="bkdec">清朝名臣张英(1637-1708)的家训包括《聪训斋语》《恒产琐言》,是明清家训代表作之一。张英出生在书香门第,深受儒家传统思想的影响。《张英家训》的主体思想大体可总结为三部分:修身之道、齐家之道、养生之道。修身之道重点阐述了学习、交友、待人之道;齐家之道则从与家庭成员相处、管理僮仆佃户、节俭持家、治理田产等方面教导后代如何持家;养生之道着重从节制嗜欲、亲近自然和人生态度三个方面教导后代如何养生。从《张英家训》所体现的思想可以看出,张英是一个深受儒家思想影响的传统士大夫,崇尚“修身、齐家、治国”的君子之道,并将其作为实现人生价值的途径。《张英家训》影响深远,是中国传统家教和家风传承的典范。</span> <br/>
          封面： <span class="inputVal" id="bkimg">Z_14144.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]张英家训
[book_author]张英
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,家训,完结
[book_length]10870
[book_dec]清朝名臣张英(1637-1708)的家训包括《聪训斋语》《恒产琐言》,是明清家训代表作之一。张英出生在书香门第,深受儒家传统思想的影响。《张英家训》的主体思想大体可总结为三部分:修身之道、齐家之道、养生之道。修身之道重点阐述了学习、交友、待人之道;齐家之道则从与家庭成员相处、管理僮仆佃户、节俭持家、治理田产等方面教导后代如何持家;养生之道着重从节制嗜欲、亲近自然和人生态度三个方面教导后代如何养生。从《张英家训》所体现的思想可以看出,张英是一个深受儒家思想影响的传统士大夫,崇尚“修身、齐家、治国”的君子之道,并将其作为实现人生价值的途径。《张英家训》影响深远,是中国传统家教和家风传承的典范。
[book_img]Z_14144.jpg


[book_title]聪训斋语
人心至灵至动，不可过劳，亦不可过逸，惟读书可以养之。书卷乃养心第一妙物。闲适无事之人，镇日不观书，则起居出入，身心无所栖泊，耳目无所安顿，势必心意颠倒，妄想生嗔。处逆境不乐，处顺境亦不乐。每见人栖栖皇皇，觉举动无不碍者，此必不读书之人也。
富贵贫贱，总难称意，知足即为称意；山水花竹，无恒主人，得闲便是主人。大约富贵人役于名利，贫贱人役于饥寒，总无闲情及此，惟付之浩叹耳。
古人以“眠、食”二者为养生之要务。脏腑肠胃，常令宽舒有余地，则真气得以流行而疾病少。“予从不饱食，病安得入？”燔炙熬煎香甘肥腻之物，最悦口而不宜于肠胃。彼肥腻易于粘滞，积久则腹痛气塞，寒暑偶侵，则疾作矣。食忌多品，一席之间，遍食水陆，浓淡杂进，自然损脾；安寝，乃人生最乐，古人有言：不觅仙方觅睡方。冬夜以二鼓为度，暑月以一更为度。每笑人长夜酣饮不休，谓之消夜，夫人终日劳劳，夜则宴息，是极有味，何以消遣为？冬夏，皆当以日出而起，于夏尤宜。天地清旭之气，最为爽神，失之，甚为可惜。予山居颇闲，暑月，日出则起，收水草清香之味，莲方敛而未开，竹含露而犹滴，可谓至快！日长漏永，不妨午睡数刻，睡足而起，神清气爽；居家最宜早起，倘日高客至，僮则垢面，婢且蓬头，庭除未扫，灶突犹寒，大非雅事。
人家僮仆，最多不宜多畜，但有得力二三人，训谕有方，使令得宜，未尝不得兼人之用。太多则彼此相诿，恩养必不能周，教训亦不能及，反不得其力；吾辈居家居宦，皆简静守理，不为暗昧之事；山中耕田锄圃之仆，乃可为宝，其人无奢望，无机智，不为主人敛怨，彼纵不遵约束，不过懒惰、愚蠢之小过，不必加意防闲，岂不为清闲之一助哉？
俭于饮食，可以养脾胃；俭于嗜欲，可以聚精神；俭于言语，可以养气息非；俭于交游，可以择友寡过；俭于酬酢，可以养身息劳；俭于夜坐，可以安神舒体；俭于饮酒，可以清心养德；俭于思虑，可以蠲烦去扰；白香山诗云：“我有一言君记取，世间自取苦人多。”；人常和悦，则心气冲而五脏安，昔人所谓养欢喜神，日间办理公事，每晚家居，必寻可喜笑之事，与客纵谈，掀髯大笑，以发舒一日劳顿郁结之气；砚以世计，墨以时计，笔以日计，动静之分也。静之义有二：一则身不过劳，一则心不轻动。
万事做到极精妙处，无有不圆者。人之一身，与天时相应，大约三四十以前，是夏至前，凡事渐长；三四十以后，是夏至后，凡事渐衰，中间无一刻停留。中间盛衰关头，无一定时候，大概在三四十之间，观于须发可见：其衰缓者，其寿多；其衰急者，其寿寡。人身不能不衰，先从上而下者，多寿，故古人以早脱顶为寿征，先从下而上者，多不寿，故须发如故而脚软者难治；凡人家道亦然，决无中立之理，如一树之花，开到极盛，便是摇落之期。
予怪世人于古人诗文集不知爱，而宝其片纸只字，为大惑也。余昔在龙眠，苦于无客为伴，日则步于空潭碧涧、长松茂竹之侧，夕则掩关读苏陆诗，以二鼓为度，烧烛焚香，煮茶延两君子于坐，与之相对，如见其容貌须眉然。诗云：“架头苏陆有遗书，特地携来共索居。日与两君同卧起，人间何客得胜渠。”良非解嘲语也。
门无杂宾，大约门下奔走之客，有损无益。
人生适意之事有三：曰贵，曰富，曰多子孙。然是三者，善处之则为富，不善处之则足为累。高位者，责备之地，忌嫉之门，怨尤之府，利害之关，忧患之窟，劳苦之薮，谤讪之的，攻击之场，古之智人往往望而止步；夫人厚积则必经营布置，生息防守，其劳不可胜言：则必有亲戚之请求，贫穷之怨望，僮仆之奸骗，大而盗贼之劫取，小而穿窬之鼠窃，经商之亏折，行路之失脱，田禾之灾伤，攘夺之争讼，子弟之浪费。种种之苦，贫者不知，惟富厚者兼而有之。人能各富之为累，则取之当廉，而不必厚积以招怨；至子孙之累尤多矣，少小则有疾病之虑，稍长则有功名之虑，浮奢不善治家之虑，纳交匪类之虑，一离膝下，则有道路寒暑饥渴之虑，以至由子而孙，展转无穷，更无底止。
予之立训，更无多言，止有四语：读书者不贱，守田者不饥，积德者不倾，择交者不败。虽至寒苦之人，但能读书为文，必使人钦敬，不敢忽视。其人德性，亦必温和，行事决不颠倒，不在功名之得失，遇合之迟速也。
人生必厚重沉静，而后为载福之器。敦厚谦谨，慎言守礼，不可与寒士同一般感慨欷嘘，放言高论，怨天尤人，庶不为造物鬼神所呵责也。
乡里间荷担负贩及佣工小人，切不可取其便宜，此种人所争不过数文，我辈视之甚轻，而彼之含怨甚重。每有愚人见省得一文，以为得计，而不知此种人心忿口碑，所损实大也。待下我一等之人，言语辞气最为要紧，此事甚不费钱，然彼人受之，同于实惠，只在精神照料得来，不可惮烦；读书固所以取科名，继家声，然亦使人敬重；每见仕宦显赫之家，其老者或退或故，而其家索然者，其后无读书之人也，其家郁然者，其后有读书之人也；父母之爱子，第一望其康宁，第二冀其成名，第三愿其保家。《语》曰：“父母惟其疾之忧。”夫子以此答武伯之问孝，至哉斯言！安其身以安父母之心，孝莫大焉。养身之道，一在谨嗜欲，一在慎饮食，一在慎忿怒，一在慎寒暑，一在慎思索，一在慎烦劳。吾贻子孙，不过瘠田数处耳，且甚荒芜不治，水旱多虞。岁入之数，谨足以免饥寒，畜妻子而已，一件儿戏事做不得，一件高兴事做不得；人生豪侠周密之名至不易副。事事应之，一事不应，遂生嫌怨，人人周之，一人不周，便存形迹，若平素俭啬，见谅于人，省无穷物力，少无穷嫌怨，不亦至便乎？；人生二十内外，渐远于师保之严，未跻于成人之列，此时知识大开，性情未定，父师之训不能入，即妻子之言亦不听，惟朋友之言，甘如醴而芳若兰，脱有一淫朋匪友，阑入其侧，朝夕浸灌，鲜有不为其所移者；（坏）朋友，则直以不识其颜面，不知其姓名为善。比之毒草哑泉更当远避。
楷书如坐如立，行书如行，草书如奔。
法昭禅师偈云：“同气连枝各自荣，些些言语各伤情。一回相见一回老，能得几时为弟兄？”词意蔼然，足以启人友于之爱。然予尝谓人伦有五，而兄弟相处之日最长。
世人只因不知命，不安命，生出许多劳扰；君子修身以俟之。
余家训有云：“保家莫如择友。”盖痛心疾首其言之也！汝辈但于至戚中，观其德性谨厚，好读书者，交友两三人足矣！且势利言之，则有酒食之费、应酬之扰，一遇婚丧有无，则有资给贷之事。甚至有争讼外侮，则又有关说救援之事。平昔既与之契密，临事却之，必生怨毒反唇。故余以为宜慎之于始也；昔人有戒：“饭不嚼便咽，路不看便走，话不想便说，事不思便做。”予益之曰：“友不择便交，气不忍不便动，财不审便取，衣不慎便脱。”
学字当专一。择古人佳帖或时人墨迹与已笔路相近者，专心学之，若朝更夕改，见异思迁，鲜有得成者。若体格不匀净而遽讲流动，失其本矣！学字忌飞动草率，大小不匀，而妄言奇古磊落，终无进步矣。
读文不必多，择其精纯条畅，有气局词华者，多则百篇，少则六十篇。神明与之浑化，始为有益。若贪多务博，过眼辄忘，及至作时，则彼此不相涉，落笔仍是故吾，所以思常窒而不灵，词常窘而不裕，意常枯而不润。
人能处心积虑，一言一动皆思益人，而痛戒损人，则人望之若鸾凤，宝之如参苓。必为天地所佑，鬼神之所服，而享有多福矣！
凡读书，二十岁以前所读之书与二十岁以后所读之书迥异。幼年知识未开，天真纯固，所读者虽久不温习，偶尔提起，尚可数行成诵。若壮年所读，经月则忘，必不能持久。故六经、秦汉之文，词语古奥，必须幼年读。长壮后，虽倍蓰其功，终属影响。自八岁至二十岁，中间岁月无多，安可荒弃或读不急之书？此时，时文固不可不读，亦须择典雅醇正、理纯辞裕、可历二三十年无弊者读之。若朝华夕落、浅陋无识、诡僻失体、取悦一时者，安可以珠玉难换之岁月而读此无益之文？何如诵得《左》、《国》一两篇及东西汉典贵华腴之文数篇，为终身之用之宝乎？古人之书，安可尽读？但我所已读者决不轻弃。得尺则尺，得寸则寸。毋贪多，毋贪名，但求读一篇，必可以背诵。然后思通其义蕴，而运用之于手腕之下，如此则才气自然发越。若曾读此书，而全不能举其词，谓之“画饼充饥”。能举其词而不能运用，谓之“食物不化”。
深恼人读时文累千累百而不知理会，于身心毫无裨益。夫能理会，则数十篇百篇已足，焉用如此之多？不能理会，则读数千篇与不读一字等。徒使精神聩乱，临文捉笔，依旧茫然，不过胸中旧套应副，安有名理精论、佳词妙句，奔汇于笔端乎？古人云：“读生文不如玩熟文。必以我之精神，包乎此一篇之外，以我之心思，入乎此一篇之中。幼年当专攻举业，以为立身之本。
世家子弟，其修行立名之难，较寒士百倍。何以故？人之当面待之者，万不能如寒士之古道：小有失检，谁肯面斥其非？微有骄盈，谁肯深规其过？幼而骄惯，为亲戚之所优容；长而习成，为朋友之所谅恕；我愿汝曹常以席丰履盛为可危、可虑、难处、难全之地，勿以为可喜、可幸、易安、易逸之地；终身让路，不失尺寸，自古祗闻“忍”与“让”，足以消无穷之灾悔，未闻“忍”与“让”，翻以酿后来之祸患也，欲行忍认之道，先须从小事做起。余曾署刑部事五十日，见天下大讼大狱，多从极小事起。君子敬小慎微，凡事只从小处了。余行年五十余，生平未尝多受小人之侮，只有一善策，能转弯早耳。每思天下事，受得小气，则不至于受大气，吃得小亏，则不至于吃大亏，此生平得力之处。凡事最不可想占便宜，便宜者，天下人所共争也，我一人据之，则怨萃于我矣，我失便宜，则众怨消矣。故终身失便宜，乃终身得便宜也；座右箴：立品、读书、养身、择友。右四纲。戒嬉戏，慎威仪；谨言语，温经书；精举业，学楷字；谨起居，慎寒暑；节用度，谢酬；省宴集，寡交游。右十二目。
子弟自十七八以至廿三四，实为学业成废之关。盖自初入学至十五六，父师以童子视之，稍知训子者，断不忍听其废业。惟自十七八以后，年渐长，气渐骄，渐有朋友，渐有室家，嗜欲渐广。父母见其长成，师傅视为侪辈。德性未坚，转移最易；学业未就，蒙昧非难。幼年所习经书，此时皆束高阁。酬应交游，侈然大雅。博弈高会，自诩名流。转盼廿五六岁，儿女累多，生计迫蹙，蹉跎潦倒，学殖荒落。予见人家子弟半途而废者，多在此五六年中，弃幼学之功，贻终身之累，盖辙相踵也。汝正当此时，离父母之侧，前言诸弊，事事可虑。为龙为蛇，为虎为鼠，分于一念，介在两歧，可不慎哉！可不畏哉！
读书须明窗净几，案头不可多置书；作文以握管之人为大将，以精熟墨卷百篇为练兵，以杂读时艺为散卒，以题为坚垒。
天子知俭，则天下足，一人知俭，则一家足。且俭非止节啬财用己也。俭于言语，则元气藏而怨尤寡；则于交游，则匪类远，俭于酬酢，则岁月宽而本业修，俭于书札，则后患寡，俭于嬉游，则学业进；人生俭啬之名，可受而不必避，世俗每以为耻，不知此名一噪，则人绝觊觎之想。偶有所用，人即德之；保家莫如择友，多则二人，少则一人，断无目前良友，遂可得十数人之理！平时既简于应酬，有事可以请教。
惟田产房屋二者可恃以久远，以二者较之，房舍又不如田产。
今人家子弟，鲜衣怒马，恒舞酣歌。一裘之费动至数十金，一席之费动至数金。不思吾乡十余年来谷贱，竭十余石谷，不足供一筵，竭百余石谷，不足供一衣。安知农家作苦，终年沾衣涂足，岂易得此百石？
古人之意，全在小处节俭，大处之不足，由于小处之不谨，月计之不足，由于每日之用过多也。
子弟有二三千金之产，方能城居。若千金以下之业，则断不可城居矣！

[book_title]恒产琐言
三代而上，田以井授，民二十受田，六十归田，尺寸之地，皆国家所有，民间不得而私之。至秦汉以后，废井田，开阡陌，百姓始得私相买卖，然则三代以上，虽至贵巨富，求数百亩之田，贻子及孙，不可得也。后世既得而买之矣。以乾坤之大块，国家之版图，听人画界分疆，立书契，评价直，而鬻之，县官虽有易姓改氏，而田主自若。董江都诸人，亦愤贫者无立锥之地，而富者田连阡陌，欲行限民名田之法，立为节制，而不果行。其乃祖乃父，以一朝之力，而竟奄有之，使后人食土之毛，善守而不轻弃，则子孙百世，苟不至经变乱，亦断不能为佗人之所有。呜呼，深念及此，其可不思所以保之哉！*人家子弟，从小便读孟子，每习焉而不察。夫孟子以王佐之才，说齐宣梁惠，议论阔大，志气高远，然言病虽多端，用药止一味。曰：有恒产者有恒心而已。曰：富岁子弟多赖而已。重见叠出，一部孟子，实落处不过此数条。而终之曰：诸侯之宝三，土地。又尝读苏长公集，其天才横轶，古今无俦匹，宜若不屑屑生机者，游金山之诗曰：有田不去如江水。游焦山之诗曰：无田不去宁非贪。其题王晋卿《烟江叠嶂图》亦曰：不知人间何处有此境，径欲往买二顷田。可知此老胸中，时时有此一段经书。生平欲买阳羡之田，至老而其愿不偿，今人动言才子名士伟丈夫，不事家人生产，究至谋生无策。犯孟子之戒而不悔，岂不深可痛惜哉！天下之物，有新则必有故，屋久而颓，衣久而敝，臧获牛马，服役久而老且死，当其始重价以购，越十年而其物非故也，再越十年，而化为乌有矣。独田之为物，虽百年千年而常新。或即农力不勤，土敝产薄，一经粪溉则新矣，或即荒芜草宅，一经垦辟则新矣，多兴陂池，则楛者可以使之润，勤媷荼寥则瘠者可以使之肥，自古及今，无有朽蠹颓坏之虑，逃亡耗缺之忧。呜呼，是洵可宝也哉。吾友陆子名遇霖字洵若，浙江人，今为归德别驾，其人通晓事务，以经济自许，在京师日，常与之过从，一日从容谈及谋生，毕竟以何者为胜。陆子思之良久曰：予阅世故多矣，典质贸易权子母，断无久而不弊之理，始虽乍获丰利，终必化为子虚。惟田产房屋，二者可持以久远，以二者较之，房舍又不如田产，何以言之，房产乃向人索租钱，每至岁暮，必有干仆，盛衣帽著靴，喧哗叫号以取之，不偿则愬（su）于官长，每至争讼雀角，甚有以奋鬬（dou）窘迫，而别生祸殃者。稍懦焉，则又不可得矣。至田租则不然，子孙虽为齋（zhai）民，极单寒懦弱，其仆不过青鞵（xie）布衣，手持雨伞，诣仙人之门，而人不敢藐视之，秋谷登场，必先完田主之租，而后分给私债，取其所本有，而非索取所本无，与者受者，皆可不劳，且力田皆愿民，与市尘商贾狡健者不同，以此思之，房产殆不如也。余至今有味乎陆子之言。
尝读雅颂之诗，而叹古人之于先畴，如此其重之。楚茨大田之诗，皆公卿有田禄者，周有世卿，其祖若父之采地，传诸后人，故云：曾孙。今观其言曰：我疆我理。曰：我田既臧。曰：我黎我稷，我仓我庾。农夫爱其曾孙，则曰：曾孙不怒。曾孙爱其农夫，则曰：农夫之庆。以至攘饁（ye）者之食，而尝其旨否；剥疆场之瓜而献之皇祖，何其民风淳朴，何其上下相亲如此，不止家给人足，无分外之谋，而且流风余韵，有为善之乐。后人有祖父遗产，正可循陇观稼，策蹇课耕，雅颂之景，如在眼前，而乃视为鄙事，不一留意，抑独何哉！
今人家子弟，鲜衣怒马，恒舞酣歌，一裘之费，动至数十金，不思吾乡十余年来，谷贱。竭十余石谷，不足供一筵，竭百余石谷，不足供一衣，安知农家作苦，终年霑（zhan）体涂足，岂易得此百石？况且，水旱不时，一年收获不能保诸来年，闻陕西岁饥，一石价至六七两，今以如玉如珠之物，而贱价□之，以供一裘一席之费，岂不深可惧哉。古人有言：惟土物爱厥心臧。故子弟不可不令其目击田家之苦，开仓□谷时，当令其持筹，以壮夫之力，不过担一石，四五壮夫之所担，仅得价一两，随手花费，了不见其形迹，而己仓庾空竭矣，便稍有知觉，当不忍于浪掷，奈何深居简出，但知饱食暖衣，绝不念物力之可惜，而泥沙委之哉！天下货才所积，则时时有水火盗贼之忧，至珍异之物，尤易招尤速祸，草野之人，有十金之积，则不能高枕而卧。独有田产，不忧水火，不忧盗贼，虽有强暴之人，不能竟夺尺寸，虽有万钧之力，亦不能负之以趋，千万顷可以值万金之产，不劳一人守护，即有兵燹离乱，背井去乡，事定归来，室庐畜聚，一无可问，独此一块土，张姓者仍姓张，李姓者仍姓李，芟（shan）夷垦辟，仍为殷实之家。呜呼，举天下之物，不足较其坚固，其可不思所以保之哉！
予与四方之人，从容闲谈，则必询其地土物产之所出，以及田里之事，大约田产出息最微，较之商贾，不及三四。天下惟山右新安人，善于贸易，彼性至悭啬，能坚守，佗处人断断不能，然亦有多覆蹶之事，若田产之息，月计不足，岁计有余，岁计不足，世计有余。尝见人家子弟，厌田产之生息微而缓，羡贸易之生息速而饶，至鬻产以从事，断未有不全军尽没者，余身试如此，千百不爽一，无论愚弱者不能行，即聪明强干者，亦行之而必败，人家子弟，万万不可错此著也。
人思取财于人，不若取财于天地，余见放债收息，以及典质人之田产者，三年五年，得其息如其所出之数，其人则哓哓有词矣，不然则怨于心，德于色，浸假而并没其本，间有酷贫之士，得数十金，可暂行于一时，稍裕则不能矣。惟地德则不然，薄植之而薄收，厚培之而厚报，或四季而三收，或一岁而再种，中田以种稻麦，旁畦（qi）余陇，以植麻菽衣棉之类，有尺寸之壤，则必有锱铢之人，故曰：地不爱宝。此言最有味，始而养其祖父，既而养其子孙，无德色，无倦容，无竭欢尽忠之怨，有日新月盛之美，受之者无愧怍，享之者无他虞，虽多方以取，而无罔利之咎，上可以告天地，幽可以对鬼神，不劳心计，不受人嫉疾。呜呼，更有物焉，能与之比长絜（jie）短者哉！余既言田产之不可鬻，而世之鬻产者，比比而然，聪明者亦多为之，其根源则必在乎债负，债负之来，由于用度不经，不知量入为出，至举息既多，计无所出，不得不鬻累世之产，故不经者，债负之由也。债负者，鬻产之由也，鬻产者，饥寒之由也，欲去鬻产之根，则断自经费始，居家简要可久之道，则有陆梭山量入为出之法，在其法，合计一岁之所入，除宗给公家而外，分为三分；留一分为歉年不收之用，其二分，分为十二分，一月用一分。若岁常丰收，则是古人耕三余一之法，值一岁歉，则以一岁所留补给，连岁歉，则以积年所留补给，如此始无举债之事，若一岁所入，止给一岁之用，一遇水旱，则产不可保矣。此最目前可见之理，而人不知察。陆梭山之法最详，即百金之产，亦行此法。使必富饶而后可行，则大误矣。且其法于十二分，又分三十小分，余恐其大烦，故止作十二分，要知古人之意，全在小处节俭，大处之不足，由于小处不谨，月计之不足，由于每日之用过也。若能从梭山每月三十分之，更为稳实。一月之中，饮食应酬宴会，稍可节者节之，以此一月之所余，另置一封，以周贫乏亲戚些小之急，更觉心安意适，此专言费用不经，举债而鬻产之由。此外，则有赌博狭邪侈靡，其为败坏者无论矣。更有因婚嫁而鬻产者，绝为可哂，夫有男女，则必有婚嫁，只当以丰年之所积，量力治装，奈何鬻累世仰事俯育之具，以图一时之华美，岂既婚嫁后，遂可不食而饱，不衣而温乎？呜呼，亦愚之甚矣！
吾既言产之断不可鬻，虽然，鬻产之家，岂得已哉！其平时费用不经，以致举债而鬻产，吾既详言之矣。处承平之日，行量入为出之法，自不致狼狈，困而为累身之物，且将追怨祖父，留此累物以贻子孙，予见此亦不少矣，然则知之何而可哉！欲无鬻产，当思保产，欲保产，当使尽地利，尽地利之道有二，一在择庄佃，一在兴水利。谚曰：良田不如良佃。此最确论，主人虽有气力心计，佃惰且劣，则田日坏，譬如父母虽爱婴儿，却付之悍婢之手，岂能知其疾苦乎？良佃之益有三：一在耕种及时，一在培壅有力，一在蓄泄有方。古人言：农最重时，早犁一月，有一月之益。故冬最良，春次之。早种一日，有一日之益，故晚禾必在秋前一日，至培壅，则古人所云：百畝之粪。又云：凶年粪其田而不足。诗云：荼寥朽止，黍稷茂止。用力如此，一畝可得两畝之入，地不加广，畝不加增，佃有余而主人亦利矣，蓄水用水，最有缓急先后，当捄则捄，当待则待，当弃则弃，惟有良农老农知之。劣农之病有三：一在耕稼失时，一在培壅无力，一在蓄泄无力，若遇丰稔（ren）之年，雨泽应时而降，惰农劣农，亦鲁莽收获，隐藏其害而不觉，一遇旱乾，则彼之优劣立见矣。凶年主人得一石，可值两石，而受此劣佃之害，悔何及哉！人家僮仆管庄务，每喜劣佃，而不喜良佃，良佃则家必殷实，有体面，而不肯谄媚人，且性必耿直朴野，饮食必节俭，又不听僮仆之指使，劣佃则必惰而且穷，谄媚僮仆，听其指使，以任其饕（tao）餮（tie），种种情状不同，此所以性喜劣佃而不喜良佃，至主人之田畴美恶，彼皆不顾，且又甚乐于水旱，则租不能足额，而可以任其高下，此积弊陋习，安可不知？且良佃所居，则屋宇整齐，场圃茂盛，树木葱郁，此皆主人僮仆力之所不能及，而良佃自为之，劣佃则件件反是，此择庄佃，为第一要务也，禾在田中，以水为命，谚云：肥田不敌瘦水。虽有膏腴，若水泽不足，则亦等石田矣。江南有塘有堰，古人开一畝之田，则必有一畝之水，每岁方春时，必有洪水数次，任其横流，而不收，入夏亢旱束手无策，仰天长叹而已。人家僮仆管理庄事，以兴塘几石，修屋几石，为开帐时，浮图合尖之具而已，何尝有寸土一锥，及于塘堰乎？夫塘宜深且坚固，余曾过江宁南乡，其田最号沃壤，其塘甚小，不及半畝，询之土人，知其深且陡，有及二丈者，故可以溉十数畝之田，而不匮。吾乡塘最多，且大有数畝者，有十数畝者，然浅且漏，大雨后亦不满，稍旱则露底，田待此为命，其何益之有哉！向后兴塘筑堰，必躬自阅视，若有雨之年，塘犹不满，其渗漏可知，急加培筑，大抵劣农之性惰，而见识浅陋，每徼倖于岁多雨，而不为预备，僮仆既以此开入花帐，又不便向主人再说，一遇亢旱，田禾立槁，日积月累，田瘠庄敝，租入日少，势必鬻变，此兴水利为第一要务也。若不知务此，而止云保守前业，势岂能由己哉！予置田千余畝，皆苦瘠，非予好瘠田也，不能多办价值，故宁就瘠田，其膏腴沃壤，则大有力者为之，余不能也。然细想膏腴之价，数倍于瘠田，遇水旱之时，膏腴亦未尝不减，若丰稔（ren）之年，瘠土亦收，而租倍于膏腴矣，膏腴之所以胜者，鬻时可以得善价，平时度日，同此稻谷一石耳，无大差别。且腴田不善经理，不数年变而为中田，又数年变而为下田矣。瘠田若善经理，则下田可使之为中田，中田可使之为上田，虽不能大变，能高一等，故但视后人之能保与不能保，不在田之瘠与不瘠，况名庄胜业，易为势力家所垂涎，子弟鬻田必先鬻善者。予家祖居田甚瘠，在当时兴作尽善，故称沃壤，四世祖东川公卒时，嘱后人葬于宅之左，曰：恐为势家所夺。由此观之，当时何尝非善地，今始成瘠壤耳。惟视人之经理不经理也，尝见荒瘠之地，见一二土著老农之家，则田畴开辟，陂池修治，禾稼茂郁，庐舍完好，竹木周布，居然一佳产，其仕宦之田，则荒败不可观，汝侪试留心察之。*人家子弟，每年春秋，当自往庄细看，平时无事，一可策蹇一往，然徒往无益也。第一当知田界，田界不易识也，令老农指视一次，不能记而再三，大约五六次便熟，有疑处便问之，勿以会经问过，嫌于再问，恐被人讥笑，则终身不知矣。第二当察农夫用力之勤惰，耕种之早晚，蓄积之厚薄，人畜之多寡，用度之奢俭，善治田以为优劣。第三当细看塘堰之坚窳（yu）浅深，以为兴作，第四察山林树木之耗长，第五访稻谷时值之高下，期于真知确见，若听僮仆之言，深入茅檐，一坐一饭一宿，目不见田畴，足不履阡陌，僮仆纠诸佃人，环绕喧哗，或借种稻，或借食租，或称塘漏，或称屋倾，以此恫吓主人，主人为其所窘，去之为恐不速，问其疆界则不知，问其孰勤孰惰则不知，问其林木则不知，问其价值则不知，及入城遇朋友，则彼揖之曰：履畝归矣。此笑之曰：循行阡陌回矣。主人方自谓：吾从村庄来，劳苦劳苦。呜呼，何益之有哉！此予少年所身历者，至今悔之。大约人家子弟，最不当以经理田产为俗事鄙事，而避此名，亦不当以为故事，而袭此名，细思此等事，较之持钵求人，奔走囁（nie）嚅（ru），孰得孰失，孰贵孰贱哉！人家富贵二字，暂时之荣宠耳。所恃以长子孙者，毕竟是耕读两字，子弟有二三千金之产，方能城居，何则？二三千金之产，丰年有百余金之人，自薪炭蔬菜鸡豚鱼虾醯（xi）醢（hai）之属，亲戚人情应酬宴会之事，种种皆取办于钱，丰年则谷贱，歉年谷亦不昂，仅可支吾，或能不至狼狈，若千金以下之业，则断不能城居矣。何则？居乡则可以课耕数畝，其租倍入，可以供八口，鸡豚蓄之于栅，蔬菜蓄之于圃，鱼虾蓄之于泽，薪炭取之于山，可以经旬屡月，不用数钱，且乡居，则亲戚应酬寡，即偶有客至，亦不过其鸡黍。女子力作，可以治纺绩，衣布衣，策蹇驴，不必鲜华，凡此皆城居之所不能，且耕且读，延师训子，亦甚简静，囊无余蓄，何致为盗贼所窥。吾家湖上翁，甚得此趣，其所贻不厚，其所度日，皆较之城中数千金之产者，更为丰腴，且山水间优游俯仰，复有自得之乐，而无窘迫之忧，人苦不深察耳。果其读书有成，策名仕宦，可以城居，则再入城居，一二世而后，宜于乡居，则再往乡居，乡城耕读，相为循环，可久可大，岂非吉祥善事哉！况且世家之产，在城不过取额租，其山林湖泊之利，所遗甚多，此亦势不能兼，若贫而乡居，尚有遗利可收，不止田租而已，此又不可不知也。予仕宦人也，止宜知仕宦之事，安能知农田之事，但余与四方英俊交，且久阅历世故多，五十年来，见人家子弟成败者不少，鬻田而穷，保田而裕，千人一辙，此予所以谆谆苦口，为汝辈陈说。先大夫戊子年析产，予得三百五十余畝，后甲辰年再析，予一百五十余畝。予戊戌年初析爨（cuan），始管庄事，是时吾里田产，正当极贱之时，人问曰：汝父析产有银乎？予对曰：但有田耳。问者索然，予时亦曰：田非不佳，但苦急切难售耳。及丁末后，予以公车有称贷，遂卖甲辰年所析百五十畝。予四十以前，全不知田之可贵，故轻弃如此。后以予在仕宦，又不便向人赎取，至今始悟，析产正妙在无银，若初年宽裕，性既习惯，一二年后，所分既尽，怅怅然失其所恃矣。田之妙，正妙在急切难售，若容易售，则脱手甚轻矣。此予晚年之见，与少年时，绝不相同者也。是皆予三折肱之言，其思之勿忽。

        </div>
      </div>
    </div>
  </div>
</div>
<!--update:2025-08-30 10:11:03-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>