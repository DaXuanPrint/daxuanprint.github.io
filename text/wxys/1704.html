<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,跋,鬼董全文在线阅读,鬼董全文在线下载,大玄古籍书库">
<meta name="description" content="宋代笔记小说集。5卷。撰人不详。旧本或题元人关汉卿撰,不确。本书有清乾隆年间刊本,未署撰人姓名。《知不足斋丛书》、《丛书集成初编》等丛书在收入本书时,均题宋人沈氏(名不详)撰。本书卷末有元人跋语1则,全文是:“《鬼董》五卷,得之毗陵杨道芳家。此只抄本,后有小序,零落不能详。其可考者云‘太学生沈’,又云‘孝、光时人,而关解元之所传也’。喜其叙事整比,虽涉怪而有据。故录置巾笥中以贻同好。泰定丙寅(即泰定三年·1326)清明日,临安钱孚跋。”《知不足斋丛书》本在此跋之后,又附有清乾隆五十一年(1786)鲍廷博跋">
<title>鬼董_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">鬼董</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,小说,完结</span> <br/>
          字数： <span class="inputVal" id="bknum">[book_length]28970</span> <br/>
          说明： <span class="inputVal" id="bkdec">宋代笔记小说集。5卷。撰人不详。旧本或题元人关汉卿撰,不确。本书有清乾隆年间刊本,未署撰人姓名。《知不足斋丛书》、《丛书集成初编》等丛书在收入本书时,均题宋人沈氏(名不详)撰。本书卷末有元人跋语1则,全文是:“《鬼董》五卷,得之毗陵杨道芳家。此只抄本,后有小序,零落不能详。其可考者云‘太学生沈’,又云‘孝、光时人,而关解元之所传也’。喜其叙事整比,虽涉怪而有据。故录置巾笥中以贻同好。泰定丙寅(即泰定三年·1326)清明日,临安钱孚跋。”《知不足斋丛书》本在此跋之后,又附有清乾隆五十一年(1786)鲍廷博跋。鲍跋据钱跋所记,认为本书应为宋孝宗、宋光宗时的太学生沈某所撰,并据卷4中提到“嘉定戊寅(即嘉定十一年·1218)予在都”,判定其人于宋宁宗时尚存。并且否定了明人蒋一葵在《尧山堂外纪》中竟以为本书为关汉卿撰的说法。鲍廷博的看法是较为稳妥的。本书所记,多为鬼神幻惑之事,隐含劝惩之旨。书中的记载比较注意细节描写,也往往杂有作者的想像在内,如卷5第1则所记温州人陈某的门客裴端夫之事,显然可以视为唐代传奇与《聊斋志异》之间的过渡。</span> <br/>
          封面： <span class="inputVal" id="bkimg">Z_15228.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]鬼董
[book_author]佚名
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,小说,完结
[book_length]28970
[book_dec]宋代笔记小说集。5卷。撰人不详。旧本或题元人关汉卿撰,不确。本书有清乾隆年间刊本,未署撰人姓名。《知不足斋丛书》、《丛书集成初编》等丛书在收入本书时,均题宋人沈氏(名不详)撰。本书卷末有元人跋语1则,全文是:“《鬼董》五卷,得之毗陵杨道芳家。此只抄本,后有小序,零落不能详。其可考者云‘太学生沈’,又云‘孝、光时人,而关解元之所传也’。喜其叙事整比,虽涉怪而有据。故录置巾笥中以贻同好。泰定丙寅(即泰定三年·1326)清明日,临安钱孚跋。”《知不足斋丛书》本在此跋之后,又附有清乾隆五十一年(1786)鲍廷博跋。鲍跋据钱跋所记,认为本书应为宋孝宗、宋光宗时的太学生沈某所撰,并据卷4中提到“嘉定戊寅(即嘉定十一年·1218)予在都”,判定其人于宋宁宗时尚存。并且否定了明人蒋一葵在《尧山堂外纪》中竟以为本书为关汉卿撰的说法。鲍廷博的看法是较为稳妥的。本书所记,多为鬼神幻惑之事,隐含劝惩之旨。书中的记载比较注意细节描写,也往往杂有作者的想像在内,如卷5第1则所记温州人陈某的门客裴端夫之事,显然可以视为唐代传奇与《聊斋志异》之间的过渡。
[book_img]Z_15228.jpg


[book_title]卷一
洛阳人牟颖，少年时因醉误出郊野，夜半方醒，息于路傍，见一尸发露骸骨。颖甚伤念之。达曙，躬自掩埋。其夕，梦一少年可二十已来，衣白练衣，仗一剑，拜颖曰：「我强寇耳，平生恣意杀害，作不平事。近与同辈争，遂为所害，埋于路傍，久经风雨，所以发露。蒙君复藏我，故来谢君。我生为凶勇，人死亦为凶勇鬼，若能容我栖托，但君每夜微奠祭，我常应君指使。我既得托于君不至饥渴，定得令君所求徇意也。」颖梦中许之，及觉，乃试设祭飨，暗以祀祷祈。夜，又梦曰：「我已托君矣。君每欲使我，即呼『赤丁子』一声，轻言其事，我必应声而至也。」颖遂每潜告，令窃盗，盗人之财物无不应声遂意。后致富，有金宝。一日，颖见邻家妇有美色，乃呼『赤丁子』，令窃焉。邻妇至夜半，忽自外逾墙而至。颖惊起，款曲问其所由来。妇曰：「我本无心，忽夜被一人擒我至君处，忽如梦觉，我亦不知是何怪也。不知何计却得还家！」悲泣不已。颖甚悯之，潜留数日，其妇家人求访极切，至于告官。颖知之，乃与妇人诈为谋，令妇人出别墅，言『不知被何妖摄去，今却得回』。妇人至家后，每三夜，或五夜，依前被一人取至颖家，不至晓即送归。经一年矣，家人皆不觉，妇人深怪颖有此妖术。因至，切问于颖曰：「若不白我，我必自发此事！」颖遂具述共实。邻妇遂告于家人，共图此患。家人乃密请一道流洁净，作禁法以伺之。丁子方夜至其门，见符籙甚多，却反，白于颖曰：「彼以正法拒我，但力微耳。与君力争，当恶取此妇人，此来必须不放回也。」言讫复去。须臾，邻家飘风骤起，一室俱黑色。但是符籙禁法之物，一时如扫，复失妇人。至曙，其夫遂告官，同来颖宅擒捉，颖乃携此妇人竟逃，不知去所。
章翰少时有志气，长安交游豪侠，宅新书坊。有爱妾曰裴六郎者，容范旷代，宅于崇仁。翰常悦之。居无何，翰有故，游近畿数月方回。及至，妾已病死。翰甚悼之。既而日暮，因宿其舍。尚未葬，殡于堂奥，既无家室，翰曰：「平生之爱存没何间？」独宿繐帐中。夜半后，庭月皓然，翰悲叹不寐，忽见门屏间有一物倾首而窥，进退逡巡。入庭中，长丈许，著豹皮裩，锯牙，披发，更有三鬼继进，乃拽朱索舞于月下，相与言曰：「床上贵人，奈何？」又曰：「寝矣！」便升阶入殡所，拆发舁榇，于月中破而取其尸，糜割股体，环坐共食之，血流于庭，衣服狼籍。翰恐惧且痛之，自分曰：「向叫我作贵人，我今击之，必无苦。」遂潜取帐外竿，忽于暗中掷出，大叫「击鬼」。鬼大骇走，翰乘势逐之，西北隅逾垣而去。有一鬼最后，不得上，翰击中流血，乃得去。家人闻变乱起，来救之。翰具道其事。将收馀骸，及至堂，殡所俨然如故，而啖处亦无所见。翰恍惚以为梦中，验其墙有血，其上有迹，竟不知其然。后数年，翰贵达。
章仇兼琼镇蜀日，佛寺设大会百戏在庭。有十岁童儿舞于竿杪，忽有一物，状如雕鹗，掠之而去。郡众大骇，因罢乐。后数日，其父母见在高塔之上，梯而取之。儿神形如痴，久之方语，云：见如壁画飞天夜叉者将入塔中，去饲果实饮食之味，亦不知其所自。旬日方精神如初。
有吴生者，江南人。尝游会稽，娶一刘氏为妾。后数年，吴生宰县于雁门郡，与刘氏偕之官。刘氏初以婉闻，凡数年。其后，忽犷烈自持不可禁，往往有逆意者，即发怒，殴其婢仆，或啮其肌血且甚，而怒不可解。吴生始知刘氏悍戾，心稍外之。尝一日，吴与雁门部将数辈猎于野，获狐兔甚多，致庖舍下。明日吴生出，刘氏即潜入庖舍，取狐兔生啗之且尽。吴生归，因问狐兔所在，而刘氏俛然不语。吴生怒，讯其婢，婢曰：「刘氏食之尽矣。」生始疑刘氏为他怪。旬馀，有县吏以一鹿献，吴生命致于庭。已而吴生绐言将远适，既出门，即匿身潜而伺之。见刘氏散发袒肱，目眦尽裂，状貌顿异，立庭中，左手执鹿，右手拔其脾而食之。吴生大惧，仆地不能起。久之，乃召吏卒士数辈持兵仗而入。刘氏见吴生来，尽去襦袖，挺然立庭，目若电光，齿如戟刀，筋骨盘蹙，肉尽青色。吏卒俱战栗不敢近。食顷，忽东向而走，其势甚疾，竟不知所在。
韦自东者，义烈之士也。尝游太白山，栖止段公庄。段亦素知其壮勇者。一日与自东眺望山谷，见一径甚微，若旧有行迹。自东问主人曰：「此何诣也？」段曰：「昔有二僧居此。山顶殿宇宏壮，林泉甚佳，盖唐开元中万回师弟子之所建也。似驱役鬼工，非人力所能及。或闻樵者说，其僧为怪物所食。今绝迹二三年矣。又闻人说，有二怪物在于此山，亦无人敢窥焉。」自东怒曰：「馀操心在平侵暴。怪物何类而敢噬人？今日必挈其首致于门下！」段曰：「暴虎冯河，死而无悔。」自东不顾，仗剑奋衣而往，势不可遏。段悄然曰：「韦生当其咎耳！」自东扪萝蹑石，至于精舍，悄寂无人。睹二僧房大敞其户，屐锡俱在，衾枕俨然，而尘埃凝积其上。又见佛堂内细草茸茸，似有巨物偃寝。其处四壁多挂野彘元熊之类、或庖炙之馀、锅灶柴薪。自东乃知是樵者之言不谬耳。度其怪未至，遂拔柏树大如碗，去枝叶，为大杖，扃其户，以石佛拒之。是夜，月白如昼。夜未分，怪物挈鹿而至，怒其扃鐍，大叫，以首触户，折其石佛而踣于地。自东以柏树挝其脑，再举而毙之。拽之入室，又阖其扉。顷之，复有怪物继至，似怒前归者不接己，亦哮吼触其扉，复踣于户阈，又挝之，亦毙。自东知雌雄已殒，应无侪类，遂掩关烹鹿而食。及明，断二首，挈馀鹿示段。段大骇曰：「真周处之俦矣！」乃烹鹿饮酒尽欢。远近视者如堵，有道士出于俦人中，揖自东曰：「某有衷恳，欲告于长者，可乎？」自东曰：「某一生急人之急，何为不可？」道士曰：「栖心道门，恳志灵药，非一朝一夕耳！三二年前，神仙为吾配合龙虎丹一炉，据其洞修之有日矣！今灵药将成，数有妖魔入洞就炉挈触，药几飞散。思得刚烈之士仗剑卫之。灵药傥成，当有分惠，未知能一行否耳？」自东踊跃，曰：「乃平生所愿也！」遂仗剑从道士而去。跻险蹑峻，当太白之高峰将半，有一石洞可百馀步，即道志烧丹之室，唯弟子一人。道士约曰： 「明晨五更初，请君子仗剑当洞门而立。见有怪物，但以剑击之！」自东曰：「谨奉教。」乃立烛于洞门外伺之。俄顷，果有巨虺长数丈，金口雪牙，毒气氤郁，将欲入洞。自东以剑击之，似中其首，顷闲若轻雾而化去。食顷，又有一女子，颜色绝丽，执芰荷之花，缓步而至。自东又以剑拂之，若云气而灭。食顷，将曙，有道士乘云驾鹤，导从甚严，劳自东曰：「妖魔已尽，吾弟子丹将成矣。吾当来为证也。」盘旋候明而入，语自东曰：「喜汝道士丹成，今有诗一首，汝可继和。诗曰：三秋稽颡叩真灵，龙虎交时金液成，绛雪既凝身可度，蓬壶顶上彩云生。」自东详诗意，曰：「此道士之师。」遂释剑而礼之。俄而突入，药鼎爆烈，更无遗在。道士恸哭，自东悔恨自咎而已。二人因以泉涤其鼎器而饮之。自东后更有少容，而适南岳，莫知所止。今段怪物骷髅见在。道士亦莫知所之。
钜鹿有王氏女，美容仪而家贫，同郡淩生纳为妾。淩妻极妒，尝俟淩出，使婢缚王掷深谷中。王偶脱而逸去，入他郡为女道士。作《妾薄命叹》千馀言。一夕，见梦于淩，语所苦，且以诗授淩，觉而得其诗于褥前。后，淩妻死，王乃得复返。予闻其事甚怪，惜不见其诗。客近有传示予者，因录之：「睘睘寻坦路，凄风响枯枝。路本羊肠形，折转多他岐。误识为直道，偶陷深蒺藜。密林蔽寒月，清光透妾肌。野鸦彻夜啼，蒙鸱笑自悲。雄狐绕妾号，鼫鼠相追随。独近虎狼窟，啖吐安可期。妾心岂不惧，仰赖穹苍垂。少年学弹筝，善鼓阳春词。长年学吹笙，一吹双凤仪。中年惧家祸，众口生嫌疑。主君不及察，逐妾江之碕。昔尝致幽调，酣欢颇见奇。今忽厉颜色，中道成睽离。群宠好肉食，妾独甘苦荠。群宠好罗绮，妾独披素丝。群宠好外交，妾独严门楣。人情恶异己，璠璵摘瑕玼。主君岂不明？妾心洞无欺。彼忍弄杯毒，危机转斯须。不解覆杯情，谓我争妍媸。捐弃长三年，剖心无所施。呼天天不言，呼地地不知。独呼父与母，何用生我为？羸羸溘草宿，父母呼孳孳。携手问苦乐，白发双涕洟。训妾母改心，掣手忽失之。村鸡已罢韵，林杪流朝曦。凝霜厚肤寸，辗转寒且饥。饥尚乏糠比，寒苦灭然萁。振衣恣所适，偶入班姬祠。配享古烈妇，异代同贞姿。吞声祷元交，■■相委蛇。老尼推关兆，端贞谅所宜。神明保终竟，致志毋自衰。出门顾孤影，棣棣何所訾。寒波印宿眸，独步清淮眉。偶逢骊山妪，左右两相嫠。长跽叩休咎，为我问灵蓍。白茅藉沙上，展册寻良规。上卦乃山岳，下卦乃泽陂。羲文命为损，刚柔彖为时。周孔祈神教，示妾惩窒辞。左赠双瑶簪，右赠双琼芝。元酝泻腰壶，烟霞满双卮。一吸洗尘骨，再吸清宿脾。稽首愿为徒，冉冉不能追。极目望空际，俯首致遐思。兀然迷去住，深云忽四驰。蒙蒙宿雾生，霏霏雨雪滋。踽踽不自怜，行行何所谘。遥遥玉宇寒，念念悬双眉。浮浮覆载间，郁郁何能支。慷慨复自宽，静一贵所持。淩晨拾杜若，薄暮搴江蓠。入溪揽薜芷，陟山采辛夷。滋菊以充佩，幽兰以荐缡。薰蕙纫高髻，芳荪结轻綦。芙蓉裳裙，周旋亦襳襹。临泉更洗心，湛湛无尘私。愿登主君门，含血所罹。邻母悯我冤，为妾啼横颐。劝汝须郑重，枉自获忸怩。群宠方冶容，宁堪众嚅唲。引领望危阁，霄汉千重基。十二玉栏杆，飞翬敞桷榱。佳气郁缭绕，双双峙文鳷。可仰不可即，敛抱空涟洏。宫墙不得入，况望荐黍粢。衣冠不得睹，况望执杯匜。声响不得闻，况望徵熊罴。仿佛适四野，雊雉飞雄雌。嗷嗷乱鸟鹊，狉狉狂鹿麋。绿烟走夜磷，明灭多妖魑。妾心不比石，石破心不劙。妾心不比铁，铁蚀心不移。气嘘作长虹，虹消心不劘。泪落凝碧血，血尽心不漓。一心径方寸，宇宙为四维。四维今忽张，妾身独蹈危。人生同百骸，苦乐何倍蓰。谁家捣衣裳，刀尺闻时槻。谁家赞中馈，滫瀡鸣金匙。谁家庆儿女，调笑声嘻嘻。妾长抱穷愁，手足空叠。韫伏回文巧，凄凄终对谁。中宵坐长叹，寒露滋淋漓。嘹呖孤雁声，声声怨离披。听听裂肝肠，懊恼成真痴。知生有愿果，知雕有碧椅。知方不知圆，大块徒容伊。自恨恨无聊，抉面如刀剺。躯壳何所用，不如委幽逵。抱石临深渊，冯夷拒且嗤。攀柯欲雉经，繘断如人推。持刀忍自剚，刀折空复噫。人求生不得，我求死无资。天地谁云宽，无所容四肢。谁云日月明，往来不照私。雨露未沾润，谁云泽浩弥。黄壤委何日，墨墨徒行尸。抚膺发浩叹，仰首见南箕。箕畔列牛女，望望亦何其。天上悬幽恨，人间徒自痍。不寐对明蟾，吟哦薄命诗。字字皆自咎，句句皆自卑。篇篇相思泪，耿耿矢神祇。结束明依归，处女乃吾师。危坐候大所，素楮铺平墀。纤纤出玉臂，刺血忍号嘻。搦管书血字，体势追樊姬。大义关纲常，国家根平治。不比《长门赋》，首尾祈欢怡。持展跪天读，神鬼皆于戏。读罢卷作封，殷勤孰为贻。仰登衡岳峰，俯临湘水涯。尺鲤竟不至，宾鸿亦我诒。贸贸无所讬，顾见双黄鹂。嘤嘤留好音，翼短无所裨。敛衽复吟哦，天风为我吹。百虫为我奔，群芳为我萎。花落春复华，人老无回施。抱膝一假寐，梦入主君帷。宛尔素昔容，申申弄长髭。拜起泣且诉，问对良孜孜。主君顿然悟，引手强携提。逊避忽振觉，依然身在兹。形影自相吊，懵懵如蹲鸱。枵然魄与魂，骨立如枯椔。盘盘习故武，两腓如柔䗁。施归复偃卧，残骸如囊皮。默默忽回想，人寿无百期。五内忌百感，伤衷不可医。梳洗整容态，亦自时砺砥。春襭忘忧花，百草时葳蕤。滴露揉曲蘖，酝酿成珍酏。和以爱河水，漉以慈竹籭。贮以偕老觥，泛泛浮绿蚁。寄言献主君，斥之为村醨。长夜不自爱，摘蒲出澜漪。结为合欢扇，奇奇价不赀。寄言献主君，抛掷供晨炊。初秋履峻石，石中含瑞琦。砻成双连环，光烂羞琉璃。寄言献主君，遥途阻逶迤。冬经不断缕，端绪华缨緌。纬以岁寒线，制成同心缡。寄言献主君，愿言充缨緌。弃弃不复视，况望收穷羸。达心竟无由，进退惟险夷。安能坐待毙，四海聊犹夷。须女整飙驭，元女扬参旗。■女擎云盖，华女执霞麾。弄玉秉长策，青女妙执绥。白虎服右骖，左骖乃苍螭。前驱奋丹鸟，后拥蛇与龟。灵幡双招摇，发轫何躨跜。驾言适东瀛，仙姝对奕棋。中有古麻姑，挟我坐以嬉。一枰未胜负，已烂樵斧柯。回轮急西向，息驾昆仑卑。言登阆风苑，瑶台皓参差。上坐西王母，温慰亦熙熙。顾呼董双成，命取素所司。七弦妾对拊，哀音动寒颸。王母不忍听，泣馈双交梨。谢归转夙驾，丹丘遐且巘。灵妃署南宇，惊问来何迟。袖出古书册，云是曹娥碑。始称节不变，终称行无亏。检卷对清诲，飞驾临元池。北隅苦风色，姑射肤凝脂。携我展画玩，宛似秦山𭙣。却忆秦山阴，双鹤虚茅茨。收泪何所往，直到银河坻。玉女正掷梭，鼓臂不知疲。离恨虽不言，宿泪双凝颐。顾妾停机杼，指心盟不移。再拜领琼华，复度白银漪。题曰广寒都，宫殿相连海𣻗。纤阿步铁板，望舒笑喔咿。羽衣霓裳曲，再奏舞僛僛。姮娥怜妾诚，赐我不死剂。苾一刀圭，试尝甘如饴。无路献主君，长生敢自蕲。乐极罢观听，忆我埙与篪。乘风忽返驾，复履旧园篱。邻母共相劳，周游谅多禧。颜色羡美好，灵慧失前蚩。闻之颇自庆，整衣献所赍。到门门不开，拒我声訑訑。众犬吠狺狺，群宠隔门闚。依依门外柳，青青墙上苔。摇摇路傍竹，灼灼篱边葵。采采双鸳鸯，池塘戏深草糜。相对皆有情，无情独扊扅。长号欲奋去，此情终系縻。薄鸠安鹊巢，屉鱼潜凫茈。彼升此顾沈，物理亦缪纰。古来妾薄命，颠连妾敢辞。主君明且哲，酌水分渑淄。妾味诚不凡，主君当自谘。但愿主君心，权衡析毫厘。但愿主君身，康宁延福禔。但愿主君家，内外敦伦彝。主君衣衾温，妾寒亦自恞。主君常醉饱，妾馁如噬胹。此心质神天，威光赫祁祁。雷霆司忠孝，善人终见毗。忠孝妾有违，龙火尸坛遗。妾情早鉴亮，妙运成和比。唯妾素所耻，巧媚如狐狸，长舌如鹈鴂，哺啜如鸬鹚。不意今之人，爱此如意鸸。徵舒以为贤，虞姬逐鞭笞。西施侍枕席，共姜流三危。世路此常态，端贞宜取疵。神明三尺临，听应詑詑。曾闻尹吉甫，疑蜂杀其儿。投杼逾危墙，曾母岂不慈。楚平放泽畔，容色成黑黧。汨罗终自沈，洁白随流澌。近世岳将军，一家遭斧铍。父子君臣尚如此，贱妾之命如铢锱。又闻二叔煽流言，周公避东陲。三田生内睽，灵荆且自䔟。张陈刎颈交，一旦身摧泜。王导痛伯仁，负之抚骸骴。兄弟朋友多若是，贱妾之躯如蜉蚍。五伦自古不除谗，此心但保无倾欹，再闻贝锦章。嫉谗投豺猗，庄姜不自惜。悲歌送戴妫，有怀不敢尽。主君须细窥，一朝明妾心。万死缠葛叠，太极象元炉。阴阳运神锤，默鍜人与物。杂然各相丽，初禀足修短，谗人当自怟。忽忆终南山，秀拔无九嶷。上多灵异草，毛女群相僖。辟世三千年，长发飘䰂𩭇。愿追与之游，微情尚靮羁。双鹊忽绕鸣，顾袂垂蟢蜘。右耳闻天锺，和薰闰两頄。拨火火屡笑，龟梦协休禕。情曲幸剖白，宠爱非所跂。望门泣谢主君义，黄庭一卷为鎡錤。茹英披叶伴毛女，灵浆不竭玻黎瓻。驭风逐侣恣遨游，罗浮匡庐返峨嵋。人遭逆境须自得，坚白从来谁磷缁。飘然长啸去复去，清泉白石容乎而。
新昌令妻亡，倩女工作凶服，中有一妇人婉丽殊绝，县令悦而留之，甚见宠爱。后数月，一旦惨悴，言之凄咽，令怪而诘之，曰：「本夫将至，身方远适，所以悲耳。」令曰「我在此，谁如我何？第自饮食，无苦也。」后数日，求去，止之，不可留，乃以银盂一枚为别。谓令曰：「他日相思，以此为念。」令赠罗四匹。去后，恒思之，持银盂不释手。每返公衙，即置公衙案上。先是县某尉者，已罢任还乡，其妻柩尚在县，远来迎柩，乃投刺谒令。尉见银盂，数窃视之。令问其故。对曰：「此是妻棺中物，不知何得至此？」令嗟叹良久，因具言始末，兼论妇人形状声音及留盂赠罗之事。尉愤赧良久，乃使人开棺，见妇人抱罗而卧。尉怒甚，积薪焚之，沈其骨于江。
张师厚，太原人，娶同郡崔氏懿娘为妻，琴瑟甚谐。生一子，甫期而卒。懿娘念之，因感疾而亦卒。师厚乃更娶白庄刘氏。刘已嫁，丧夫，再醮师厚，性实残刻而妒急。师厚嬖而畏之，为所禁制如处女，不得浪出。师厚于故妻墓未能忘情，时一往。刘怨且怒，乘间挟健妇往，击碎其祠堂，又迫师厚发取其骨，投之江。师厚归，夜垂涕屏处。刘怒诟曰：「吾故夫美而俊，簪缨家也。尔何物？鶡弁为人奴，乃污渎我尔！犹悼亡，我独不念旧耶？」遂大恸。俄而疾作，故夫凭焉，叫呼怒骂，以其背盟而醮也。师厚呼法者张云老治之。懿娘亦现形于旁，曰：「馀安崔氏，尔强以馀归，又弃言焉。又毁馀祠，沈馀骨，胡宁忍之？馀不尔贷也！」师厚百拜祈哀乃没，刘亦苏。秋夕，刘强师厚出游，犹有所畏，呼云老与之偕。白昼饮酣舣舟龙湾。刘方曼声而歌，波心忽砉然而分，一丈夫绿袍乘马出自水底，刘掩面曰：「法师救我！故夫来矣！」绿袍舒臂丈馀，挽刘入水。云老法无所施，徒呼篙师赴救，及得之岸旁，气已绝矣。师厚方惊恸，俄黑雾起于船中，有人蓬首被血而立，懿娘也。云老拔剑罡步而前，剑坠于水。云老徒手搏之，误中师厚，相纷。久之，傔人入视，则师厚殒于拳下矣。时群奴皆目见之，故云老止坐黥流云。《夷坚丁志》载「太原意娘」，正此一事，但以意娘为王氏，师厚为从善，又不及刘氏事。案：此新奇而怪，全在再娶一节，而洪公不详知，故复载之以，补《夷坚》之阙。

[book_title]卷二
秦熺之客、洛人周浩，卜居西湖邻邸，有白衣少妇来寓，艳冶而慧，始见犹自匿，稍久，目成心通。叩诸邻，邻曰：「汴人李氏。夫死，服将除，方谋再行。」浩厚致媒币，室之。妇能先事中浩意，相得甚欢。岁馀，观涛于江，见双鬟女，美出妻右，心慕之。茶肆姥曰：「此女居六和塔，父母亡矣，独与姨处。方愿以乐艺自鬻。」浩捐金数千，方获焉。始至其家，妻妾顺比如篪埙。后忽忿争，浩谕不可解，至相殴击。两怒方厉，黑烟蓬勃出自吻，蔽屋如墨，奇响一声，烟销室空，二艳俱失。遗人访其姨，荡然砂碛也。浩怪愕不敢居其居，从传法寺假僧房徙焉。元日四鼓，欲之秦氏贺。甫出门，阴气砉然，笼烛随灭，妻不知从何来，怒骂曰：「无行弃我逃释，谓终不能近汝耶？」浩罔然不省其妖，随谢之。妇曰：「我已徙居入城矣。」偕至小宅中，欢饮共宿。明日乃得之望仙桥下，半卧水中，喘息仅属，掖归，疗治数日乃愈。浩益恐，迁馆于秦氏。一夕，坐书室，有穴窗者，叱之，随声自隙入，妾也。铅丹不施，双鬟纷披，而态度愈明艳。倚浩娇怨曰：「主母妒悍，正藉君主张，乃懦不能令。使我至此，且彼非人，乃死老魅，君何为惑之？」浩亦迷罔不省，留共寝。妾挽出游，偕饮中瓦酒家。闻寺锺而寤，身乃在后圃池中，污泥满耳鼻。秦氏呼一道士制之，不验。乃使四卒夜番守之。浩虽不得出，而二女间夜至，或凭浩言，云云叫呼。熺厌之，使他客送往建康，道遇时中。时中曰：「是水族之怪也。鳖为白衣，穴西湖；獭为少女，窟于江。弗速拯，将死于溺矣。」为檄江湖神，俾絷二物，曰「法不许杀也」。初，周浩在西京困不自聊，有洛濒（濑一作）老翁夜闻洛中溺鬼相谓：「翌日欲取白衣士自代，其衣下穿，而姓周。」翁旦而待，日中而浩至，姓状衣袂如鬼语，力挽驻之乃脱。至此又复遇水魅云。
或曰：「人灵于万物。人不能神，禽兽昆虫恶能神？又恶能魅人？凡言魅者其寓欤？」馀曰：「凡人，形尽则死，死为鬼，鬼而能有知者，不待圣与智。彼其形亡而神存故也。至神则能神，神又能神形，自神而形谓之通，自形而神谓之定，定则慧，通则空矣。空则弥漫八极而无所不至，故能运天地化万物。生亦神，死亦神，生有不神者，自窒之也。实其所以空者，而无以受故也。惟万物则不然。故死不能神而生或神。死不神者，气偏业萦，理悖无以神神也；生或神者，寿也。今夫人大齐不逾百，而物不殄不死，不死则或灵矣。世有为长生术者，言理则未穷，言性则未尽，言觉则非正。久而仙，能化、能幻、能前知。物之魅者，久也，老寿也，犹人之仙也，然亦岂数数然见哉？夫物之魅人者，必以淫淫者自魅也。久矣，已魅而物之魅类至矣，何寓言之有？」
临安府胥时安礼，性阴贼险猾，因与传法寺僧有故怨。安礼夜出察逻，卒至寺旁，僧方炊饼，饵为斛供，烟气涌起。遽突关入，诬以遗火，悉捕知事僧置狱。将加重刑。有大璫邻居不平之，宣言欲入奏，乃得释，然犹有被杖者。僧不胜痛愤而死。未几，安礼在使厅指画文书，忽仆地殒，七窍皆流血。安礼家金帛山积，粉黛列屋。平时惟以刻虐中尹意。比其死也，复以子代从事。或劝其子：「尔父多冤陷，盍稍为冥福？且彼积钱甚富，用之卒未既也。」子曰：「彼为时安礼，我为时某。曩世时，安礼负时某财，今积以偿。铁枷铁棓，听安礼自受之。时某无预也。」闻者为之一笑。
善应尼，馀往在盐官看姊见之，状貌寝陋，意懵然村妪耳。洎时出危言，乃有脱洒起人意者，颇疑之，亦未信其能定慧也。后携数百钱券来，讬以市米，馀曰：「米非馀事，亦非尔事也。」应曰：「诚然！我未知君尔。持去属之鲁文之。」岁在戊子，哭鲁宪章于嘉禾。晚行，其园中小菴有出揖者，应也。曰：「曩岁粜资，在是今欲买牒与侍童，待之既累日矣。」冬杪，闻鲁氏婢有盗帑帛者，妄连其童，尉捕之。应曰：「童何知我，乃得盗状？盗天地之和，盗日月之明，盗衣食于桑麻谷粟，盗资用于水火木金土，盗骨肉精血于父母，人孰非盗，而独此婢耶？」尉曰：「然则若所自有者，何也？」应曰：「性也！吾与官同，亦与群卒同，亦与盗婢同。知，本有之；性，则前所谓盗者，亦皆吾性之有而非真盗矣。」群卒不解其言，谓侮已，怒虐之甚苦，至焚艾火熏灼。应曰：「此非我也。我出空劫前，入空劫后，诸佛慧眼且不能窥，而况汝曹邪？」卒暴不得施，乃解纵之。明年三月旦日，侍童夜叩鲁佥门曰：「吾师亡矣！」鲁视之，俨然坐脱。犹意其故设意，为之移置他榻，坐愈坚强，面淡红色。翌日，闍维舍利洋溢，烟所洎，林莽皆垂，五色杂珠有光，始知其有隐德云。
嘉定戊寅冬，广西诸司奏知钦州林千之食人事。始，千之得末疾，有道人教以『童男女肉，强人筋骨』，遂捕境内男女十二三岁腊而食之，谓之「地鸡」 「地鸭」。其家小婢妾被食甚众，又以厚贿使卒掠人。虚市间民稍知之，皆深闭不敢出。卒无以应命，乃走其邻横州，伏莽中掠过者。横州民呼为「红衣人」，意其盗也。告州，捕得卒，言其情，监司上诸朝。既而狱久不决，又使大理评事孙泾往全州置狱勘之，迁延岁馀，千之竟从轻典，仅追毁除籍、配吉阳牢城而已。既而言者论泾罪，泾罢去。
嘉定癸未秋，馀在郡治客次中，与嘉兴赵丞、德清刘簿偕坐。刘言：「德清先某宰，以最入监左帑，疽发背之左。其乡贵使疡医治之。既愈矣，未几复发于右。召医十往返，不肯来。乡贵强之医。不得已，乃言曰：『某间左藏召，始勇欲往，昼假寐，梦两吏呼至幽府。金紫人坐堂上厉声曰：某人治德清，故出大辟，使逸天罚案，罪当以疽死，尔前为傅药愈之，已违天意。今勿复往，往则罪且并及！亡何，左藏果殂。』呜呼！故出且尔，故入当奈何？莅官行法，其可一毫容心哉？」赵丞亦言：「某官寓湖之空相寺，其人以严暴自喜，得疾卧榻上，作呼囚声而自譍之。又云讯若干，则号呼痛楚，两股杖痕如织。日日如是，而不得速死。后不知如何。姓名昔具闻之，而今忘矣。」
秦桧专柄时，雅州守奉生日物甚富，为椽烛百馀范，精金为之心，而外灌花蜡，他物称是。使衙前某与卒十辈持走都下，至鄂州之三山，遇暴雨，休于道傍草舍。主人书生也，窭甚方冬，犹絺葛卧牛衣中，蹙然曰：「雨甚，日向暮，屋漏不可居，恐败官物。去此荒径里许，客舍甚整，盍往憩？」众俾导以往，至，则果有民居焉。其人姓鱼氏，见客，喜出迎。燂汤治饭。问所以来，妇侧闻之，摘语其夫：「此持太师寿礼，必厚赍可图也。」夫曰：「吾宁能敌十夫哉？」妇解囊示之，盖妇能货药，常为淫尼荡女辈杀子，故蓄毒甚多。遂取杀鼠药和诸毒，并置酒中而饮之。中夜药发，皆昬然不知人。独衙前者饮少，不能毒。鱼运斤击之，十卒并命。他物悉藏瘗，独不知烛中有金，不甚惜，姑置榻下。会生纳妇，以两炬与之，生持归。坚不可燃，刮视而金见，遂数数乞烛于鱼。鱼疑焉，取馀烛视之，始大悔惧。夜诱书生夫妇，杀之，徙居汉阳为米商。小人骤得志，买婢以居。妻曰：「致尔富，我之谋也。今疏我耶？我且告之。」鱼内不乐，又家持珠花与倡，倡始疑其憃而富。及得花，叶下有雅守姓名，以示他客，客告倡持告之郡。遂夫妇皆磔于市。桧方盛，四方赂献山积，金不足道；又必穷索异宝，皆尚方所无。若雅守之金烛，又不足为辽东豕、直芹萍耳！
女伶陈嘉庆，居后市街之东。夜独寝，梦有人黑而长，缁衣素裳，俯瞰其榻，曰：「元司法有约，不可不往。」嘉庆欲呼母与婢，而声不得出，乃应之曰：「今已午夜矣，无人荷轿，不可去也。我未省识元司法，纵可去，亦不汝从！汝来不由户，岂非鬼乎？」其人曰：「肩舆在门外矣。夜深不须治铅黛，睡妆故自佳。」以手中扇挥之，嘉庆觉身不自制，从牖中出。至门，果有肩舆，二人负之，乘空行至清冷桥下，见一士出迎升楼，晳而多髯，疏俊人也。留饮款昵。既晓，复以轿送之归。既寤，以语其母，犹谓偶然。明日他客来，方举杯，忽冥然坐寐，其鼾如雷，呼挽皆不醒，客怒而去。逮晓乃寤，则梦游也。自是，每夕皆然。尝从元司法求钗珥香扇之类，皆在枕旁。嘉庆视元颇当其意，亦乐之。谓姥：「岂真有是人能此于梦乎？彼非无资者，倘能身相从，贤于梦魂远矣！」姥求之清冷桥，果有赴调元司法，肖貌皆如女所言。屏人密问之，谢无有。又数月，嘉庆不复梦视元则已归。他日，遇诸涂，则目逆而笑。不知元生以术致之耶，抑偶然也。
绍兴初，北客陈监仓寓邵武军，笄女曰淑，美而慧。富子刘生欲娶之。刘父母以陈窭而挟官，恐侵其资，不许。陈亡，女不能自存，嫁同巷民黄生。黄母以罪系，家罄于吏，炊弗属，使淑质衣于市。过刘氏肆，刘子见之喜，呼入饮之，还其衣，予之千钱。他日复来，又益予之。浸挑谑及乱，淑归，视夫如仇。夫疑焉，侦而知其数过刘也。伪弗闻者，使淑厚要于刘，获，既审其实，然后诟淑曰：「我虽极贫，义不食污，当执汝诣郡。妇奸，法不得用荫免也。」淑恨怒，饮夫醉，杀而析其骸置瓮中。邻有闻者，捕淑赴官。刘生知女为己累。夜逸，逻者得之，黥隶沣州。淑坐杀夫支解，入不道，以淩迟。论刑有日矣，狱卒谢德悦其貌，夜率同牢卒，负而出诸垣。与俱窜至兴国某山李氏邸舍中。李盗橐也，察其必窃而逃者，率家人持兵绐以追至。德恐，穴壁遁去，淑为李生所得。诡言江州籍妓，不堪官役，故从尉曹射士。李妻悍，不以归，置诸酒肆中，李蓄毒杀人掠财，淑久亦益习为之。谢德既脱去，为医，褐衣以药游荆鄂。又三四年而返，由故道，饮李氏酒肆。李生已忘其为德，而淑怀德恩未替也。瞰无人焉，急走谓德：「伪醉卧于此，我复从君去。」德如其言。夜，淑堇酒饮李及两童婢，皆僵仆，呼德使就杀之。席卷肆中所有，与德西上适襄阳。李氏家人来见尸纵横，独意李生视盗侣不谨，为所怒戕，不知淑实为之也。先是刘生既配流于澧，以贿免，不敢归，往襄阳依其舅崔观察。崔亦盗巨擘，以侠雄一方，暮年革故态，多为邸店自给。有邸在闤闠中，使刘生主之。德来，适入其舍。刘大惊，密以叩淑，淑率言之。刘欲执告德而恐淑并诛。乃伪善视之，月馀，携德出城饮，以铁击其脑，推置檀溪中。复纳淑而室之。亡何，刘父营得放停牒，呼使归。崔以一赤马一奴送刘。至兴国。遣舅家奴去，乃迎淑。翦其发，衣以缁衣，赂尼寺而匿之。刘未至兴国十里，夜宿袁八店。袁窥见橐中物，杀之。刘父以子失归期，走价质之崔，崔曰：「某日遣行，既累月矣。」刘父惊疑，自走襄阳访之。崔之妻，其妹也。姑讳日，设斋尼寺中，挽使偕行。刘父见淑，大惊曰：「是吾乡杀夫者！当极刑！累吾子使黥，今胡为在是？其可乎？」乃械以陈邑。淑竟论死。嘻！异哉！
襄阳主簿张有，新娶妻美而妒。有疾，将如厕而难独行，欲与侍婢俱，妻不可。有至厕，于垣穴中见人背坐，色黑且壮。有以为役夫，不之怪也。顷之，此人回顾，深目、巨鼻、虎口、乌爪，谓有：「盍与予鞋？」有惊，未及应，怪自穴引手直取其鞋，口咀之。鞋中血见，如食肉状，遂尽之。有恐，奔告其妻，且尢之曰：「我如厕，须一婢相送，尔适固拒，果遇妖怪。」妇犹不信，乃同观之。有坐厕，怪又见，夺馀一鞋咀之。妻恐，扶有还。他日，有至后院，怪又见，语有： 「吾归尔鞋！」因投其鞋，有惧不敢拾，因仓皇返舍。以怖成痼疾而卒。
高密王萼，少美丰彩。尝日晚倚门，见一妇人从西来，将入郭，姿色殊绝，年可十八九。明日出门，又见之，如此数四。日暮辄来，王戏问之曰：「家在何处，暮来此？」女笑曰：「儿家近在南岗，有事须至郭耳。」王试挑之，女遂欣然，因留宿，甚相亲狎，明旦辞去。数夜辄一来，后乃夜夜来宿。王谓女曰：「家既近，许相过否？」答曰：「家甚陋，不堪延客。且与亡兄遗女同居，不能无嫌疑耳。」王遂信之，宠念转密。左右一婢，亦有美貌，常以自随。其后，虽在昼日，亦复不去。王问曰：「兄女得无相望乎？」答曰：「何须强预他事如此？」后一夜来，色甚不悦，啼泣而已。王问之，曰：「儿本前高密令女。卒，殡于此。今家迎丧，明日当去。」王既爱念，不复嫌忌，乃便悲惋，问：「明日当至何时？」曰：「日暮耳。」明日临别，女以一金缕玉杯及玉环一双留赠，王以绣衣答之，挥泪而别。王于南岗视之，果有迎丧，发榇，女颜色不变，粉黛如故，见绣衣一箧在棺中，而失其所佩玉环及金杯。家人方觉有异，王乃前具陈之，兼示之玉环与杯，皆捧之悲泣。曰：「女先嫁为任氏妻。任无行见薄，父母怜念，呼令归而死。」因问曰：「兄女是谁？」曰：「家中二郎女，十岁病死，亦殡其旁。」婢亦帐中木人也，其貌正与从者相似。王乃临柩悲泣而别，左右皆伤感。后念之，遂恍惚成疾。久乃方愈，然每思辄忘寝食也。
沈翁者，天目人，名宝家，饶于财，有邸舍数间，纳四方过旅。大雪中一人衣青褐衣投宿，曰：「吾前途值盗，囊资皆罄尽。幸翁怜之。」翁具饭酌之酒，且曰：「天雨雪，君衣薄甚，得无寒乎？」更为具衣然火。明日，客辞行，复与钱数贯。客曰：「蒙翁厚德，无以报。观翁色，若有不豫然者，其曷故哉？」翁曰： 「某老年惟一女，今为祟侵，卧床榻耳。遍谒高巫，皆不能禁，故常忧戚。」客曰：「此吾素所习也。」乃为之结坛禹步驱其祟。女疾遂愈。翁感其意，留一日乃去。他日，客复来，则戎装乘马，持银笴枪，从卒负胡床叵罗，威容甚武，曰：「吾有职于岳，为统兵助法将，从为天心法者，捕鬼。翁遇吾厚，故欲翁知之。」宝拜，起烟雾，蓊然而失。淳熙间事。
中瓦术者杨二官人，游群璫门，依之为课息，故以赀称。一日有紫袍者以千钱求筮，曰：「吾妹隶慈福宫，所储不下万缗，欲祈某璫取之。筮吉凶云何？」 杨曰：「卦得同人之九三，其象健以明，有人同焉。然伏戎于莽，财虽有之，而必以诈乃可得也。」自是屡不一占，占必千钱。间与杨共饮，嬉游相乐。又数日，言：「吾妹已出宫，囊中所携金珠过万。君语无毫发差，可谓通神！」遗以钱币三千，曰：「是犹未足为君谢也！」居一二日，复邀出饮，语之曰：「吾妹欲求偶。彼囊中虽富，而年过四十，虑娶者难之。妹欲自见君，以媒为讬。」杨忻然许之。明日晡后，两傔以金合至，其中皆名鲭、异馔、佳果及髹器金卮，信如禁中物。妇人乘肩舁，金翠耀目，紫袍踵其后，杨呼妻女延之，尽出其家白金，觞斝相酬酢。夜渐向阑，启黄封酒，妇自歌以饮，杨及其家下、至女奴皆偏酌之酒下咽。杨见其妻昬然而蹶，须臾，举室阑干僵仆，方趋掖之，而已亦然。紫袍先命其妹升车取布囊尽掩席间所有及其妻女首饰，计所直已千馀缗，笑谓杨曰：「以诈得财，信而有证。然以相予之厚，楼上箱笈皆不发取。君自善视之。」方是时，杨心目了然，独口不能言，身不能运耳。明日药气既消，皆无恙。杨平时以智巧自负，虑贻笑群貂，不敢声于贼曹，密与求盗辈迹，其人不复再见。

[book_title]卷三
吴江县之北聚落曰冲浦，民白昼见黄衣卒来逮捕，曰：「官唤汝治杀人事。」民自念未尝杀人，拒之不可，祷之不听。遽前捽其胸，回视身仆床上，方知已死，乃哀叩之问何事。卒曰：「丈人讼汝杀妻，冥府不可欺，宜以实对！」洎至官曹，髯官据案坐，皂衣隶雁鹜行立，呼「民来前」，取妇翁讼牍示之。民不识字，吏为之读，言「尝杀三妻，最后者己女也」。民曰：「三妻诚有之，然死非杀也。」官曰：「果何如？当直言，此非谰漫所也。」民言：「长者以瘵亡；次以蛊胀亡；三当丁亥水灾，庐舍漂没，无所得食，死于馁耳。民有子六七岁，母亡，复继死。」官又问：「汝子何由死？」民曰：「亦以饥疾。问可知也。」吏引三妻洎子至官，三问之，如民言，乃大怒，曰：「老物以死诬人，当反坐！」索大械拲妇翁两鬼曳往狱中。遣民妇过庑下，有青衣人坐诵经，呼曰：「若忆我乎？」民识其比邻钱道人，以焚死矣，视其膑足有焦灼痕，而其旁金币山积。钱曰：「平生诵《金刚般若经》，藉经力不堕恶道，然口其文而心有他属，又不解义趣，故虽富足而不能超升。」民曰：「若然，何为死于火？」钱曰：「方春溉田，必取淤泥粪之，杀裸蚌多矣，能无及此乎？岂特以火死？今犹两股日被焚灼，但藉经故，痛似可忍，又须臾即休。不然，杀生以一偿一，业果不可量也。」又转曲廊，列巨釜煮汤，沸涌数尺，卒漉取析骸，铺板木上，水潠皆起成人，可认者三四人，皆里屠也。相对号泣，言：「杀业不可追悔，盍语各家为造经像？」又少进空庭中，絷者甚众，邻有兼并善讼伯里者亦在絷中。与语，莫不应形状，亦不大了了。疑而叩诸吏，吏曰：「是未死，独一魂先絷此。他日寿尽，乃案罪耳。」出门闻哭声，盖已死，再宿心尚暖。故未之敛，猛即其尸，遂活。苏文忠公言：「儋耳处子死，所见皆儋耳鬼。」今此民亦徒见吴江近里死者，岂一方各有治鬼事者耶？自民之生已二三年，邻之絷者尚存，其豪狡如故。
绍定己丑三月二十八日，临安天庆馆客道士青阳某坐逝。丹棱人常默坐云堂，不肯出醮祭，亦不历闤闠中。先一日，语所善者，曰：「明日午时，天大雷风，汝观中惊出一佛。」其人笑曰：「汝道士乃谈佛乎？」至期，果澍雨、大震电。视青阳已坐脱矣。手持一纸卷，有偈曰：「雷声霹雳，撒手便行。踪迹混融，万法皆空。」黄冠能坐脱，不惟未尝见之，亦前未之闻也。
庐山归宗寺，往年有伟丈夫，修目美髯、语音如锺、白氅乌帽，谓主客僧曰：「贩米来此，触热不可归。欲借一函席度夏。」僧拒之，曰：「僧俗不错居，况寺亦无闲屋。丛林事，矩矱不与房居等也。空山荒寂，客安宁此哉？」客曰：「我非求安者，于选佛场侧，得数尺地可阅《华严》足矣。梵宇如许，不能容一老优婆塞耶？」僧不得拒，以白主僧。主僧异其人，许之。客坐夏九十日，清苦过诸比丘，日诵《华严》一卷安居。竟，乃辞去。语主僧曰：「吾家广德军西门外，姓张氏，家足谷。他日或廪不继，幸使一化主来。」来岁，寺以歉不入，如其言访之，行西门外觅富人张氏，了不可得。寄锡光孝寺，叩主僧，主僧噫嘻曰：「岂非吾郡张王乎？」偕入寺，视后殿偶像信向客也。爇芗祝之，而夜梦王来授以治眼方，曰：「吾郡人且苦目疾，师宜留此以药施人，勿取直，人自当岁有所酬。」既而满郡皆目眚，广德人恃王为命，日祷祠下，王复梦之，曰：「光孝庐山僧施药甚神，无以吾为也。」人就僧乞药，应手如扫，争愿奉施，僧得钱数百万以归。自是，归宗岁遣化广德而施者，不厌也。寺刻木像王于僧堂之左，以五戒莅香火，日易《华严》一卷。馀所识禅僧行楷偏参，至归宗，见寺僧有口吻欹不正者，意其风淫，欲予之药。僧曰：「非疾。往未削发时，莅事张王祠。尝适市，得彘肉不能忍馋，归易《华严》即罔不自知。去卧寮中，见李太尉持挝立其侧，自知犯王所禁，心歉焉。神举手一指，口随指倾侧。今弗之疗，以识吾过。李太尉者，吾乡里人，死水而能神。相传事张王，张王所至，塑之祠下，今封为威济侯云。」
庐山天池峰绝高，曼殊室利菩萨道场也，夜夜有圣灯来供之。楷禅登山，夜见一灯自淮山飞来，须臾变而为七，七变而为四十九，又为百千万亿不可说，弥山偏谷，已乃联比相属有，如绣者、数珠者、华盖者、香炉者。一官人号木强诋之曰：「此妖耳！不然则木石光焰能飞集吾手，乃信其神言！」未脱口，一灯飞来左肱上，红焰赫然而不热。摘取之，封置香奁中。明日启视，止木叶一片耳。淮山盖四祖、五祖道场，亦夜有灯垂塔前松楸上。天池灯间亦飞渡江供之。予叩之友禅人，其说不异。
嗣清禅师，上饶人，水菴一糙之子。知见明白，丛林归重。平生无贵贱，皆平揖之。不蓄衣囊，不食常住，不侑客食，不过中食，不衣罗纨，不与人谈世谛。当诸老向尽，独荷担大法。安参政帅湖南，迎致大沩山。旧主者积钱七百万，清尽散之游僧及近山穷民。知事僧群谏师。曰：「敛之于彼，归之于彼，奚为不可？佛法中，僧乃当蓄财耶？」有梦觉堂者，安公乡人，自蜀来见，幕客及子侄交誉之。安公不胜众论，使觉来为代。师出寓邸舍，觉遣侍者以状邀饭。师书其尾，曰：「已非沩山僧，不吃沩山饭。不过两旬馀，岳州却相见。」不盈月，副寺与勤旧僧争忿，蹴其胁，立死行者杀火工，断其首而逸。觉以累入狱。时安公已去，漕使摄郡事，素恶觉，不待狱，竟编置于岳阳，如师言。其他预记者甚众。师不自神也，年八十馀，顺世于育王，设利如金色珠，弥满林谷，异香经月不散。
宝庆丁亥七月十一夜四更，大风起西南，雨如注，屋瓦皆飞。一时顷，风从东北回射，天地震摇，平地水长数尺，百年之木发拔无遗，民居不以高下毁八九，死于水中者不可胜计，岸浒尸如积。是年，既无年，饿死者益多。明年春，大疫，比屋相枕籍。嘉兴、平江、安吉三郡尢甚，被其毒，户减十五六。烹鱼者，率从腹中得人指发。群从往平江买鲤于市，剖之，得人耳，犹悬金璫。富民子见流民饿妇粗白晳，持粟数斗畀其夫而纳之，食以粥两日而后能视。夜见天神，叱之曰： 「此妇当殍死，奈何强食之？不速遣女，贻汝家祸！」富子不忍。翌日，神复见，怒曰：「弗去，将并疫矣！」俄而妇病亟，屏之出门即死。
鲁锋制干以事如杭都，昼卧客舍，回视壁有罅騞然开。闯而视之，人居也。塈朱户美妇褰帘出，与客语如素识，以真珠花畀之，曰：「持此归，谨藏之，他时相遇合，徵此为信。」鲁愕然，复视壁无纤隙，花故在手，乃一旱莲草，已枯萎矣。还家即病，病中视草复为珠花。病急，犹不忍释手，遂殂。将鲁垂死而妄见耶？抑有奇鬼摄之？惜无人问其所遇详究者。
霅城之南诸野寺千金无为最雄盛，有房，居僧几二百人，良田千馀顷。相传王衍舍宅。馀尝为诸僧言：「王衍，琅琊人，乃今沂州，去霅数千里。衍平生历官，亦不到江南，不应有宅于此。且衍亡晋而毁节于赵王，使其人尚在，乃义士所唾。真犹不足贵，况必不然，无妄攀援，贻识者笑。」群僧多不悦馀之言。戊子冬，毁于大火雨中。烈焰自浴室起，瞬息灰烬，尺木不存。先是，有人梦入寺，见两庑皆大鬼，深目巨喙，甲而豹襜，各执其物如有所伺；老僧金襴僧伽梨自殿飞空去，鬼皆合掌加额，一神红袍金冠从外来，丱女持绛幡从其后，神以鞭指呼，群鬼绕寺而旋；或牵赤骡至，神乘以行，鬼噪而从之，其人寤犹在耳也。凡星居僧无有持戒律。愈富则愈造恶业。盖圣僧去之，神乃加爇焉。
里有屠牛者，以贱得牛，喜甚。醉，归卧，使妇饲牛。牛仰视曰：「欲杀我当亟杀，何以食为？」妇惊而屠至，以牛言告屠。即牛而默然，怒妇，绐而批其颊。妇复往骂牛，曰：「坐汝故而被笞，汝适言而今默，何也？」牛曰：「吾汝翁也，坐屠牛故，为牛以受屠。吾儿业于是，妇与孙食焉。闻吾言或能废屠，是我夺吾儿及妇孙食焉，故宁死不言！」妇曰：「若然，何为为我言？」曰：「使汝知必报耳。」妇畏屠悍，终不敢复向屠道牛语。夜，遂杀牛。妇不肯食牛肉，其夫复问其故，具以告语传之屠。屠犹不为改。屠之顽，无足道也。牛易世矣，犹为子孙计耶？呜呼！虐取之，掊敛之，深藏之，今之牛比屋也。操是一念以往，岂特一为牛而已哉？
老子见推于仲尼，盖亦圣人也。其道本以清净无为为宗，衣冠丧祭与齐民同，老子之子曰宗，盖有妻妾矣。而又尝仕周，其在四民之中亦士耳，特所尚者不同，非于儒之外别有教也。秦汉之言神仙者，其繁如猬毛，未尝称老子，况于三清十极之说哉？祭醮符籙，始于张陵，成于寇谦之，恶其无所本始，乃自讬于老子以神其书，实于老子不相干。老子书言：「有道之国，其鬼不神。」其肯设为三官九府、仙官将吏以罔民耶？荐亡一门，不在洞元、洞神、洞真之科，最为后出。模写释氏而不克肖，以佛本不言荐亡，后人设为之，已自背本教，道士见其利入之厚，因而效焉，盖又张、寇二师所不道也。馀姻家鲁提刑捐馆，其子德清知县继亡，子舍先作黄籙醮，招蜀人苟生为高功。苟非黄冠，特以法自名，一凡民也。召魂之夕，幡重垂至地。奏章时，鹤二十馀盘旋坛上，众骇焉。已醮，提刑冢嗣馀杭宰梦其父来，如平生而面愠色。拱立叩所以。良久，曰：「我死，家乃遽无长幼序耶？子先而父后，礼欤？」惊而寤，省所梦，泣曰： 「必为黄籙故也！」亟营之，复以命苟，鹤来尢多。馀尝观丁谓、陈彭年辈为天书事，每一行礼，必以鹤奏成，至数千鹤。东封时，无日无之。故人呼谓「鹤相」，谓必能妖术，不然，其徒中亦当有善此者。至王老仔、林灵素辈，真挟左道，不足怪也。馀家藏道家法书甚多，有所谓「堕幡咒诀」，盖亦幻惑。鲁君之梦，特其心不自安为之耳。
崇宁末年，大阉郝随之女为鬼所魅。始见伟男子如将家，自称舍人，来相挑谑，遂迷罔失常，号呼笑歌声及广陌，或奋梃欲出，十馀人不能制。随召京师名道士治之。一夕失女，偏城内外杳不可寻。月馀，忽在闺中，洒然无恙。问所见，女曰：「始，吾家呼法师来，舍人曰：『吾力出汉天师上，是何为者？』既而见神兵四合，乃啸呼其徒，至者千馀人，亦皆衽金执锐，列阵相望。闻呼其名，盖多近时战死将校及赴市强囚也。鬼有韩将军者，前白舍人，曰：『彼军虽不吾敌，然舍人本为行乐计，是家一不得志，必再。天下之言法者，何可胜计？舍人宁能尽胜之？奈何以此为战地耶？舍人当先以夫人归，我力战必胜而后反。彼军纵有脱者，已不知夫人处矣。』舍人抚其背，曰：『得良偶，君之功也。』舍人先与女驰去，韩军于郝之门，神兵惮韩在后，果不敢追。舍人偕女入一废祠，旋化为城郭台观池籞，侈丽不可名。韩将军以捷归，献俘受赏如人间军礼。居数日，舍人曰：『吾得美妻，不可不与姻邻为礼。』合肆筵召客，客至数人，有绿袍年少，方二十馀，美风度，迁坐近女，谛视之，曰：『郝太尉女耶？中贵人效宫禁涂泽，固加于市人一等矣。』中饮举酒酌舍人，大言曰：『吾与公为兄弟，休戚无一不同，今暂易室，可乎？』舍人艴然曰：『吾与公为兄弟，世乃有以妇为戏者耶？』绿袍曰：『吾诚欲之，何戏之有？不吾与，即力争耳！』推案而起，宝玉杯盘皆碎于地。舍人奋然逐之，绿袍戟手去。居一二日，闻金鼓声遍山谷，甲骑数千噪于城下。舍人帅师御之，交绥而退。绿袍为七寨环城，矢石下如雨，韩将军昼夜拒战，互有胜负。如是者十馀日。舍人军事良苦，无得欢悰，韩将军曰：『贼粮且绝，不能久，请深壁毋战，俟其饥疲而击之。我以奇兵邀其后，蔑不胜矣。』会谍报德安公、祅庙石王等助贼兵而资以粮，兵来昼夜不绝。舍人谓女曰：『吾将家兵关西复来战此，自邠州灵应以西，皆吾与也。欲偕行，恐飞戈流矢不可测。汝还郝氏，澄心正念，求能楞严神咒者而学之，百鬼不敢近，不然瞰吾去或能祸汝。』乃自燔其营，溃围出，送女至闺而去。」女既得反，遂为比丘尼，不知此曹鬼耶神？殊未可测也。

[book_title]卷四
处士卢仲海与从叔缵客于吴，夜就主人饮欢甚，大醉。群宾皆散，而缵大吐，甚困，更深无救者，独仲海侍之。仲海性孝友，悉箧中药物以护之。半夜缵亡，仲海悲惶，伺其心，尚暖。计无所出。忽思《礼》有「招魂望反」之文，又先是，有方士说招魂之验，乃大呼缵名，连声不息。忽苏而能言，曰：「赖尔救我！」即问其状。答曰：「我向被数吏引，言『郎中遣邀』。问其名，乃称『尹』。逡巡至宅，门阙甚峻，车马极盛，引入，尹迎劳曰：『饮适奉迎耳。』乃延入竹亭，亭中皆朱紫相揖而坐，左右进酒，杯盘罗列，妓乐云集，我意且洽，都不思行李之事。中宴忽闻尔唤声，众乐齐奏，心神已眩，爵行无数，我殆忘之。俄顷，又闻尔唤声且悲，我心恻然，如是数四。请辞，主人苦留，我告以家中有急。主人暂放我，来当或继授我职事。我向已虚诺。及到此，方知是死。若不呼我，都忘身在此，我殆去也。宛然如梦，今但畏再命，为之奈何？」仲海曰：「情之至隐，复何可行？前事既验，当复执意耳。」因焚香诵咒以备之。言语之际，忽然又殁，仲海又呼之，声且哀厉急切，直至欲明，方苏，曰：「还赖尔唤声！我向复饮至酣畅，坐寮径醉，主人方敕文牒授我职，闻尔唤声哀厉依前测怛。主人讶，我不怡。我又暂乞归再三。主人笑曰：『大奇。』遂放我来，今去留未诀。鸡鸣将兴，阴阳向息，又闻鬼神不越疆，吾与尔逃之可乎？」仲海曰：「上计也。」即具舟倍道，并行而愈。
太原王垂与卢收友善，尝乘舟商于淮浙，至右门驿旁，见一妇人立树下，容色殊丽，负一锦囊，乃弭棹伺之。妇人果问曰：「船何适？可容寄载否？妾夫病，在嘉兴，今欲看之，足痛不能行。」二人曰：「诺！」遂携囊而上，居船之首。垂善鼓琴，以琴挑之，妇人粲然。既而稍亲合，其语谐慧辨不可言。是夕，与垂会船前，收窃叹慕。夜深，收探囊中物，视之，满囊骷髅耳。收大骇，知是鬼矣，而无因达垂。既而天明，妇人暂登厓，收告垂，大慑曰：「计将安出？」收曰：「宜伏箦下。」如其言，顷间妇人来，问王垂安在。收绐之曰：「适上岸矣。「妇人乃委收而追垂。于是弃囊于岸，并棹倍行数十里外，不见来。夜，藏船闹处。半夜，妇人直至船中，妇人头白、面有血，腥秽不可言，乃拽垂头咬垂。二人因大呼，众船皆助。逐失妇人所在，明日得纸梳一枚于席上。垂数月而卒。
张忠定公咏，性好学佛，守蜀成都日，早起诵《金刚经》一另周过乃出理事，暮则静习禅。凡蜀僧有戒行能讲诵者，皆宾致之。一日，过净惠寺，焚香罢，适新造释迦佛像，出金色珠满佛身及华座，璀璨夺目，取已复生，不可胜计。忠定亦得数百颗以归，为之作赞文甚伟丽。处州鲍粹然知府家香木观音像，传世已久，一日供幡上有浮动而光明者，察之五色珠也。发龛，则山岩净瓶华台之上叠叠相属，大者如芡，细者如粟，匀圆可爱。忠定笃志学佛，忠谊动天壤，宜见此瑞。鲍不甚留意内学，岂菩萨以此警之耶？鲍公死，侍姬散，有崔氏者为馀道之。
朝天门糸采帛铺傅生，春日独游，见长桥坐而卜者。方倦行，戏即之以五行问。其人曰：「君命绝不佳，必以刑死。他未暇言，今当忧官事，事绝近。」傅不乐，起度桥，未至圯下，回顾已无见矣。心恶之，入清波门，践果核而跌触贵家罍堕地。担者云云，傅方被酒，反詈之，并及其主。执赴官，得杖以归。数日，夜闻扣门声甚武，仆不肯启。扣门者曰：「我有药，欲为三官人疗疮，汝不入言，欲困乃主耶？」仆言之。傅命之入，乃前日桥上卜者也。将一药置几上，曰：「以傅疮即瘥。」傅顾谢间，忽失之。视药，乃狗粪耳。遂绝痛不可忍。卜之曰：「魈为祟，祭萗久乃愈。傅呆竖子，不能家，家浸衰。住于四圣延祥观。」今不知何如。
都民质库樊生，与其徒李游湖上某寺阁，得女子履，绝弓小，中有片纸，曰：「妾择对者也。有姻议者，可访王老娘问之。」樊生少年心荡，得之若狂，莫知其何人。他时过升阳宫库前，闻两妪踵其后相语笑，多道王老娘。伺其入茶肆，亦往焉。两妪谓瀹茶仆曰：「王老娘在乎？」曰：「在。」「为我道欲见。」仆自后呼一妪出，四五十矣。两妪迎语之，曰：「陶小娘子遣我问亲事何如？」王曰：「未得当人意者。且彼自以鞋约，得者谐之。」樊大喜，伺两妪去，独呼饮王妪，言：「鞋，乃我得之。陶今安在？妪果能副吾事否？」妪吒曰：「天合也！彼生二十有二年矣，张郡王之嬖也。郡王死时方十七八，出求偶已四年矣，无当其意者，故不嫁至今。奁中所有万缗，君少年而家富，契彼所欲。然必令一见乃可。」约以明日会某氏酒肆中。樊生如期往，顾之，妪走而先，四夫舁一轿，一女奴从其后，褰帘出揖，粲然丽人，目所未见。饮至暮，语浸亵狎，妪以他故出，女遂与樊乱，不肯复去。樊生父甚严，以野合不敢携女归，有贮货屋在后市街，女已知之，自呼车与女奴偕往，樊生不获已，乃从之，相挽登楼坐。舁夫于门守，舍佣见其人衣纸衣，惊呼失声，四夫皆没，樊生坐楼上不知也。中夜樊归，佣途送之，道所见，犹不之信。旦日，佣燂汤登楼，视婢乃一枯骸，女在床自腰以下中断而异处，亟走报樊父，父往验之，则荡然空室，无复存者。鬼乃入其家，即子舍涂抹，出拜舅姑，上续命物，真若新妇。樊惟一子，忧之，访善法者。或言卖熝蠃张生，考召有验。呼治之。女子无畏色，出语曰：「我良家子，方有姻议，而彼遽奸污我于酒肆中。若谓此，谁之罪？今不居此，将安归？」张为之劝解久之，乃曰：「去易耳。然吾终不置此人！」遂为旋风而灭。月馀，樊与李游嘉会门外，李以酒忤省史赵生，赵生欲苦之，樊与并遁，不敢由故道，乃登慈云岭绕入钱湖门中岭，雨暴至，舍小人家。主人母白服出迎，曰：「顾六妻也。夫死未盈月。」日暝雨甚，主人母以榻处二客，曰：「升阳宫前酒唯饮王老娘，今急乃投我。「李谓樊曰：」彼何自知之？得非亦鬼乎？「惧不敢寐，中夜闻扣闻声，呼顾六甚急。二生窥见皂衣卒自灵床上曳老叟去，回语妪：」善视二客，勿使去。「樊李益恐，相携自后户而逸，望荒邱中灯烛森列，绿袍人据案决事，鬼吏拥顾六翁媪在旁；又有丽女，鬼卒守之，腰腹中绝，以线缝缀而不甚相属，盖陶小娘子也。二生疾走里馀，闻宿舂声，人家灯光自隙出。投之，扣主人姓名，曰：」雍三，鬻餻者。方捣粉耳。「为言所遇之怪，雍笑而不答。喘未定，四夫舆陶小娘子并王老娘、顾六等坌集，樊李奋臂肆击，力不胜而仆，群鬼将甘心焉。俄而殿前司某统制趋衙，从卒百许人嗬殿至，群鬼皆舍去。统制闻草中呻吟，命下视之，见樊李已昬不知人。数卒挟扶就汤肆噀治，门开呼徼者，遂之归。异时，访鬼所起，则陶小娘子，信张氏之嬖，以外淫为主所杀，中腰一剑而断。王老娘居新门外，亦以奸被戕。顾六翁妪、雍三，皆岭边新瘗者也。此度是绍兴末年事。馀近闻之。
《夷坚癸志》载「祖赵坚以法治魈」，言物之无情者不能为精，皆妖凭之。故久于魈者其魁、配为某精若帚杵之类，此理良是。盖子野对石言之遗意也。有富民妾孕不成，子每产，皆多怪禽异物状，不肖人类；间一似人，则角其首，翼其腋，或身无肤。其家大怪之，虽祷禬不辍，然不识其由。有游僧过门，啧曰：「是家多妖。能信我，当相为除之。」主人问焉。僧曰：「而家产则得怪物，孕则得异梦乎？」因指石斫狮子曰：「此其鬽也。」为之诵咒，呼工凿目斩趾而去，后逐安妥。连得丈夫子。予谓：石无知，不能神，是亦有凭焉尔！
知见所不及，当以佛言为信。佛所不道，决无是也。佛言：琰魔罗，盖主捺落迦者，止一琰魔罗王耳。阎罗，盖琰魔罗之讹也。馀十八王见于《阿含》等经，名皆梵语，王主一狱，乃阎罗僚属，义不得差肩。十王之说，不知起于何时。佛所举三千大千世界，素诃其一，今所居赡部特素诃之一洲极东南际，于一世界不啻于太仓之稊米，泰山直微尘耳。阎罗盖指一素诃世界言之，其统摄大矣。泰山奈何亦以王号与之敌礼哉？转轮王，王四天下，盖人而几于天者，亦非主冥道，乃槩列于十王。其馀名号如宋帝五官之类，皆无所稽据。又七七日而所历者七王，自小祥以后二年乃仅经二王，抑何疏密之悬绝耶？当是僧徒为此以惑愚民耳。杭有杨妪，信庸僧寄库之说，月为一竹篓，寓置金银而焚之付判官。掌之判官者，取十二支之肖。似为姓，如寅生则黄判官、丑为田、未为朱、亥为袁、卯为柳、戍为成之类。所谓十王者，亦岁有赂，久而妪死，女梦其来如平生，衣饰十倍生时，自言：「我富不可胜计，但积资而无人守之，当多为明器惠我。」与女游大官府，望殿上十人环坐，仪卫尊严，曰：「此十王也。我以生前功德故，能出入其后宫。」又曰：「近以万缗买宅，行将迁矣。」女请观之，则以女未当死，不可往，遂寤。识者多不然之。馀曰：「无怪世界，依妄而立，本所无而想之，立见于前矣。彼妪平生持妄心，死宜妄见，女习其母之妄，一念适与妄会耳。十王寄库之有无，则不待智者而后知。」
干者沈暹十岁儿忽不见。后两日，闻船板下有声，发视之，儿在焉。昬不能语，汤熨半日，乃能道所见：两鬼青巾黄袍，导使游戏，将拥置水中，忽有白衣人，长身多髯，与鬼斗而胜之，负以入舟，乃得免。方是时，舟板栉比牢密，又加锁焉，不知儿何以能入也。装潢陆明之子，年十八九，见人家焚楮泉祭殇鬼，过其傍，即觉罔罔不自制。当一持盖者，自腰以上可辨，时回顾与语，遂踵之以行。历村墅，十馀日夜行不辍，亦不觉饥渴。其家散求之数日，或言其在三十里外。得之于桥上，犹行不已，人来益多，持盖者乃没。予族人侍其父饮别墅，忽有黄衣卒拱而趋，引之入池水中，几溺，适有见者救之得免。方其入水时，视犹陆也。三人者仅脱鬼手耳。
杭优眼大郎病，梦人持文衾覆之，自首至足，束而加縻，力拒不可，魇而寤。病日甚，逐死。死数日，见梦于其家曰：「前梦文衾，为大不祥。今生为猫，黄质而黑章。在沙皮巷某人家。」子往视而俯泣，白所以，欲买归。猫主不肯。或名呼之，则仰视而俯譍。
南上库妓魁李都惜，妹宜姊十四岁死乳媪，梦其来泣诉曰：「不幸夭，又不得复为人。今在竹栅酒肆中。生好华，今亦衣斑也。幸怜我为营佛果。」未之信，其明日，女兄复梦，试求之，则前夕狸奴生数子，果有斑者。以千钱赎之，仍招律师施三聚戒，终而猫死。他日乳媪复梦，曰：「今幸得为人。生王氏，然以宿业，未脱倡类也。」
都民郑生，居中瓦南为京果肆。次子娶妇三日，大合客，客有见烛光上人物长数寸者，十馀辈负一小棺回旋而行，指以示人，人皆见之，莫不愕然。独郑老无睹也。须臾灭没，乃有白蝶数十绕屋而飞。郑老不乐，罢酒，意非吉证。又两日，呼道士设醮禳之，毕事，焚楮泉，回风飘火著屋楣上，烈焰随起，对卖线家植两竿于门，不知火从何来，对然如炬，遂延烧百馀家。郑老以焚死。
嘉定戊寅春，馀在都，友人林亨之之妇翁承务邱君为馀言：越有陈生（邱为隐其名），外谨而内宕，好挑谑良家女妇，尢为粗行诸尼所奔。一尼尝孕生男，抱之水中而杀之。未几，陈生病沈困，见壁隙中有自外入者，猴而人衣，曰：「幽府逮汝。」陈生曰：「符安在？」猴曰：「安用符？不符，岂不可追汝乎？」陈骂曰：「幽明一理果追我，安得无验？他鬼假讬求食耳！且阴府何至乏人而使猴？」猴呼土地神与灶神：「某案急速，故不暇符。今此人不吾信。尔二人偕送至关可乎？」二神曰：「诺！」猴升榻捽陈生魂自脐中出，二人辅行，中逵而反，陈独与猴入大城官府中。殿上垂帘帟幕皆黑质而白绣，由左庑过小厅事，朱绿数人聚坐如人间，都厅呼陈生曰：「尔平生淫罪如沙尘，又污比丘尼。彼尼虽非净行，然号则不可。又因以杀子，今将何辞？」陈以旁无左验，力讳曰：「无有！」官曰：「此非若人间，可以口舌漫烂也。」命吏曳入一小室，吏曰：「尔讳晦，宜自视之？」陈生视室中，见尼娩于床，推儿在壶中，婢酌水沃儿，自见其身以手指麾，使婢益水而力挤之，曰：「毋使儿有声。」乃大震恐。扣头谓吏曰：「服矣！」吏持生出官，命以状对。忽有紫衣神僧振锡自空而下，坐者皆起合掌，僧曰：「陈某禄算皆未尽，又尝倡率曝经会，薄有善业，姑遣还何如？」众曰：「唯菩萨命！」僧呼陈生戒之，曰：「尔污尼杀子，恶隐世不知，宜自发露镂版，书幽府所见，使来者知戒。汝罪亦减矣。冥报正欲以警世，言『天机不可泄』者，妄也。」以锡击其首，霍然而醒，汗流如洗，疾遂愈。逢人辄自状其过。邱盖亲闻之，方将锓木也。此僧具大慈悲，岂所谓地藏菩萨者耶？

[book_title]卷五
温州人陈（忘其名）知华亭县，以裴端夫为客。至之，明日午夜被酒，起坐纱帱中。庭下昬月朣胧，绿衣小童历阶而升，尽其等，展谒曰：「某官祇候。」 端夫欲下床揽衣，而其人已径前矣，一绯衣、二绿衣，皆幞头，秉简当阶旅揖而去，不吐一辞。端夫虽惊畏，然念为人师，且适抵此，柰何张鬼事，不言。明日方篝灯，童复来，云：「某官传语，恐惊教授。不敢数进见，令小娘子来道万福。」一丱女十馀岁，红衣黄裳，珠琲满头，跪揖而去。自此，朱绿者无复见，而童间携女来戏剧。端夫问女何人，曰：「绯衣爹爹，绿衣叔叔也。妈妈、姐姐、养娘、尔尔辈三四十口在宅堂后，避嫌不敢相见，都教传语先生。」问何姓何官，女曰：「奴奴小孩儿，都不理会得。」月馀，端夫犹不以语陈君。他日，陈招饮，女将一数岁儿翳身屏后揶揄之。端夫顾笑。陈力扣诘，乃言其状。陈怒厉声叱之，儿惊而啼，女赬怒曰：「我去说与爹爹。」未终饮，报爨婢发狂疾。陈与端夫偕入视之，婢携巨柴出，欲击人，厉声谓陈曰：「汝不忧官失妻死，乃犹木强耶？」言皆成文，陈使数卒力制之，以县印遍印其身，将晓乃定。明日复凭他婢，婢若为人所缚，县立虚空中，不食者两日。陈遍召持法者治之，略无验。端夫为焚香讲解之。婢乃曰：「为先生故，且去。后骂我，血汝族。」陈以宅堂不可居，徙于仓中。未几内子卒焉，又月馀，陈竟以台劾罢。将行，童持谒谒端夫云：「某官辞。」朱绿衣复出揖，端夫欲延坐问，已无见矣。端夫恃为鬼所敬，意必远大，自华亭归数年，乃客死京下。端夫趣尚颇高，能为诗，终于布衣，可惜也。端夫自作传示馀甚详，今独记其梗槩如此。
十四弦，胡乐也，江南旧无之。淳熙间，木工周宝以小商贩易安丰场，得其于敌中，始以献，群阉遂盛行。宝有巧思，久商于淮，多与群盗壮士相识。后归事阉尹林御药，委以腹心。淳熙十四年秋，他阉介术者来，林御药以亲旧厮役命杂试之，言验如指掌。至周宝，曰：「此囚也。不逾岁当以刑死。」林御药信之，呼宝来，语之曰：「我出入禁省，事当畏谨，设不幸而中，宁不累我？汝姑归治素业，迟岁月复来。」宝含恨去，久佚不能复劳，又骤贫，郁郁绕西湖而行。过赤山，见军人取质衣于肆为缗钱十馀，所欠者六钱而肆主必欲得之，相诟骂。宝为之解纷，视箧中才馀五钱，为代偿，而主者又必欲得一钱。宝亦大恨怒。傍人相与叹讶，曰：「此所谓『闵一郎』也！」其人以不谊致富，虐取一方，人恨不脍其肉，宝失声曰：「使在淮上，为壮士所齑粉久矣！浙民懦，容养恶奴至此！」傍有人曰：「宁知此无壮士？」盖所谓李胜。胜善骑射，军中号『李旗儿』，方客殿司统制吴曦家，教其子弟弓马，相率草饮。胜谓宝：「此家不可容君，盍往淮浒结壮士掠之？」宝心跃如。即日行渡江，自建康至庐，见陆才告之故。才曰：「此辇毂下也，其可哉？」宝论说不已。才计宝恨怒，恐他日败必污已，乃以二十券与之，好谓曰：「二十四郎独可贩药耳，然当往见林姑丈问药所自。」林姑丈者，安丰林青也，素为盗橐。才实卖宝于青而不肯明言之。宝至安丰，以事语青，青曰：「此有彭八、缪典国、王孝忠，皆健儿也。久不过北界，困悴无憀，我为君率之。」以行，既召之，三人皆曰：「非古三官人莫能集事！我一夫耳无以为也。」 又两日，得古训于北卢塘。训曰：「千里行劫，势无达理；又在京辇，真探虎穴，虎子不得，必碎于虎口矣！」众强之，训拒益坚。兴国与孝忠怒拔刀，曰：「始约为兄弟，死生以之。今困于此，幸有机便待此苏旦暮，兄复拒之，宁有兄弟情耶？我将自杀以血溅兄长衣矣！」训迫不得已，乃曰：「城内乎？城外乎？」宝曰： 「城外也。」「去城几何？」曰：「十里。」训曰：「我闻赤山有攒宫，去此几里乎？」曰：「亦十里。」「果尔，当以状来。」宝书付之，乃皆。南训与兴国、孝忠自京口舟行，宝、林青、彭八自建康宣城陆行，会于北关。宝先贩药时，尝倩顾八船往来，多与之赀使匿税，又时商客杂杳，顾八不以为怪也。至是，亦用之，谓曰：「我与数布客欲偕往淮南市药，不欲昼行夜分，当集于舟俟我，来即疾出临安界，必倍酬汝。」顾舣舟新桥以待。时十二月初，天大风雪，古训先使宝扣赤山城西巡检寨门，呼之曰：「大理寺有所捕事甚密，可以十卒待于门，不得妄出。事毕当呼尔曹卫送入城。」训臂弓挟四矢立闵氏门，宝以斧抉扉而入，训射著邻户上使有声，曰：「我步军司人也。一军苦统制虐，相率叛去，欲往浙东无裹粮，匄于闵氏，事不预君，若有强起或喧呼者，我必尽屠之。」赤山之人素闻其统制虐，疑必军变，势不可敌；又素恶闵，皆闭户无出者。训始与众誓：毋杀人、毋奸污女妇。既而林青缚闵生于木几上，置刀其颈，累欲杀之，训苦禁乃免。闵妻中官养女，素号有色，宝欲淫之，训怒，拔刀将斩宝，宝惮训而退。闵惊惧如痴醉人。天将明，逻者见门扉不完，呼其仆，则仆絷于灶下，家人皆扃闭楼上，方股栗不能言，旋解缚言于府。府以付使臣朱直卿，直卿与其侪言之，总辖杭世亨曰：「江南鼠偷皆无礼淫杀，此必淮人也！」直卿视盗所遗，得斧刃细竹缚为火燧者半枚，置箧中，行以自随。尹督之急，直卿惶惑无计。月馀，姻家苏生邀与市饮，请出其物观之，因曰：「前往某家纸铺中见周宝买寓钱，遗细竹一束正此类耶！今犹收得之。」命取诸其家，视燧所遗，无异也。直卿固知宝有母寓盐桥卖竹篦人家，伪为林御药人往访之，母以出告，上楼俟饭，顷，母归而执之，曰：「宝安在？」曰：「宝昨过临平访周来吉，计明旦当还邸。」盖周与宝有外亲，周有姻会，故宝过之，而宝之邸在武林门外之陈酒家也。直卿与其侪商略，即之临平捕宝，未至二十里馀，宝适旋，缚以献府，拷讯再三，始述其事。于是械宝于狱，遣直卿辈往安丰捕诸寇。阅月，而彭八、兴国、孝忠皆就缚，既而宝等咸论弃市。术者之言，可谓精而审矣。独古训逸去，终莫能得。
建康常夷，字叔通，博览经典，雅有文艺，性耿介清直，以世业自高。家近清溪，尝昼日独坐，有黄衫小儿赍书直至阁前，曰：「朱秀才相闻。」夷未尝识也，甚怪之，始发其书，云「吴郡秀才朱均白常高士」。书中悉非生人语，大抵家近在西冈，幸为善邻，思奉颜色。末有一诗，具陈云：「平生游城郭，殂殁委荒榛。自我辞人世，不知秋与春。牛羊久来牧，松柏几成薪。分绝车马好，某随狐兔群。何知清风至，君子幸为邻。烈烈盛名德，依依伫良宾。千年何旦暮，一至动人神。乔木如在望，通衢良易遵。高门偿无隔，何与析龙津？」其纸墨皆故弊，常夷以感契殊深，叹异久之，乃为答书，殷勤切至，仍直克期，请与相见。既去，令随视之，至舍西一里许，入古坟中。至期，夷为具酒果。须臾闻扣门，小儿云：「朱秀才来谒。」夷束带出迎，秀才著角巾、葛单衣、曳屣，可年三十许，风度闲和，雅有清致。与相劳苦，秀才曰：「仆梁朝时本州举秀才高第，属四方多难，遂无宦情，屏居求志。陈永定末，终此地。久处泉壤，常钦风味幽明，路绝遂废。将迎，幸因良会，大君子不见嫌弃，得申郁积，何乐如之？」夷答曰：「仆以暗劣，不意冥灵所在咫尺，久阙承禀。幸蒙殊顾，欣感实多。」因坐啖果饮酒，问其梁陈间事，历历分明。自云朱异从子，说异事武帝恩幸无匹。帝有织成金缕屏风、珊瑚钿玉柄麈尾、林邑所献七宝澡瓶、沈香镂枕，皆帝所秘惜。尝于承云殿讲，竟悉将以赐异。昭明太子薨时，有白雾四塞；葬时，元鹄四双翔绕陵上，徘徊悲鸣，葬毕乃去。元帝一目失明，深忌讳之，为湘东王镇荆州，尝使博士讲《论语》，至「子见瞽者必变色」语，不为隐，帝大怒，乃冘杀之。尝破北虏，手斩一裨将。于谨破江陵，帝见害时，行刀乃其子也。沈约母拜建昌太夫人时，帝使散骑侍郎就家读策授印绶，自仆射何敬容已下数百人就门拜贺，宋梁已来命妇未有其荣。庾肩吾少事陶先生，颇多艺术，尝盛夏会客，向空大嘘，气尽成雪，又禁诸器物悉住空中。简文帝诏襄阳造凤林寺，少柱木，未致，津吏于江东获一樟木，正与诸柱相符。帝性至孝，居丁贵嫔丧，涕泣不绝，卧痛溃烂，面尽生疮。侯景陷台城，城中水米隔绝，武帝既敕进粥，宫中无米，于黄门布囊中赍得四升，食尽遂绝，所求不给而崩。景得梁人为长架，悉的其头，命军士以三投矢乱射杀之，虽衣冠贵人亦无异也。陈武帝既杀王僧辩，天下大雨百馀日。又说陈武微时，家甚贫，为人佣保以自给，尝盗取长城豪富包氏池中鱼，擒得，以檐竿系，甚困。即阼后，灭包氏。此皆史所脱遗，事类甚多，不可悉载。后数相来往，谈宴赋诗，才甚清举，遂成密交。夷家有吉凶，皆预报之。后夷病甚，秀才谓曰：「司命追君为长史，吾亦预求。察此职甚重，尢难其选，冥中贵盛无比。生人会当有死，纵复强延数年，何似居此地？君当勿辞也。」夷遂欣然不加药疗，数日而卒。
唐亘，晋昌人也。其姑适张恭，即安定张轨之后，隐居滑州卫南县，人多重之。有子三人，俱进士擢第；女三人，长适辛氏，次适梁氏，小女姑锺爱，习以诗礼，颇有令德，父亡，哀毁过礼，亘常慕之。及终制，乃娶焉，而留之卫南庄。亘以故入洛累月不得归，夜宿主人梦其妻隔花泣，俄而窥井笑。及觉，心恶之。明日就卜者问，曰：「隔花泣者，颜随风而谢；窥井笑者，喜于泉路也。」居数日，果有凶信。亘悲恸倍常。后数岁，方得归卫南，追其陈迹，感而赋诗曰：「寝室悲长簟，妆楼泣镜台。独悲桃李节，不共夜泉开。魂兮若有感，仿佛梦中来。」又曰：「常时华尝静，笑语度更筹。夜觥入事改，冥寞委荒邱。阳原歌《薤露》，阴壑棹藏舟。清夜妆台月，空想画眉愁。」是夕风露清虚，亘耿叹不寐，更深，悲吟前《悼亡诗》，忽闻暗中若泣声，初远，渐近。亘惊恻，觉有异，乃祝之曰：「倘是十娘子之灵，何恡一言叙也？勿以幽冥隔碍宿昔之爱。」须臾闻言曰：「儿即张氏也。闻君悲吟相念，虽处阴冥，实所怆恻，鬼君诚心，不以沈魂可弃，每所记念，是以此夕与君相闻。」亘惊叹流涕呜咽曰：「在心之事，卒难申叙。然须得一见颜色不恨。」张答曰：「隐显道隔，相见殊难，亦虑君有疑心，妾非不欲尽也。」亘词益恳，誓无疑贰。俄而闻唤罗敷先出前拜，言「娘子欲得暂相止与七郎相见」。亘问罗敷曰：「我典汝与仙州康家，闻汝已于康家死矣，今何得在此？」答曰：「被娘子赎来，今看阿美。」阿美即亘之亡女也。亘又恻然，须臾命灯烛，立于阼阶之北。亘趋前泣而拜，妻答拜，亘乃执手叙以平生。妻亦流涕，谓亘曰：「阴阳道隔，与君久别。虽冥寞无据，至于相思，尝不去心。今六合之日，冥官感君诚恳，放儿暂来千年一遇，悲喜兼集。又美娘小，嘱付无人，今夕何夕，再遂年款？」亘乃令家人列拜起居，徙灯入室，施布帷帐，不肯先坐，乃曰：「阴阳尊卑，以生人为贵，君可先坐。」亘即如言。笑谓亘曰：「君情既不易平生，然闻已再婚，君新人在淮南，吾亦知甚平善。「因语：「人生修短，固有定乎？」答曰：「必定矣！」又问：「佛与道，孰是非？」答曰：「同源异派耳。别有太极仙品总灵之司出有入无之化，其道大哉。其馀一如人间所说，今不合具言，彼此为累。」亘惧，不敢复问，因问：「欲何膳？」答曰：「冥中珍羞亦备，惟无浆水粥，不可致耳。」亘即命备之，既至，索别器摊之而食，向口如尽，及彻之，粥宛然。亘悉饭其从者，有老尔不肯同坐，妻曰：「倚是旧人，不同群小。」谓亘曰：「此是紫菊尔，岂不识耶？」亘方记念，别席饭其馀侍者。亘多不识，闻呼名字，乃是亘从京回日，多翦纸人奴婢所题之名，问妻，妻曰：「皆君所与者。」乃知钱财奴婢无不得也。妻曰：「往日尝弄一金鈒镂合子，藏于堂屋西北斗拱中，无人知处。」亘取果得。又曰：「岂不欲见美娘乎？今已长成。」亘曰： 「美娘亡时襁褓，地下岂受岁乎？」答曰：「无异也。」须臾美娘至，可五六岁，亘抚之而泣。妻曰：「莫抱惊儿。」罗敷却抱，忽不见。亘命下帘帷，申缱绻，宛如生，但觉手足呼吸冷耳。又问：「冥中归何处？」答曰：「在舅姑右。」亘曰：「娘子神灵如是，何不还返生？」答曰：「人死之后，魂魄异处，皆有所录，杳不关形骸也。君何不验梦中安能记其身也？儿亡之后，都不记死时，亦不知殡葬之处，钱财奴婢君与则知至。形骸实总不管。」既而绸缪夜深，亘曰：「同穴不远矣！」妻曰：「曾闻合葬之礼，盖同形骸至，精神实都不见，何烦此言也？」亘曰：「妇人没地下，亦有再适乎？」答曰：「死生同流，贞邪各异，且儿亡，堂上欲夺儿志，嫁与北庭郑乾观侄明远儿。誓志确然，上下矜悯得免。」亘闻怃然，感怀而赠诗曰：「峄阳桐半死，延津剑一沈。如何宿昔内，空负百年心？」妻曰：「方见君情，辄欲留答，可乎？」亘曰：「曩日不属文，何以为词？」妻曰：「文词素慕，虑君嫌猜而不为此言志之事。今夕何害？」遂裂带题诗曰：「不分殊幽显，那堪异古今。阴阳途自隔，聚散两难心。」又曰：「兰堦兔月斜，银烛半含花。自怜长夜客，泉路以为家。」亘含涕吟讽，悲喜之间不觉天明。须臾闻扣门声，言： 「公婆使丹参传语，令催新妇，恐天明冥司督责。」妻泣而起，与亘诀别。亘修启状以附之，整衣闻香郁然，不与世同，问：「此香何方得？」答言：「韩寿馀香，儿来堂上见赐。」亘执手曰：「何时再一见？」答曰：「四十年耳。」留一罗帛子与亘收之为念，亘答一金钿合子，即曰：「前途日限，不可久留，自非四十年内。若于墓祭祀都无益，必有相飨。但于月尽日黄昏时，于野田中、或于河畔呼名字，儿尽得也。怱怱不果久语。愿自爱。」言讫登车前去，扬袂久之方灭。举家皆见。事在《唐亘手记》中。
庐陵有贾人田达诚，富于财，颇以周给为务。治第新成，有夜扣门者，就视无人，如是再三。因呼问之：「为人耶鬼？」良久乃答曰：「实非人也。比居龙泉，舍为暴水所毁，求寄君家，治舍毕乃去耳。」达诚不许，曰：「人岂可与鬼同居耶？」对曰：「暂寄居耳，无害于君。且以君气谊闻于乡里，故告耳。」达诚许之。因曰：「当止我何所？」达诚曰：「惟有厅事耳。」即拜辞而去，数日复来，曰：「吾家已至厅事，亦无妨君宾客。然可严整家人慎火，万一不意，或当云吾等所为也。」达诚亦虚其厅以奉之。达诚尝为诗，鬼忽空中言曰：「君乃能诗邪？吾亦尝好之，可唱和乎？」达诚即具酒置纸笔于前，谈论无所不至，众目视之酒与纸笔俨然不动，试暂回顾，则酒已尽、字已著纸矣。前后数十篇，皆有意义，笔迹劲健作柳体，或问其姓字，曰：「吾倘言之，将不益于主人。可诗以寄言之。」乃赋诗云：「天然与我一灵通，还与人间事不同。要识吾家真姓字，天地南头一点红。」众亦不谕也。一日复告曰：「吾有少子婚樟树神女，将以某日成礼，复欲借君后堂三日，以终君大惠，可乎？」达诚亦虚其堂，以幕围之三日。复曰：「吾事讫矣，还君此堂。主人之恩可谓至矣然，君家老婢某可笞一百也。」达诚辞谢，召婢笞数下。鬼曰：「使之知过，可止矣。」达诚徐问其婢，言曾穴幕窃视，见宾客男女厨膳花烛与人间不殊。后岁馀乃辞谢而去。达诚以事至广陵，久之不归，其家忧之，鬼复至，曰：「君家忧主人耶？吾将省之。」明日还曰：「主人在扬子，甚无恙，行当归矣，新纳一妾与之同寝，吾烧其帐后幅以戏之尔。」大笑而去。达城归家问其事，皆同。后至龙泉访其居，亦竟不获。

[book_title]跋
《鬼董》五卷，得之毗陵杨道芳家。此祇钞本后有小序，零落不能详。其可考者云：「太学生沈。」又云：「孝光时人，而关解元之所传也，喜其叙事整涉，怪而有据，故录置巾笥中，以贻同好。」
泰定丙寅清明日，临安钱孚跋
○跋二
右《鬼董》五卷，不署撰人姓名，据泰定间钱孚《跋》语，似为宋孝光时沈某著，特传之者关汉卿耳。考第四卷有「嘉定戊寅予在都」之语则其人宁宗时尚存。明蒋一葵《尧山堂外纪》竟以为关撰者，误矣。所纪多涉鬼神幻惑之事，宜为儒者所讥，而劝惩之旨寓焉，予固不敢以无稽目之，复梓以传，庶几于世教有少补云。
乾隆丙午七月既望，歙鲍廷博识于知不足斋

        </div>
      </div>
    </div>
  </div>
</div>
<!--update:2025-08-30 10:15:01-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>