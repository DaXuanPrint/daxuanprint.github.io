<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="异苑题辞,刘敬叔传,卷一,卷二,卷三,卷四,卷五,卷六,卷七,卷八,卷九,卷十,后记,异苑全文在线阅读,异苑全文在线下载,大玄古籍书库">
<meta name="description" content="志怪小说集。南朝宋刘敬叔作。现存10卷。全书共有382条,题材广泛。记述自先秦迄刘宋的怪异之事,尤以晋代事为多。有少数故事,优美新鲜,叙事刻物,意态神形毕肖。语言简练,但描写比较粗略。《隋志》著录《异苑》十卷,。《唐志》以下宋元书目均无著录。《四库全书总目》入子部小说家类。今传本《异苑》十卷,最早由胡震亨据宋抄本于万历间刊入《秘册汇函》,明末,毛晋又将此本刻入《津逮秘书》,此后又收刻于《学津讨原》、。《说库》、。《古今说部丛书》。_异苑_全文在线阅读_异苑_全文在线下载_大玄古籍书库">
<title>异苑_刘敬叔_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">异苑</span> <br/>
          作者： <span class="inputVal" id="bkauthor">刘敬叔</span> <br/>
          朝代： <span class="inputVal" id="bkdate">南北朝</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,小说,完结</span> <br/>
          字数： <span class="inputVal" id="bknum">[book_length]38064</span> <br/>
          说明： <span class="inputVal" id="bkdec">志怪小说集。南朝宋刘敬叔作。现存10卷。全书共有382条,题材广泛。记述自先秦迄刘宋的怪异之事,尤以晋代事为多。有少数故事,优美新鲜,叙事刻物,意态神形毕肖。语言简练,但描写比较粗略。《隋志》著录《异苑》十卷, 《唐志》以下宋元书目均无著录。《四库全书总目》入子部小说家类。今传本《异苑》十卷,最早由胡震亨据宋抄本于万历间刊入《秘册汇函》,明末,毛晋又将此本刻入《津逮秘书》,此后又收刻于《学津讨原》、 《说库》、 《古今说部丛书》。</span> <br/>
          封面： <span class="inputVal" id="bkimg">Z_14135.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]异苑
[book_author]刘敬叔
[book_date]南北朝
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,小说,完结
[book_length]38064
[book_dec]志怪小说集。南朝宋刘敬叔作。现存10卷。全书共有382条,题材广泛。记述自先秦迄刘宋的怪异之事,尤以晋代事为多。有少数故事,优美新鲜,叙事刻物,意态神形毕肖。语言简练,但描写比较粗略。《隋志》著录《异苑》十卷, 《唐志》以下宋元书目均无著录。《四库全书总目》入子部小说家类。今传本《异苑》十卷,最早由胡震亨据宋抄本于万历间刊入《秘册汇函》,明末,毛晋又将此本刻入《津逮秘书》,此后又收刻于《学津讨原》、 《说库》、 《古今说部丛书》。
[book_img]Z_14135.jpg


[book_title]異苑題辭
戊子歳，余就試臨安，同友人姚叔祥、呂錫侯，詣徐賈檢書。廢冊山積，每抽一編，則飛塵嚏人。最後得劉敬叔異苑，是宋紙所抄。三人目顧色飛，即罄酒資易歸。各録一通，隨各證定訛漏，互録簡端。未幾，錫侯物故，叔祥遊塞；余亦兀兀諸生間。此書遂置爲蠹叢。又十年爲戊戌，下第南歸，與友人沈汝納同舟。出示之，復共證定百許字，遂稱善本。余間語叔祥：「何當令錫侯見之，不更快耶？」相與泫然久之。考南史、宋書，通無敬叔傳；因匯其事之散在史書者，爲小傳，俾讀者有考焉。己亥六月望，武原胡震亨識。

[book_title]劉敬叔傳
劉敬叔，字敬叔，彭城人。少穎敏，有異才。起家中兵參軍，司徒掌記。義熙中，劉毅與宋髙祖共舉義旗，克復京郢，功亞髙祖，進封南平郡公。敬叔以公望推借，拜南平國郎中令。旣而有詔拜南平公世子，毅以帝命崇重，當設饗宴，親請吏佐臨視。至日，國僚不重白，默拜於廄中。使人將反命，毅方知之。謂敬叔典禮，故爲此慢，大以爲恨。遂奏免敬叔官。及毅誅，髙祖受禪，召爲征西長史。元嘉三年，入爲給事黃門郎。數年，以病免。太始中，卒於家。所著有異苑十餘卷行世。

[book_title]卷一
美人虹
古語有之曰：古者有夫妻荒年菜食而死，俱化成青絳，故俗呼「美人虹」。郭云：虹為雩，俗呼為美人。
飲虹吐金
晉義熙初，晉陵薛願有虹飲其釜澳，須臾吸響便竭。願輦酒灌之，隨投隨涸，便吐金滿釜。於是災弊日袪而豐富歲臻。
虹化嫗
太原溫湛婢，見一嫗向婢流涕，無孔竅。婢駭怖，告湛。湛遂抽刀逐之，化成一物，如紫虹形，宛然長舒，上沒霄漢。
白虹入室
長沙王道憐子義慶，在廣陵臥病。食次，忽有白虹入室，就飲其粥。義慶擲器於階，遂作風雨聲，振於庭戶，良久不見。
九嶷山舜廟
衡陽山、九嶷山，皆有舜廟。每太守修理祀祭潔敬，則聞弦歌之聲。漢章帝時，零陵文學奚景於冷道縣祠下得笙白玉管，舜時西王母獻。
衡山三峰
衡山有三峰極秀。其一名華蓋，又名紫蓋，澄天明景，輒有一雙白鶴回翔其上。一峰名石囷，下有石室，中常聞諷誦聲，清響亮徹。一峰名芙蓉，最為竦桀，自非清霽素朝，不可望見。峰上有泉飛派，如一幅絹分映青林，直注山下。
汨潭馬跡
長沙羅縣【湘陰縣】有屈原自投之川，山明水淨，異於常處。民為立廟在汨潭之西，岸側盤石馬跡尚存。相傳云：原投川之日，乘白驥而來。
姑石山
潯陽姑石山，在江之坻。初，桓玄至西下，令人登之。中嶺，便聞長嘯聲，甚清澈；及至峰頂，見一人箕踞石上。
天台山
會稽天台山，雖非遐遠，自非卒【 一作忽。】生忘形，則不能躋也。赤城阻其徑，瀑布激其衝。石有莓苔之險，淵有不測之深。
卞山石櫃
烏程卞山，本名土山；有項籍廟，自號卞王，因改名山。山足有一石櫃，高數尺。陳郡殷康常往開之，風雨晦冥乃止。
陶侃釣磯
釣磯山者，陶侃嘗釣於此。山下水中，得一織梭，還掛壁上。有頃，雷雨。梭變成赤龍，從空而去。其山石上，猶有侃跡存焉。
乘磯山
乘磯山，下臨清川。昔有漁父宿於川，夜半，聞水中有弦歌之音，宮商和暢，清弄諧密。
百丈山石書
百丈山上有石房，內有石案，置石書二卷。
濤山角聲
永寧縣濤山有河，水色紅赤，有自然石橋，多魚獺異禽。陰雨時，嘗聞(革兆)角聲甚亮。
沙山鼓角
涼州西有沙山。俗云：昔有覆師於此者，積屍數萬。從是有大風吹沙覆其上，遂成山阜，因名沙山。時聞有鼓角聲。
句容水脈
吳孫權赤烏八年，遣校尉陳勛漕句容，中道鑿破窟，掘得一異物，無有首尾，形如數百斛船，長數十丈，蠢蠢而動。有頃，悉融液成汁，時人莫能識。得此之後，遂獲泉源。或謂是水脈，每至大旱，餘瀆皆竭，惟此巨流焉。
五百陂
東鄉太湖，吳庚申歲，於此有一軍士五百人，將破堰，先以酒肉祈神，約令水涸。夜夢人雲：「塘水速竭，若見巨鱗，慎勿殺也。又有銅釜，並不可發。」明往，尺水翕然而盡，得白魚，形狀非常。小人貪利，剖而治之；見昨所祭餘食，充溢腸內。須臾復得釜，又取發。水便暴出，五百人一時沒溺；唯督監得存，具說事狀。於今猶名此湖為“五百陂”。
百簿瀨
永嘉郡有百簿瀨。郡人斷水捕魚，宰生禱祭，以祈多獲。逾時，了無所得。眾侶忿怨，棄業將罷。其夕，並夢見一老公云：「諸君且可小停，要思其宜。」夜忽聞有跳躍聲，驚起共看，乃是大魚，剉以為膾，頓獲百簿。故因以「百簿」名瀨。
飛魚徑
晉吳隸為魚塞於雲湖，有大魚化為人，語隸云：“晚有大魚攻塞，切勿殺。”隸許之。須臾，有大魚至，群魚從之。隸同侶誤殺大魚。是夕風雨晦冥，魚悉飛上木間。因號為「飛魚徑」。
山井鳥巢
蘭陵昌慮縣郳
【 一作郢。】 城有華山。山上有井，鳥巢其中，金喙、黑色而團翅。此鳥見，則大水。井又不可窺，窺者不盈一歲，輒死。
龍吒
潯陽曇椿，世居長沙。宅有古井，每夜輒聞有如炮竹聲相承，謂之龍吒。
沸井
句容縣有延陵季子廟。廟前井及瀆，恆自湧沸，故曰「沸井」。於今猶然。亦曰「沸潭」。
井磚疑龍
陳郡謝晦字宣明，宅南路上有古井。以元嘉二年，汲者忽見二龍甚分明，行道住觀，莫不嗟異。有人入井，始知是磚隱起作龍形。
武溪石穴
元嘉初，武溪蠻人射鹿，逐入石穴，才容人，蠻人入穴，見其旁有梯，因上梯，豁然開朗，桑果蔚然，行人翱翔，亦不以怪。此蠻於路斫樹為記，其後茫然，無復彷彿。
沃沮東界
河東毌邱儉，字仲恭，嘗徵沃沮，使王頎窮其東界。耆老云：曾有一破船隨波流出，在海岸邊。有一人項中復有面，生得之，與語，不相通，不食而死。又得一布衣從海中浮出，其身如中國人，衣但兩袖，頓長三丈。

[book_title]卷二
洛鐘鳴
魏時，殿前大鐘無故大鳴。
【 或作不扣自鳴。】 人皆異之，以問張華。華曰：「此蜀郡銅山崩，故鐘鳴應之耳。」尋蜀郡上其事，果如華言。
吳郡石鼓
晉武帝時，吳郡臨平岸崩，出一石鼓，打之無聲，以問張華。華云：「可取蜀中桐材，刻作魚形，打之則鳴矣。」於是如言，音聞數十里。
銅澡盤
晉中朝有人畜銅澡盤，晨夕恆鳴，如人扣。乃問張華，華曰：「此盤與洛鐘宮商相應，宮中朝暮撞鐘，故聲相應耳。可錯令輕則韻乖，鳴自止也。」如其言，後不復鳴。
燃石
豫章有石，黃白色而理疏，以水灌之，便熱，加鼎於上，炊足以熟，冷則灌之。雷煥以問張華，華曰：「此燃石也。」
顯節陵策文
元康中，有人入嵩高山下，得竹簡一枚，上有兩行科鬥書，台中外傳以相示，莫有知者。司空張華以問博士束晢，晢曰：「此明帝顯節陵中策文也。」檢校，果然。
武庫火〔晉惠帝元康五年〕
晉惠帝元康五年，武庫火，燒漢高祖斬白蛇劍、孔子履、王莽頭等三物。中書監張茂先懼難作，列兵陳衛。鹹見此劍穿屋飛去，莫知所向。
金鎖金牛
晉康帝建元中，有漁父垂釣，得一金鎖。引鎖盡，見金牛。急輓出，牛斷，猶得鎖，長二尺。
錢變土
晉太元中，桂陽臨武徐孫江行，見岸有錢溢出，即輦著船中。須臾，悉變成土。
銅爐自行
晉義熙中，龐猗為宜都太守。御人牧馬於野，見一銅爐上焰帶鎖而行，持歸以呈猗。遂檻盛，逸下荊州無都北，乃
【 一作鬼。】 忽風雨，有叫聲。火光燭天，徑來趨船，失爐所在。
一船金
義熙中，新野黃舒耕田得一船金。卜者云：「三年勿用，長守富也。」舒不能從，遂成土壤。
樟竹桁大船
晉時，錢塘浙江有樟竹桁大船。每有乘者，輒漂蕩搖揚而不可禁。常鳴鼓錢塘江頭，凌浪如故。惟船吏章粵能相制伏。及粵死，遂廢去。
山陰縣錢船
海西太和中，會稽山陰縣起倉。鑿得兩大船，船中有錢皆輪文。時日向暮，鑿者馳以告官。官夜遣防守甚嚴。至明旦，失錢所在，惟有船存。視其狀，悉有錢處。
金鼎變銅鐸
苻堅建元年中，長安樵人於城內見金鼎，走白堅。堅遣載取到，化為銅鼎；入門，又變成大鐸。
鐘鳴水中
西河有鐘在水中，晦朔輒鳴。聲響悲激，羈客聞而凄愴。
元馬河碧珠
越巂門會元縣有元馬河，有銅鈁船，河畔有祠。中有碧珠，若不祭祀，取之不祥。
銅釜作聲
長山朱郭夫妻採藻澗濱，見二銅釜沿流而下，取之而歸。有員蓋滿中，銅器光輝曜目，自然作聲。郭懼運蓋，北山埋之。而後賣釜，與人共載出，為貨船無故自覆，失釜所在。
銅馬
上黨侯亮之於江都城下，獲一石磨，下有銅馬。
玉(狂去王改屯)
宏農楊子陽，聞土中有聲，掘得玉(狂去王改屯)，長可尺許。屋棟間乃自漏秫米，如此三年，晝夜不息。米墜既止，忽有一青蛇，長數尺，住樑上，每落糞輒成碎銀。子陽獲艮米，遂為富兒。鍛銀作器，貨賣倍售；餘家市者，隨以破滅。
洗石孕金
永康王曠井上有洗石，時見赤氣。後有二胡人寄宿，忽求買之。曠怪所以，未及度錢。子婦孫氏睹二黃鳥鬥於石上，疾往掩取，變成黃金。胡人不知，索市愈急，既得，撞破內空段有二鳥處。
石駱駝
西域苟
【 一作拘。】 夷國山上有石駱駝，腹下出水，以金鐵及手承取，即便對過；唯瓠蘆盛之者，則得飲之，令人身體香淨而升仙。其國神秘，不可數遇。
佛發
月支國有佛發，盛以琉璃罌。
石城甘橘
南康歸
【 一作皈。】 美山石城內，有甘橘橙柚。就食其實，任意取足。脫持歸者，便遇大蛇，或顛僕失徑。家人啖之輒病。
五色浮石
陽羨縣小吏吳龕於溪中見五色浮石，因取內床頭。至夜，化成女子。
柑化鳶
河內司馬元胤，元嘉中為新釜令。喪官，月旦設祭。柑化而為鳶。
竹生花
晉惠帝元康二年，巴西郡界竹生花，紫色。結實如麥，外皮青，中赤白，味甚甘。
棗生桃李
晉太元中，南郡忻
【 一作州字。】 陵縣有棗樹。一年忽生桃、李、棗三種花子。
桑再椹
漢興平元年九月，桑再椹。時劉玄德軍於沛，年荒穀貴，士眾皆飢，仰以為糧。
白桑椹
北方有白桑椹，長數寸，食之甘美。
竹節中人
建安有篔簹竹，節中有人，長尺許，頭足皆具。
連理竹
元嘉四年，東陽流
【 一作留。】 道先家中筋竹林忽生連理。野人無知，謂之禍崇，欲斫殺之。
嘉瓜
漢安帝元初三年，平陸有瓜，異處同蒂，共生一瓜，時以為嘉瓜。
一瓜三莖
晉武帝太康八年六月，王濬園生瓜，三莖一實。
越王菜
晉安平有越王餘算菜長尺許。白者似骨，黑者如角。古雲越王行海，曾於舟中作籌算。有餘者，棄之於水，生焉。
土藷
薯蕷一名山芋。根既可入有藥，又復可食。野人謂之土藷。若欲掘取，默然則獲；唱名者便不可得。人有植者，隨所積之物而像之也。
土精
人參一名土精，生上黨者佳，人形皆具，能作兒啼。昔有人掘之，始下鏵，便聞土中呻吟聲。尋音而取，果得人參。
交州菌
交州諸菌以葉塗人軀，便舉體菌生，生既遍，就朽爛，肌肉消腐。
神農窟
隋縣永陽
【 一多縣字。】 有山，壁立千仞。巖上有石室，古名為神農窟。窟前有百藥叢茂，莫不畢備。又別有異物，籐花形似菱菜，朝紫、中綠、晡黃、暮青、夜赤，五色迭耀。

[book_title]卷三
鶴語
晉太康二年冬大寒。南洲人見二白鶴語於橋下，曰：「今茲寒，不減堯崩年也。」於是飛去。
鸞鳴
罽賓國王買得一鸞，欲其鳴不可致。飾金繁，饗珍羞，對之愈戚。三年不鳴。夫人曰：「嘗聞鸞見類則鳴，何不懸鏡照之？」王從其言，鸞睹影悲鳴，衝霄一奮而絕。
鸚鵡說夢
張華有白鸚鵡。華每出行還，輒說僮僕善惡。後寂無言。華問其故，答曰：「見藏甕中，何由得知？」公後在外，令喚鸚鵡。鸚鵡曰：「昨夜夢惡，不宜出戶。」公猶強之，至庭，為鸇所搏；教其啄鸇腳，僅而獲免。
鸚鵡滅火
有鸚鵡飛集他山，山中禽獸輒相貴重。鸚鵡自念雖樂，不可久也，便去。後數月，山中大火。鸚鵡遙見，便入水濡羽，飛而灑之。天神言：「汝雖有志意，何足雲也？」對曰：「雖知不能救，然嘗僑居是山，禽獸行善，皆為兄弟，不忍見耳。」天神嘉感，即為滅火。
鴝鵒學語
五月五日翦鴝鵒舌，教令學人語，聲尤清越，雖鸚鵡不能過也。
鴝鵒聽琵琶
晉司空桓豁在荊州，有參軍五月五日翦鴝鵒舌，每教令學人語，遂無所不名，與人相顧問。參軍善彈琵琶，鴝鵒每聽輒移時。
山雞舞鏡
山雞愛其毛羽，映水則舞。魏武時，南方獻之。帝欲其鳴舞而無由。公子蒼舒令置大鏡其前，雞鑒形而舞不知止，遂乏死。韋仲將為之賦其事。
【 其事一作甚美。】
群烏咋犬
晉義熙三年，朱猗戍壽陽。婢炊飯，忽有群烏集灶，競來啄啖，驅逐不去。有獵犬咋殺兩烏，餘烏因共咋殺犬，又啖其肉，唯餘骨存。
杜鵑催鳴
杜鵑始陽相催而鳴，先鳴者吐血死。常有人山行，見一群寂然，聊學其聲，便嘔血死。初鳴先聽其聲者主離別，廁上聽其聲不祥。厭之法：當為大聲以應之。
雞作人語
晉兗州刺史沛國宋處宗，嘗買得一長鳴雞，愛養甚至，恆籠置窗間。雞遂作人語，與處宗談論，極有言致，終日不輟。處宗由此玄言大進。
金色鵝
晉義熙中，羌主姚毗於洛陽陰溝取磚，得一雙雄鵝，並金色交頸長鳴，聲聞於九皋，養之此溝。
鵝引導
傅承為江夏守，有一雙鵝，失之三年，忽引導得三十餘頭來向承家。
虎標
武陵龍陽虞德流寓溢陽，止主人夏蠻舍中。忽見有白紙一幅長尺餘，標蠻女頭，乃起扳取。俄頃，有虎到戶而退，尋見何老母標如初。德又取之，如斯三返，乃具以語蠻。於是相與執杖伺候。須臾虎至，即格殺之。同縣黃期具說如此。
虎攫府佐
彭城劉廣雅，以晉太元元年為京府佐，被使還都，路經竹裡亭於邏宿。此邏多虎，劉極自防衛，繫馬於戶前，手執戟，布於地上。中宵，與士庶同睡。虎乘間跳入，跨越人畜，獨取劉而去。
美女變虎
晉太元末，徐桓以太元中出門，彷彿見一女子，因言曲相調，便要桓入草中。桓悅其色，乃隨去。女子忽然變成虎，負桓著背上，徑向深山。其家左右尋覓，惟見虎跡。旬日，虎送桓下著門外。
【 太元中三字誤。】
畜虎理訟
扶南王範尋常畜虎五六頭及鱷魚十頭。若有訟，未知曲直，便投與魚、虎。魚、虎不食，則為有理。穢貊之人，祭虎為神，將有以也。
醉共虎眠
永初中，邵都梁馮恭醉臥於山路。夜有虎來，以頭枕其背。恭中宵展轉，以手搏之，復大寢。向曉始醒，猶見虎蹲在腳後，若有宿命，非智力所及也。
熊穴辟穢
熊獸藏於山穴，穴裡不得見穢及傷殘，見則舍穴外死。人欲捕者，便令一人臥其藏內，餘伴執杖，隱在崖側。熊輒共輿出，人不致傷損，傍人仍得騁其矛。
熊呼字
熊無穴，或居大樹孔中。東土呼熊為「子路」，以物擊樹云：「子路可起。」於是便下。不呼則不動也。
劉幡射獐
元嘉初，青州劉幡射得一獐，剖腹藏，以草塞之，蹶然起走。幡從而拔塞，須臾復還倒，如此三焉。幡密求此種類，治傷痍多愈。
大客
始興郡陽山縣有人行田，忽遇一象，以鼻捲之。遙入深山，見一象腳有巨刺。此人牽輓得出，病者即起，相與躅陸，狀若歡喜。前象復載人，就一污濕地，以鼻掘出數條長牙，送還本處。彼境田稼，常為象所困，其象俗呼為「大客」。因語云：「我田稼在此，恆為大客所犯，若念我者，勿復見侵。」便見躑躅，如有馴解。於是一家業田，絕無其患。
貨牛淹淚
晉義熙十三年，余為長沙景王驃騎參軍，在西州得一黃牛，時將貨之，便晝夜銜草不食，淹淚瘦瘠。
馬度苻堅
苻堅為慕容衝所襲，堅馳騧馬，墮而落澗。追兵幾及，計無由出。馬即踟躕臨澗，垂鞍與堅。堅不能及，馬又跪而受焉。堅援之得登岸，而
【 一作西。】 走廬江。
犬殉
晉隆安初，東海何澹之屢入關中。後還，得一犬，壯大非常。每出入，輒已知處。澹之後抱疾，犬亦疾，尋及於亡。
狡兔
楚王與群臣獵於雲夢，縱良犬逐狡兔，三日而獲之。其腸似鐵，良工曰：「可以為劍。」
鼠王國
西域有鼠王國。鼠之大者如狗，中者如兔，小者如常。大鼠頭悉已白，然帶金環枷。商估有經過其國不先祈祀者，則嚙人衣裳也。得沙門咒願，更獲無他。釋道安昔至西方，親見如此。俗諺云：「鼠得死人目睛則為王。」
拱鼠
拱鼠形如常鼠，行田野中。見人即拱手而立；人近欲捕之，跳躍而去。秦川有之。
義鼠
義鼠形如鼠，短尾。每行遞相咬尾，三五為群，驚之則散。俗雲見之者當有吉兆。成都有之。
唐鼠
唐鼠形如鼠，稍長，青黑色，腹邊有餘物如腸，時亦污落。亦名易腸鼠。昔仙人唐昉拔宅升天，雞犬皆去。唯鼠墜下不死，而腸出數寸。三年易之。俗呼為「唐鼠」。城固川中有之。
囊珠報德
前廢帝景和中，東陽大水。永康蔡喜夫避住南隴。夜有大鼠，形如(狂去王改屯)子，浮水而來，徑伏喜夫奴床角。奴愍而不犯。每食，輒以餘飯與之。水勢既退，喜夫得返故居。鼠以前腳捧青囊，囊有三寸許珠，留置奴床前，啾啾狀如欲語。從此去來不絕。亦能隱形，又知人禍福。後同縣呂慶祖牽狗野獵暫過，遂嚙殺之。
刀子換貂皮
貂出句麗國，常有一物共居穴。或見之，形貌類人，長三尺，能製貂，愛樂刀子。其俗：人欲得貂皮，以刀投穴口。此物夜出穴，置皮刀邊，須人持皮去，乃敢取刀。
蔣山精〔附《抱樸子》〕
吳孫皓時，臨海得毛人。《山海經》云：山精如人而有毛，此蔣山精也。故《抱樸子》曰：山之精，形如小兒而獨足。足向後，喜來犯人。其名曰蚑。知而呼之，即當自卻耳。一名曰超空。可兼呼之。又或如鼓，赤色，一足，其名曰渾。又或如人，長九尺，衣裘戴笠，名曰金累。又或如龍，有五色赤角，名曰飛龍。見之皆可呼其名，不敢為害。《玄中記》：山精如人，一足，長三四尺，食山蟹，夜出晝藏。
龍鮓
陸機嘗餉張華鮓，於時賓客滿座。華發器，便曰：「此龍肉也。」眾未之信。華曰：「試以苦酒濯之，必有異。」既而五色光起。機還問鮓主，果云：「園中茅積下得一魚，質狀非常，乃以作鮓，過美。故以相獻。」
宅龍致富
張永家地有泉出，小龍在焉。從此遂為富室。逾年，因雨騰躍而去。於是生資日不暇給。俗說云：「與龍共居，不知神龍效矣。」
西寺異物
晉太元中，東陽西寺七佛屋龕下有一物出，頭如鹿。有法獻道人，迫而觀之。於是吐沫噴灑，氣若雲霧。至元喜十四年四月七日，此頭復出。尋亂其處，亦無孔穴。年年有聲，殷若小雷。
土龍
晉義熙中，江陵趙姥以酤酒為業。居室內土，忽自隆起。姥察為異，朝夕以酒酹之。嘗有一物出，頭似驢，而地初無孔穴。及姥死，鄰人聞土下有聲如哭。後人掘地，見一異物，蠢蠢而動，不測大小，須臾失之。俗謂之土龍。
槎變龍
趙牙行船於闔廬，見水際有大槎，人牽不動。牙往舉得之，以著船。船破，槎變為龍，浮水而去。
射蛟暴死
永陽人李增行經大溪，見二蛟浮於水上。發矢射之，一蛟中焉。
【 一作死。】 增歸，因復出。市有女子素服銜淚，持所射箭。增怪而問焉，女答曰：「何用問焉？為暴若是。」便以相還，授矢而滅。增惡而驟走，未達家，暴死於路。
鄧遐治蛟
荊州上明浦沔水隈，潭極深。常有蛟殺人，浴汲死者不脫歲。升平中，陳郡鄧遐字應遙，為襄陽太守。素勇健，憤而入水覓蛟，得之。便舉拳曳著岸，欲斫殺。母語云：「蛟是神物，寧忍殺之？今可咒令勿復為患。」遐咒而放焉。自茲迄今，遂無此患。一云：遐拔劍入水，蛟繞其足。遐自揮劍，截蛟數段，流血水丹，勇冠當時。於後遂無蛟患。
蒙山大蛇
魯國中牟縣蒙山上，有寺廢久。民欲架屋者，輒大蛇數十丈出來驚人。故莫得安焉。
餉田異報
新野蘇卷
【 一作巷。】 與婦佃於野舍，每至飯時，輒有一物來，其形似蛇，長七尺五寸，色甚光采。卷異而餉之。遂經數載，產業加厚。婦後密打殺，即得能食病。日進三斛飯，猶不為飽，少時而死。
蛇化雉
晉中朝武庫內，封閉甚密。忽有雉雊，時人鹹謂為怪。張司空云：「此必蛇之所化耳。」即使搜庫中，雉側果得蛇蛻。
蛇應雉媒
司馬軌之字道援，善射雉。太元中，將媒下翳。此媒屢雊，野雉亦應。試令尋覓所應者，頭翅已成雉，半身故是蛇。
竹中蛇雉
晉太元中，汝南人入山伐竹。見一竹中，蛇形已成，上枝葉如故。又吳郡桐廬人，常伐餘
【 一作除字。】 遺竹，見一竹竿，雉頭頸盡就，身猶未變。此亦竹為蛇、蛇為雉也。
鐘忠畜蛇
丹陽鐘忠，以元嘉冬月晨行，見有一蛇長二尺許，文色似青琉璃，頭有雙角，白如玉，感而畜之。於是資業日登。經年，蛇自亡去。忠及二子相繼殞斃。此蛇來吉去凶，其唯龍乎？
蛇銜草
昔有田父耕地，值見傷蛇在焉。有一蛇，銜草著瘡上。經日，傷蛇走。田父取其草餘葉以治瘡，皆驗。本不知草名，因以「蛇銜」為名。《抱樸子》雲「蛇銜，能續已斷之指如故」，是也。
蛇公
海曲有物名蛇公，形如覆蓮花，正白。
諸葛博識
吳孫權時，永康縣有人入山，遇一大龜，即束之以歸。龜便言曰：「遊不量時，為君所得。」人甚怪之，擔出欲上吳王。夜泊越裡，纜舟於大桑樹。宵中，樹忽呼龜曰：「勞乎元緒，奚事爾耶？」龜曰：「我被拘繫，方見烹臛。雖然，盡南山之樵，不能潰我。」樹曰：「諸葛元遜博識，必致相苦。令求如我之徒，計從安得？」 龜曰：「子明無多辭。禍將及爾。」樹寂而止。既至建業，權命煮之。焚柴萬車，語猶如故。諸葛恪曰：「燃以老桑樹，乃熟。」獻者乃說龜樹共言。權使人伐桑樹煮之，龜乃立爛。今烹龜猶多用桑薪。野人故呼龜為「元緒」。
叩龜得路
元嘉初，益州刺史遣三人入山伐樵，路迷。或見一龜，大如車輪，四足各攝一小龜而行。又有百餘黃龜從其後。三人叩頭，請示出路。龜乃伸頭，若有意焉。因共隨逐，即得出路。一人無故取小龜，割以為臛。食之，須臾暴死，惟不啖者無恙。
(魚舀)魚
(魚舀)魚：凡諸魚欲產，(魚舀)輒以頭衝其腹。(魚舀)魚自欲生者，亦更相撞觸。故世人謂為眾魚之生母也。
死人髮變鱣
晉義熙五年，盧循自廣州下，泊船江西，眾多疫死。事平之後，人往蔡州，見死人發變而為鱣。今上鎮西參軍與司馬張逝瞻河際，有一棺棺頭有鱣。眾試令撥看，都是髮，亦有未即化者。一說云：生以秫沈沐，死則髮變為鱣。又昔有人食不能無鱣，死後改棺，(魚且)滿棺中。(魚且)即鱣也。
煮肉變蝦蟆
司馬休遣文武千餘人迎家人，達南郡。值風泊船，上岸伐薪。見聚肉有數百斤，乃割取還，以鑊煮之。湯欲熱，皆變成數千蝦蟆。
蝶變鮆
蝴蝶變作鮆。
鸚鵡螺
鸚鵡螺形似鳥，故以為名。常脫殼而游，朝出則有蟲類如蜘蛛，入其殼中。螺夕還，則此蟲出。庾闡所謂「鸚鵡內遊，寄居負殼」者也。
蒼蠅傳詔
晉明帝嘗欲肆眚，閉而不謀，乃屏曲室，去左右，下帷草詔。有大蒼蠅觸帳而入，萃於筆端，須臾亡去。帝竊異焉。令人尋看，即蠅所集處，輒傳有詔，喧然已遍矣。
叩頭蟲
有小蟲形色如大豆，咒令叩頭，又咒令吐血，皆從所教。如似請放，稽顙輒七十而有聲。故俗呼為叩頭蟲也。
縊女
縊女，蟲也。一名蜆，長寸許，頭赤身黑，恆吐絲自懸。昔齊東郭姜既亂崔杼之室，慶封殺其三子，姜亦自經。俗傳此婦骸化為蟲，故以「縊女」名蟲。

[book_title]卷四
火井
蜀郡臨邛縣有火井。漢室之隆，則炎赫彌熾。暨桓靈之際，火勢漸微。諸葛亮一瞰而更盛。至景曜元年，人以燭投即滅。其年蜀併於魏。
數世天子
孫鐘，富春人，堅父也。與母居，至孝篤性。種瓜為業。忽有三年少，容服妍麗，詣鐘乞瓜。鐘為設食出瓜，禮敬殷勤。三人臨去曰：「我等司命郎。感君接見之厚，欲連世封侯？欲數世天子？」鐘曰：「數世天子，故當所樂。」因為鐘定墓地，出門悉化成白鵠。一云：孫堅喪父，行葬地。忽有一人曰：「君欲百世諸侯乎？欲四世帝乎？」笑曰：「欲帝。」此一因指一處，喜悅而沒。堅異而從之。時富春有沙漲暴出，及堅為監丞，鄰黨相送於上。父老謂曰：「此沙狹而長，子後將為長沙矣。」果起義兵於長沙。
鄴宮刻字
泰山高堂隆字升平，嘗刻鄴宮屋材
【 一作柱。】 云：「後若干年，當有天子居此宮。」及晉惠帝幸鄴宮，治屋者土剝更泥，始見刻字，計年正合。
【 一雲及晉惠帝幸鄴，年歷當矣。】
夢日環城
王敦既為逆，頓軍姑孰。晉明帝躬往覘之。敦時晝寢，夢日環其城，乃卓然驚寤，曰：「營中有黃頭鮮卑奴來，何不縛取？」帝所生母荀氏，燕國人，故貌類焉。
黃氣鐘靈
晉簡文既廢世子道生，次子郁又早卒而未有息。濮陽令在帝前，禱至三更。忽有黃氣自西南來，逆室前。爾夜，幸李太后，而生孝武皇帝。
管涔王獻劍
劉曜隱居管涔之山。夜中，忽有一童子入跪曰：「管涔王使小臣奉謁趙皇帝。」獻劍一口置前，再拜而去。以燭視之，劍長二尺，光澤非常，赤玉為飾，背有銘云：「神劍服御除眾毒。」
襄國讖
石勒為郭敬客，時襄國有讖曰：「力在左，革在右。讓無言，或入口。」「讓」去「言」為「襄」字，「或」入「口」乃「國」字也。勒後遂都襄國。
靈昌津
石勒伐劉曜於洛陽，從大河南濟。時河凍將合，軍至而冰自泮。舟楫無閡，遂生擒曜。謂是神靈之助，命曰「靈昌津」。
長安謠
晉時長安謠曰：「秦川城中血沒踠，惟有涼州倚柱看。」及惠、愍之間，關內殲破，浮血飄舟。張軌擁眾一方，威恩共著。
天麥
涼州張駿，字公彥。九年，天雨五穀於武威、燉煌。植之悉生。因名「天麥」。
神自稱玄冥
涼州張祚偽和平中，有神見於玄武殿，自稱玄冥，與人言語。祚日夜祈之，神言與之福利，祚甚信之。
梟鳴牙中
涼州張重華遣謝艾伐麻狄，引師出振武。夜有二梟鳴於牙中。艾曰：「梟者，邀也。六博得梟者勝。今梟鳴牙中，克敵之兆。」果大破之。
劉季奴
宋武帝裕，字德輿，小字寄奴。微時，伐荻新洲，見大蛇長數丈，射之，傷。明日復至洲裡，聞有杵臼聲。往視之，見童子數人，皆青衣搗藥。問其故，答曰：「我王為劉寄奴所射，合散傅之。」帝曰：「王神何不殺之？」答曰：「劉寄奴王者，不死不可殺。」帝叱之，皆散，仍收藥而返。
女水
臨淄牛山下有女水。齊人諺曰：「世治則女水流，世亂則女水竭。」慕容超時，乾涸彌載。及天兵薄伐，
【 一作北征。】 乃激洪流。
小兒輦沙
秦世有謠曰：「秦始皇，何僵梁。開吾戶，據吾床。飲吾酒，唾吾漿。飧吾飯，以為糧。張吾弓，射東牆。前至沙邱當滅亡。」始皇既坑儒焚典，乃發孔子墓，欲取諸經傳。壙既啟，於是悉如謠者之言。又言謠文刊在塚壁，政甚惡之。乃遠沙邱而循別路，見一群小兒，輦沙為阜。問雲「沙邱」，從此得病。
晉宣帝廟
晉武帝太康五年五月，宣帝廟地陷裂，梁無故自折。凡宗廟所以承祖先嗣，永世不刊。安居摧陷，是毀絕之祥也。
海鳧毛
晉惠帝時，人有得一鳥毛，長三丈，以示張華。華慘然歎曰：「所謂海鳧毛也。此毛出，則天下土崩矣。」果如其言。
衣中火光
晉惠帝永康元年，帝納皇后羊氏。後將入宮，衣中忽有火光。眾鹹怪之。自後蕃臣構兵，洛陽失御，後為劉曜所嬪。
玉馬缺口齒
晉永嘉元年，車騎大將軍東瀛王司馬騰字元邁，自并州遷鎮鄴。行次真定，時久積雪，而當其門前方十數步，獨液不積。騰怪而掘之，得玉馬高尺許，口齒皆缺。騰以為馬者國姓，稱吉祥焉。或謂馬無齒，則不得食。未幾，晉遂大亂。騰後為汲桑所殺。
洛城二鵝
董養字仲道，陳留浚儀人。泰始初，到洛下，不幹祿求榮。永嘉中，洛城東北角步廣裡中地陷，有二鵝出焉。其蒼者飛去，白者不能飛。奉聞歎曰：「昔周時所盟會狄泉，即此地也。今有二鵝，蒼者胡象，後胡當入洛。白者不能飛，此國諱也。」
巾箱中鼓角
晉孝武太元末，帝每聞手巾箱中有鼓吹鼙角之音。於是請僧齋會。夜見一臂長三丈許，手長數尺，來摸經案。是歲帝崩，天下大亂。晉室自此而衰。
盧修叛讖
晉孝武太元末，有讖曰：「修起會稽。」其後，盧修果從會稽叛。
義熙火災
晉義熙十一年，京都火災大行。吳界尤甚，火防甚峻，猶自不絕。時王宏守吳郡，晝坐廳視事。忽見天上有一赤物下，狀如信幡，遙集南人家屋上。須臾，火遂大發。宏知天為之災，故不罪始火之家。識者知晉室微弱之象也。
孫恩亂兆
隆安初，吳郡治下狗常夜吠，聚皋橋上。人家狗有限而吠聲甚眾；或有夜覘視之，見一狗有兩三頭者，皆前向亂吠。無幾，有孫恩之亂。
藏彄凶兆
晉海西公時，有貴人會，因藏彄。欻有一手，間在眾臂之中，修骨巨指，毛色粗黑，舉坐鹹驚。尋為桓大司馬所殺。舊傳「藏彄令人生離」，斯驗深矣。
苻秦亡徵
苻堅建元十二年，高陵縣民穿井，得大龜三尺六寸，背文負八卦古字。堅命作石池養之，食以粟。後死，藏其骨於太廟。其夜，廟丞高虜夢龜謂之曰：「我本出，將歸江南，遭時不遇，隕命秦庭。」即有人夢中謂虜曰：「龜三千六百歲而終，終必妖興。亡國之徵也。」未幾，為謝玄破於淮淝，自縊新城浮圖中。
慕容死獵
慕容皝出畋，見一老父曰：「此非獵也。」皝明晨復去，值有白兔，馳馬射之，墜石而卒。
西秦將亡
西秦乞伏熾磐都長安。端門外有一井，人常宿汲水亭之下，而夜聞磕磕有聲，驚起照視，甕中如血，中有丹魚，長可三寸而有寸光。時東羌、西虜，共相攻伐，國尋滅亡。
霹靂題背
佛佛虜
【 一作乞佛虜。】 凶虐暴惡，常自言國名「佛佛」，則是佛中之佛。尋被震死，既葬，而復就塚中霹靂其柩，引身出外，題背四字表其凶逆而然也。國少時為涉去所襲。元嘉十九年，京口霹靂殺人，亦自題背。
人像無頭
涼州張寔，字安遜。夜寢，忽見屋樑間有人像，無頭，久而乃滅。寔甚惡之，尋為左右所害。
盧龍將亂
盧龍將寇亂，京師謠言曰：「十丈瓦屋，蘆作柱，薤作欄。」未幾而敗。
元嘉末妖孽
文帝元嘉末，長廣人病差，便能食而不得臥。一飯輒覺身長。如此數日，頭遂出屋。段究為刺史，度之為三丈，復還漸縮如舊。經日而亡。俄而，文帝為元凶所害。
德星聚
陳仲弓從諸子侄，造荀季和父子。於時德星聚，太史奏：「五百里內有賢人聚。」
血跡公字
陶侃左手有文，直達中指上橫節便止。有相者師圭謂侃曰：「君左手中指有豎理，若徹於上，位在無極。」侃以針挑令徹，血流彈壁，乃作「公」字。又取紙裹，「公」跡愈明。
桓靈寶
桓玄生而有光照室。善占者云：「此兒生有奇曜，宜目為天人。」宣武嫌其三文復言為「神靈寶」，猶復用三，既難重前，卻減「神」一字，名曰「靈寶」。
【 靈寶，玄小字也。】
魏肇之
任城魏肇之初生，有雀飛入其手。占者以為封爵之祥。
劉道人
東莞劉穆之，字道和，小字道人。世居京口。隆安中，鳳凰集其庭。相人韋藪謂之曰：「子必協贊大猷。」
埋錢免災
徐羨之年少時，嘗有一人來，謂曰：「我是汝祖。」羨之拜。此人曰：「汝有貴相，而有大厄。宜以錢二十八文，埋宅四角，可以免災。過此，位極人臣。」後羨之隨親之縣，住在縣內。嘗暫出而賊自後破縣。縣內人無免者，雞犬亦盡。惟羨之在外獲全。
刺史預兆
晉陵韋朗家在延陵。元嘉初，忽見庭前井中有人出，齊長尺餘，被帶組甲，麾伍相應，相隨出門，良久乃盡。朗兄藪頗善占筮，嘗云：「吾子當至刺史。」後朗歷刺青、廣二州。
賈謐伏誅
晉賈謐字長淵，充子也。元康九年六月夜，暴雷震謐齋屋。柱陷入地，壓毀床帳。飄風吹其朝服上天數百丈，久之，乃墜於中丞台。又蛇出其被中，謐甚恐。明年伏誅。
劉氏狗妖
晉孝武太元元年，劉波字道則，移居京口。晝寢，聞屏風外悒吒聲。開屏風，見一狗蹲地而語，語畢自去。波隗孫也。後為前將軍，敗，見殺。
人頭窺戶
晉太始中，豫州刺史彭城劉德願鎮壽陽。住內屋，閉戶未合，輒有人頭進門扉窺看戶內，是丈夫露髻團面。內人驚告，把火搜覓，了不見人。劉明年竟被誅。
北伐敗徵
河南褚裒字季野，將北伐。軍士忽同時唱言：「可各持兩楯。」復相謂曰：「一人焉用兩楯為？」及敗北，拋戈棄甲，兩手各持一楯，蒙首而奔。
照鏡無面
晉安帝義熙三年，殷仲文為東陽太守。嘗照鏡，不見其面。俄而難及。
盼刀相
元帝永昌元年，丹陽甘卓將襲王敦，既而中止。及還家，多變怪：自照鏡，不見其頭。乃視庭樹，而頭在樹上。心甚惡之。先時，歷陽陳訓私謂所親曰：「甘侯頭低而視仰，相法名為‘盼刀’。又目有赤脈，自外而入。不出十年，必以兵死。不領兵，則可以免。」至是，果為敦所襲。
安石薨兆
東晉謝安字安石，於後府接賓。婦劉氏見狗銜謝頭來，久之，乃失所在。婦具說之，謝容色無易。是月而薨。
青衣女子
晉阮明泊舟西浦，見一青衣女子，彎弓射之。女即軒雲而去。明尋被害。
王緩伏誅
義熙中，王愉字茂和，在庭中行。帽忽自落，仍乘空如人所著。及愉母喪，月朝上祭。酒器在幾上，須臾下地，復還登床。尋而第三兒緩懷貳伏誅。
鼠孽兆亡
晉隆安中，高惠清為太傅主簿。忽一日，有群鼠更相銜尾，自屋樑相連至地。清尋得喑疾，數日而亡。
桓振將滅
晉桓振在淮南，夜聞人登床聲。振聽之，隱然有聲。求火看之，見大聚血。俄為義師所滅。桓振，玄從父之弟也。
劉毅作逆
義熙中，劉毅鎮江州，為盧循所敗，惼懆逾劇。及徙荊州，益復怏怏。嘗伸紙作書，約部將王亮儲兵作逆。忽風展紙，不得書。毅仰天大詬。風遂吹紙入空。須臾碎裂，如飛雪紛下。未幾，高祖南討。毅敗擒斬。
傅亮被誅
永初中，北地傅亮為護軍。兄子珍住府西齋。夜忽見北窗外樹下有一物，面廣三尺，眼橫豎，狀若方相。珍遑遽以被自蒙，久乃自滅。後亮被誅。
檀道濟凶兆
元嘉中，高平道濟鎮潯陽。十二年，入朝，與家分別。顧瞻城闕，歔欷逾深。識者是知道濟之不南旋也。故時人為其
【 一作之字。】歌曰：「生人作死別，荼毒當奈何？」濟將發舟，所養孔雀來銜其衣，驅去復來，如此數焉。以十三年三月入伏誅。道濟未下少時，有人施罟於柴桑江，收之得大船，孔鑿若新，使匠作舴艋，勿加斫斧。工人誤截兩頭。檀以為不祥，殺三巧手，欲以塞愆。匠違約加斫，凶兆先構矣。
揚州青
檀道濟居清溪，第二兒夜忽見人來縛己，欲呼不得。至曉乃解，猶見繩痕在。此宅先是吳將步闡所居。諺云：「揚州青，是鬼營。」清溪，青揚是也。自步及檀，皆被誅。
黑龍無後足
東海徐羨之，字宗文。嘗行經山中，見黑龍長丈餘，頭有角，前兩足皆具，無後足，曳尾而行。後文帝立，羨之竟以凶終。
借頭
太元中，王公婦女必緩鬢傾髻，以為盛飾。用髮既多，不可恆戴。乃先於木及籠上裝之，名曰「假髻」，或名「假頭」。至於貧家不能自辦，自號「無頭」，就人借頭。
炙變人頭
文帝元嘉四年，太原王徽之字伯猷，為交州刺史。在道，有客，命索酒炙。言未訖而炙至，徽之取自割，終不食，投地，大怒。少頃，顧視向炙，已變為徽之頭矣。乃大驚愕，反屬目睹其首在空中，揮霍而沒。至州便殞。
劉敬宣敗
彭城劉敬宣，字萬壽。嘗夜與僚佐宴坐。空中有投一隻芒履於座，墜敬宣食盤上，長三尺五寸，已經人著，耳鼻間並欲壞。頃之而敗。
狗作人言
安固李道豫，元嘉中，其家狗臥於當路，豫蹴之。狗曰：「汝即死，何以蹋我？」未幾，豫死。
雞突灶火
卞伯玉作東陽郡，灶正熾火，有雞遙從口入，良久乃衝突而出，毛羽不焦，鳴啄如故。伯玉尋病殞。
張司空暴疾
張仲舒為司空，在廣陵城北。以元嘉十七年七月中，晨夕間輒見門側有赤氣赫然。後空中忽雨降於其庭，廣七八分，長五六寸，皆以箋紙繫之。紙廣長亦與羅等，紛紛甚駛。仲舒惡而焚之，猶自數生，府州多相傳示。張經宿暴疾而死。
謝臨川被誅
謝靈運以元嘉五年，忽見謝晦手提其頭，來坐別床，血色淋漓，不可忍視。又所服豹皮裘，血淹滿篋。及為臨川郡，飯中欻有大蟲。謝遂被誅。
赤鬼
謝晦在荊州，見壁角間有一赤鬼，長可三尺，來至其前，手擎銅盤，滿中是血。晦得，乃紙盤。須臾而沒。
【 闕】
蜈蚣
元嘉五年秋夕，豫章胡充有大蜈蚣長三尺，落充婦與妹前。令婢挾擲，婢才出戶，忽睹一姥衣服臭敗，兩目無精。到六年三月，合門時患，死亡相繼。
魂臥曝席
新野庾寔妻毛氏，嘗於五月五日曝薦席。忽見其三歲女在席上臥，驚怛便滅。女真形在別床如故。不旬日而夭。世傳仲夏忌移床。

[book_title]卷五
梅姑廟
秦時丹陽縣湖側有梅
【 一作麻。】姑廟。姑生時有道術，能著履行水上。後負道法，婿怒殺之，投屍於水，乃隨流波漂至今廟處鈴下。巫人當令殯殮，不須墳瘞，即時有方頭漆棺在祠堂下。晦朔之日，時見水霧中曖然有著履形。廟左右不得取魚、射獵，輒有迷徑沒溺之患。巫雲：始既傷死，所以惡見殘殺也。
宮亭湖廟
宮亭湖廟神，甚有靈驗。商旅經過，若有禱請，則一時能使湖中分風沿溯皆舉帆，利涉無虞。
江神祠
秦時中宿縣十里外有觀亭江神祠壇，甚靈異。經過有不恪者，必狂走入山，變為虎。晉中朝有質子將歸洛，反路見一行旅，寄其書云：「吾家在觀亭，亭廟前石間有懸籐即是也。君至但扣籐，自有應者。」及歸，如言。果有二人從水中出，取書而沒。尋還云：「河伯欲見君。此人亦不覺隨去，便睹屋宇精麗，飲食鮮香，言語接對無異世間。今俗鹹言觀亭有江伯神也。
竹王祠
漢武帝時，夜郎竹王神者，名興。初，有女子浣於豚水，見三節大竹流入足間，推之不去。聞其中有號聲，持破之，得一男兒。及長，有才武，遂雄夷獠氏。自立為夜郎侯，以竹為姓。所破之竹，棄之於野，即生成林。王嘗從人止石上，命作羹。從者曰：「無水。」王以劍擊石，泉便湧出。今竹王水及破竹成林並存。後漢使唐蒙開牂牁郡，斬竹王首。夷獠鹹訴，以竹王非血氣所生，甚重之，求為立後。太守吳霸以聞帝，封三子為侯。死，配食父廟。今夜郎縣有竹王三郎祠，是其神也。
徐君廟
吳郡桐廬有徐君廟，吳時所立。左右有為劫盜非法者，便如拘縛，終致討執。東陽長山縣吏李(王舀)，義熙中遭事在郡。婦出料理，過廟，請乞恩拔銀釵為願。未至富陽，有白魚跳落婦前。剖腹，得所願釵。夫事尋散。
伍員廟
晉永嘉中，吳相伍員廟。吳郡人叔父為台郎，在洛。值京都傾覆，歸途阻塞。當濟江，南風不得進。既投奏，即日得渡。
廁神後帝
陶侃曾如廁，見數十人，悉持大印。有一人，朱衣、平上幘，自稱「後帝」，云：「以君長者，故來相報。三載勿言，富貴至極。」侃便起，旋失所在。有大印作「公」字，當其穢處。《雜五行書》曰：「廁神，後帝也。」
海山使者
侃家童千餘人，嘗得胡奴，不喜言，嘗默坐。侃一日出郊，奴執鞭以隨。胡僧見而驚禮云：「此海山使者也。」侃異之。至夜，失奴所在。
丹陽袁雙
晉丹陽縣有袁雙廟，真第四子也。真為桓宣武所誅，便覺所在靈怪。太元中，形見於丹陽。求立廟，未既就功，大有虎災。被害之家，輒夢雙至，催功甚急。百姓立祠堂，於是猛暴用息。今道俗常以二月晦鼓舞祈祠。爾日，風雨忽至。元嘉五年，設奠訖，村人邱都於廟後見一物，人面鼉身，葛巾，七孔端正而有酒氣。未知雙之神為是物憑也。
青溪小姑
青溪小姑廟，雲是蔣侯第三妹。廟中有大穀扶疏，鳥嘗產育其上。晉太元中，陳郡謝慶執彈乘馬，繳殺數頭，即覺體中慄然。至夜，夢一女子，衣裳楚楚，怒云：「此鳥是我所養。何故見侵？」經日，謝卒。慶名奐，靈運父也。
仇王
餘杭縣有仇王廟，由來多神異。晉隆安初，縣人樹伯道為吏，得假將歸。於汝南灣覓載，見一朱舸，中有貴人，因求寄。須臾如睡。猶聞有聲，若劇甚雨。俄而至家，以問船工，亦云仇王也。伯道拜謝而還。
聖公
隆安中，吳興有人年可二十，自號「聖公」。姓謝，死已百年。忽詣陳氏宅，言是己舊宅，可見還，不爾燒汝。一夕，火發蕩盡。因有鳥毛插地，繞宅周匝數重。百姓乃起廟。
驅除大將軍
晉義熙中，虞道施乘車出行。忽有一人，著烏衣，徑來上車，云：「令寄載十許裡耳。」道施試視此人，頭上有光，口目皆赤，面悉是扎，異於始時。既不敢遣，行十里中，如言而去。臨別語道施曰：「我是驅除大將軍，感汝相容。」因贈銀鐸一雙而滅。
【 鐸或作環。】
命囊一挺炭
晉時信安鄭徽
【 一作微。】年少時，登前橋，彷彿見一老翁，以一囊與徽云：「此是君命，慎勿令零落。若有破碎，便為凶兆。」言訖，忽失所在。徽密開看，是一挺炭。意甚秘之，雖家人不之知也。後遭盧龍寇亂，恆保錄之。至宋永初三年，徽年八十三，病篤，語子弟云：「吾齒盡矣。可試啟此囊。」見炭悉碎折，於是遂絕。
鬼子母
陳虞字君度，婦廬江杜氏，常事鬼子母，羅女樂以娛神。後一夕復會，弦管無聲，歌者淒愾。杜氏嘗夢鬼子母皇遽涕泗云：「凶人將來。」婢先與外人通，以梯布垣，登之入。神被服將剝奪畢，加取影像，焚剉而後去。
紫姑神
世有紫姑神，古來相傳雲是人家妾，為大婦所嫉，
【 一作妒】。每以穢事相次役，正月十五日感激而死。故世人以其日作其形，夜於廁間或豬欄邊迎之，祝曰：「子胥不在」，是其婿名也。「曹姑亦歸」，曹即其大婦也。「小姑可出戲。」捉者覺重，便是神來。奠設酒果，亦覺貌輝輝有色，即跳躞不住。能占眾事，卜未來
【 一作行年。】蠶桑。又善射鉤，好則大舞，惡便仰眠。平昌孟氏恆不信，躬試往捉，便自躍茅
【 一作穿。】 屋而去。永失所在也。
左蒼右黃
烏傷陳氏，有女未醮，著屐徑上大楓樹顛，了無危懼，顧曰：「我應為神，今便長去。惟左蒼右黃，當暫歸耳。」家人悉出見之，舉手辭訣。於是飄聳輕越，極睇乃沒。人不了蒼黃之意，每春輒以蒼狗、秋黃犬，設祀於樹下。
楊明府
剡縣西鄉有楊郎廟。縣有一人，先事之。後就祭酒侯褚求入大道，遇譙郡樓無隴詣褚，共至神舍，燒神座器服。無隴乞將一扇。經歲，無隴聞有乘馬人呼「樓無隴」數四聲，云：「汝故不還楊明府扇耶？」言畢，回騎而去。隴遂得痿病死。
卞山項廟
晉武太始初，蕭惠明為吳興太守。郡界有卞山，山下有項羽
【 一作籍。】 廟。相傳云：羽多居郡廳事，前後太守不敢上廳。惠明謂綱紀曰：「孔季恭曾為此郡，未聞有災。」遂命盛設筵榻接賓。未幾，惠明忽見一人長丈餘，張弓挾矢向之。既而不見。因發背，旬日而殞。
張舒受秘術
元嘉九年二月二十四日，長山張舒奄見一人，著朱衣，平上幘，手捉青柄馬鞭，云：「如汝可教，便隨我去。」見素絲繩繫長梯來下，舒上梯，乃造大城。綺堂洞室，地如黃金。有一人長大，不巾幘，獨坐絳紗帳中，語舒曰：「主者誤取汝，賜汝秘術卜占，勿貪錢賄。」舒亦不覺受之。
錢祐受術數
元嘉四年五月三日，會稽餘姚錢祐夜出屋後，為虎所取。十八日，乃自還。說虎初取之時，至一宮府，入重門，見一人憑幾而坐，形貌偉壯，左右侍者三十餘人，謂曰：「吾欲使汝知術數之法，故令虎迎汝。汝無懼也。」留十五晝夜，語諸要術，盡教道之。方祐受法畢，便遣令還而不知道；即使人送出門，乃見歸路。既得還家，大知卜占，無幽不驗。經年乃卒。
十二棋卜
十二棋卜，出自張文成，受法於黃石公。行師用兵，萬不失一。逮至東方朔，密以占眾事。自此以後，秘而不傳。晉寧康初，襄城寺法味道人忽遇一老公，著黃皮衣，竹筒盛此書，以授法味。無何，失所在。遂復傳流於世雲。
太山府君
歷陽石秀之。倏有一人，著平巾褲褶，語之云：「聞君巧侔班匠，刻幾尤妙。太山府君相召。」秀之自陳云：「劉政能造。」其人乃去。數旬而劉殞，石氏猶存。劉作幾有名，遂以致斃。
鱣父廟
會稽石亭埭有大楓樹，其中空朽。每雨，水輒滿溢。有估客載生鱣至此，聊放一頭於朽樹中，以為狡獪。村民見之，以魚鱣非樹中之物，鹹謂是神。乃依樹起屋，宰牲祭祀，未嘗虛日。因遂名「鱣父廟」。人有祈請及穢慢，則禍福立至。後估客返，見其如此，即取作臛。於是遂絕。
龍載船
吳猛還豫章，附載客船，一宿行千里。同行客視船下，有兩龍載之，船不著水。
王子晉
陶侃字士行。微時，遭父艱。有人長九尺，端悅通刺，字不可識。心怪非常，出庭拜送。此人告侃曰：「吾是王子晉。君有巨相，故來相看。」於是脫衣帢，服仙羽，升鵠而騰颺。
鳥跡書
晉太元末，湘東姚祖為郡吏。經衡山，望巖下有數年少，並執筆作書。祖謂是行侶休息，乃枉道過之。未至百許步，少年相與翻然飛颺，遺一紙書在坐處。前數句古時字，自後皆鳥跡。
【 一作篆。】
徐公遇仙
東陽徐公，居在長山下。常登嶺見二人坐於山崖對飲。公索之。二人乃與一小杯，公飲之遂醉。後常不食亦不飢。
摴蒱仙
昔有人乘馬山行，遙望岫裡有二老翁相對摴蒱。遂下馬造焉，以策注地而觀之。自謂俄頃，視其馬鞭，摧然已爛。顧瞻其馬，鞍骸枯朽。既還至家，無復親屬。一慟而絕。
梵唱
陳思王曹植，字子建。嘗登魚山、臨東阿，忽聞巖岫裡有誦經聲，清通深亮，遠谷流響，肅然有靈氣。不覺斂衿祗敬，便有終焉之志。即效而則之。今之梵唱，皆植依擬所造。一雲陳思王遊山，忽聞空裡誦經聲，清遠遒亮。解音者則而寫之，為神仙聲。道士效之，作步虛聲也。
慧遠咒龍
沙門釋慧遠棲神廬岳，常有遊龍翔其前。遠公有奴，以石擲中，乃騰躍上升。有頃，風雲飆煜。公知是龍之所興，登山燒香，會僧齊聲唱偈。於是霹靂回向投龍之石，雲雨乃除。
慧熾見形
沙門竺慧熾，新野人，住江陵四層佛寺。永初二年卒。弟子為設七日會。其日將夕，燒香竟。沙門道賢因往視熾弟子，至房前，忽曖曖若人形，詳視乃慧熾也。容貌衣服，不異生時。謂賢曰：「君旦食肉，美否？」曰：「美。」熾曰：「我生不能斷肉，今落餓鬼地獄。」道賢懼讋，未及得答。熾復言：「汝若不信，試看我背後。」乃回背示賢，見三黃狗，形半似驢，眼甚赤，光照戶內，狀欲嚙熾而復止。賢駭怖悶絕，良久乃蘇。
靈味
靈味寺在建康鐘山蔣林裡。永初三年，沙門法意起造。晉末有高逸沙門，莫顯名跡，巖棲谷隱，常在鐘山之阿。一夜，忽聞怪石崩墜，聲振林薄。明旦履行，惟見清泉湛然。聚徒結宇，號曰：「靈味。」
雙屐
武陵宗超之，奉經好道，宋元嘉中亡。將葬，猶未闔棺。其從兄簡之來會葬，啟蓋視之，但見雙屐在棺中雲。
惡戲報
元嘉中，丹陽多寶寺畫佛堂、作金剛。寺主奴婢惡，戲以刀刮其目眼。輒見一人甚壯，五色彩衣，持小刀挑目睛。數夜眼爛，於今永盲。
天缽
汲郡衛士度，苦行居士也。其母嘗誦經長齋，非道不行。家常飯僧。時日將中，母出齋堂，與諸尼僧逍遙眺望。忽見空中有一物下，正落母前，乃是天缽。中滿香飯，舉坐肅然，一時禮敬。母自分行齋，人食之皆七日不飢。此缽猶雲尚存。士度以惠懷之際得道。
誦經停刑
太原王玄謨，字彥德。始將見殺，夢人告曰：「誦觀世音千遍則免。」玄謨夢中曰：「何可竟也。」仍見授。既覺誦之，且得千遍。明日將刑，誦之不輟。忽傳唱停刑。
折鴨翅報
釋僧群清貧守節，蔬食持經，居江縣之霍山。構立茅屋，孤在海中。上有石盂，水深六尺，常有清泉。古老相傳是群仙所宅。群因絕粒。其庵捨去石盂隔一小澗，日夕往還。以木為樑，由之以汲水。年至一百三十。忽見一折翅鴨，舒翼當樑頭就唼。群永不得過。欲舉錫杖撥之，恐有轉傷。因此回，遂絕水。經數日死。臨死向人說，年少時曾折一鴨翅，驗此以為現報。

[book_title]卷六
王陵
晉宣帝誅王陵，後寢疾。日見陵來逼。帝呼曰：「彥雲緩我。」身上便有打處。賈逵亦為崇。少日遂薨。初，陵既被執，過賈逵廟。呼曰：「賈梁道，王陵——魏之忠臣。唯爾有神知之。」故逵助焉。
夏侯玄
晉夏侯玄，字太初。以當時才望，為司馬景王所忌而殺之。宗族為之設祭，見玄來靈坐，上脫頭，置其傍。悉取果食魚肉之屬，以內頸中，畢，還自安其頭。既而言曰：「吾得訴於上帝矣。司馬子元無嗣也。」尋有永嘉之亂。軍還，世宗殂而無子。後有巫見帝涕泗云：「國家傾覆，正由曹爽、夏侯玄訴怨得伸故也。」爽以勢族致誅，玄以時望被戮。
嵇中散
晉嵇中散常於夜中燈火下彈琴。有一人入室，初來時面甚小，斯須漸大，遂長丈餘，顏色甚黑，單衣草帶。嵇熟視良久，乃吹火滅曰：「恥與魑魅爭光。」
土瓦中人
晉鄒湛，南陽人。初，湛常見一人，自稱甄舒仲，余無所言。如此非一。久之乃悟曰：「吾宅西有積土敗瓦，其中必有死人。甄舒仲者，予舍西土瓦中人也。」檢之，果然。乃厚加殯殮畢。夢此人來謝。
山陽王輔嗣
晉清河陸機初入洛，次河南之偃師。時久結陰，望道左若有民居，因往投宿。見一年少，神姿端遠，置《易》投壺。與機言論，妙得玄微。機心服其能，無以酹抗；乃提緯古今，總驗名實，此年少不甚欣解。既曉便去，稅驂逆旅，問逆旅嫗。嫗曰：「此東數十里無村落，止有山陽王家塚爾。」機乃怪悵。還睇昨路，空野霾雲，拱木蔽日。方知昨所遇者，信王弼也。一說陸雲獨行，逗宿故人家，夜暗迷路，莫知所從。忽望草中有火光，雲時飢乏，因而詣前。至一家，牆院甚整，便寄宿。見一年少，可二十餘，豐姿甚嘉，論敘平生，不異於人，尋共說《老子》，極有辭致。雲出，臨別語云：「我是山陽王輔嗣。」雲出門，回望向處，止是一塚。雲始謂俄頃已經三日，乃大怪悵。
朱彥膽勇
晉永嘉中，朱彥居永寧。披荒入舍，便聞管弦之聲及小兒啼呼之音。夜見一人，身甚壯大，呼殺其犬。彥素膽勇，不以為懼，即不移居，亦無後患。
鬼唱佳聲
晉永嘉中，李謙素善琵琶。元嘉初，往廣州。夜集坐倦悉寢，惟謙獨揮彈未輟。便聞窗外有唱佳聲，每至契會，無不擊節。謙怪語曰：「何不進耶？」對曰：「遺生已久，無宜乾突。」始悟是鬼。
麻子軒
劉聰建元三年，并州祭酒桓回於途遇一老父，問之云：「昔樂工成憑，今居何職？我與其人有舊，為致清談，得察孝廉。君若相見，令知消息。」回問姓字，曰：「我吳郡麻子軒也。」言畢而失。回見憑，具宣其意。憑歎曰：「昔有此人，計去世近五十年。」中郎荀彥舒聞之，為造祝文，令憑設酒飯，祀於通衢之下。
形見慰母
晉太元中，桓軌為巴東太守，留家江陵。妻乳母姓陳，兒道生，隨軌之郡，墜瀨死。道生形見云：「今獲在河伯左右，蒙假二十日，得暫還。」母哀至，輒有一黑烏，以翅掩其口。舌上遂生一瘤，從此便不復哭。
荀澤見形
晉潁川荀澤，以太元中亡，恆形見。還與婦魯國孔氏嬿婉綢繆，遂有妊焉。十月而產，產悉是水，別房作醬。澤曰：「汝知喪家不當作醬而故為之。今上官責我數豆，致劬不復堪。」經少時而絕。
亡婦免夫
晉時會稽嚴猛婦出採薪，為虎所害。後一年，猛行至蒿中，忽見婦云：「君今日行，必遭不善。我當相免也。」既而俱前。忽逢一虎，跳踉向猛。猛婦舉手指撝，狀如遮護。須臾，有一胡人荷戟而過。婦因指之，虎即擊胡。婿乃得免。
庾紹之見形
晉新野庾紹之，字道遐。與南陽宋協中表之親，情好綢繆。桓玄時，庾為湘東太守，病亡。義熙中，忽見形詣協。一小兒通云：「庾湘東來。」須臾便至，兩腳著械。既至，脫械置地而坐。協問：「何由得顧？」答云：「暫蒙假歸，與卿親好，故相過耳。」協問鬼神之事，紹輒漫略，不甚諧對。具問親戚，因談世事。末復求酒，協時時餌茱萸酒，因為設之。酒至，執杯還置，云：「有茱萸氣。」協曰：「卿惡之耶？」紹云：「上官皆畏之，非獨我也！」紹為人語聲高壯，此言論時不異恆日。有頃，協兒邃之來。紹聞屐聲，極有懼色。乃謂協曰：「生氣見陵，不復得住。與卿三年別耳。」因貫械而起，出戶便滅。協後為正員郎，果三年而卒。
山陰徐琦
晉義熙三年，山陰徐琦每出門，見一女子，貌極艷麗。琦便解銀鈐贈之。女曰：「感君佳貺。」以青銅鏡與琦，便結為伉儷。
葛輝夫妖死
晉義熙中，烏傷葛輝夫在女家。宿至三更，竟有兩人把火至階前，疑是凶人，往打之。欲下杖，悉變為蝴蝶，繽紛飛散。忽有一物衝輝夫腋下，便倒地，少時死。
團扇夢別
義熙中，高平檀茂崇喪亡。其母沛郡劉氏晝眠，夢見崇手執團扇云：「崇年命未盡，橫被災厲，上永違離。今以此扇奉別。」母流涕驚覺。果於屏風間得扇，上皆如蜘蛛網絡。撫執悲慟。
朱衣吏濫取
義熙中，長山唐邦聞扣門聲，出視，見兩朱衣吏云：「官欲得汝。」遂將至縣東崗殷安塚中。塚中有人語吏云：「本取唐福，何以濫取唐邦？」敕鞭之，遣將出。唐福少時而死。
鬼歌子夜
晉孝武太元中，琅玡王軻之家有鬼歌子夜。殷允為章郡，僑人庾僧度家，亦有鬼歌子夜。
許氏鬼崇
晉太元中，吳興許
【 一作沈。】 寂之，忽有鬼於空中語笑，或歌或哭，至夜偏盛。寂之有靈車，鬼共牽走，車為壞。寂之有長刀，乃以攝置甕中，有大鏡，亦攝以納器中。
床下老公
晉元興中，東陽太守朱牙之。忽有一老公，從其妾董床下出，著黃裳衿帽。所出之坎甚滑澤，有泉。遂與董交好。若有吉凶，遂以告。牙之兒疾瘧，公曰：「此應得虎卵服之。」持戟向山，果得虎陰，尚餘暖氣。使兒炙啖，瘧即斷絕。公常使董梳頭，髮如野豬毛。牙之後詣祭酒上章，於是絕跡。乃作沸湯，試澆此坎。掘得數斛大蟻。不日，村人捉大刀野行。逢一丈夫，見刀，操黃金一餅，求以易刀。及授刀，奄失其人所在。重察向金，乃是牛糞。計此，乃牙之家鬼。
秦樹冥緣
沛郡人秦樹者，家在曲阿小辛村。嘗自京歸，未至二十里許，天暗失道。遙望火光，往投之宿。見一女子秉燭出云：「女弱獨居，不得宿客。」樹曰：「欲進路，礙夜，不可前去。」乞寄外住。女然之。樹既進坐，竟以此女獨居一室，慮其夫至，不敢安眠。女曰：「何似過嫌？保無虞，不相誤也。」為樹設食，食物悉是陳久。樹曰：「卿未出適，我亦未婚。欲結大義，能相顧否？」女笑曰：「自顧鄙薄，豈足伉儷？」遂與寢止。向晨，樹去。乃俱起執別，女泣曰：「與君一睹，後面無期。」以指環一雙贈之，結置衣帶，相送出門。樹低頭急去數十步，顧其宿處，乃是塚墓。居數日，亡。其指環結帶如故。
靈侯
南平國蠻兵【 一作岳。】 在姑孰，
【 一作蘇。】便有鬼附之。聲呦呦細長，或在簷宇之際，或在庭樹上。每占吉凶，輒先索琵琶，隨彈而言。事事有驗。時卻倚為長史，問當遷官，云：「不久持節也。」尋為南蠻校尉。予為國郎中，親領此土。荊州俗諺或雲是老鼠所作，名曰靈侯。
戶外應聲
昔有老姥雨夜紡績，斷失其(金奏)所在。姥獨罵云：「何物鬼擔去？」戶外即有應聲言：「暫借避雨，實不偷(金奏)。宜就覓之。」姥驚懼窺外，略無所見，(金奏)亦尋獲。
妒鬼
吳興袁乞妻臨終，執乞手云：「我死，君再婚否？」乞言：「不忍也。」既而服竟更娶。乞白日見其死婦語之云：「君先結誓，雲何負言？」因以刀割其陽道。雖不致死，人性永廢。
花上盈盈
臨
【 一作林。】 川聶包死數年，忽詣南豐相沈道襲作歌。其歌笑甚有倫次，每歌輒作「花上盈盈正聞行，當歸不聞死復生」。事異辭怪。
亡兒慰母
琅玡王凝之，字叔平。妻左將軍夫人謝氏，弈之女也。嘗頻亡二男，悼惜甚過，哭泣累年，若居至艱。後忽見二兒俱還，皆若鎖械，慰免其母：「宜自寬割。兒並有罪。若垂哀憐，可為作福。」於是哀痛稍止而勤功德。
鬼作嗔聲
琅玡王騁之妻陳郡謝氏，生一男，小字奴子。經夫後，王以婦婢招利為妾。謝元嘉八年病終。王之墓在會稽，假瘞建康東岡。既窆反虞，輿靈入屋。憑幾忽於空中擲地，便有嗔聲曰：「何不作輓歌，令我寂寂上道耶？」騁之云：「非為永葬，故不具儀耳。」
打鼓稱冤
沙門有支法存者，本自胡人，生長廣州。妙善醫術，遂成巨富。有八尺(翕毛)(登毛)，光彩耀目，作百種形象。又有沉香八尺板床，居常香馥。太原王琰
【一作談。】為廣州刺史，大兒邵之屢求二物，法存不與。王因狀法存豪縱，乃殺而籍沒家財焉。法存死後，形見於府內，輒打閣下鼓，似若稱冤。如此經日。王尋得病，恆見法存守之。少時，遂亡。邵之此至揚都，亦喪。
司馬家奴
河內司馬惟之奴天雄死後還，其婦來喜聞體有鞭痕而腳著鎖。問云：「有何過，至如此？」曰：「曾因醉，竊罵大家，今受此罪。」
顏延之妾
陳郡顏延之字延年，有愛妾死。延之痛惜甚至。以冬日臨哭，忽見妾排屏風，以壓延之。延之懼，墜地。因病卒。
鬼食粔籹
永初中，張驥於都喪亡。司馬茂之往哭，見驥憑幾而坐，以箸刺粔籹食之。
【 米巨籹膏環也。】
廄中怪
元嘉二十六年，豫章胡庇之嘗為武昌郡。入廄中，便有鬼怪。中宵籠月，戶牖少開。有人倚立戶外，狀似小兒。戶閉，便聞人行如著木屐聲，看則無所見。如此甚數。二十八年三月，舉家悉得時病，既而漸差。
劉元入魏
劉元字幼祖，少與武帝善，而輕何無忌，遂不相得，乃去。遊吳郡虎邱山，心欲留焉。夜臨風長嘯，對月鼓琴於劍池上。忽聞環珮音，一女子衣紫之衣，垂鈿帶，謂元曰：「吳王愛女，願來相訪。」元曰：「吳王愛女，豈非韓重妻紫玉耶？」遂與元偕行，謂元曰：「聞君與劉裕相得，裕是王者。然與何無忌不美，此人恐為君患。若北還仕魏朝，官亦不減牧伯。」言訖，忽不見。乃在一大陵松樹下，約去虎邱三里許。元乃北去仕魏，累官青州刺史。
麝香辟惡
元嘉二十年，王懷之丁母憂。葬畢，忽見樹上有嫗，頭戴大髮，身披白裙，足不踐柯，亭然虛立。還家敘述，其女遂得暴疾，面乃變作向樹杪鬼狀。乃與麝香服之，尋復如常。世雲麝香辟惡，此其驗也。
一足鬼
元嘉中，魏郡張承吉息元慶年十二，見一鬼，長三尺，一足而鳥爪，背有鱗甲，來招。元慶恍惚如狂，遊走非所。父母撻之。俄聞空中云：「是我所教，幸勿與罰。」 張有二卷羊中敬書，忽失所在。鬼於樑上擲還一卷，少裂壞，乃為補治。王家嫁女，就張借□。鬼求紙筆代答。張素工巧，嘗造一彈弓。鬼借之，明日送還，而皆折壞。
鬼作五木
元嘉中，潁川宋寂。晝忽有一足鬼，長三尺，遂為寂驅使。欲與鄰人摴蒱而無五木，鬼乃取刀斫庭中楊枝，於戶間作之，即燒灼，黑白雖分明，但樸耳。
七日假
元嘉十二年，長山郭悖病亡。後孫兒見悖著幘布裙，在靈床上呼孫與語，云：「今得七日假，假滿將去。二小鬼捉襆在門，可就取也。」孫求襆，即得。又云：「汝叔從都還，得鍠犁(金辟)。可試取看。」便以呈之，仍以兩鐵鉗加，蒼蒼作聲。語孫曰：「我無復歸緣，從此而絕。」
黃父鬼
黃州治下有黃父
【 一作文。】 鬼，出則為祟。所著衣袷皆黃，至人家，張口而笑，必得疫癘。長短無定，隨籬高下。自不出已十餘年。土俗畏怖，惶恐不絕。
山靈
廬陵人郭慶之，有家生婢，名采薇，年少，有美色。宋孝建年中，忽有一人，自稱山靈，如人裸身，形長丈餘，胸臂皆有黃色，膚貌端潔，言音周正，呼為「黃父鬼」，來通此婢。婢云：「意事如人。」鬼遂數來。常隱其身，時或露形。形變無常，乍大乍小，或似煙氣，或為石，或為小鬼，或為婦人，或如鳥獸足跡，或如人，長二尺許；或似鵝，跡掌大如盤。開戶閉牖，其入如神。與婢戲笑，如人也。
鬼避徐叔寶
元嘉十四年，徐道饒忽見一鬼，自言是其先人。於時冬日，天氣清朗。先積稻屋下，云：「汝明日可曝穀。天方大雨，未有晴時。」饒從其教，鬼亦助輦。後果霖雨。時有見者，形如獼猴。饒就道士請符，懸著窗中。見便大笑云：「欲以此斷我，我自能從狗竇中入。」雖則此語，而不復進。經數日，歎云：「徐叔寶來，吾不宜見之。」後日果至，於是遂絕。
梁清家諸異
安定梁清，字道修，居揚州右尚方間桓徐州故宅。元嘉十四年二月，數有異光，仍聞擘蘿聲。令婢子松羅往看，見一人，問，雲姓華名芙蓉，為六甲至尊所使，從太微紫宮下，來過舊居。乃留不去。或鳥頭人身，舉面是毛，擲灑糞穢。清引弓射之，應弦而滅，並有絳汁染箭。又睹一物，形如猴，懸在樹標。令人刺，中其髀，墮地淹沒。經日，反從屋上跛行，就婢乞食，團飯授之，頓造二升。經日，眾鬼群至，醜惡不可稱論。松羅床帳，【一作障。】塵石飛揚，累晨不息。婢採菊，路逢一鬼，著衣幘，乘馬，衛從數十。謂採菊曰：「我是天上仙人，勿名作鬼。」問：「何以恆擲穢污？」答曰：「糞污者，錢財之象也。投擲者，速遷之徵也。」頃之，清果為揚武將軍、北魯郡太守。清厭毒既久，乃呼外國道人波羅(疊毛)誦咒文。見諸鬼怖懼，逾垣穴壁而走，皆作鳥聲，於此都絕。在郡，少時夜中，松羅復見威儀器械、人眾數十，一人戴幘，送書粗紙，有七十許字，筆跡婉媚，遠擬羲、獻。又歌云：「坐儂孔雀樓，遙聞鳳凰鼓。下我鄒山頭，彷彿見梁魯。」鬼有叔操喪，哭泣答吊，不異世人。鬼傳教曾乞松羅一函書，題云：「故孔修之死罪」，白箋，以吊其叔喪，敘致哀情，甚有銓次。復云：「近往西方，見一沙門，自名大摩剎，問君消息，寄五丸香，以相與之。」清先奉使燉煌，憶見此僧。清有婢產，於此遂絕。
青桐樹
句章人
【 一無人字。】 吳平州門前，忽生一株青桐樹，上有謠歌之聲。平惡而斫殺。平隨軍北征，首尾三載。死桐欻自還立於故根之上。又聞樹巔空中歌曰：「死桐今更青，吳平尋當歸。適聞殺此樹，已復有光輝。」平尋復歸如見。

[book_title]卷七
武帝塚中物
漢武帝塚裡先有玉箱瑤杖各一，是西胡康渠王所獻。帝平素常玩之，故入梓宮中。其後四年，有人於扶風郿市買得此二物。帝左右識而認之。說賣者形狀，乃帝也。
礜石塚
魏武北征蹋頓，升嶺眺矚。見一山岡，不生草木。王粲曰：「必是古塚。此人在世服生礜石死，而石氣蒸出外；故卉木焦滅。」即令鑿看，果得大墓，有礜石滿塋。仲宣博識強記，皆此類也。一說粲在荊州，從劉表登障山而見此異。魏武之平烏桓，粲猶在江南。此言為譎。
【 一作當。】
蒼梧王墓
蒼梧王士燮，漢末死於交趾，遂葬南境。而墓常蒙霧，靈異不恆。屢經離亂，不復發掘。晉興寧中，太原溫放之為刺史，躬乘騎往開之。還，即墜馬而卒。
茗飲獲報
剡縣陳務妻，少與二子寡居。好飲茶茗。宅中先有古塚，每日作茗飲，先輒祀之。二子患之，曰：「古塚何知？徒以勞祀。」欲掘去之。母苦禁而止。及夜，母夢一人曰：「吾止此塚二百餘年，謬蒙惠澤。卿二子恆欲見毀，賴相保護。又饗吾佳茗。雖泉壤朽骨，豈忘翳桑之報？」遂覺。明日晨興，乃於庭內獲錢十萬，似久埋者而貫皆新。提還告其兒。兒並有慚色。從是禱酹愈至。
金鏡助贈
晉隆安中，顏從嘗起新屋。夜夢人語云：「君何壞吾塚？」明日，床前亟掘之，遂見一棺。從便為設祭，云：「今當移好處，別作小塚。」明朝，一人詣門求通，姓朱名護，列坐乃言：「我居四十年。昨蒙厚貺，相感何如？今是吉日，便可出棺矣。僕巾箱中有金鏡，願以相助。」遂於棺頭巾箱中取金鏡三枚贈從。忽然不見。
古墳鼓角
晉司空郗方回葬婦於驪山，使會稽郡吏史澤治墓，多平夷古墳。後壞一塚，構製甚偉，器物殊盛。塚發，聞鼓角聲。
諸葛閭墓
潁川諸葛閭字道明，墓在揚州莊蔣山之西。每至陰雨，塚中輒有弦歌之聲。
雞山雉澗
朱文繡與子鐘為友，俱仕於梁。繡既死，子鐘哭之，其夜亦亡。梁南七裡有雞山，繡葬於其中。北九里有雉澗，埋鐘於其內。繡神靈變為雞，鐘魂魄化為雉，清鳴哀響，往來不絕。故詩曰：「雞山別飛向，雉澗和清音。」
戴墓王氣
武昌戴熙，家道貧陋，墓在樊山間。占者雲有王氣。宣武仗鉞
【 一作威。】 西下，停武昌。令鑿之。得一物，大如水牛，青色，無頭腳，時亦動搖。斫刺不陷，乃縱著江中。得水便有聲，如雷響發長川。熙後嗣淪胥殆盡。
古墓完屍
元嘉中，豫章胡家奴開昌邑王塚，青州人開齊襄公塚，並得金鉤；而屍骸露在巖中儼然。茲亦未必有憑而然也。京房屍，至義熙中猶完具。僵屍人肉堪為藥，軍士分割之。
漆棺老姥
海陵如皋縣東城村邊海岸崩壞，見一古墓。有方頭漆棺，以朱題上云：「七百年墮水。元嘉二十載三月墜於懸巘，和蓋從潮漂沉，輒溯流還依本處。」村人朱護等異而啟之，見一老姥，年可七十許。皤頭著褂，鬢髮皓白，不殊生人。釵髻衣服，粲然若新。送葬器物，枕履悉存。護乃齎酒脯，施於柩側。爾夜，護婦夢見姥云：「向獲名貺，感至無已。但我牆屋毀髮，形骸飄露。今以值一千，乞為治護也。」置錢便去。明覺，果得。即用改殮，移於高阜。
黃公塚
廣陵郡東界，有黃公塚高墳二所。前有一井，面廣數尺，每旱不竭。有人於其中得銅釜及鑵各一。又云：江都郡東界有黃公墳三所，陰天恆聞有鞞角之聲。
即墨古塚
即墨有古塚。或發之，有金牛塞埏門，不可移動。犯之則大禍。
黃帝伶人
嵇康字叔夜，譙國人也。少嘗晝寢，夢人身長丈餘，自稱黃帝伶人，骸骨在公舍東三里林中，為人發露，乞為葬埋，當厚相報。康至其處，果有白骨，脛長三尺。遂收葬之。其夜，復夢長人來，授以《廣陵散》曲。及覺，撫琴而作，其聲正妙，都不遺忘。高貴鄉公時，康為中散大夫。後為鐘會所讒，司馬文王誅之。
夢得大象
晉會稽張茂字偉康，嘗夢得大象，以問萬雅。
【 一作推。】 雅曰：「君當為大郡守，而不能善終。大象者，大獸也。取諸其音：獸者，守也。故為大郡。然象以齒焚其身，後必為人所殺。」茂永昌中為吳興太守，值王敦問鼎，執正不移。敦遣沈充殺之而取其郡。
鄧廟
鄧艾廟在京口新城，有一草屋，毀已久。晉安北將軍司馬恬，於病中夢見一老翁曰：「我鄧公也。屋舍傾壞，君為治之。」後訪之，乃知鄧廟。為立瓦屋。
河神請馬
晉明帝時，獻馬者夢河神請之。及至，與帝夢同。遂投河以奉神。始，太傅褚褒亦好此馬。帝云：「已與河神。」及褚公卒，軍人見公乘此馬矣。
夢生八翼
陶侃夢生八翼，飛翔衝天。見天門九重，已入其八，惟一門不得進，以翼搏天。閽者以杖擊之，因墮地，折其左翼。驚悟，左腋猶痛。其後都督八州，威果振主。潛有窺擬之志，每憶折翼之祥，抑心而止。
燃犀照渚
晉溫嶠至牛渚磯，聞水底有音樂之聲。水深不可測，傳言下多怪物，乃燃犀角而照之。須臾，見水族覆火，奇形異狀，或乘馬車，著赤衣幘。其夜，夢人謂曰：「與君幽明道隔，何意相照耶？」嶠甚惡之。未幾卒。
苻堅凶夢
苻堅將欲南師也，夢葵生城內。明以問婦，婦曰：「若徵軍遠行，難為將也。」堅又夢地東南傾，復以問。云：「江左不可平也。君無南行！必敗之象也。」堅不從。卒以敗。
夢合子生
晉咸和初，徐精遠行。夢與妻寢，有身。明年歸，妻果產，後如其言。
慧猷詩夢
晉武太元二年，沙門竺慧猷夜夢讀詩五首。其一篇後曰：「陌南酸棗樹，名為六奇木。遣人以伐取，載還柱馬屋。」
王戎夢椹
太元中，太原王戎為郁林太守，泊船新亭眠。夢有人以七枚椹子與之，著衣襟中。既覺，得之。占曰：「椹，桑子也。自後男女大小，凡七喪。」
龍山神
晉荊州刺史桓豁所住齋中，見一人，長丈餘。夢曰：「我龍山之神，來無好意。使君既貞固，我當自去耳。」
長人入夢
晉義熙初，烏傷黃蔡於查溪岸照射，見水際有物，眼光徹其間，相去三尺許，形如大鬥。引弩射之，應弦而中。便聞從流奔驚，波浪砰磕，不知所向。經年，與伴共至一處，名為竹落崗。去先所二十許裡，有骨可長三丈餘，見昔射箭貫在其中。因語伴云：「此是我往年所射物，乃死於此。」拔矢而歸。其夕，夢見一長人責誚之曰：「我在洲渚之間，無關人事，而橫見殺害，怨苦莫伸。連時覓汝，今始相得。」眠寤，患腹痛而殞。
夢得如意
晉太原郭澄之，字仲靖。義熙初，諸葛長民欲取為輔國諮議，澄之不樂。後為南康太守。盧循之反自廣州，長民以其無先告，因騁私惡，收澄之以付廷尉，將致大辟。夜夢見一神人，以烏角如意與之。雖是寤中，殊自指的。既覺，便在其頭側，可長尺餘，形制甚陋。澄之遂得無恙。後從入關，齎以自隨。忽失所在。
衡陽守
義熙中，商靈均為桂陽太守。夢人來縛其身，將去，形神乖散。復有一人云：「且置之。須作衡陽，當取之耳。」商驚寤惆悵。永初三年，除衡陽守。知冥理難逃，辭，不得免。果卒官。
夢謝拯棺
商仲堪在丹徒，夢一人曰：「君有濟物之心，如能移我在高燥處，則恩及枯骨矣。」明日，果有一棺逐水流下。仲堪取而葬之於高岡，酹以酒食。其夕，夢見其人來拜謝。一云：仲堪遊於江濱，見流棺，接而葬焉。旬日間，門前之溝忽起為岸。其夕，有人通仲堪，自稱徐伯玄，云：「感君之惠，無以報也。」仲堪因問：「門前之岸，是何祥乎？」對曰：「水中有岸，其名為洲。君將為州。」言終而沒。
夢還符讖
蔣道支於水側，見一浮楂，取為研。製形象魚，有道家符讖及紙，皆內魚研中。常以自隨二十餘年。忽失之，夢人云：「吾暫遊湘水，過湘君廟，為二妃所留。今復還，可於水際見尋也。」道支詰旦至水側，見罾者得一鯉魚，買剖之。得先時符讖及紙，方悟是所夢人，棄之。俄而雷雨，屋上有五色氣，直上入雲。後人有過湘君廟，見此魚研在二妃側。
劉穆之佳夢
劉穆之，東莞人，世居京口。初，為琅玡府主簿。嘗夢與武帝泛海，遇大風，驚，俯視船下，見二白龍夾船。既而至一山，山峰聳秀，意甚悅。又嘗渡揚子江宿，夢合兩船為舫，上施華蓋，儀飾甚盛，以升天。既曉，有一老姥問曰：「君昨夜有佳夢否？「穆之乃具說之。姥曰：「君必位居端揆。」言訖，不見。後官至僕射、丹陽尹，以元功也。
喪儀如夢
景平中，潁川荀茂遠至南康。夜夢一人，頭有一角，為遠筮曰：「君若至都，必得官。」問是何職？答曰：「官生於水。」於是而寤，未解所說。因復寐，又夢部伍至揚州水門，墮水而死。作棺既成，遠入中自試，恨小，即見殯殮，葬之渚次。悵然驚覺，以告母兄。船至水門，果落江而殞。喪儀一如其夢。
沈慶之異夢
吳興沈慶之字宏先，廢帝遣從子攸之齎藥賜死，時年八十。是歲旦，慶之夢有人以兩匹絹與之，謂曰： 「此絹足度。」寤而謂人曰：「老子今年不免矣。兩匹，八十尺也。足度，無盈餘矣。」遂死。初，慶之嘗夢引鹵簿入廁中。慶之甚惡入廁之鄙。時有善占夢者為解之，曰：「君必大富貴；然未在旦夕。」問其故。答云：「鹵簿，固是富貴容。廁中，所謂後帝也。知君富貴，不在今曰。」
謝客兒
臨川太守謝靈運。初，錢塘杜明師夜夢東南有人來入其館。是夕，即靈運生於會稽。旬日，而謝玄亡。其家以子孫難得，送靈運於杜治養之。十五，方還都。故名客兒。
【 治音稚。奉道之家靜室也。】

[book_title]卷八
趙晃劾蛇妖
後漢時，姑蘇忽有男子衣白衣，冠白冠，形神修勵。從者六七人，遍擾居民。欲掩害之，即有風雨。郡兵不能掩。術士趙晃聞之，往白郡守曰：「此妖也。欲見之乎？」乃淨水焚香，長嘯一聲。大風疾至，聞室中數十人響應。晃擲手中符如風。頃若，有人持物來者。晃曰：「何敢幻惑如此？」隨復旋風擁去。晃謂守曰：「可視之。」使者出門，人已報云：去此百步，有大白蛇長三丈，斷首路旁。其六七從者，皆身首異處，亦黿鼉之屬。
樂廣治狸怪
樂廣字彥輔，南陽淯陽人。晉惠帝時，為河南尹。先是，官捨多妖怪，前尹皆於廊下督郵傳中治事，無敢在廳事者。惟廣處之不疑。常白日外戶自開，二子凱、橫等皆驚怖。廣獨自若。顧見牆有孔，使人掘牆，得狸而殺之。其怪遂絕。
徐奭遇女妖
晉懷帝永嘉中，徐奭出行田，見一女子，姿色鮮白，就奭言調。女因吟曰：「疇昔聆好音，日月心延佇。如何遇良人，中懷邈無緒？」奭情既諧，欣然延至一屋，女施設飲食而多魚，遂經日不返。兄弟追覓至湖邊，見與女相對坐。兄以籐杖擊女，即化成白鶴，翻然高飛。奭恍惚，年餘乃差。
桓謙滅門兆
晉太元中，桓謙字敬祖。忽有人皆長寸餘，悉被鎧持槊，乘具裝馬，從岊
【 一作埳。】中出。精光耀日，遊走宅上。數百為群，部障指麾，更相撞刺。馬既輕快，亦便捷。能緣幾登灶，尋飲食之所。或有切肉，輒來叢聚。力所能勝者，以槊刺取，徑入穴中。蔣山道士朱應子，，令作沸湯，澆所入處，寂不復出。因掘之，有斛許大蟻，死在穴中。謙後以門衃同滅。
青衣人索骨
太元中，吳興沈霸夢女子來就寢。同伴密察，惟見牝狗。每待霸眠，輒來依床。疑為魅，因殺而食之。霸後夢青衣人責之曰：「我本以女與君共事。若不合懷，自可見語。何忽乃加恥殺？
【 一作歟。】 可以骨見還。」明日，收骨葬岡上。從是乃平復。
異物象形
晉孝武太元十二年，吳郡壽頒道志邊水為居。渚次忽生一雙物，狀若青籐而無枝葉，數日盈拱。試共伐之，即有血出。聲在空中，如雄鵝叫，兩音相應。腹中得一卵，形如鴨子。其根頭似蛇面眼。
龜載碑還
吳郡岑淵為吳郡時，大司農卿碑注在江東湖西。太元中，村人見龜載從田中出，還其先處，萍藻猶著腹下。
牝猴入簣
晉太元末，徐寂之嘗野行，見一女子，操荷舉手麾寂之。寂之悅而延住。此後，來往如舊。寂之便患瘦瘠。時或言見華房深宇，芳茵廣筵。寂之與女觴餚宴樂。數年，其弟晬之聞屋內群語，潛往窺之，見數女子從後戶出。惟餘一者，隱在簣邊。晬之徑入，寂之怒曰：「今方歡樂，何故唐突？」忽復共言云：「簣中有人。」晬之即發看，有一牝猴。遂殺之。寂之病遂瘥。
掃帚怪
義熙中，東海徐氏婢蘭，忽患羸黃而拂拭異常。共伺察之，見掃帚從壁角來趨婢床。乃取而焚之，婢即平復。
紫衣女
晉義熙中，烏傷人孫乞齎父書到郡，達石亭。天雨日暮，顧見一女，戴青傘，年可十六七，姿容豐豔，通身紫衣。爾夕，電光照室，乃是大狸。乞因抽刀斫殺，傘是荷葉。
伐桃致怪
晉義熙中，永嘉松陽趙翼與大兒鮮共伐山桃樹，有血流，驚而止。後忽失第三息所在。經十日，自歸。空中有語聲，或歌或哭。翼語之曰：「汝既是神，何不與相見？」答曰：「我正氣耳。舍北有大楓樹，南有孤峰，名曰石樓。四壁絕立，人獸莫履。小有失意，便取此兒著樹杪及石樓上。」舉家叩頭請之，然後得下。
赤莧魅
晉有士人，買得鮮卑女，名懷順。自說其姑女為赤莧所魅。始見一丈夫，容質妍淨，著赤衣，自雲家在廁北。女於是恆歌謠自得，每至將夕，輒結束去屋後。其家伺候，唯見有一株赤莧，女手指環掛其莧上。芟之而女號泣。經宿遂死。
武昌三魅
高祖永初中，張春為武昌太守。時人有嫁女，未及升車，忽便失性，出外毆擊人，乃自雲已不樂嫁俗人。巫雲是邪魅，將女至江際，遂擊鼓以術咒療。春以為欺惑百姓，刻期須得妖魅。翼日，有一青蛇來到巫所，即以大釘釘其頭。至日中時，復見大龜從江來，伏於巫前。巫以朱書龜背作符，更遣入江。至暮，有大白鼉從江中出，乍沉乍浮，龜隨後催逼。鼉自分死，冒來先入，慢與女辭訣。女遂慟哭，雲失其姻好。於是漸差。或問巫曰：「魅者，歸於一物。今安得有三？」巫云：「蛇是傳通，龜是媒人，鼉是其對。」所獲三物，悉以示春。春始知靈驗，皆殺之。
鼉魅
元嘉初，建康大夏營寡婦嚴，有人稱華督，與嚴結好。街卒夜見一丈夫行，造護軍府。府在建陽門內。街卒呵問，答曰：「我華督，造府。」徑沿西牆而入。街卒以其犯夜，邀擊之。乃變為鼉。察其所出入處，甚熒滑，通府中池。池先有鼉窟，歲久因能為魅。殺之乃絕。
暫同阜蟲
文帝元嘉初，益州王雙，忽不欲見明。常取水沃地，以菰蔣覆上。眠息飲食，悉入其中。雲恆有一女子，著青裙白(上須下巾)，
【 一作領巾。】來就其寢。每
【 一作母。】聽聞薦下有聲歷歷，發之，見一青色白纓蚯蚓，長二尺許。雲此女常以一奩香見遺，氣甚清芬。奩乃螺殼，香則菖蒲根。於時鹹謂雙暫同阜螽矣。
【蚯蚓土精，無心之蟲，與阜螽交。】
獺化
河東常醜奴，將一小兒湖邊拔蒲，暮恆宿空田舍中。時日向暝，見一少女子，姿容極美，乘小船載蓴，徑前投醜奴舍寄住。因臥，覺有臊氣，女已知人意，便求出戶外，變為獺。
蜘蛛魅
陳郡殷家養子名琅，與一婢結好。經年婢死，後猶來往不絕，心緒昏錯。其母深察焉。後夕見大蜘蛛，形如鬥樣，緣床就琅，便宴爾怡悅。母取而殺之。琅性理遂復。
【 一作懈。】
王纂針魅
元嘉十八年，廣陵下市縣人張方女道香，送其夫婿北行。日暮，宿祠門下。夜有一物，假作其婿來云：「離情難遣，不能便去。」道香俄昏惑失常。時有海陵王纂者，能療邪。疑道香被魅，請治之。始下一針，有一獺從女被內走入前港。道香疾便愈。
狸中狸
元嘉十九年，長山留元寂曾捕得一狸，剖腹，復得一狸；又破之，更獲一狸；方見五髒。三狸雖相包懷，而大小不殊。元寂不以為怪，以皮掛於屋後。其夜，有群狸繞之號呼，失皮所在。元寂家亦無他。
石龜耗粟
餘姚縣倉，封印完全。既而開之，覺大損耗。後伺之，乃是富陽縣桓王陵上雙石龜所食。即密令毀龜口，於是不復損耗。
繩彄獲髻
琅玡費縣民家，恆患失物。謂是偷者每以扃鈅為意，常周行宅內。後果見籬一穿穴，可容人臂，甚滑澤，有蹤跡。乃作繩彄，放穿穴口。夜中忽聞有擺撲聲，往掩，得一髻，長三尺許。從此無復所失。
樹下老公
永康舒壽夫，與同裡獵於遠山。群犬吠深茂處，異而看之。見樹下有一老公，長可三尺，頭鬚蒙然，面縐齒落，通身黃服，裁能動搖。因問：「為是何人，而來在此？」直云：「我有三女，姿容兼多伎藝。彈琴歌詩，閑究《五典》。」壽夫等共縛束，令出女。公曰：「我女居深房洞庭之中，非自往喚，不可復來。請解我繩，當呼女也。」獵人猶不置。俄而變成一獸，黃色四足；其形似皋，又復似狐；頭長三尺，額生一角，耳高於頂，面如故。壽夫等大懼，狼狽放解，倏忽失處。
徐女復生
晉廣州太守馮孝將男馬子，夢一女人，年十八九歲，言：「我乃前太守徐玄方女，不幸早亡。亡來四年，為鬼所枉殺。按生菉，乃壽至八十餘。今聽我更生，還為君妻。能從所委見救活否？」馬子掘開棺視之，其女已活。遂為夫婦，生一男一女。
陳忠女
鄢陽陳忠女名豐。鄰人葛勃有美姿，豐與村中數女共聚絡絲戲，相謂曰：「若得婿如葛勃，無所恨也。」
【 闕】
樂安章沉
臨海樂安章沉，
【 一作汎。】年二十餘死。經數日，將斂而蘇。云：被錄到天曹。天曹主者，是其外兄。斷理得免。初到時，有少年女子同被錄送，立住門外。女子見沉事散，知有力助，因泣涕，脫金釧一隻，及臂上雜寶，托沉與主者，求見救濟。沉即為請之，並進釧物。良久出，語沉已論，秋英亦同遣去。秋英，即此女之名也。於是俱去。腳痛疲頓，殊不堪行。會日亦暮，止道側小窟，狀如客舍，而不見主人。沉共宿嬿接，更相問次。女曰：「我姓徐，家在吳縣烏門，臨瀆為居。門前倒棗樹即是也。」明晨各去，遂並活。沉先為護府軍吏，依假出都，經吳，乃到烏門。依此尋索，得徐氏舍。與主人敘闊，問：「秋英何在？」主人云：「女初不出入，君何知其名？」沉因說昔日魂相見之由，秋英先說之，所言因得。主人乃悟。甚羞，不及寢嬿之事。而其鄰人或知，以語徐氏。徐氏試令侍婢數人遞出二沉，沉曰：「非也。」乃令秋英見之，則如舊識。徐氏謂為天意，以妻沉。生子名曰天賜。
胎教
瞽瞍生舜，徵在生孔子，其有胎教也哉！婦人妊孕，未滿三月，著婿衣冠，平旦左繞井三匝，映井水，詳觀影而去。勿返顧，勿令婿見，必生男。
額上生兒
晉安帝義熙中，魏興李宣妻樊氏懷妊，過期不孕，而額上有瘡。兒穿之以出。長為將，今猶存，名胡兒。
懷妊生冰
元嘉中高平平邱孝婦懷妊，生一團冰。得日，便消液成水。
怪胎
魏郡徐逮字君及，婦平昌孟氏生兒，頭有一角，一腳。頭正仰向，通身盡赤，落地無聲，乘虛而去。
溫盤石
太原溫盤石，母懷身三年然後生，墮地便坐而笑，髮覆面，牙齒皆具。
人獸合胎
丹陽縣慶婦生一男、一虎、一狸。狸、虎毛色斑黑，牙爪皆備。即殺之。兒經六日死。母無他異。
髀瘡生兒
長山趙宣母，妊身如常，而髀上癢，搔之成瘡。兒從瘡出，母子平安。
劉毅妻妖胎
劉毅討桓修之。桓遣人擒得毅妻郭美，送與玄，遂寵擅諸姬，有身。及玄敗，郭還。遂產一兒、一鼠。毅怒殺兒，鼠走枯莽中。其後郭病死，方殮。鼠忽來，跳入棺內。
屍生兒
元嘉中，沛國武漂之妻林氏懷身，得病而死。俗忌含胎入柩中，要須割出。妻乳母傷痛之，乃撫屍而祝曰：「若天道有靈，無令死被擘裂。」須臾，屍面赧然上色。於是呼婢共扶之。俄頃，兒墮而屍倒。
漢末小黃門
漢末大亂，宮人小黃門上墓樹上避兵，食松柏實，遂不復飢。舉體生毛，長尺許。亂離既平，魏武聞而收養，還食穀，齒落頭白。
獵見異人
吳天門張某，
【 一作蓋。】 冬月與村人共獵，見大樹下有蓬庵，似寢息處而無煙火。須臾，見一人，形長七尺，毛而不衣，負數頭死猿。與語不應，因將歸。閉空屋中十餘日，復送故處。
獵人化鹿
晉鹹寧中，鄱陽樂安有人姓彭，世以射獵為業。每入山，與子俱行。後忽蹶然而倒，化成白鹿。兒悲號，鹿跳躍遠去。遂失所在。其子終身不復弋獵。至孫，復襲其事。後忽射一白鹿，乃於兩角間得道家七星符，並有其祖姓名及鄉居年月在焉。睹之悔懊，乃燒弓矢，永斷射獵。
社公令作虎
晉太康中，滎陽鄭襲為廣陵太守。門下騶忽如狂，奄失其所在。經日尋得，裸身呼吟，膚血沐漓。問其故，雲社公令其作虎，以斑皮衣之。辭以「執鞭之士，不堪虓躍。」神怒，還使剝皮。皮已著肉，瘡毀慘痛。旬日乃差。
吏變三足虎
晉時，豫章郡吏易拔，義熙中受番還家，遠
【 一作違。】 遁不返。郡遣追，見拔言語如常，亦為設食。使者催令束裝，拔因語曰：「汝看我面。」乃見眼目角張，身有黃斑色，便豎一足，徑出門去。家先依山為居，至林麓，即變成三足大虎。所豎一足，即成其尾也。
神罰作虎
晉太元十九年，鄱陽桓闡殺犬，祭鄉裡綏山，煮肉不熟。神怒，即下教於巫曰：「桓闡以肉生貽我，當謫令自食也。」其年，忽變作虎。作虎之始，見人以斑皮衣之，即能跳躍噬逐。
胡道洽
胡道洽者，自雲廣陵人，好音樂醫術之事。體有臊氣，恆以名香自防；唯忌猛犬。自審死日，誡弟子曰：「氣絕便殯，勿令狗見我屍也。」死於山陽。殮畢，覺棺空。即開看，不見屍體。時人鹹謂狐也。
天謫變熊
元嘉三年，邵陵高平黃秀，無故入山，經日不還。其兒根生尋覓，見秀蹲空樹中，從頭至腰，毛色如熊。問其何故，答云：「天謫我如此「汝但自去。」兒哀慟而歸。逾年，伐山人見之，其形盡為熊矣。
謝白面
陳郡謝石字石奴，太元中少患面瘡，諸治莫愈。夢日環其城，乃自匿遠山，臥於巖下。中宵，有物來舐其瘡，隨舐隨除。既不見形，意為是龍。而舐處悉白，故世呼為謝白面。
啖鴨成瘕
元嘉中，章安有人啖鴨肉，乃成瘕病。胸滿面赤，不得飲食。醫令服秫米沈。須臾煩悶，吐一鴨雛，身、喙、翅皆已成就，惟左腳故綴昔所食肉，病遂獲差。
食牛作牛鳴
山陰有人嘗食牛肉，左髀便作牛鳴。每勞輒劇，食乃止。
誤吞髮成瘕
有人誤吞髮，便得病，但欲咽豬脂。張口時，見喉中有一頭出受膏。乃取小鉤為餌而引。得一物，長三尺餘，其形似蛇而悉是豬脂。懸於屋間，旬日融盡，惟髮在焉。

[book_title]卷九
鄭康成
後漢鄭玄字康成，師馬融，三載無聞。融鄙而遣還。玄過樹陰假寢。夢一老父，以刀開腹心，傾墨汁著內，曰：「子可以學矣。」於是寤而即返，遂精洞典籍。融歎曰：「《詩》、《書》、《禮》、《樂》，皆已東矣。」潛欲殺玄，玄知而竊去。融推式以算玄，玄當在土木上，躬騎馬襲之。玄入一橋下，俯伏柱上。融踟躕橋側，云：「土木之間，此則當矣。有水，非也。」從此而歸。玄用免焉。一說玄在馬融門下，三年不相見。高足弟子傳授而已。常算渾天不合，問諸弟子。弟子莫能解。或言玄，融召令算，一轉便決。眾鹹駭服。及玄業成辭歸，融心忌焉。玄亦疑有追者，乃坐橋下，在水上據屐。融果轉式逐之，告左右曰：「玄在土下水上而據木，此必死矣。」遂罷追。玄竟以免。
亡牛
管輅洞曉術數。初，有婦人亡牛，從之卜，曰：「當在西面窮牆中。可視諸歙塚中，牛當懸頭上向。」既而果得。婦人反疑輅為藏己牛，告官按驗。乃知是術數所推。
失妻
洛
【 或作路。】 中小人失妻者，輅為卜，教使明旦於東陽城門中，伺擔豚人，牽與共鬥。具如其言，豚逸走，即共追之。豚入人舍，突破主人甕，婦從甕中出。
火災
中書令紀玄龍，輅鄉裡人也。輅在田舍，嘗候遠鄰。主人苦頻失火，輅卜，教使明日於南陌上伺，當有一角巾諸生，駕黑牛故車來；必引留，為設賓主，此能消之。後果有此生來，玄龍因留之宿。生有急，求去，不聽。遂留當宿，意大不安，以為圖己。主人罷入，生乃持刀出門外，倚兩薪積間，側立假寐。忽有一物直來過前，狀如獸；手中持火，以口吹之。生驚，舉刀聽，便死。視之，則狐。自是主人不復有災。
盜鹿
時有利漕治下屯民捕鹿者，獲之，為人所竊，詣輅為卦。語云：「此有盜者，是汝東巷中第三家也。汝徑往門前，候無人時，取一瓦子，密發其碓屋東頭第七椽。以瓦著下，不過明日食時，自送還汝。」其夜，盜者父忽患頭痛，壯熱煩疼，亦來詣輅卜。輅為發祟，盜者具服。令擔皮肉，還藏著故處，病當自愈。乃密教鹿主往取，又語使復往如前，舉椽棄瓦，盜父亦差。
失物
都尉治內史有失物者，輅使明晨於寺門外看，當逢一人，令替天畫地，舉手四向，自當得之。暮果獲於故處。
鳥鳴
安德令劉長仁，聞輅曉鳥鳴，初不信之。須臾，有鳴鵲來在閣屋上，其聲甚急。輅曰：「鵲言東北有婦，昨殺夫。牽引西家人夫婁離候。不過日在虞淵之際，告者至矣。」到時，果有東北同伍民來告，如輅言。
飛鳩
輅嘗至郭恩家，有飛鳩來在樑頭，鳴甚悲。輅曰：「當有老公從東方來，攜肫一頭、酒一壺來候。主人雖喜，當有小故。」明日，果有客如所占，而射雞作食。箭從樹間激中數歲女子手，流血驚怖。
餞席射覆
館陶令諸葛原字景春，遷新興太守。輅往餞之，賓客並會。原自取燕卵、蜂窠、蜘蛛，著器中，使射覆。卦成，輅曰：「第一物含氣須變，依乎宇堂，雄雌以形，翅翼舒張；此燕卵也。第二物家室倒懸，門戶眾多，藏精畜毒，得秋乃化；此蜂窠也。第三物觳觫長足，吐絲成羅，尋網得食，利在昏夜；此蜘蛛也。」舉座驚喜。
印囊山雞毛
平原太守劉邠字令清，取印囊及山雞毛置器中，使輅筮之。輅曰：「內方外員，五色成文；含寶守信，出則有章；此印囊也。高岳巖巖，有鳥朱身；羽翼玄黃，鳴不失晨；此山雞毛也。」邠曰：」此郡官舍，連有變怪；使人恐怖，其理何由？」輅曰：「或因漢末之亂，兵馬擾攘，軍屍流血，污染邱山；故因昏夕，多有怪形也。明府道德高妙，自天祐之；願安百祿，以光休寵。」
王經遷官
清河王經字君備，去官還家。輅與相見，經曰：「近有一怪，大不喜之；欲煩作卦。」卦成，輅曰：「爻吉，不為怪也。君夜在堂戶前，有一流光如燕雀者，入君懷中，殷殷有聲，內神不安，解衣彷徉，招呼婦人，覓索餘光。」經大笑曰：「實如君言。」輅曰：「吉。遷官之徵心。」頃之，為江夏太守。
趙侯異術
晉南陽趙侯，
【 一作度。】少好諸異術。姿形悴陋，長不滿數尺。以盆盛水，閉目吹氣作禁，魚龍立見。侯有白米，為鼠所盜。乃披髮持刀，畫地作獄，四面開門，向東長嘯，群鼠俱到。咒之曰：「凡非啖者過去，盜者令止。」止者十餘，剖腹看髒，有米在焉。曾徒跣須履，因仰頭微吟，雙履自至。人有笑其形容者，便佯說以酒，杯向口，即掩鼻不脫，乃稽顙謝過，著地不舉。永康有騎石山，山上有石人騎石馬。侯以印指之，人馬一時落首，今猶在山下。
庾嘉德善筮
潁川庾嘉德，善於筮蔡之事。有人失一婢，庾卦云：「君可出東陵口伺候，有姓曹乘車者，無問識否，但就其載，得與不得，殆一理也。」旦出郭，果有曹郎上墓。徑便升車，曹大駭呼，生驚奔入草，刺一死屍。下視，乃其婢也。
任詡從軍
北海任詡字彥期，從軍十年乃歸。臨還，握粟出卜。師云：「非屋莫宿，非食時莫沐。」詡結伴數十共行，暮遇雷雨，不可蒙冒，相與庇於巖下。竊意「非屋莫宿」 戒，遂負擔櫛休。巖崩壓停者，悉死。至家，妻先與外人通情，謀共殺之，請以濕髮為識。婦宵則勸詡令沐，復憶「非食時莫沐」之忌，收髮而止。婦慚愧負怍，乃自沐焉；散髮同寢。通者夜來，不知婦人也，斬首而去。
沐堅咒斃
河間沐堅字壁強，石勒時監作水田，御下苛虐。百姓怨毒，乃為堅形，以刃矛斫刺，咒令倒斃。堅尋得病，苦被捶割，於是遂殞。
涇祠妖幻
晉鹹寧中，高陽新城叟為涇祠，妖幻署置百官，又以水自鑒，輒見所署置之人，衣冠儼然。百姓信惑，京都翕集。收而斬之。
黃金僦船
扶南國治生，皆用黃金。僦船東西遠近雇一斤。時有不至所屆，欲減金數，船主便作幻，誑使船底砥折，狀欲淪滯海中，進退不動。眾人惶怖，還請賽，船合如初。
孫溪奴
元嘉初，上虞孫溪奴多諸幻伎，叛入建安治中。後出民間，破宿瘦辟，遙徹腹內，而令不痛。治人頭風，流血滂沱，噓之便斷，瘡又即斂。虎傷蛇噬、煩毒、垂死、禁護惛差。向空長嘯，則群鵲來萃。夜咒蚊虻，悉皆死倒。至十三年，乃於長山為本主所得。知有禁術，慮必亡叛，的縛枷鎖，極為重復。少曰已失所在。
永嘉陽童
永嘉陽童，孫權時俗師也。嘗獨乘船往建寧，泊在渚次。宵中，忽有一鬼來，欲擊童。童因起，謂曰：「誰敢近陽童者！」鬼即稽顙云：「實不知是陽使者。」童便敕使乘船，船飛迅駛，有過猛帆。至縣，乃遣之。
王僕醫術
滎陽鄭鮮之字道子，為尚書左僕射。女腳患攣癖，就王僕醫。僕陽請水澆之，餘澆庭中枯棗樹。樹既生，女腳亦差。

[book_title]卷十
足下之稱
介子推逃祿隱跡，抱樹燒死。文公拊木哀嗟，伐而製屐。每懷割股之功，俯視其屐曰：「悲乎足下！」「足下」之稱，將起於此。
田文五月生
田文母嬖也，五月五日生文。父敕令勿舉。母私舉文，長成童，以實告之。遂啟父曰：「不舉五月子，何也？」父云：「生及戶，損父。」文曰：「受命於天，豈受命於戶？若受命於戶，何不高其戶？誰能至其戶耶？」父知其賢，立為嗣。齊封為孟嘗君。俗以五月為惡月，故忌。
吳客木雕
魏安釐王觀翔雕而樂之，曰：「寡人得如雕之飛，視天下如芥也。」吳客有隱遊者聞之，作木雕而獻之王。王曰：「此有形無用者也。夫作無用之器，世之奸民也。」 召隱遊，欲加刑焉。隱遊曰：「臣聞大王之好飛也，故敢獻雕。安知大王之惡此也？可謂知有用之雕鳥，未悟無用之雕鳥也。今臣請為大王翔之。」乃取而騎焉，遂翻然飛去，莫知所之。
【 雕一作鵠。】
顏烏純孝
東陽顏烏，以純孝著聞。後有群烏銜鼓，集顏所居之村。烏口皆傷，一境以為顏至孝，故慈烏來萃。銜鼓之興，慾令聾者遠聞。即於鼓處立縣，而名為烏傷。王莽改為烏孝，以彰其行跡雲。
曹娥碑
孝女曹娥者，會稽上虞人也。父旴，能弦歌，為巫。漢安帝二年五月五日，於縣江溯濤迎婆娑神，溺死，不得屍骸。娥年十四，乃緣
【 一作循。】江號哭，晝夜不絕聲。七日，遂投江而死。三日後，與父屍俱出。至元嘉元年，縣長度尚改葬娥於江南道傍，為立碑焉。陳留蔡邕字伯喈，避難過吳，讀《曹娥碑》文，以為詩人之作，無詭妄也。因刻石旁作「黃絹幼婦，外孫齏臼」八字。魏武見而不能了，以問群僚，莫有解者。有婦人浣於江渚，曰：「第四車解。」既而，禰正平也。衡即以離合義解之。或謂此婦人即娥靈也。
管寧思過
管寧字幼安，避難遼東。後還，泛海遭風，船垂傾沒。寧潛思良久，曰：「吾嘗一朝科頭，三晨晏起。今天怒猥集，過恐在此。」
徐邈私飲
魏徐邈字景山，為尚書郎。時禁酒而邈私飲，至於沈醉。從事趙達問以曹事，邈曰：「中聖人。」達白太祖，太祖甚怒徐邈。鮮于輔進曰：「醉客謂清酒為聖人，濁酒為賢人。邈性修慎，偶醉言耳。」由是得免。後文帝幸許昌，見邈，問曰：「頗復‘中聖人’否？」對曰：「昔子反斃於穀陽，御叔罰於飲酒。臣嗜同二子，不能自懲。時復中之。」帝大笑，顧左右曰：「名不虛立。」
妒妻絕嗣
賈充字公閭，平陽襄陵人也。妻郭氏，為人凶妒。生兒犁民，年始三歲，乳母抱之當閣，犁民見充外入，喜笑。充就乳母懷中鳴撮。郭遙見，謂充愛乳母，即鞭殺之。兒恆啼泣，不食他乳。經日遂死。郭於是終身無子。
滿奮膏汗
晉司隸校尉高平滿奮，字武秋，豐肥，內潰膚裂。每至暑夏，輒膏汗流溢。其有愛妾，夜取以燃照，炎灼發於屋表。奮大惡之，悉盛而埋之。暨永嘉之亂，為胡賊所燒，皎若燭光。
雷震不驚
晉滕放太元初，夏枕文石枕臥，忽暴雨，雷震其枕。枕四解，傍人莫不怖懼；而放獨自若，云：「微覺有聲，不足為驚。」
周虓守節
潯陽周虓，字孟威，晉寧康中，鎮於巴西，為苻堅所獲，守節不屈。堅使使者道虓清道，虓躬治逵陌，謂使者曰：「煩君與語氐賊苻堅，何至仰煩國士如此？」又潛圖襲堅。堅聞之，曰：「貉子正欲覓死。殺之，適足成其名耳。」乃苦加拷楚，不食而卒。斂已經旬，堅怒猶未歇。剖棺臨視虓屍，欻回眸斷齒，鬢髭張列，睛瞳明亮，回盼矚堅。堅睹而喜稱，乃厚加贈賻。
掘金相讓
汝南殷陶，市同縣張南宅。掘地，得錢百萬、金千斤，即以還南。南曰：「君至德感神，寶為君出。」終不肯受。陶送付縣。
投箋河伯
河內荀儒，字君林，乘冰省舅氏，陷河而死。兄倫，字君文，求屍積日不得，設祭冰側。又箋與河伯。投箋一宿，岸側冰開，屍手執箋浮出，倫又箋謝。
張貞婦
蜀郡張貞行船覆，溺死。貞婦黃因投江就之。積十四日，執夫手俱浮出。
楊香扼虎
順陽南鄉楊豐，與息名香於田獲粟，因為虎所噬。香年十四，手無寸刃，直扼虎頸。豐遂得免。香以誠孝，至感猛獸，為之逡巡。太守平昌孟肇之賜貸之穀，旌其門閭焉。
崔景賢惠政
崔景賢為平昌郡守，有惠民政。嘗懸一蒲鞭，而未嘗用。
任城王沉飲
任用王六月沉飲，忽失所在。人以為中酒毒而化。
劉邕嗜痂
東莞劉邕，性嗜食瘡痂，以為味似鰒魚。嘗詣孟靈休，靈休先患灸，瘡痂落在床，邕取食之。靈休大驚，痂未落者，悉褫取啖邕。南康國吏二百許人，不問有罪無罪，遞與鞭，瘡痂常以給膳。
孫廣忌蝨
太原孫廣，頭上不得有蝨。大者便遭期喪大功，小則小功緦服。
劉鵂鶹
有人姓劉，在朱方，人不得共語。若與之言，必遭禍難，或本身死疾。惟一士謂無此理，偶值人有屯塞耳。劉聞之，忻然而往，自說被謗，君能見明。答云：「世人雷同，亦何足恤？」須臾火燎，資蓄服玩蕩盡。於是舉世號為劉鵂鶹。脫遇諸途，皆閉車走馬，掩目奔避。劉亦杜門自守。歲時一出，則人驚散，過於見鬼。
揚(貝免)藏鏹
晉陵曲阿揚(貝免)，
【 一作湯貺。】財數千萬。三吳人多取其直，為商賈治生，輒得倍直。或行長江，卒遇暴風及劫盜者，若投(貝免)錢，多獲免濟。(貝免)死後，先所埋金，皆移去鄰人陳家。陳嘗晨起，見門外忽有百許萬鏹，封題是「揚(貝免)」姓字。然後知財物聚散，必由天運乎？

[book_title]後記
予嘗以古今怪異之事，不可勝紀。及讀劉敬叔《異苑》，幾備矣。然載秦世謠而不及仲舒修履之奇，載高陵龜而不及毛寶鑄印之驗。陳仲弓德星可採，而客星犯座胡以獨遺？沙門慧熾真奇，而佛圖澄豈容盡逸？至於絡絲之女、鞠通之琴，及郭璞、韓友、杜不愆輩種種異趣，悉不一收，不知敬叔意何居也？姑存之，以俟博覽者廣焉。湖南毛晉識。

        </div>
      </div>
    </div>
  </div>
</div>
<!--update:2025-08-30 10:11:02-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>