<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,圣谕,凡例,玉镜新谭卷之一,玉镜新谭卷之二,玉镜新谭卷之三,玉镜新谭卷之四,玉镜新谭卷之五,玉镜新谭卷之六,玉镜新谭卷之七,玉镜新谭卷之八,玉镜新谭卷之九,玉镜新谭卷之十,玉镜新谭全文在线阅读,玉镜新谭全文在线下载,大玄古籍书库">
<meta name="description" content="朱长祚撰。书中记述了阉党专擅作恶的经过,汇辑有关诏令及《诛逆爰书》,因之此书又名《逆珰事略》。全书10卷,析为32类。每类均先叙其事,后节抄或迻移有关诏令奏疏。“录用章奏,字字俱从邸报、邮传,不敢窜易一字以欺人”。书中卷8较为完整地记录了客、魏一案的勘审过程,从《会勘》、《籍没》、《遣戍》、《投缳》等章节中可见。卷8、卷10保存了《诛逆爱书》及其他有关文件,均系他书所不载或语焉不详。如卷3《称颂》中记阉党对魏竖极尽吹捧奉承之能事,《九千岁》云:“询知恶党之私呼魏忠贤也,除崔呈秀直呼为亲父外,其余皆以‘九千">
<title>玉镜新谭_朱长祚_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">玉镜新谭</span> <br/>
          作者： <span class="inputVal" id="bkauthor">朱长祚</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,小说,完结</span> <br/>
          字数： <span class="inputVal" id="bknum">[book_length]79437</span> <br/>
          说明： <span class="inputVal" id="bkdec">朱长祚撰。书中记述了阉党专擅作恶的经过,汇辑有关诏令及《诛逆爰书》,因之此书又名《逆珰事略》。全书10卷,析为32类。每类均先叙其事,后节抄或迻移有关诏令奏疏。“录用章奏,字字俱从邸报、邮传,不敢窜易一字以欺人”。书中卷8较为完整地记录了客、魏一案的勘审过程,从《会勘》、《籍没》、《遣戍》、《投缳》等章节中可见。卷8、卷10保存了《诛逆爱书》及其他有关文件,均系他书所不载或语焉不详。如卷3《称颂》中记阉党对魏竖极尽吹捧奉承之能事,《九千岁》云:“询知恶党之私呼魏忠贤也,除崔呈秀直呼为亲父外,其余皆以‘九千岁’呼之者,其语何语耶?”卷6有《缇骑》条,记锦衣厂卫的暴虐横行:“逆珰魏忠贤,势成嵎虎,其难下矣。辅党益众,潜谋愈大,毕欲诛锄忤己者。创自门户陷人,始以削夺去,既而风影诏狱,于是矫旨,缇骑四出矣。”由于此书中记有明末辽东锦宁之战,文中有“奴酋”、“酋首”、“夷”等字眼,语涉清廷忌讳,此书被列为禁书。其体例正如《凡例》所言: “是编虽曰逆珰事略,然忠臣义士,直言谠论,无不毕具”。 “惟一人一事而汇为三十二类,每类先叙事,后引疏中语,足为奸人针砭,可堪救时良剂者采焉。”其取材与宗旨大致与《魏忠贤小说斥奸书》、 《中兴圣烈传》相同。</span> <br/>
          封面： <span class="inputVal" id="bkimg">Z_14604.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]玉镜新谭
[book_author]朱长祚
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,小说,完结
[book_length]79437
[book_dec]朱长祚撰。书中记述了阉党专擅作恶的经过,汇辑有关诏令及《诛逆爰书》,因之此书又名《逆珰事略》。全书10卷,析为32类。每类均先叙其事,后节抄或迻移有关诏令奏疏。“录用章奏,字字俱从邸报、邮传,不敢窜易一字以欺人”。书中卷8较为完整地记录了客、魏一案的勘审过程,从《会勘》、《籍没》、《遣戍》、《投缳》等章节中可见。卷8、卷10保存了《诛逆爱书》及其他有关文件,均系他书所不载或语焉不详。如卷3《称颂》中记阉党对魏竖极尽吹捧奉承之能事,《九千岁》云:“询知恶党之私呼魏忠贤也,除崔呈秀直呼为亲父外,其余皆以‘九千岁’呼之者,其语何语耶?”卷6有《缇骑》条,记锦衣厂卫的暴虐横行:“逆珰魏忠贤,势成嵎虎,其难下矣。辅党益众,潜谋愈大,毕欲诛锄忤己者。创自门户陷人,始以削夺去,既而风影诏狱,于是矫旨,缇骑四出矣。”由于此书中记有明末辽东锦宁之战,文中有“奴酋”、“酋首”、“夷”等字眼,语涉清廷忌讳,此书被列为禁书。其体例正如《凡例》所言: “是编虽曰逆珰事略,然忠臣义士,直言谠论,无不毕具”。 “惟一人一事而汇为三十二类,每类先叙事,后引疏中语,足为奸人针砭,可堪救时良剂者采焉。”其取材与宗旨大致与《魏忠贤小说斥奸书》、 《中兴圣烈传》相同。
[book_img]Z_14604.jpg


[book_title]目录
圣谕
凡例
卷一
叙略
原始
进用
权任
纳奸
卷二
罗织
附诗文
附诗
郡中别徐元修
丹阳道中
润州别贡悦兹妹丈
大兄同行因忆五弟
述怀
邹县道中闻有问予名而下泪者，口占一首
邹县道中有感
书驿亭壁方寿州诗后
景州道中感怀
宿村店
良乡呈大兄
狱中遥寄蒋泽垒
亡前一日
又六月初三日别兄
附家书
付逊之儿手笔
卷三
称颂
大工鸿绪
锦宁三捷
无上名号
厂臣
元臣
上公
尚公
殿爷
祖爷
千岁
老祖爷
九千岁
心膂重臣
卷四
封拜
赏赉
附：客氏
卷五
布置
内操
外镇
逸游
走马
弄舟
巡视
阅陵
行边
僣窃
矫旨
盗帑
灾沴
地鸣
火炎
水溢
卷六
进香
筑城（北京　大同　宁远　肃宁）
缇骑
戳番
鹰犬
罔越
搜括
诞迷
卷七
建祠
败局
弹劾
缴追
卷八
勘议
会勘
会议
籍没
遣戍
自缢
附：崔呈秀　萧灵犀
卷九
爰书一（魏忠贤　客氏　崔呈秀）
卷十
爰书二（魏良卿　侯国兴　崔铎　客光先　杨六奇　客璠）
爰书三

[book_title]圣谕
都察院等衙门接出圣谕：
设官分职，内外各有攸司。人臣守正奉公，交通内官为非法。朕览大明律一例：「凡诸衙门官吏，兹与内官及近侍人员互相交结，漏泄事情，夤缘作弊，而扶同奏启者，皆斩。妻子流二千里安置。」祖宗深知治乱之原，邪正之辨，以此为后世臣子鉴戒，至为明切。昨逆恶魏忠贤、崔呈秀表里为奸，把持朝政，变乱祖制，贻祸生灵，业已磔诛，以抒臣民之愤。自后大小臣工，须知各守职业，各效忠诚。本无招权纳贿之私心，何必巧营别窦；共矢特立独行之风节，自可上结主知。居高听卑，朕方广闻于明达；踰阶历位，尔等宜爱其身名。倘有故蹈前辙、交结作弊者，其为祸始，罔顾王章，朕必究治，断不姑恕。仍许科道官，不时实纠参治，务醒积习，用肃官箴。尔等其钦承之。特谕。
崇祯元年三月初三日。

[book_title]凡例
一、是编虽曰逆珰事略，然忠臣义士，直言谠论，无不毕具。毋诮曰「熏莸同器」，盖语云「世无小人，何以见君子」？
一、惟一人一事，而汇为三十二类。每类先叙事，后引疏中语。足为奸人针砭，可堪救时良剂者采焉。
一、录用章奏，字字俱从邸报、邮传，不敢窜易一字以欺人。读者勿哂我田舍儿强学人作尔馨语。
一、凡忠言告君者，标出姓氏。间有谀辞媚珰者，止列官衔某字。第显其事而晦其人，隐恶扬善之意也。
一、通卷伦次，具有条贯。愧我艹莽中人，闻见寡陋，肤浅无文。惟是不摭浮言，不缀繁辞，讵能显处看月，直似牖中窥日耳。
一、雅俗两洽，展卷易晓，直写数年时事不平，以昭凶逆之终受天刑。既乏文采，谁能见赏？其如与谢孝剧谈一出邪？
一、忤奸者阐扬未能悉，而辅奸者止寥寥数语。事见人隐，非称乌有先生，即如亡是公子。若谓臧否人物，则小子何敢？
一、遇忠肝义胆之言，加之圈点。而毒焰凶锋之事，亦加圈点。非徒供笑柄，特指其优劣易见，共赏共识尔。
一、遇害诸公，略举其罗织起因。若生平大节，亦各有大方巨擘志传诸篇，另具载于胪笔一书也。
一、附崔呈秀投缳，萧灵犀刎剑者，为奸枢之恶已自暴着，而侍妾之烈亦不可泯灭者矣。
长安道人曰：按浪仙此编，直是一种豪侠不平之气耳。观其株守田间，不能请尚方以斩元凶，而兀兀低眉俛首，持三寸管于茅檐瓮牖之下，以纪时事盈牍。时有见者，愕然诫之曰：「此杀身之道也，亟焚之。独不闻维扬太守扇头诗乎？」浪仙曰：「否，否，太守以纱帽累也。我一布衣之贱，那得见知于人。谨秘笥中，当不负教爱也。」今日幸逢圣天子当阳，日月重光，奸人正法，业享太平盛世，喜而汇帙，以为后车永鉴尔。

[book_title]玉镜新谭卷之一
京都浪仙朱长祚永寿编辑
叙略
夫国有权臣，朝无善政，自古而然。若我圣祖定官制，三台六部，九列两垣，各有所司。惟台省专任言责，上下悉繇之举劾焉。于是大权不使一人独揽，三百年来无莽、操之祸。虽首揆以票拟之重，祇系纸上一言耳。唯是宦官，不能制之，皆繇出入内廷，日侍御前，凭作威福，玩弄事机，外廷百执事孰敢与之抗乎？若王振、刘瑾其人，骄横肆纵，几成大祸，幸天厌其毒，旋被诛殛矣。虽尔，岂似今日魏忠贤之逆恶滔天也。忠义之士，感奋一言，立为齑粉，矫杀无筭。即宫闱妃御，亦不能相保，懿亲国戚，悉遭辣手，寻且罗钳吉网  寻且罗钳吉网　原讹为「寻且钳罗吉网」，已乙。案：「罗钳吉网」，语出旧唐书酷吏传。 ，缄口结舌矣。遂有狐媚者，假其威灵，亦各为虎、为彪，允殇善类，诛夷殆尽。哭泣遍海内，压抑满天下，吞声不敢言也。是故天地所不容，诞膺明圣，登极一月，而元凶辅恶，尽加显戮，数年积郁，一日顿抒。日月重光，神人共快。敢辑其始末，以供麈谭，咸颂太平于千秋万代尔。
原始
万历中，肃宁人魏忠贤者，初名进忠，市井一亡赖耳。形质丰伟，言辞佞利，目不识丁，性多狡诈。然有胆气，日务樗蒲为计，家无担石而一掷百万。若其歌曲弦索，弹琴蹴踘，事事胜人。里中少年，竞相与狎。迷恋青楼翠袖之间，落魄无行，依人醉醒，不问妻子饔飧韦布，游手好闲，以穷日月。走入都门，竞趋豪家，效犬马之劳。时有爱之者，佐充部役长班，能迎合上人意，繇是，宠信承托。日觅金钱，夜则付之缠头矣。邀人豪饮，达日不休，以故囊无余蓄，恬不挂意。唯闻其叫啸狂跃之声，罕见其悲愁戚郁之态。忽患疡毒，身无完肌，迨阳具亦糜烂焉。思为阉寺，遂以此净身者。敝衣衫蓝缕，悬鹑百结，秽气熏人，人咸远之。竟日枵腹，无从所归。居常得失，不以内顾，因而羞见眷属。昼潜僻巷乞食，夜投破寺假息，昕夕晏如，不自为辱。偶过村落，卧废祠拱案间，以傍列小像作枕，鼾息如雷。抵鸡鸣将觉，犹梦寐中，见白须老人恭揖跪告曰：「我此方司土之神也。因上公过止，侍立终宵，不敢违慢，唯此小鬼求赦之。」忠贤遂起，而神忽不见，瞻所设像，盖合梦中所见者也。鸟声喧林麓，车音载道间，天将曙矣。于是，忠贤忻然有喜色，顿萌妄念，言无后福，安能动鬼神耶？竟入春明门，就旅店丐炊，人不为理，而皆呼叱之，忠贤亦不甚屈也。偶肆中有一风鉴家，熟视之，抚其背曰：「君过五十，富贵极矣。」忠贤曰：「公何笑我？我今饥甚，求一匙粗粝尚不可得，何云富贵？为恨不早填沟壑。」相士怜之，嘱之旅店主人与之食，主人变色不从，而云：「汝欲作情，何不饭之？而干他人邀己惠耶？」相士便从袖中。出一紫囊示之曰：「仅得二金赠汝，半为药石之赀，半为脔羹之需。但用尽复来，我当复给汝也。」自是，医疗奏功，丰神顿异。相士云：「此汝一番脱换皮骨耳。」忠贤唯叩头抢地。而相士即携之出郊外，具杖头青蚨市酒肴，觅一静宇，忠贤恍然启悟。复趋向所宿之废祠，置香楮牲醴于神案。相士云：「今日与汝结为死友，他日慎勿相忘。」忠贤泣云：「今日残生是公所赐也，岂比异乡骨肉，当是再生父母。他日苟富贵，唯公是命。苟相忘，唯神是殛。」两人遂对神八拜而定盟。相士即罄所有以赠忠贤，云：「我今欲他游，不识相会是何年也。君亦自此否极泰来，当有一中贵相挈耳。我十年游赀，今一旦奉汝，唯嘱汝以尊名『忠』字在念，可保令终也。永以我言铭之于心。」再拜而别。相士不告其所游之地，忠贤亦不告其所梦之异。嗟乎，相士之一腔热血，一双神眼，第识其面而不识其心也。讵意忠贤故态犹存，骤得无名之赀，即事鲜衣怒马，访狭邪冶游，复殢桃叶渡头，栖迟六博场中，歌舞呈艳，枭卢竞胜，不数月而复荡尽也。依然无措，何以聊生，担水街头，乞身权贵，而为内相家佣。与诸仆隶相协，援引叩见。内相爱其獧捷，足堪任使，挟充火者，随入内禁。进身之基始于此。
进用
忠贤日随老内相出入禁廷，而忠贤悬牙牌，衣锦(礻散)，亦居然一内相也。本大奸大恶之人，而先以小忠小廉事人，为入门诡诀。人人咸得其欢心，亦咸为之笼络。依辅老内相，专督御卫，每啬于己而丰于人，毋论大小贵贱，虚衷结好，凡作一事，众悉颂之。时光宗  泰昌庙号 在储位，闻之，命以随侍熹宗  天启庙号 。服劳善事，小心翼翼。于时熹宗稚幼，方当龆龀，周旋谨饬，喜逾诸常侍。内有客氏保护起居，旦夕不相离，外有忠贤曲意逢迎，巧会旨趣，客氏亦悦之。客氏，即后封奉圣夫人者，时偕相佐，寝食在侧。会神宗  万历庙号 宫车晏驾，光宗御极，甫一月，而仙驭宾天。熹宗登大宝，加封近御诸人，而忠贤素所宠信，气指颐使，骤列大珰。且倚客氏，表里为奸，事权一旦把握矣。
权任
时忠贤欲怙势作威，专权暴政，先自排挤忠良，以行己私。切惟中官体统至严，非由文书房、司礼监起家者，不与秉笔专制。忠贤以巧诈谄媚事上，而特拔之幽贱，宠以恩礼，原名「进忠」，改命今名。上欲其顾名思义，忠不敢为奸，贤不敢为恶，岂忠贤初心谬谨，而一逢机会，辄狼子野心，便负上意。有大珰王安者，三朝老宦，忠贤见之，必撩衣叩头，非呼不至，非问不答者。安事光宗于青宫四十年，操心虑患，所与护持孤危，光宗与福王兄弟怡悦，皆赖安调剂之力耳。威劫之不动，利诱之不变。而光宗登极，立致尧舜种种善政。及奉熹宗仓卒受命，拥卫防护，确有大功。而忠贤以私忿矫旨，掩杀安于南海子，身首异处，肉喂狗彘，何其惨毒。此威制内臣也。暨而肆逆宫闱，以立己威。假旨革夺成妃封号。忠贤直托客氏私比，凡与捏造，矫旨杀人。又有一旧贵人，以德性贞静，荷上宠注，忠贤恐其露己骄横，谋之私比，托言急病，立刻掩杀。又裕妃以有喜得封，忠贤以抗不附己，嘱其私比，捏无喜，矫旨勒令自尽，不容一见上面。此威劫内廷也。暨而变乱朝纲，废斥大臣，以固己权。祖宗之制，以票拟托重阁臣，令其静心参酌，权无旁分，一力担当，责无他卸。忠贤擅权，旨意自行传奉，抑扬真伪，谁与之辨？又公然令琅珰三五成群，勒逼讲嚷，政事之堂如廛市。至有内札不相照会，夜半出片纸杀人，圣上不得知，阁下不及问，以致郁闷难调，相率求去。若顾命大臣，如刘少傅一例，亲捧御手，着定大计；冢宰周嘉谟，倡率百官，立寝后封，义黜臣奸；执大义之宗伯孙慎行，重纲常之都宪邹元标，立国本之司寇王纪，定国是之台臣孙羽正，皆嗾言官论劾，一时尽逐忠直清正之臣，无非翦己之忌，树己之帜。此威制外廷也。是以奸邪竞进焉。
纳奸
忠贤庸流劣质，原不知书，胆粗手滑，伦理茫然，操切举动，经济何知。思欲树党，协赞奸谋，遂有崔尚书为之腹心，续又「五虎」出焉。同心济恶，羽翼成矣。又「五彪」出焉，并力助焰，牙爪张矣。尽立招权之势，广开纳贿之门，黄金白镪，车马载涂，明珠宝玉，筐篚盈户。凡负罪谴者，夤缘而免；觊显擢者，奔竞而得。附之者升之九天，一月三迁，蟒玉峥嵘；忤之者坠之九渊，褫衣夺职，禁锢瘗埋。阴修恩怨之私，明快寇仇之隙，颠倒任意，翻覆在手。于是忠贤任其所欲为而为之，与我善者善之，与我恶者恶之。一切政事，先请崔公，而又托辞云，要与里边说，可否始定。举朝但知有此二人，而不知有圣上也。威福日盛，鹰犬日众，四方孔道，民间无敢偶语者。驿使停骖，即卧榻间，无敢提一「魏」字者。身在京华，童仆往来，无敢带一家书者。去国诸臣，典衣觅骑，萧条狼狈，全无士气。而一经削夺，门无敢谒，郊无敢饯者，虽师生戚友之谊，亦荡然扫绝。重足而立，道路以目。凡衣冠士庶相见之间，皆缄嘿不敢吐半言，即寒温套语，问讯起居，并忘之矣，唯长揖拱手而已。其婚丧宴会，亦不敢设矣。三四年来，普天率土，凡智慧者化为愚蒙，辩捷者妆成瘖哑。旷古及今，中官之威劫海内者，未有若此大神通也。时惟有骨鲠之臣交章论劾者，是大狱起而罗钳吉网之横行也。
附苏、杭织造太监李实疏云：「题为欺君蔑旨、结党惑众、阻挠上供、亟赐处分以彰国法事。职奉命督织，旧例在于苏、杭二府，迭报驻札，以其便于督催趱织，不顾每年春秋二运。向自应天巡抚周起元背违明旨，削减原题袍段数目，掯勒袍价，又不容移驻彼地方，故纵苏、松二府连年漕运。职于此时，畏伊横恶，无敢剖晰。讵料起元乃以邪党倾陷朱童蒙，荷蒙圣明洞瞩其奸，削职归里。始移檄苏、松二府，修葺衙宇机张。职于去年十一月初九日，移驻苏州府，会同抚、按诸臣督催今年春运。及至行催各府钱粮，而苏州府十解其二，松江府毫无解监。职因见惊，遂遍访根因，仍是起元拨弄，相沿不能改。且起元抚吴三载，善政无闻，惟以道学相尚，引类呼朋，各立门户。而邪党附和逢迎者，则有周宗建、缪昌期、周顺昌、高攀龙、李应升、黄尊素，俱系遍地缙绅，尽是东林一党，与起元臭味亲密，每以私事谒见，起元言必承顺。起元之意，不曰内监移文，何足准行，则曰袍段钱粮，只宜缓处。起元因是愈恣暴慢，大肆贪婪。乃假名铸钱，以太、安、池三府协济袍段银十余万两，铸造滥恶薄钱，眩人耳目，则将皇上急需之袍价，藉是而尽入私囊，致机匠若干累也。然黄尊素愈为可恨，辄与职掌案司房黄日新，以其桑梓，甘为侄辈，奴颜谄事，意图借贷银两，往来交际，意甚绸缪。俾日新狐假虎威，妄自尊大，倚势西台，凌轩机匠，鬻弊通同，罪盈恶极。职绩访最真，业将日新严刑拷鞫，发局墩锁。正拟具疏，候圣主定夺，而日新惧法，自缢身死，则尊素之罪，固可逃乎？更加周宗建等罪恶多端，奉有明旨提问，乃敢肆无忌惮，不拜龙亭，不服讯勘，色衣方巾，公行出入，目中何知有君父，亦何知有法纪。周顺昌等俱系奉旨削夺官诰，不思潜身引咎于林泉，尤能冠盖招摇于故里，乃布散流言，簧惑机匠，闭门逃躲，不行机织，恐再罹劫运之愆。盖运期已迫，若不预为疏明，则职临时复何辞溺职之罪也。职虽无言责，仰叨万岁爷爷豢养，殊深简任，臣一腔忠愤之诚，何忍嘿嘿。况职务废弛，系职之掌，因是披沥直陈违逆上供之颠末，而并及宗建等抗违明旨之罪，伏乞圣明亟赐处分，以彰国法。且职自知多言丛怨，必不能安处于地方，仍将职罢斥，以为奉职无能之戒。」
附刑部勘案云：「参看得杨涟、左光斗等，位居显要，速化功名，要誉矫情，乱谋坏法。炙手可热之势，挺然自立高标；纳贿招权之营，首树党邪赤帜。欲隳法守，看登风宪以招摇；计慑群情，共据要津而赫奕。内徒可堪入幕，奔竞成风；猥贱立跻清华，荣施在握。魏大中、袁化中窃居言路，人无敢犯其锋；侧倚冰山，自幸托足之地。彼张牙爪，藉上威灵。真分卸罪之贿，不耻养贪；宁于借乱之阶，妄知国是。招权纳贿，徒知窟穴之自营；鬻狱受金，孰念疆圉之为重。大者小者，已彰各得之罪名；尚法明刑，难逃一成之律例。除各赃原听镇抚司问追外，其已故杨涟、左光斗，与内官交结，夤缘作弊，而符同奏启之律；袁化中、魏大中应拟在朝官员交结朋党、紊乱朝政之律。一一据招，会同无异。所愿伏如天悯囹圄之已毙，网开一面，贷罪人以不孥，庶几律无所泥，而刑得其平矣。」

[book_title]玉镜新谭卷之二
罗织
杨涟首触凶锋，以二十四罪之疏入，海内缙绅之祸，从此始。忠贤之杀机，亦从此始，而借题封疆，缇骑四出矣。涟身事三朝，亲受顾命重臣，在朝正直，居乡廉谨，天下共知。一闻逮系，郡县震惊，士民仗义，欲夺涟而禁官旗。德安城外，众集至数万，府道开谕不能散。涟带刑具出城，叩乞父老勿噪，恐累族诛，然后得解。各州县村市为涟设醮祈祷生还者，至数百处。比就累车，士民送涟就道者以万计。至老妪、菜佣、瞽蹩、乞儿，亦争持一钱以赠涟。官旗感泣，为具赀设醮，祷于关帝之庙。河南州邑，无不为涟请祷，自备资粮，送涟至黄河者以千计。而八十老母及三子仅出城永诀，尤恐见系，乃涟果不生还矣。无端罗织，骨化形销，望断倚闾之老母，痛绝孤帏之命妇，众惨至此，是可忍言。自涟被逮下镇抚司，诬赃加刑，五日一拷比，而都督许显纯希望风旨，捶楚非法，以速其毙。体无完肤，童仆惊散，得旨而后敢殓。又值暑月，尸供蝇蛆，身被重伤，仅以血溅旧衣，裹置棺内。见者莫不肠断涕零，闻者为之痛心忿恨。涟生平砥砺名节，家产止数百金，不足供官旗犒赏、旅食之费，而当悬赃二万乎？遂使妻子囚于狱，而书砚几榻，皆充官帑。有司不得已，而亲友之产尽矣；又不得已，而富民之产尽半矣；又不得已，议设印信缘簿，遍募郡县矣。至佛寺、道观之钱粮，多为充赃矣。而好义士民，但愿助金，不愿书名，恐一涉侦伺，遂罹显祸。涟母住于城楼，男妇栖于客店，既无寸土可置遗骸，亦无一人敢于借赁，暴露何堪，结草掩覆。而尤未完之赃，囚子勒比，有司姑为虚数报完，苦之极矣！
万燝清介刚直，遇事感慨，不避斧钺。其为工部营缮郎，奉役陵工，疏请禁内废铜助帑，因极诋权珰违慢，而触忤其凶锋。遂矫旨午门前行杖一百棍，阴嘱奸比金吾尉，必致之死。杖后，于御道前倒拖横曳者三匝，甫出而气绝矣。举朝震惊，天下称善，忠臣丧气，义士寒心。此奸逆之纵杀立威第一人也。
附奏疏略云：「题为陵寝用工甚紧、权珰造意故迟、仰祈圣明立赐处分、以谢先帝、以襄巨典事。盖闻之龙不可离夫渊，虎不可离夫山，而人主不可离夫权。夫人主有政权，有利权。政权一日不在人主，则德分圃池，威分出彘，而有尾大不掉之虞；利权一日不在人主，则竭泽而渔，飞人而食，而有毛将焉附之患。由此言之，是人主之权，臣下且毫不敢睥睨，矧刑余宦官乎哉？窃见今太监魏忠贤，性狡而贪，胆粗而大，口衔天宪，手握王爵，如盗利权，碍陵工，为通天第一大罪，而关切于臣之职掌者。试观皇上之心，有一刻不在先帝之陵寝乎？则为陵工而用财，是皇上不以天下俭其亲之极念也。至搜财以急陵工之用，又臣下体皇上旻天罔极之苦念也。况陵工原无额派，盻盻于外解，而外解无至，转盻于事例，而事例又不多。向承乏宝源局，随蒙升授屯司，陵工正其职也。当臣在局时，目击铜钱匮乏，因进局中人等而问之曰：「有何术而得购铜入局乎？」咸言有内官监破废铜器堆积朽烂，不下数百万，但一移文旦夕可至。臣因移文请发，数日不发。细细访问，乃知忠贤怒云：「外边敢审查内边之铜！」故不报也。臣时愤激于中，遂于三月二十八日具疏，特请查发废铜到局铸钱，协济陵工。忠贤益怒，旋出中旨，旨谓「内库铜器，已有屡旨，何得再请。」旨下之日，而臣又以得代，遂举请铜一事，竟不复越俎相问矣。嗟，嗟，以无用之废铜，而铸为有用之钱，以若火之工程，而探于若寄之取，微臣区区一念，不可谓不周且迫矣，而无如触忠贤之忌之寝阁  而无如触忠贤之忌之寝阁　下「之」字熹宗实录卷四三作「而」，是。 ，何也？岂惟寝阁，且并臣任事四月，若积补秤钱，得银五百一十余两，报助陵工，亦无一语之及。夫宝源局二百六十年来，未有积报补秤钱者，报之自臣始。然臣夫岂好作破格事以要誉哉？固实见得库藏之虚，陵工之紧，而布此一今急公之心耳。亦以动后来当局者急公之心，或从此积一金，即可佐国家一金之度支也。又或从此积十金、百金，便可省民间数十金、数百金之加派也。而胡忠贤之见不及此也？夫以忠贤珠玉盈笥，金银满屋，何求不得，何欲不遂？似此破废铜器，无足入其目，当其心，而亦必一手拏定者，其设心以为不若是拏定，无以操天下之利权，既操天下之利权，又何以揽天下之政权，奸雄用意最深，蓄谋最毒，臣盖有以窥其微矣。」
天启五年四月　日奉圣旨：「陵工费用浩繁，内府废铜能几？局中何人见知？万燝轻信奏请，前旨已的，今又借言骚扰，陷朕不孝。且皇子薨逝，便来激聒，好生狂悖无礼。着锦衣卫拏来午门前，着实杖一百棍。革了职为民，永不叙用。前后发过帑金，为太仆寺助工银，共八十二万，取用过银钱各若干，燝查的开数具奏。」
缪昌期，博学宏才，馆阁清望，人仰之如山斗。而涟令常熟时，气味相投，纤尘不染。后同朝，一容台，一词臣，交好倍昔，称为石交。昌期直气凛然，常对人诋忠贤之骄横不伦，忠贤因衔之。矫旨斥夺，削籍编氓。暨而，坐与涟善，为之点窜疏通，即纽为邪党，逮系诏狱。许显纯严刑痛拷，十指拶折，亦诬赃追比，而毙于狱底。天下闻之，靡不为之痛哭哀悼者。
魏大中，清操素着，硁硁自守，宦游十载，家徒四壁，直道事人，不附权贵。忠贤每招之，而大中每抑之，忠贤怀之，竟诬以纳贿，悬赃诏狱，毙于棰楚之下。家贫何以卒办？五日一拷比，每杖，一击而一呼「太祖高皇帝」。厉声直指问刑之「明心堂」曰「昧心堂」云。其百折不回，高风劲节，令人敬畏、痛惜不已。
周顺昌，五年节推，四载铨曹，出入京华，唯一肩行李，涉历宦途，止廿亩山田。寒门布素，萧垒藜藿，贤名高月旦，清望满天下。刚肠激烈，面叱权奸，侠气昂藏，心怀忠义。怜群臣而婿遗孤，惩恶珰以征高文。及其被逮时，县尹登门，即收束书帙，拜别宗祠，禁止妻孥哭泣，毅然登车。合郡士民如堵，执香号呼，声若轰雷，扳辕叩道，舆情共愤，鼓噪奔拥，攘臂争登，欲殴官旗以排难。仰遵府道之开谕，昌乃鞠躬谢众云：「原系不肖，故遭天谴，与若辈无干。倘有所损，反致我族灭也。」众方帖然，尤遶护不散。抚按两台，许以「明晨出疏保留，无烦尔众纷嚣聚哄。朝廷有法，官府有方，然汝等欲何为，是将遗害周宦，尔等亦独不思保身耳」。众意稍解，随送昌于别署安辑而散。越四日，由夜半寂无人知，随缇骑轻舠如飞而去。逮至，下镇抚司，极刑捶楚，诬赃拷比，骨断皮开，血溅肉飞，面如土色，身无肌理。昌惟啮指睁目，不闻哀乞之声，祇是骂不绝口，有张睢阳之大节，天日为之无色。时有好义者，闽中旧治士民，吴中交游群党，一时醵金钱，代其完赃，冀其生全。而昌已被监司肆毒，随毙矣。临死具短章，祈以尸谏，不果。而领埋时，皮肉已腐，无寸丝掩骼，面目俱消，止见头颅须发，英气凛冽，尚自逼人，见之胆寒股栗。有人心者，无不为之肠断掩泣也。士民追慕不已，制词吊之者，不能尽述，聊记一二以见意。
附诗文
蓼洲以许姻谏议，益奸党之忌，而速其毒。人或以莫赎之悲，激而有自取之怨。噫，先生自揣生平，蔑不可告人，不无以危言行媒忌于朝野。若以抚谏议之孤为先生疵，将平日之慷慨扪心，一旦见危而褰裳恐冤者即为明保乎？予思廓园先生之被逮也，浙直士民，咸愿骈首吁阙，碎登闻以鸣其冤。先生忠愤在心，何借含血射奸雄之魄  何借含血射奸雄之魄　「借」疑是「惜」之讹。 ？与诸忠含叹入地，得谓捱泪分衿，便结道交之局。夫朝服救杨公祖，郊送临贺，其谊一也。一见杀，一见赏，遇不遇耳，于先生又何言？
男儿自感义，刎颈不为名。谏死忠臣事，孤存石友情。并游声自重，殉节叶于轻。矫矫西川泪，千秋骨再荣。
甲子之后，闻上以痼疾居潭宫，致移听睹于中涓。于是群奸类引，假党锢以网天下士，图逞其不轨。廓原先生以首攻权珰，被逮过吴门，浙直士民，咸不难溅血明廷，以白其冤。吾蓼洲先生以有道之悲，为度辽之耻，惟不得与之俱赴大理为憾。于是，抚其孱遗，以壮孤臣忠胆。孰知群奸之侧目先生久矣，特以清节满天地，觉言之舌僵，至是，益其惧而速其毒。缇骑一出，胥江之士女，衔吁无从，兼之官校鸱张，民不胜愤，因而有西院之役。先生固不以卧轘留也，昏夜奔命，人不及知，聊赋短章以志怀焉耳。
从古事如此，眼前曷可论。折辕空有恨，吁阙已无因。岂乏朝衣救，还疑吉网缤。大风昭旌德，悖慢识忠臣。蓼洲先生赴逮，当事复衔西院之憾，黜五士，诛五人，以为先生罪案。先生竟不为奸所容矣。黄鸟余悲，百身奚赎？聊滴泪和墨，赋此以吊。
士耻不与党，先生已得仁。匹夫能扙义，当路岂无人？
帝急天衡选，人悲国纪湮。胥江千古泪，添涨蓼洲滨。
高攀龙，生平抗直，忠义自命，由行人历御史，以建言谪岭南揭阳典史。光宗皇帝知其贤，遗诏起光禄丞。壬戌，至太仆卿，甲子，升都御史，以纠劾权奸，被削回籍。杜门著书，筑圃山中，与尘寰回隔，优悠以卒岁月。讵意织珰受忠贤意指，劈驾风影之词，一网打尽为快心，因扭入党锢。忽闻缇骑至，焚香沐浴，手写遗疏一通，封固以授其子，嘱曰：「事急方启之。」乃绐家人云：「汝辈各自寝息，勿得惊恐，谅无大祸。我欲独卧一室，熟思良策，明早自有处分耳。」至夜半，密起于家庭，整衣冠，望阙叩头，而自投于园池。其子世儒，亦密来窥伺，阒寂无声，启户视之，空屋绝迹，惟一灯荧荧在几间。且哭且骇，亟走池次，炉香未散，留诗一律，始知抱屈原之痛，身蹈汩罗矣。随报有司，即亲临相视。越三日，面色如生，足征忠烈之气，虽死不灭也。人咸颂其精忠大义，于士林有光焉。
附遗疏云：「臣虽削籍，旧属大臣，大臣不可辱，辱大臣则辱国矣。谨北面稽首，以效屈平之遗。君恩未报，愿结来生，望使者持此以复皇上。」
周宗建，由武康调仁和。廉明恺悌，两地弦歌；抚字和平，一方福泽。清操自守，洁志萧瑟。三院称贤，丛荐交章达陛；绣衣内召，万姓借寇无繇。垂泪攀辕，执香拥道。柏台厉节，堪为天子耳目之任；鸳行班列，敢述百官弹压之责。巡方剔弊，按楚持平。素志好学，而罹醵金建讲院之嫌；危言触奸，以致夺职追纶章之旨。准拟归田，翻辑素业，何知驱蜮，射入摛词。闻缇骑而惊心，对妻孥以断肠。两邑士民，怀恩泣诉当路，冀以代完赎锾；万恶珰枢，成心颐指监司，急令酷加敲朴。孤魂已自销亡，病骨那堪棰楚，诬赃尽破家，严刑乃殒命矣。道路悲酸，桑梓凄其。累臣怨鬼，同遭一辙；劲节忠魂，是享千秋。虽共悼生前之异畛，得无羡死后之芳躅乎？
李应升，英锐特达，志大寡营，惟下帷读书，手不释卷，夙儒忠孝节义，以道德文章自居。丙辰，会榜第五人，筮仕南康节推。旌善类，诛强暴，风清霜肃，露润春温，廉名远布，宦橐萧然。拜御史，直言敢谏，屡疏论劾权奸，申救建言诸人。逆珰愈怒，褫夺而归。奉亲教子，以图燕喜雍睦之乐。无乃祸不旋踵，无端诏狱。一闻驾帖至郡，独立门侧，伫望其来。父母命之入，卒不敢应，恐对家人迷乱方寸。一无他顾，刚劲肃如。惟慰父母云：「儿此去，或徼君恩得以生还，慎勿忧念。」县尹登门，奋身就道。登舟作赋，倚马吟诗，每得句，击节自赏，无悲愁悒郁之色。逮至加刑时，惟大呼：「二祖十宗在天之灵，鉴我微忱，不敢负君父。一死报国，臣之分也，我又何辞？但亲恩未及，乌鸟之私，于心恝然。幸而有兄，有子，是不乏奉养耳。」一腔热血，万古纲常，芳名自与天日同光也。时惟同年诸人，相继逝矣，止存黄尊素，相与患难，谈论古今忠臣、孝子以遣日。其奈监司敲朴过损，且群奸欲速其毙，料应不免。亡前一日，赋诗寄别父兄，手书诫子，读之一字一泪。闻之者椎心饮血，遗恨人间自不磨耳。
附诗
郡中别徐元修
相逢默默共凄伤，讶我无情似木肠。有客冲冠歌楚调，不将儿女泪沾裳。
南州高士旧知闻，如水交情义拂云。他日清朝好秉笔，党人碑后勒遗文。
丹阳道中
已作冥鸿计，谁知是僇民。雷霆惊下土，风雨泣孤臣。忧患思贤圣，艰难累老亲。生还何敢望，解网颂汤仁。
圣德方虚己，愚忠敢沥丹。愧无一字补，空复数行弹。臣罪应难赦，君恩本自宽。凄凄杨柳色，谁为问南冠？
润州别贡悦兹妹丈
莫说苍苍非正色，也应直道在斯民。怜君别泪浓于酒，错认黄粱梦里人。
大兄同行因忆五弟
劳劳车马日追随，一发余生不可期。回首转嗟鸿雁影，断肠初信鹡鸰诗。白云渺渺迷归梦，春艹凄凄泣路岐。寄语儿曹焚笔砚，好将犁犊听黄鹂。
述怀
便成囚伍向长安，满目尘埃道路难。父老惊心呼日月，儿童洗眼认衣冠。文章十载虚名误，封事千言罪业殚。寄语高堂愁苦忆，朝来清泪饱供餐。
邹县道中闻有问予名而下泪者，口占一首
身名到此卑张俭，时势于今笑孔融。莫怪登车揽辔者，为予洒泪问苍穹。
邹县道中有感
春申好士祇虚名，势利遗风古道轻。不见弹冠旧胶漆，驱车相避隔林行。
书驿亭壁方寿州诗后
君怜幼子呱呱泣，我为高堂步步思。最是临风凄切处，壁间俱是断肠诗。
景州道中感怀
细数知交在，逍遥各一方。魏齐方睥睨，阮籍一猖狂。形影悲相吊，音书梦已荒。古人不可作，搔首问苍苍。
宿村店
日暮停车尘满衣，諠哗土语是还非。祇怜归梦三千里，不及呢喃燕子飞。
良乡呈大兄
长途连袂若为欢，咫尺京华不忍看。此去幽囚肠百转，总余清泪对谁弹。
北地风沙到始知，那堪病骨苦支持。从今用晦艰难甚，莫遣离忧减客肌。
兄自料生聊暖眼，我惟料死总灰心。双亲但有平安字，传得些儿抵万金。
狱中遥寄蒋泽垒
与君异姓为兄弟，意气宁论杯酒间。他日蒙恩弛党禁，老亲椎子待君看。
亡前一日
十年未敢负朝廷，一片丹心许独醒。只有亲恩无可报，生生愿诵法华经。
丝丝修省业因微，假息余魂有梦归。灯火满堂明月夜，佛前合掌着缁衣。
又六月初三日别兄
病余憔悴一孤身，归去宽心慰两亲。长愿生生为手足，鹡鸰原上了前因。
附家书
付逊之儿手笔
吾直言贾祸，自分一死以报朝廷，不复与汝相见，故书数言以告汝。汝长成之日，佩为韦弦，即吾不死之日也。汝生于官舍，祖父母拱璧视汝，内外亲戚以贵公子待汝，衣鲜食甘，嗔喜任意，骄养既惯，不肯服布旧之衣，不肯食粗粝之食，若长而弗改，必至穷饿。此宜俭以惜福，一也。汝少所习见游宦赫奕，未见吾童生秀才时，低眉下人，及祖父母艰难支持之日也。又未见吾今日囚服逮及狱中，幽囚痛楚之状也。汝不尝胆以思，岂复有人心者哉。人不可上，物不可凌。此宜谦以守身，二也。祖父母爱汝，汝狎而忘敬，汝母训汝，汝傲而弗亲，今吾不测，汝代吾为子，可不仰体祖父母之心乎？至于汝母，更倚何人？汝若不孝，神明殛之矣。此宜孝以事亲，三也。吾居官爱名节，未尝贪取肥家，今家中所存基业，皆祖父母苦苦积累。且吾此番销费大半。吾向有誓愿，兄弟三分，必不多取一亩、一粒。汝视伯如父，视寡婶如母，即有祖父母之命，毫不可多取，以负我志。此宜公以承家，四也。汝既鲜兄弟，止一庶妹，当待以同胞，倘嫁于中等贫家，须与妆田百亩。至庶妹母，奉事吾有年，当足其衣食，拨与赡田，收租以给之。内外出入，谨其防闲。此桑梓之义，五也。汝资性不钝，吾失于教训，读书已迟，汝念吾辛苦厉志勤学，倘有上进之日，即先归养。若上进无望，须做一读书秀才，将吾所存诸稿、简籍，好好铨次。此文章一脉，六也。吾苦生不得尽养，他日伺祖父母千百岁后，葬我于墓侧，不得远离。
黄尊素，刚介不阿，气节凛然，初为宁国节推，挺立高标，清操冰鉴，人不敢犯，势豪慑服。选入乌台，侃侃直言，称为铁面强项。每触权奸，立被褫黜，归隐东越之溪，赋诗读书。偶过西湖之滨，看山翫水时，向人雄谭，不畏时忌，娓娓及之，厉声唾骂。侦事者闻之织珰，而并入周起元一案矣。幸缇骑过吴门，怙势骄横，勒诈驿倅多金，一时交哄，狼狈不前，竟返辙而不过武林矣。脱此虎口窘辱，且省繁费。寻复传旨，抚按差官扭解赴京。而珰怒稍平，督刑稍悯，然不容其独生，遂病不起，旋与应升同死矣。童仆力不能领埋，乡人怜之，醵金而为之殡殓云。
时同事者则有：吏部赵南星、都御史左光斗、周起元、给事袁化中、御史周朝瑞、刑部郎顾大中，诸臣旬日俱毙，不能尽述。

[book_title]玉镜新谭卷之三
称颂
大工鸿绪
工科都给事中某疏云：「恭惟我皇上践祚之初，克襄巨典，肇营三殿。九天阊阖，宏开壮丽之规；五位崇严，永奠盘桑之固。甫及三载，而凡门殿工程，尽已次第告成矣。肯堂肯构，恍如鸟革而晕飞；羡奂羡轮，不啻竹苞而松茂。一何神速至此耶？揆厥所由，皆赖厂臣擘画出之独断，经营运以真心。捐助首倡，兴作海内急公之义；省用式精，鼓舞群工趋赴之诚。所以百灵神助，万方子来，举数十年难就之工作，千百万莫措之浩费，而一旦奏功于俄顷，节约于无筭。此其勋绩，何等较着。即内外诸臣，竭蹶从事，各效勤劳，均有不容泯灭者。然其振纲提领，综核料理，又孰非厂臣率作之功哉！惟时千官拜舞，快睹黼座之重新；万国朝宗，忻羡王居之广大。谁不举手加额，欢呼祝颂。今日圣明御极，众正盈廷，中外协心，宫府一体，平明之治聿成，中兴之烈毕举。如近日挫败奴锋，奏锦、宁之奇捷；清楚库漕，裕军国之急需。严禁驿骚，而贫役之疲苦顿苏；访缉奸凶，而辇毂之妖氛大靖。世界清明，法纪振肃，岂非千载一时。惟是三年大计之期，务严行考核，以辨贞邪，而定殿最，俾朝有宪度，官无旷职，大法小廉，进贤退不肖。于与抚循百姓，以培根本，绸缪边计，以固藩篱，俾宗社有永，天壤无敝，庶不负厂臣数年拮据之苦心哉。」
吏部尚书某等疏云：「皇穹烈宗，显佑阴隙，笃生元臣魏，荩诚映日，谋画规天。寰域总入甄陶，而虑切宵旰之端拱；事功尽资冶铸，而计先昼接之趋跄。以治国之法治工，曲木不加梁柱；以课吏之条课艺，秋毫莫肆侵牟。夙夜在公，志气专而山川争献其珍异；综理精密，纪纲肃而工倕竞劝于恪恭。心计运乎无限，省金钱者何啻亿万；指使联于有位，董将作者捷于公输。一时内外诸臣，同心殚力，遂能裨益神谟。」
工部给事中某疏云：「圣明知人善任，委心膂以勿贰勿疑；赖厂臣矢日沥诚，弼元首于可大可久。念帑虚，则捐赀首倡，俾群工慕义翕然；恤民疲，则酬劳必均，使庶民子来恐后。经核有法，半镪无冒破之虞；省试唯勤，百工有兼程之绩。两年而收数十年之拮据，人力侔天；一代而巩数百代之丕基，一劳永逸。所尤喜者，将作竣工之时，正宁、锦奏捷之候。犬羊俾百兽共舞，凯歌与九奏齐鸣，此真旷古奇观也。」
工科左给事中某疏云：「盖仅仅两载余，而神工悉已告竣。无论三殿规模，备极宏远，即文昭、武成两阁，及诸围廊门庑，回环旋遶，无不处处森严。从此万国嵩呼，千官忭舞，始知朝宇，凡在瞻仰，共快欢腾。然而计功矣何计时，时又甚速；计时速矣何计费，费又甚省。良因经画有方，鼓舞有术。一人得一人之用，一日课一日之程。无玩愒自无虚靡，无稽延自无破冒。以中节省，莫可数计。盖至是而知厂臣之殚虑劳心，提纲挈领，上体圣上堂构之思，下体臣工趋赴之愿，向来锐意举行，怨劳不避，至今日而劳勋始昭著于中外矣。孰非皇上独断任人之明效哉？」
太仆寺少卿掌河南道事某疏云：「皇上睿哲格天，圣神应运。振纲饬纪，跻宁海宇于升平；奋羽舞干，销没锋烟于顽梗。且知人善任勿疑，而心膂重臣，更赤心报主，干国如家。两年收数十年之功，综核省数百万之费，庶民子来，成之不日也。」
礼科给事中某疏云：「厂臣魏真诚为国，竭心无二。近日三殿告成，东氛告急，皆赖厂臣悉心拮据，毕力劻勷，以此克有殊勋。今皇上在静摄之中，紧要重大事务，命阁臣与厂臣计议商确，同心赞襄，勉忠勤，九卿各衙门官，俱各静心供职。圣体自宜凝神定虑，清心静养，以迓天庥，而膺多福。若夫庶务殷烦，则内有心膂重臣，公忠体国，外有阁部大臣，协力赞襄，似不烦圣心轸虑也。」
大理寺左寺副某疏云：「圣上以离照当阳，厂臣以纯忠辅运，创亿万载之丕基，殛数十年之狂寇。」
工部尚书某等疏云：「三殿鼎建，两载告成，大工省费，皆赖厂臣心计经营，力竭鸠庀。以故顶石之运，楠杉之采，节省金钱数百万。而禁苛恤力，子来胥悦，劳能独专。」
锦宁三捷
甲子正月廿三日，大营鞑子俱到宁远，扎营一日。翌朝寅时，贼攻我西南城角，督抚袁崇焕用火炮打死无数。贼复攻南，推板车遮盖，用斧凿城数处，被崇焕捆柴浇油，并搀火药，用铁绳系下，烧过二更时候，方纔打退。又选健丁五十名，从城上系下，用绵花、火药等物，将鞑贼战车尽行烧毁，自相蹂躏，尸横遍野。贼退五日，复提兵数万来，蜂拥以战。我兵用火炮埋于地中，又将火铳矢石相发，山摇地动，约打死奴贼数千，中伤数千。贼败回营，大放悲号，随于焚化酋长尸骸。天堕大星如斗，其落地如天崩之状。群贼恐惊，拾其骨，裹束马上，夜至五鼓，撤兵东行。其奴酋老罕，因败遍身被重创，阵亡二子，兵士死伤无筭，以致忧愤，背疽而死。虏中大乱，诸子以听阄立为主。遂刑牛马祭天，诸子罗拜，李、佟两驸马协力赞襄，阄得第四子，即立为酋长，以主国事。于是置金匣盛老罕遗骨，葬于沈阳城下，卷旗息鼓而去。自奴酋发难，我朝用兵十余年，未有此大捷也，皆崇焕之力，而逆珰魏忠贤归功于内，摭为己有，嗾言官挤之去，而盈廷颂其功焉。
附
督抚袁崇焕开谕云：「示谕辽东官兵士民，及金、白东西各忠义等夷知悉：奴酋暴虐逆天，坏我辽土、辽民，僇附近各夷，天人共愤。今违天冒暑，犯我封疆，西城一战，是天亡奴贼，但中有所伤者，多是我辽人、我属夷，我心深为悯。至奴酋不量力，远攻宁远，又被我兵杀死无数。如锦州城南，亦被我兵杀死者多。连日他的动静，我岂不知？欲加兵于巢穴，虑恐玉石不分，所以稍缓，以待西南之大兵到日，同你们约定的机关，里应外合，岂能逃哉。你们得便下手，不必太速。东西恭顺属夷，速去宁远投降。我辽东之众，不必赴宁远投降，可在此共图灭贼，不失封侯之爵，宁如被奴逼死于矢石之下乎？奴如轻视锦州，锦州官兵无不用命杀贼，他若速临城，速死；迟临城，迟死。只恐他原望锦州，他的巢穴到被我水兵、陆兵剿得空了。那时奴贼有家难奔，后悔何及？你等有忠义者速图之，勿失前言。特谕。」
河南道御史某题援将狡谋当惩事，奉圣旨：「览奏。近日宁、锦危急，实赖厂臣调度有方，以致奇功。说得是。袁崇焕暮气难鼓，物议滋重，准引疾求去。」
河南道御史某又疏云：「窃见今日之天下，纪纲振饬，法度修明。朝政既已肃清，疆圉渐见宁谧，边塞之捷音踵至，辇毂之奸宄全消。以言乎兵饷，则数十年之积窳，振起于一旦矣。以言乎漕运，则亿万斛之军储，飞挽无敢后矣。以言乎器械军需，则肩摩毂击，咄嗟而办，源源而至矣。且内外大小臣工，一德同心，各供职业，无敢有操二心、持异议以梗圣治者。从此巩固皇图，威捷夷裔，日可俟矣。此我皇上英明天纵，圣德神功，而心膂元臣，赤心报主，爱国如家，事事精勤，处处周到，致有此丰功茂绩也。」
直隶巡按御史某疏云：「职自奉命星驰山海日，每仰体皇上忧勤惕励之至怀，厂臣筹边灭贼之丹悃，时刻惟以盘诘奸细、固守要地、催促兵马、急救锦州为务。」
兵部等衙门奏为武功既高事，奉圣旨：「这奏锦、宁之捷，赖厂臣秘授神祀，亟措军需，故获此奇胜。」
宁远镇守太监纪奏俘献锦州事，奉圣旨：「奴贼逆命，十年于兹，今狡孽复以暑月入侵，大犯兵家之忌。赖厂臣赤心忠计，区画转输，鼓舞边臣，人人用命，朕所鉴知。」
延绥巡抚都御史某奏仇虏纠众入犯事，奉圣旨：「览奏。奴酋犯塞，官兵奋击挫遁，孙兴祖驻扎立边之力居多，真不负厂臣授略筹边，委任御酋之意。」
督饷御史某奏奴锋已挫事，奉圣旨：「锦、宁之捷，为厂臣殚心筹划，委任得人之善，朕所鉴知。」
户部尚书某疏云：「臣等看得奴酋败却归巢，不自悔祸，其愤恨图报，必愈狠而愈毒。方今内镇臣受厂臣方略，预切绸缪，督抚诸师，俱极一时人望。而各营兵士，又皆敌忾倍加，用命摧锋，无复向时风鹤皆惊之象。倘得糗粮充足，士马饱腾，则新败之逆奴，以当系其颈于阙庭矣。」
辽饷御史某奏为奴锐已挫事：「窃照逆奴煽祸十数年矣，狂锋恶焰从此一折之者，岂奴真不可敌哉？盖因前此任封疆者，徒夸纸上之空言，不理战守之实事，见敌而溃，闻风而逃，任用不得其人耳。昨者宁、锦之困，赖厂臣干国精忠，一切器械粮草，尽心筹划。诸臣亦莫不兢兢然，同心济事，奏此肤功。用人之善，亦大彰明较着矣。」
户科给事中某奏为军需料理事：「窃惟辽左用兵十载，每望风先逃。昨锦之守，三战三捷，奴酋伎俩已尽，狼狈归穴。我兵何前弱而后强也？赖皇上聪明神武，得厂臣筹划于帷幄，故内镇督抚道将，戮力于疆埸，中外协心，接济立援，应手奏未有之肤功，振积弱之暮气，从此固圉恢疆，非难事矣。」
河南道御史某题援将狡谋事：「迩者，宁、锦危急，羽书狎至，厂臣仰念皇上宵旰，不遑宁处，调集援兵，以图万全。而马匹，而粮饷，而器械，悉督发不遗余力。若奉调士卒，依期前至，我皇上东顾之虞，不籍之以稍释哉？」
直隶巡按御史某奏微臣躬力辽地事，圣旨：「扩宁濠堑以聚辽民，毁东关夷塔以利形势，并属访舆情，深得厂臣筹塞、恢疆、殆奴之意。」
礼科给事中某天威已播疏略云：「奴酋之狡谋叵测，既穷于陆，或又逞志于水，未可知也。此厂臣精忠为国，无虑不周，有求必应，当亦无俟职言之泄泄也。」
延绥巡抚某题狡虏纠众人犯事，奉圣旨：「览奏。于酋狂犯，官军斩馘，大伸国威，劳勋可尚。疏称厂臣擎天巨手，贯日丹忠，措饷轸军，投醪挟纩，乃故奏奇捷。说得是。」
督抚某奏奴锋已挫事：「顷者，奴孽称兵犯顺，突尔困围锦州，此其目中，宁知有锦哉？幸镇臣纪用仗皇上之威灵，受厂臣之秘画，誓众坚守，三战三捷。且制胜出奇，几令丑无遗类矣。」
刑部尚书某题献俘锦州事，奉圣旨：「览奏。奴孽犯锦，官军奇捷，皆赖厂臣秘授方划，接济军需。以故内镇诸臣，孤城搏战，生擒贼夷五十九名。十年已来，未有之功。说得是。」
镇守太监刘奏援师拟锦事，奉圣旨：「锦、宁之捷，大振积麾，克畅天威，皆赖厂臣一腔忠诚，万全筹划，恩威造运。手握治平之枢，谋断兼资；胸涵匡济之略，安内攘外。济弱扶倾，念殊勋之难酬，宜恩加之中锡。」
吏部尚书某奏为元臣殚心为国事，奉圣旨：「魏忠贤报国心丹，吞胡志壮。严正戎备，立三捷之奇功；雪雠除凶，洗十年之积恨。绩奏安攘，坚列山河，宁晋彝典，昭然世爵，褒封允当。」
镇守太监纪用奏为元臣殚心制胜事，奉圣旨：「锦州之捷，雪雠除凶，十年仅见，朕心嘉悦。厂臣魏忠贤贯日精诚，补天经济，彻桑筹箸帷幄，刻刻关心；军实边需接济，源源凑手。功资十万，身作长城。允为崇功，堪藏监府。」
文书房接出圣谕：「迩者，边塞处处告急，而辽镇中于奴祸，尤属吃紧。赖厂臣谋在战先，画定幄内，功高指纵，勋烈旗常，三捷奏凯，孽奴愤窜。感其绩勋，朕实倚毗焉。」
大学士黄揭圣旨：「锦、宁之战，振起久衰，皆赖肺腑腹心重臣。且未雨先霜之虑，务期三帅，齐力同心，内外共愤，副朕任使，体厂臣先事之谋。」
宣府巡抚都御史某题逆虏狡谋事，奉圣旨：「览奏。说马林之捷气奋扬，国威大振，皆赖厂臣绸缪岩疆，委任良镇，申讨军实，克振神武。遂使貔貅气壮，旃裘胆寒。」
宣大总督某奏贼虏狡谋宜防事，奉圣旨：「该镇卫局，年来文武备犯，赖厂臣注意封疆，多方指授，内镇臣善承德意，同心振刷。说马林当此斩获之功，真足以振积弛之气。」
丁卯十二月二十五日原任兵部尚书霍维华疏略云：「宁、锦之捷，内臣滥军功至六百余人，职俱置之关臣。又有请加封忠贤国公之疏，并下职部。内臣刘两以移书促职具覆，职坚不之应。及该司以稿呈职，复有应封公爵以酬元勋之句。职叹曰：『司官推祸，不得不参，职列大臣，何敢弁髦祖宗法制若此？』随举笔云『爵官五等，非职部所敢研拟』等语，而忠贤已怒矣。疏上，而忠贤又诎抚臣袁崇焕之级，而削其世荫。职遂语科臣许可征曰：『长安中目不见虏之人，累累加级荫子，抚臣身家性命在彼觌面虏者，何反禁塞应得之恩典？本部职掌安然，何颜以对天下士大夫，而服边疆命战死之心哉？』遂具疏争之，且愿以职之级与荫让之。忠贤遂大怒，面诟职于大工之次，又诟职于问安之日，而职毫不为之屈也。谓封疆之事，本部职掌，揆之旧例，酌之今功，不得不争。且本部在内，无功有荫，抚臣在外，有功无荫，不敢不让。是时，忠贤方居功于内，职疏乃居功于外，疏中又不及厂臣一字，是以恨职入骨。职揣知其意，为职不覆封公之疏，而怒不专为崇焕之荫而发也。又正色以视魏良卿曰：『五等之爵，即开国元勋，不过几人。目今只有擒得奴酋，复得辽东者，方可以当封拜之命，其余俱不足言功。本部何敢禀复而重怒乎？』此语入，而忠贤又大怒。举朝诸臣问安于干清门，礼毕，内监李永贞者，先发一言曰：『如今外面有人说闲话。』忠贤大言曰：『外面有人说我无功，说这些恩典，俱不该及我，我如今俱不受了。』诸臣错愕相顾，谓：『此语为谁而发？』应之曰，为职耳。忠贤遂攘臂向职，势同狼虎，语不择音，信口诬蔑，恨不杀崇焕与职而后快焉。诸臣面面相觑失色，职遂拂袖而至西角门，谓阁臣曰：『职即欲具疏乞休矣。观此光景，恐有性命之忧，若止于削夺，愿即相成，无多一言，以重其祸。』次日，忽宣职于会极门，付职圣谕一道。职捧出，沿路思之，必为封疆上一件重大难行之事，故付职以重职罪耳。开读之，则欲加恩客氏也。时传闻客氏亦欲封其子一伯爵，司官惶惑，问职：『何以具覆？』职曰：『既有圣谕特下，不得不覆，拟一锦衣指挥可也。』疏上，而忠贤愈益大怒，意盖谓职慑于三次面诟之威，必当唯命是从，不意职之惯执如故也。遂复诟辱职于干清门。职遂杜门辞印，以待交代。而忠贤使逻卒数人，日夜遶职之寓，使腹役二名，查职部已行之事。幸职署印不过二十余日，摭拾无所得力焉。职数年来以上之章疏，捏作事科，汇成一单，于看工之日，出诸袖中，以东阁臣及部院诸臣，欲先拿职家人长班拷问，捏勒首词而后及职。阁臣云：『他已欲就去矣。此何等时，而且作此等事？』盖谓先帝病正危笃也。忠贤沉思良久，乃曰：『且放着。』复纳入袖中。诸臣有过职寓语职者，佥谓：『事且不测也。』职遂于八月二十日上疏乞休。二十一日即奉旨削职回籍。二十二日薄暮，而先帝宾天矣。而非时日急，职安知所税驾哉？」
原任兵部职方清吏司主事陈祖苞疏略云：「天启六年正月，奴围宁远，全关震动。臣念举家世受国恩，百口悉甘殉难，军民感奋，始有固心。又羽书络绎踵至，难民襁负叩关，每一昼夜，启闭不下数十次。臣两旬目不交睫，露立关门，亲自一一稽察，不令真正难民摈于关外，奸谍逃兵逸于关内。而又外通声息，内促援师。于是内变尽消，东宁士卒，始无退志。先是，四年冬，有被掳辽民三千余人，还乡关外，水将用船，先后接渡。内有流棍吴国秉，与同船聂廷瑾等七人借贷不遂，以奸细首告东厂。魏忠贤即图封拜，密留国秉在京，行文阁部，  时孙少傅恺阳经制山海。 严审正法。时臣理刑山海，奉批承问，细鞫毫无风影。全辽官民泣保者二百余人，俱甘同罪，臣因(扌弃)一官一身，尽力开释七命。致忠贤大怒，驳行速处。臣止将七人，分发关内外七将名下充兵，仍前释罪。忠贤以此积恨不解。至六年正月见大虏入犯击退，当事以臣守关有功，将议破格优升。复听忌者之谮，乘参疏未上之先，于经筵讲退，假传云：『苞坏事应逐。但未有参疏，不拘批在那本上罢。』遂于崔呈秀论边帅之疏，带批革职闲住。后巡关邀功，止拟升级，已得旨下部。迨兵部具覆，又止拟复职。疏中文武皆俞不次之擢，于臣独漏不及，沉冤至今。此忠贤诬陷中格之大冤也。臣归后，始见忠贤将辽人武长春为李永芳之婿，罗织奸细，遂封伊侄魏良卿为肃宁伯，旋进侯爵，又旋进国公。此忠贤假冒封拜之始末也。」
无上名号
厂臣
凡一切奏章，不敢指忠贤姓名，而云厂臣者，稽古迄今，对君之言，未有此体格也。
丙寅丁卯间，诏旨批答，必归功厂臣，厂臣居之不疑。外廷奏疏，不敢明书忠贤姓名，以尽废君前臣答之礼。  陆澄源
百官之交颂厂臣，已堪食不下咽矣。  贾继春
臣子之章疏，有谁敢一事不誉颂厂臣而入奏者？又谁敢一字不称功厂臣而举证者？甚而骈词对偶，称圣称神。止知有厂臣，不知有皇上，止知尊厂臣，不知尊皇上，此乾坤倒置时也。  刘鼎卿
元臣
皇穹烈宗，显佑阴隙，笃生元臣魏，  不名 荩诚映日，谋画规天。寰域总入甄陶，而虑切宵旰之端拱；事功尽资冶铸，而计先酬接之趋跄。  冢宰某
上公
天无二日，匪类之称上公，更为语不择音。在君子，追随钩吻，则素心政自可原；在小人，惯献逢迎，有媚肠宜当痛洗。又云：许志吉者，么么小丑，不足污皂囊之牍，惟是逞力献媚，拔干追赃，方且于皇上之前，明具奏疏云「上公美意，垂于万古」等语，此可不谓清时之妖孽乎。  贾继春
有东操之内臣，皆跃马荣装，鲜衣绚赫，鱼肉穷庶，凌轹缙绅。谓上公之整饬军容也如此，谓上公之推置死士也如此。  刘鼎卿
尚公
臣闻之古，见无礼于其君者，如鹰鹯之逐鸟雀。前疏以有顺天府尹某、山东巡抚某之纠，谓其献媚魏忠贤，并颂功德，拟符命，皆公然无人臣礼也。一奉旨闲住，一未蒙处分，而某则辩其无称「尚公」，不知臣所纠已有甚于称「尚公」者。天子至尊，谁敢于帝京重地建祠祝厘，以与为耦？倡之自某始。据疏，自辇毂而畿辅，官绅士民，群心尽属魏忠贤矣！自先帝御宇七年，天下所仰仁武者，尽攘而归魏忠贤矣！万寿庆贺称祝厘，而某疏称忠贤「至德莫可名言，下情惟有祝厘」。是以孔子赞帝尧语，为华封人之祝也。此而可忍又何必于「尚公」之称辨有无也。及抚臣某请建祠疏，称东厂魏尚公，是引周公扆负成王朝天下者乎？太公封齐，赐履，五侯九伯实征之，其君称为「尚父」。而管大夫其君亦称为「仲父」。二臣何以挈而奉之魏忠贤，是欲敌至尊也。  刘梦潮
尊忠贤为厂臣，尊忠贤为「尚公」，而诏布中外，不可解。盖宦官乃朝廷之奴隶，百官乃朝廷之臣子，以奔走于宫闱者，而与引冀于殿陛者同一称诸可乎？且「尚」之义更不容窃。盖「尚」者，无以加之谓也。「尚公」之称，明与至尊相侔。历稽前代，惟周之太公望，尊为「尚父」，此千古以来，未曾有之封号。以是而加之忠贤，其义何居？盖但知博宠，罔顾名义，敢为僭拟，遂尔窃称。按其尊称一念，但知有忠贤，而竟不知有先帝矣。  胡焕猷
殿爷
崔呈秀在陵工，魏忠贤每每差官送饭，密语附耳，不知何事。既语毕，每每即云：多拜上殿爷。「殿」乃「殿下」之「殿」，奉阉人于王侯之尊，而且有亲爷之称，而且有崔二哥之唤，望望然不父其父，而称其阉，意欲何为哉？  徐吉
祖爷
长安中，无贵无贱呼为「祖爷」。而闺门严闱之间，俱相谓不得安其性命矣。  耿应昌
有口口称「祖爷」者，如内官李造孽弥天，前任苏杭织造，催督固其职分，巧为狐媚魏忠贤一疏，论周起元、周顺昌、高攀龙、李应升、黄尊素五臣，朝上夕下，缇骑飞出，地裂山摇。攀龙投水死矣，余四臣，尽以囹圄棰楚死者也。  李觉斯
千岁
密商陶文，取魏忠贤画像，悬在喜峰，欲以胁。臣之门下官禀臣云：「此赵高指鹿为马之意。昨抚院与副总兵来，俱五拜三叩头，显呼『千岁』，今不可以不拜。」臣叱之曰：「天无二日，吾头可断，吾膝不可屈。」已见其像，又冕旒也，气益愤甚，半揖而止。文怒，乃驰报忠贤。忠贤大怒，立传塘报刘凤翔，一夜驰至遵化，勒令抚臣刘劾臣。诏遂不会总督及按关两御史，而特出紏疏矣。 耿如
老祖爷
抚臣刘随附密函，金杯玉器投忠贤，忠贤赏凤翔钱十千。而出告诏家人曰：「老祖爷甚喜，遵化道逮矣。」明日旨下，果遣缇骑逮治。嗟乎！当是时，臣岂不知一强项祸遂叵测也哉？  耿如
九千岁
询知恶党之私呼魏忠贤也，除崔呈秀直呼为亲父外，其余皆以「九千岁」呼之者，其语何语耶？  贾继春
心膂重臣
从此巩固皇图，威捷夷裔，日可俟矣。而心膂重臣，赤心报主，爱国如家，事事精勤，处处周到，致有此丰功茂绩也。  倪文焕
以上俱见各衙门奏章而节录者，不敢增易改窜一字，读者须以全疏验之。

[book_title]玉镜新谭卷之四
封拜
按：逆珰意图封拜，而扭锦、宁之捷居己功，竟挤袁开府落职削荫去。暨又罗织辽民，陷作奸细，以为缉获之功，忍置武长春于死。嗟乎，杀平人以彰后人，天地所不容，矧夫正人君子，岂得为之颐指气使哉？是以霍大司马、陈小司马之秉公执法，阻抑其所欲为，而致恨摈斥焉，几不免于虎，幸矣。
工部侍郎崔呈秀奏为触事怀忠事，奉圣旨：「魏忠贤勤慎奉公，清廉励操。蠲除年例，彰朝廷节爱之仁；题免夙逋，救黎庶饥寒之苦。一心为国，百废具倡，缉获每着奇勋，鼎建更多劳绩。朕心嘉悦，特赐敕旌奖。荫弟侄一人，与做锦衣卫都督佥事。赏银三十两，纻丝二表里，羊二只，酒三十瓶，新钞三千贯。仍查付史册，以昭劝勉。其征倭派饷，已经禁止，抚按官何不回奏？阅操原非得已，如果有七策堪佐时艰  如果有七策堪佐时艰　「七」疑「奇」之音讹。 ，此项自宜停免。报商一节，励民尤勤，敕该部作速具覆。」
右封锦衣卫都督佥事。
兵部等衙门奏为缉获事，奉圣旨：「当奴酋猖獗之日，有叛贼内应之奸，非但封疆胜负攸关，抑亦宗社安危所系。魏忠贤预发不轨之深谋，大挫积年之强虏。捷音虽报于边塞；胜筭实出于庙堂。宁晋先后齐芳，世爵袭封允当。特封忠贤侄太子太保、左都督魏良卿为肃宁伯，世袭官衔，照旧岁加禄米一千一百石。其遗下世袭锦衣卫都指挥使，另行承补。锡之诰券，与国同休，誓以河山，永世无斁。藉此彝典，作劝忠良。该部知道。」
右封肃宁伯。
户部等衙门奏为元臣殚心致胜事，奉圣旨：「宁、锦之役，奴孽鸱张，赖厂臣魏忠贤，诚抒丹悃，秘授玄机，广接济于师中，播勋名于阃外。同朝色喜，狡虏魂销。班禄酬劳，彝典具载。肃宁伯禄米岁支一千一百石，准本色七分，折色三分，以昭世劝。该部知道。」
右赐肃宁伯禄米。
工部等衙门奏为封爵应有第宅事，奉圣旨：「览奏。厂臣魏忠贤壮志筹边，密筭灭虏，三捷功在疆圉，千秋盟着天府。侯封第宅，委宜赐给。该部便查房屋，相应地方，发银一万九千两，作买价修理之费，以昭朕优崇元勋之意。其朝房，概照肃宁伯前例行。该部知道。」
右赐肃宁侯第宅。
户部等衙门奉为勋绩极茂事，奉圣旨：「宁、锦之胜，厂臣安攘殊勋，被于天下，安平之封，舆情允协。这赐给庄田，原属彝典，照宁国公事、封肃宁伯例，给与七百顷，以养资赡。仍行屯田御史，于北直各府备充饷项下，拨膏腴善地，作速拨给。该部知道。」
右赐宁国公庄田。
云南道御史奏为庙筭制胜事：「恭惟皇上天挺英明，日夕宵旰，倚心膂之新臣，运帷幄之筹策。而厂臣魏忠贤以君心为己心，视国事如家事。知人善任，宫府共此和中；樽俎折冲，文武互为经纬。事事核实，处处周防。秘授方略，而在虏目前；妙合机宜，而运神掌上。战车数百，顷刻而成。锦、宁非权度有素，能若　之凑手耶  若　之凑手耶　空白处疑脱刻「此」字。 ？」
河南道御史奏为查碪锦、宁战功事：「宁、锦之捷，振起积弱，克畅武功，皆赖厂臣硕画渊谋，知人善任。有求必应，士马获饱腾之资；无备不周，塞垣有守御之实。故能大奋天骄之魄，永奠地轴之安。绩茂三韩，功高百代。」
吏科给事中奏为疆埸捷音事，奉圣旨：「这奏锦、宁之捷，皆厂臣指纵合节，师武同仇。说得是。」
山东道御史奏为天兵奇捷事，奉圣旨：「这本说锦、宁之捷，我武维扬，赖厂臣丹忱致主，秘筭安边，提挈兵饷之衡，抚授战守之略，故人心鼓舞，边圉廓清。朕所鉴知。」
行边督师奏为贼虏狡谋事，奉圣旨：「这刁酋犯境，斩获着劳，皆赖厂臣，绸缪未雨，补葺先攫。委任得人，指纵而垒穴改色；整备有法，鼓锐而犬羊寒心。功茂疆圉，劳能谦抑。」
右摭事言功。
工部都水司主事陆澄源疏略云：「如厂臣魏忠贤服事先帝，赞筹边务，拮据大工，亦人臣分内事。朝廷论功行赏，自有常典，即欲优厚加等，官至都督，荫及子孙，至矣尽矣。何至宠逾开国，平列三等，蟒衣遍宗亲，京堂滥乳臭也。」
工科给事中郭兴言疏略云：「朝廷列爵惟五，以酬元勋，魏忠贤即有微劳，止应赏赉而已。听崔呈秀拥戴，岂敢攘窃封典，铁券迭颁。魏良卿何人？乃居然簪缨设券，毫无顾忌，令满朝文武，吞声而不敢言，可谓目中有先帝乎？且也各建府第，破千家之产，拨给赡田，借分第之荣，此其当诛者矣。」
工部右侍郎张维枢疏略云：「奴酋攻宁远日，朝野汹汹，屋瓦皆震。守臣袁崇焕麾旗鼓帜，间谍童仆杂行伍间，身与将士用命。发炮伤酋首骑无数，老奴始解围，郁触发疽以毙。近日宁、锦破敌，皆崇焕指纵力，而奸珰魏忠贤辈，攘为己功。封荫盈朝端，独不及崇焕。霍维华让荫一疏，稍存公谊。何以劝封疆之臣出死力报国者乎？且诸臣皆谈武者，崇焕视若罔闻，望皇上召还，优遇宠锡师中，尚能恢复封疆。赐券亦属旧典也。」
浙江道御史龚萃肃疏略云：「袁崇焕苦心边塞，功赏甚轻，而魏、崔二奸亟之去。手握枢机，赞谋何事？且锦、宁之间，魏忠贤所欲用人，而安可不为封疆事深长计也？」
都察院右副都御史杨惟和疏略云：「十余年奴氛孔炽，士卒畏敌，不畏将帅。袁崇焕一振起之，而将士始用其命，军民始安其生，天下壮之，真今之方叔也  真今之方叔也　「方」原讹「万」，显误。案：方叔，周宣王卿士，征伐玁狁有功。 ！」
都察院司务许九皋疏略云：「锦衣官朝廷世臣也，非有大功劳者不得与，即南京兵部尚书田珪有征南之绩，止得一世袭百户。李化龙有平播之勋，止得两世袭指挥。魏忠贤之冒滥锦衣无数，又邀非常之爵赏，不亦轻朝廷、蔑宪章也哉？」
太常寺少卿阮大铖  阮大铖　「铖」原讹「钺」，显误。案：明天启、崇祯间无官太常寺少卿而名「阮大钺」者。阮大铖于天启间曾官此职。今改。 疏略云：「宁、锦之设督抚镇道，将士拚死敌忾，思犁庭、封狼居之日为快。魏忠贤遣官旗往扰乱之，名曰监督，其实牵掣。臣闻：将在外，君命有所不受，而今且不敢不受命于忠贤。征伐大柄，只手握定，通夷卖国，何难为之？阃之内外，惟知忠贤，不知君命并将令矣。茅土世及，惟开天翊运、勋在社稷者，得并河山带砺之盟。而忠贤一门三爵，小儿亦冠豹，假子列金吾，此其罪岂止贪冒，目中绝不知有朝廷矣！」
嘉兴县恩贡生钱嘉征疏略云：「爵赏，非军功不侯，官制凛然。祖宗朝封公者，除魏国、定国、英国、成国、黔国之外，虽开平之伟绩，尚止一侯。今忠贤竭天下之物力，而佐成三殿，以致激变江南，几成斩木揭竿，损朝廷威望，而公然袭上公之爵。腼不知省，又掩边功。自奴酋犯顺以来，堕名城，俘士女，杀大将，神人共愤。今未恢复尺寸地，即锦、宁之捷，差强人意，袁崇焕快十年未雪之愤，功未克终，席不及暖，而忠贤虚冒边功，封侯封伯。假使辽阳、广宁、开、铁复归故籍，又将何以酬忠贤功乎？且诸文武臣，出死力以捍圉，忠贤居樽俎以冒赏，故豪杰为之短气也。」
国子监生胡焕猷疏略云：「唯恐一言相左，获罪凶珰，自召其祸。今迹其嘘连腹党者，或以当该而迁部曹，或以夫头而位卿贰，或以委官而任监督，冒滥一至此哉，犹可言也。甚至借名恩荫，爵其诸孽，俄尔封公，俄尔封侯，俄尔封伯，僭窃一至此哉。」
右直道陈辞。
赏赉
皇帝勅谕：「总督东厂官旗办事、提督礼仪房、兼管惜薪司、内府治用库印务、司礼监秉笔太监魏忠贤：朕惟名世代兴，百年罕觏，纳诲辅圣，辅辰亮天。若于心膂之臣，克尽疑亟之职，为上为德，为下为民，克勤克俭，惟公惟正，殚忠着烈者，乃不得一专。迩者，天佑朕躬，笃生良佐。尔忠贤之念急公家，勋高盘石。宣劳潜邸，不言丙吉之旧恩；僇力中枢，式启周宣之新运。朕每加宣谕，以重褒嘉。兹者，台臣特疏赞扬，披陈公道，质之朝野，驭若闻声。盖实事并彰于共见共闻，而赤心尤征于上知上鉴。此非时申明谕，宣乐清廷，将报功之礼未彰，劝善之风尤郁。故特举尔大节，载在汗青，以作楷一时，流芳百世。念尔自佐朕垂衣而治，六载于兹矣，夙兴以图，心力为悴，俾朕敬天法祖，勤学登朝，茂德保躬，明赏信罚。空党人之宿滞，而王道荡平；殛覆师之逃臣，而恩威震远。朕用是耳目四达，政事肇新。皆莱尔任劳任怨于一身，展经展纶于三事，苦心茂绩，轶古冠今。若小则平治道路、桥梁，泽及商旅；大则首倡陵工捐助，慰朕孝思。筑肃宁以固金汤，置学田以育才俊。停店请而干没塞，旷贼薙而畿甸安。葺公廨以卫我宸居，筑坝土而利我屯牧。频发盗铸群恶，交收泉府之权；屡诛窃饷神奸，益着投醪之惠。偷卖田桑，偷卖龙袍，以至夺劫银鞘者，咸伏种种刑章；诈冒职官，诈刻印信，以至孙戕祖命者，难漏恢恢天网。即势要违制，必明饬僭侈之诛；其上纳假锦，已严谨诈伪之戒。年例若茶果，若煤炭，若米储，一概蠲除；积习若纳办，若进献，若铺垫，徧行裁革。不时之品，不以供膳御；不正之物，不以混聪明。非尔导朕以清心寡欲之功，而率下以廉洁奉公之训乎？至于中涓尽遵约束，竿牍谢绝；吏兵一意无私，更为表里。及掌厂而恩周番尉，督工而用节水衡。刺奸之法，信若神明；将作之勤，迅于风雨。振举天朝之旷典，节省百万之金钱。云集子来，胜灵台之不日；翚飞鸟革；造小雅之斯干。于其为朕，殚竭血诚，拮据大事，虽古之黄发元老，奉上忧国，何以加焉？总皆外廷之所不尽知，口碑之所不易尽者也。有此纯臣，宜膺渥典。唯尔坚辞爵荫，弥着谦冲。兹特赐尔羊酒、银币、新钞，旌奖励。仍宣付史馆，用垂永鉴。呜呼，四星帝座，参元象于三台；六典周官，罗吉士于内尹。播之史籍，揆之本朝，如尔岂徒媲休先世之怀、覃，间足振美禁中之周、召。尔其新恩祇受，嘉绩益襄。朕夙轸民艰，行将与廷臣酌议罢税蠲租，流膏布泽，以副尔致君尧舜之一念。朕言所在，皎若日星，金石可磨，鸿嗣不朽，尔其钦哉。特谕。」
案：逆珰之蛊惑圣聪，事事归功于己；而辅恶之谄媚权阉，言言称颂其美。忠贤既无开国汗马之勋，又无恢土斩贼之劳，而今日荫金吾，明日拜崇侯，以三岁无知之儿，遽叨太子太保；一丁不识之人，着尔封伯封侯。计一门之内，锦衣三十余人，公侯七人，皆蒙世荫，赐第分茅，过于藩封。稽古迄今，希所匪闻尔。凡阅此封拜、赏赉二款，使人发上指，眦俱裂者也。奚止亵污朝廷之名器，亦将有以贻天下之公愤乎！其丙寅以前，不及枚举，丁卯八月止，据邸报胪列，悉见逆珰之贪秽冒昧，无法无天，欺君藐国，大负圣恩，大干祖制者也。具见于左，以昭逆珰蔑理罔上之大恶。今日诸孽俱受天刑，无所逃其罪，海内人心共快，寔儆有知者后车之诫。
天启六年户部题为封疆已定事，奉圣旨：「肃宁伯养赡地土，准照例从优赐给七百顷。该部知道。」  三月初十日
镇抚司奏为缉获事，奉圣旨：「犯人王用行等通送刑部，依律从重拟罪。魏忠贤志切忠君，心怀补衮，搜剔异弊，摘发神奸，使御用龙章，归还宝藏，功绩愈茂，赏赉宜隆。着荫弟侄一人，与做锦衣卫都督同知，仍赐奖以示优异。还赏银五十两，彩段四表里，羊二只，酒三十瓶，新钞三千贯。其原办官旗照例并叙。」  三月十三日
兵部奏为缉获事，奉圣旨：「魏忠贤首获巨奸，大挫强虏，功高绩茂，爵赏已颁，仍赐奖励，以示优异。赏银五十两，彩段四表里，羊二只，酒三十瓶，新钞三千贯。其官旗杨震等，准照后册数目升授。该部知道。」  三月十四日
北镇抚司许显纯奏为缉获事，奉圣旨：「这本内各犯名下赃私，务要照数逐一严追，完日具奏。魏忠贤丹心报国，赤念发奸，矢公矢明，任劳任怨，嘉猷屡建，特典宜颁。原荫弟侄一人，加升二级，仍赐奖励，以示优异。还赏银五十两，彩段四表里，羊二只，酒三十瓶，新钞三千贯。其原办官旗，照例并叙。该部知道。」  闰六月二十七日
总督仓场户部左侍郎恭报雷火扑灭事，奉圣旨：「这本说得是。魏忠贤舍身报国，极力救焚，猝召本司员役，应变别有方略，不惮焦头烂额，保护军马钱粮，所全既多，厥功甚大。加弟侄一人与做锦衣卫都督同知，仍赐奖褒嘉，以示优异。还赏银五十两，彩段四表里，羊二只，酒三十瓶，新钞三千贯。薛贞亦竭蹶赴救，目击最真，知道了。该部知道。」  闰六月二十九日
北镇抚司许奏为缉获事，奉圣旨：「贼犯章秉正等并失主程远，通送刑部，依律拟罪。魏忠贤精勤体国，明练厘奸。宪度肃清，立捕吞舟之强寇；风猷振刷，坐收胠箧之豺狼。劳绩既彰，宠褒宜茂。原荫弟侄一人加升二级，仍赐奖励，以示优异。还赏银五十两，彩段四表里，羊二只，酒三十瓶，新钞三千贯。其原办官旗，照例并叙。该部知道。」  七月十三日
北镇抚司许显纯奏为访据事，奉圣旨：「程梦庚等赃银十三万六千两，本司立限严追。吴养春赃银六十余万两，着行该抚按照数作速追解。其山场木植银三十余万两，工部即差官会同抚按估计变价解进，俱以助大工。山场地二千四百余亩，并隐匿山地彻以抛荒地土未入册者，查出升斗，尽归朝廷，不得仍前隐漏。厂臣魏忠贤报国丹心，发奸巨手，搜剔黄山之大币，克襄紫极之浩繁，省金钱而工愈饶，不加赋而财用足。种种勋劳，兹劝更茂。着荫弟侄一人，与做锦衣卫指挥，世袭，给与应得诰命。仍赐奖励，以示优异。还赏银五十两，彩段四表里，羊二只，酒三十瓶，新钞三千贯。原办官旗，照例优叙。该部知道。」  八月二十六日
兵部尚书某奏为目击关外事，奉圣旨：「据奏，内臣抚镇，越数百里，阅城略地，所议招集饥民，安插屯种，渐复疆土，功劳可嘉。厂臣魏忠贤，体国赤心，筹边壮志，鼓忠义以励镇守，捐资财而济军需，致令将士协和，兵威丕振。数载逋逃之寇，已受天诛；三韩榛莽之臣，尽出人力。今将有破格之典，以酬非常之勋。于原封伯爵晋肃宁侯，给与诰券。还赏银五十两，彩段四表里，羊二只，酒三十瓶，新钞三千贯。赐奖励，以示优异。」  九月十八日 内官监奏为三朝缺典事，奉圣旨：「皇极殿工，我皇祖迟延未举者三十余年，诚重之也。爰及朕躬，克襄兹典。是皆厂臣魏忠贤心无二虑，筭有余策，定谋惟断乃式，经始赞协聿工。用人则裕，提衡故作之勤  提衡故作之勤　「勤」原讹「勒」，北图胶卷作「勤」，是，今据改。 ，可节有方，财力蒙于久诎。子来偕其不怠，庶民悦以忘劳。遂使户牖可铭，依宁堪御。俾朕藉手以称继述，厥功茂矣。其晋秩为上公，仍加恩三等。还赏银一百两，彩段八表里，羊二只，酒三十瓶，新钞三千贯，赐奖励。原封太子太保、肃宁侯魏良卿，晋封国公，世袭，官衔照旧，给与应得诰券，以昭茂赏。其余内外大小官员，概该部优叙具覆。」  十月初七日
户部尚书某奏为巡历关外目击情形事，奉圣旨：「朕闻列府惟三，分土递原，所以崇报也。厂臣魏忠贤忠胆包天，久逋之寇自殄；壮猷拓土，恢复之宇日弘。既以高社稷  既以高社稷　「高」字上脱一「功」字。 ，增秩通侯；宜于分茅胙土，加晋一等。原给庄田七百顷，着加三百顷，以昭朕酬报劳臣至意。该部知道。」  十月十二日
又奏为巡历关外事，奉圣旨：「自有辽事以来，厂臣毁家纾国，士饱其粟，马饱其刍，粟或饷士，米或输边，功兹茂矣。肃宁侯禄米例宜从优，概照武定侯岁支禄米二千五百石。该部知道。」  十月十七日
工部等衙门奏为三朝阙典事，奉圣旨：「皇极殿工告竣，累朝旷典聿新，共永万方，向用五福，朕心嘉悦。内外各官效有勤劳，再行叙赉，新旧辅臣，朕自加恩。厂臣魏忠贤精忠报国，弘略匡时，经始成终，克襄鼎建。已晋公爵，仍加恩三等，赏银五十两，彩段四表里，荫弟侄一人与做锦衣卫都督同知，给与应得诰命，以示优异。」  十月二十二日
工部等衙门奏为巡历关外事，奉圣旨：「厂臣内营殿庭，外靖边塞，奇勋种种，爵为上公，第宅宜优。除给过一万九千两外，再给三万五千二百八十五两七分，以示优礼元臣至意。」  十月二十六日
巡按直隶监察御史某奏为巡历关外事，奉圣旨：「厂臣魏忠贤，绩着塞垣，劳惟堂构，迭增茅土，用示眷酬。这所择宁国公庄田一千顷，并前七百顷，后三百顷，共二千顷，俱着行各该州县，自天启六年起，务及时征完，解部转给，不许稽迟。该部知道。」  十一月初八日
镇抚司奏为缉获事，奉圣旨：「这矿贼陶四等，既经究问明白，概送刑部依律从重拟罪，以儆奸顽。厂臣魏忠贤，燃犀作照，捧日为诚。坐镜神奸，固二祖列宗之灵祀；潜消国蠹，雪匹夫匹妇之沉冤。厥功茂焉，朕甚嘉悦。着荫弟侄一人，与做锦衣卫指挥同知。仍赏银五十两，彩段四表里，羊二只，酒三十瓶，新钞三千贯，赐敕奖励，以彰殊眷。原办官旗，照并与优叙。该部知道」。  十一月十一日
督师王奏为山海工程告竣事，奉圣旨：「览奏。山海工程，种种告竣，纵有叵测，有以待之，朕心嘉悦。厂臣魏忠贤，业领提纲，内安外攘。捐赀置器，彻桑土于未阴；毕虑运筹，措金汤于永固。遂使一重之门限，屹为万里之长城。着荫弟侄一人，与做锦衣卫指挥同知，世袭，给与应得诰命。仍赏银五十两，彩段四表里，羊二只，酒三十瓶，新钞三千贯，赐奖励。以彰殊勋。」  十一月十三日
山海关太监陶奏为冲边隘口修筑堤防已备事，奉圣旨：「览奏。喜峰修筑告竣，保障既严，金汤足倚，朕心嘉焉。厂臣魏忠贤，沉机策虞，励志筹边。营阨要而指援燎然，戒戎器而捐赀罔怯，功在岩疆，劳尔帷幄。着荫弟侄一人，与做锦衣卫指挥使，世袭，给与应得诰命。仍赏银五十两，彩段四表里，羊二只，酒三十瓶，新钞三千贯，赐奖励。以昭殊勋。」  十一月十六日
顺天巡抚刘奏为深秋虏马正骄事，奉圣旨：「据奏，秋防巡历，亲履岩疆，厂臣魏忠贤，忠义廑绸缪之防，帷幄制忧惕之胜，重价以增上驷，捐赀以制悬帘，以至盔甲器械，络绎载涂，驿递不烦，军器咸济，图回重镇，可谓周详，朕心嘉悦。着赐奖励，以示优异。仍赏银五十两，彩段四表里，羊二只，酒三十瓶，新钞三千贯。荫弟侄一人，与做锦衣卫都指挥同知，给与应得诰命，以彰殊勋。」  十一月二十三日
兵部等衙门奏为骄虏乘时谋犯事，奉圣旨：「这甘镇屡次大捷，内外文武各官，劳绩可嘉，宜行赏赉。厂臣魏忠贤，性笃忠贞，心怀敬慎，运筹帷幄，决胜边疆。着加恩三等，仍赐奖励，以示优异。赏银五十两，彩段四表里，羊二只，酒三十瓶，新钞三千贯。荫弟侄一人，与做锦衣卫指挥使，世袭，给与应得诰命，以彰殊勋。」  十一月二十六日
天启七年镇抚司奏为缉获事，奉圣旨：「丘志充侵牟粮饷  丘志充侵牟粮饷　「充」原讹「克」，本书卷八房壮丽等题奏、卷九爰书均作「充」，是，据改。 ，钻求升转，送镇抚司严行究问。追赃完日，送刑部依律拟罪。厂臣魏忠贤，胸照万形，力持三尺，收侵牟以还公帑，肃暮夜以饬官常，劳怨不辞，勋绩茂着。着于弟侄一人，与做锦衣卫指挥同知，仍赐奖励，以示优异。还赏银五十两，彩段四表里，羊二只，酒三十瓶，新钞三千贯。原办官旗，照例并叙。该部知道。」  正月初三日
镇抚司许奏为缉获事，奉圣旨：「丘志充、王家栋等，既经审问明确，其赃银九千一百三十两，概该司严追，以助大工。完日，俱送刑部依律拟罪。厂臣魏忠贤，念凛官方，力持国法。愤衣冠公行贿赂，暮夜必发其遗金；痛鼠辈恣意钻营，私门顿清其弊窦。怨劳不避，摘发多功，丕命殊褒，表彰奇绩。着荫弟侄一人，与做锦衣卫指挥使，给与应得诰命。还赏银五十两，彩段四表里，羊二只，酒三十瓶，新钞三千贯。仍赐奖励，以示眷倚。」  正月十一日
管东厂太监魏奏为敬捐盖造事，奉圣旨：「尔节省原赐盖造府第银共三万五千二百八十两，准如议差官解到山海，转发宁远镇抚衙门，照数查收，以备修葺城堡。惟尔忠贤深谋歼虏，锐志恢复，节已赐之余赀，绸缪紫塞；虑未完之多垒，计葺金汤。信急公以忘家，能竭忠而体国，功愈弘茂，朕心嘉悦。着荫弟侄一人，与做锦衣卫指挥使，世袭，给与应得诰命。还赏银八十两，彩段四表里，羊四只，酒六十瓶，新钞五千贯。仍赐奖励，以示优异。该部知道。」  正月十二日
又镇抚司奏为缉获事，奉圣旨：「汪仲引等既经审确，通送到刑部依律拟罪。厂臣魏忠贤营心大计，洞察巨奸，当盐课积引之时，发奸商夤缘之弊。私蠹毕还公帑，阴谋不漏明刑，除恶裕国，厥功为大。着赐敕奖励，原荫弟侄一人，加升二级。还赏银五十两，彩段四表里，羊二只，酒三十瓶，新钞三千贯，以昭朕眷倚至意。原办官旗，照例并叙。该部知道。」  正月十七日
兵部奏为类报三年捕获功次事，奉圣旨：「览奏。捕获功次，既经该部确拟，分别升赏，用旌成劳。厂臣魏忠贤，志锐诘奸，功高发纵，狐鼠魂消，暮夜紫陌风清；豺狼胆落，明威皇郊气肃。奏劳控瘁，破格宜酬。着加恩三等。着弟侄一人，与做锦衣卫指挥使，世袭，给与应得诰命。还赏银五十两，彩段二表里，羊二只，酒三十瓶，新钞三千贯。仍赐奖励，以示优异。」  正月二十二日
兵部恭报四城工程事，奉圣旨：「览奏。宁远一带，四城修完，内获外扞，确有可凭，朕心嘉悦。厂臣魏忠贤，孤忠报主，全力擎天。蒿目边防，则痌瘝屡体；提衡吏治，则臂指从心。百计图回，万里锁钥。着荫弟侄一人，与做锦衣卫指挥使，世袭，给与应得诰命。赏银五十两，彩段四表里，羊二只，酒三十瓶，新钞三千贯。仍赐奖励，以殊勋绩。」  二月十一日
兵部复命天威事，奉圣旨：「这滇南奏捷，内外文武各官，劳绩可嘉，宜行赏赉。厂臣魏忠贤，捧日精忠，擎天巨手，运筹帷幄，决胜边疆。着加恩三等，仍赐奖励，以示优异。赏银五十两，彩段四表里，羊二只，酒三十瓶，新钞三千贯。荫弟侄一人，与世袭锦衣卫指挥使，给与应得诰命，用彰至意。」  三月十六日
东厂太监魏异数频颁事，奉圣旨：「惟兹滇南，介在天末，然一民尺土，具轸朕怀。尔念念体国，事事为民，安攘定于握筹，绥靖收于庙略，遂联万里之远，聿清六卿之尘。发纵元功，所当首录，具疏再恳，弥征谦光。准于应荫弟侄一人锦衣卫世袭指挥使，改援尚宝司司丞  改援尚宝司司丞　「援」疑是「授」字之讹。 ，以彰朕眷元臣至意。其荫弟侄锦衣卫世袭指挥佥事，并银币等项，宜遵旨祗受，以赞休明，不必逊辞。」  三月二十四日
太监陶文狡虏假围事，奉圣旨：「览奏。狡夷就擒，受我戎索，协路要冲，从兹息警，朕心嘉悦。厂臣魏忠贤，制胜帷中，伸威阃外，鼓作三军之气，醪投壮士之功，故能使塞垣静烟，丑类啮指。着弟侄一人，与做锦衣卫指挥使，给与应得诰命。还赏银五十两，彩段四表里，羊二只，酒三十瓶，新钞三千贯。赐奖励，以答殊勋。」  四月十八日
太监李永贞殿工告成事，奉圣旨：「览奏。这隆德  殿名 告竣，皆由厂臣忠昭日月，义薄云天，干方之元气克完，经营不日；壸内之弘谟丕振，将作哗至。朝夕躬亲以视成，金钱力厝于协力，亶竭衷赤，允着奇勋，朕心嘉悦。着荫弟侄一人，做锦衣卫指挥使，世袭，给与应得诰命。赏银八十两，岁加禄米三十六石，彩段四表里，羊四只，酒六十瓶，新钞五千贯。仍赐奖励，以昭朕眷倚元臣至意。」  四月十八日
太监刘查盘粮储事，奉圣旨：「军储大计，岂容染指升合？魏万国着该府道严行追比，拟罪正法。厂臣魏忠贤，秘画筹边，远图经国，选士简将，裁冗惩奸，功在边垣，难以枚举。着荫弟侄一人，与做锦衣卫指挥使，给与应得诰命。赏银六十两，彩段四表里，羊二只，酒三十瓶，新钞三千贯。仍赐奖励，以副眷倚至意。」  五月初九日
兵部奏节次贼虏犯边事，奉圣旨：「七酋桀骜匪类，不受羁缚，失慎于威清之挫，乃悔罪寻盟，叩关守寨。皆赖厂臣机神指躬，智师庙谟。简将励兵，每先无事之讲；讨叛柔服，恒收不战之功。着勋疆埸，朕心嘉悦。着荫弟侄一人，与做锦衣卫指挥使，给与应得诰命。赏银六十两，彩段四表里，羊二只，酒三十瓶，新钞三千贯。仍赐奖励，以酬劳绩，昭朕至意。」  五月十三日
延绥巡抚朱，套虏大举入犯事，奉圣旨：「览奏。套虏大举入犯，官兵奋勇血战，斩馘数多，大获全胜。皆赖厂臣魏忠贤筹划严明，转输接济，将领韬钤制敌之筭，士怀投醪挟纩之恩，故能决胜遐方，伸威丑类，朕心嘉悦。着荫弟侄一人，与做锦衣卫指挥使，给与应得诰命。赏银五十两，彩段四表里，羊二只，酒三十瓶，新钞三千贯。仍赐奖励，以酬劳勋。」  六月初三日
工部等衙门恭报三运事，奉圣旨：「这三运、四运制钱并本息数目，俱详悉。厂臣精心理财，损赀裕国，盈虚每神于接济，区画不爽乎锱铢，故能使泉府慎充，国用攸赖，厥功茂矣。着荫弟侄一人，与做锦衣卫指挥使，给与应得诰命。还赏银六十两，彩段四表里，羊二只，酒三十瓶，新钞三千贯。仍赐奖励，以彰优异。」  六月初五日
太监刘援师拟锦事，奉圣旨：「锦、宁之捷，大振积麾，克畅天威。皆赖厂臣魏忠贤一腔忠诚，万全筹划，念殊勋之难酬，宜恩加之中锡。着加恩三等，荫弟侄一人，与做锦衣卫指挥使，世袭，给与应得诰命。赏银八十两，彩段六表里，羊二只，酒三十瓶，新钞三千贯。仍赐奖励，以示优异。」  七月十四日
吏部尚书元臣殚心事，奉圣旨：「魏忠贤报国心丹，吞胡志壮。严正戎备，立三捷之奇功；雪耻除凶，洗十年之积恨。绩奏安攘，坚列山河，宁晋彝典昭然，世爵褒封允当。着于弟侄一人，特封为安平伯，世袭，岁加禄米一千一百石，锡之铁券，与国同休。仍赏银一百两，彩段八表里，羊四只，酒六十瓶，新钞五千贯。赐奖励，以光大典、风励忠良至意。」  七月十七日
吏部尚书恭报三殿不日之成事，奉圣旨：「览奏。厂臣毕力经营，矢心翌赞。羡奂羡轮，襄成一代之中兴；肯构肯堂，弘开万年之有道。具瞻顿肃，旷典聿新。着于弟侄一人，特加为东安侯，世袭，其府第、禄米、诰券、赡田等项，即行各该衙门，照例优给，具奏，以副朕酬答元臣至意。」  八月初七日
巡抚登莱都御史李奏为鲜运开洋事，奉圣旨：「东江派运，延颈待哺，览奏额：陆运十万，船运二万，俱已开洋接济，深慰朕怀。赖厂臣周详相望，远戍之续命有资；庚癸不呼，迅扫之肤功可奏。心劳帷中，绩施海外。着于原荫弟侄一人，加升二级。赏银五十两，彩段四表里，羊二只，酒三十瓶，新钞三千贯。仍赐奖励，以示眷酬至意。」  八月初八日
吏部尚书恭报三殿告成事，奉圣旨：「是。览奏。厂臣差成继述，经营堂构，夙夜匪懈，鼓庶民之子来；精诚嘿孚，政天心之神祀。功昭巨典，庋会彝章，勋业茂隆，重胙宜锡。魏良栋准封东平侯，世袭，加授太子太保，应得诰命，一并覆题。其遗下锦衣卫都指挥使，世袭荫，另行题补。」  八月二十日
谨按：八月二十二日先帝宾天，其二十日正弥留之际，此旨出自何来？时秉权者不知为谁。即以此旨酌之，凡前后纶音之下，皆繇逆珰矫命也。
附：客氏
兵部等衙门接出圣谕：「盖闻侈功笃物，朝廷有崇报之章；恩泽溥颁，臣下无向隅之念。朕昔在襁褓，气禀清虚，赖奉圣夫人客氏事事劳苦，保卫恭勤。不幸皇妣蚤岁宾天，复面承顾托之重。凡朕起居烦燥，温饥暖寒，皆奉圣夫人业业兢兢而节宣固慎，艰险备尝，历十六载。及皇考登极匝月，遽弃群臣，朕以稚龄，并失怙恃。自缵承祖宗鸿绪，孑处于宫壸之中，伏赖奉圣夫人倚毗调剂，苦更倍前。况又屡捐己俸，佐桥工、陵工，助军鼎建。逆想青宫夙绩，曾成鞠育渺躬，加以累次急公，而懿德益茂。亘古今拥祜之勋，有谁足与比者？外廷臣庶，那能尽知。简在朕心，于兹十七载，盖未忍一刻忘也。今朝廷三殿庆成，捷音迭奏，朕感今怀昔，加尚良深。诗不云乎：(一尢)德不报  (一尢)德不报　「(一尢)」原讹「元」，诗大雅抑作「无德不报」，「元」显为「(一尢)」之讹。今改。 。奉圣夫人可特加恩荫，用彰殊典。该部即便议拟安确，速奏闻，以昭朕与念今简元功、恪遵皇妣顾托至意。特谕。」
指挥使，世袭，给与应得诰命。昭朕笃念酬答至意。该部知道。」兵部尚书某钦奉圣谕事，奉圣旨：「奉圣夫人事朕襁褓清弱之时，劳深调护。及受顾沃重，益勤兢业，倍加节宣。迨朕稚龄，嗣昭倚毗，周旋更着，劳积诚繁。前后二十年，始终一心，忠慎不替，兼以捐俸急公，不一而足。德茂渊懿，真可嘉尚。兹殿工捷音，两次叙赉，宜隆报元功。着加恩三等，赏银一百两，彩段六表里，羊四只，酒六十瓶，新钞五千贯，赐奖励。各荫弟侄一人，与做锦衣  八月十四日
江西道监察御史王心一疏略云：「近者，臣连接邸报，惟见明旨：奉圣夫人客氏保护有劳绩，户部速行择给地二十顷，以为护坟香火之用。再则，谓魏进忠侍卫有功，着工部于陵工告成，叙录在内。一似圣心独以私恩为惓惓者。微臣苟可将顺，何敢冒阻挠之嫌？然处不讳之朝，令臣畏罪不言，忍视圣明之过举，是又不忠之大，臣不敢也。夫当此经抚协剿贼之谋，将士鼓渡河之勇，声灵纔振，挞伐有机，人心瞻仰，专在朝廷。臣恐不谅者，以为皇上先左右而后疆埸，重怀宫中之私劳，而轻念边臣之积苦也。」
按：二凶表里为奸，酿成国家大祸，恣杀忠良多命，普天率土，靡不吞声衔恨者。幸逢大圣人出，而一旦尽殛之，以雪海内神人之愤。谨录之，以昭恶人鉴戒云尔。

[book_title]玉镜新谭卷之五
布置  内操　外镇
伏读高皇帝宝训：中涓不许干预朝政。盖鉴前代之失，垂后世之戒，至法程也。今魏忠贤军国重事，一手障天，三覆之马必斥，吠尧之犬必序。窃观其藐视朝廷，肆威中外，虿毒缙绅，蔓连士类，事事悖戾，种种不法，于是怀忠引义者日削，而逐臭附膻者日众。率随所欲，恣妄以行。凡紫禁金城，岩边重镇，咸置腹心，以张爪牙，弄兵于内，设监于外，将伺有隙，希图不轨。慨其尽露叛形矣，思之可不寒心乎？谨列之以暴其罪端耳。
内操
祖宗朝不闻有内操之制，忠贤外胁臣民，内逼宫闱，简选精兵，训练大内。操刀劫刃，炮石雷击，金鼓震天，旌旗蔽日。中列大珰，蟒衣玉带，壮士百人，悬牙牌，衣绯(衤散)，侍卫于前。外遶雄兵，勇巾利刃，貔貅千骑，披锦泥，垂绣辔，围匝于后。肃清队伍，谁敢参差于跬步？盛壮军容，咸遵纪律于警跸。忠贤拥上南面窥阅，口吐机锋，至尊垂察其筹划，手持令帜，三军悉受其指麾。是以龙蛇竞走于九斿之端，燕雀高飞于五云之外。人心同而政教行，鼓鼙进而金钲退也。此忠贤擅违祖制，以设伏内应之逆迹也。
刘鼎卿疏略云：「内操一事，按查大明律例『殿门擅入』一款内开：『有持寸刃入宫殿门内者，绞。』『入皇城门内者杖一百，发边远充军。』又『向宫殿骑射』一内开：『凡向太庙及宫殿射箭、放弹、投砖者  凡向太庙及宫殿射箭放弹投砖者绞　「向」原讹「问」，据大明律例卷十三向宫殿射箭条改。 ，绞。』我高皇帝之垂诫最深，立法最严。自忠贤谄惑先帝，擅开内操，遂得侈然于驰试。干戈不以问边徼，炮铳日以震宫闱，金钱不以犒边戍，重赏日以固腹心。而皇城禁地，佩剑执戟者，出入无顾忌。思惟先帝不豫之时，人心汹汹，窃以内外固结之奸雄，加之干戈爪牙之仪卫，诚恐一声炮响，天下事竟未可知。全赖皇上洪福齐天，神奸戢志，职又何忍言，何敢言哉！今恭遇圣明，洞开重门，万灵呵护，又何嫌何疑而设此兵甲为也。倘忠勇营一日不撤，即如忠贤一日在肘腋，其为养虎贻患，又何忍言而何敢言哉！」
杨涟疏略云：「祖制不蓄内兵，即四卫之役，备而不操，原有深意。忠贤谋同奸细沈(氵寉)，创立内操，不但使亲戚羽党，交互盘踞其中，安知其无大盗、刺客、东虏、西越之人，寄名内相家丁？倘或伺隙谋乱，发于肘腋，智者不及谋，勇者不及拒，识者每为寒心。忠贤复倾财厚与之交纳者，刘瑾招纳亡命，曹吉祥弟侄倾结(亻达)官，忠贤盖已兼之。不知意欲何为也。」
按：杨都宪论逆珰魏忠贤二十四罪之疏，正机发于未事之先，沥血精诚，吐心忠款，救时拔干，深谋远虑者也。胡天不佑忠良，一至此哉？设使逆珰是时肯悔过自新，亦不失为好人。活许多性命，做许多好事，培许多元气，省许多是非，何至自经于沟渎而遗万世笑骂乎？
外镇
凡边疆要地，设立文武大臣，统摄节制，拥重兵以御虏，御倭，通漕，通贡。自奉祖制三百年来，典守森严，无敢越次。至如各总镇，文官有总督陕西三边军务都御史、总督宣大山西军务兼粮饷都御史、总督蓟辽保定等处军务兼理粮饷经略备倭都御史、整饬蓟州等处边备兼巡抚都御史、巡抚保定提督紫荆等关兼海防军务都御史、巡抚山西地方提督鴈门等关都御史、出镇行边督师蓟镇登莱天津等处军务兼巡抚辽东地方都御史、提督军务巡抚辽东山海关等处都御史、巡抚登莱等处地方备兵防海赞理征东军务兼管粮饷都御史、巡抚宣府赞理军务都御史、巡抚大同赞理军务都御史、巡抚宁夏赞理军务都御史、巡抚延绥赞理军务都御史、巡抚甘肃赞理军务都御史、巡抚陕西赞理军务都御史、巡抚天津备兵海防策应缓急兼理粮饷都御史、经略辽东等处军务驻札山海关兵部尚书；武官如镇守山西提督三关总兵官、镇守蓟镇永平防海御倭总兵官、镇守昌平居庸地方总兵官、镇守保定等处地方总兵官、镇守临巩等处地方总兵官、镇守宁夏挂征西将军印总兵官、镇守延绥挂征西将军印总兵官、镇守甘肃挂平羌将军印总兵官、镇守山海关经理辽东挂平虏将军印总兵官、镇守辽东挂平辽将军印总兵官、总镇督防延宁等处地方总兵官、镇守平辽驻札朝鲜地方挂印总兵官等，各衙门纪律法守，咸遵祖宗成命。而又有奉旨巡历监察御史，提督边务，稽核将领等事，而又有道司佐其经理焉，参、游行其号令焉。忠贤何得特遣内官，出镇各边要地，专擅大权，狐假虎威，风行电扫，凌轹重臣，鱼肉士卒，军马钱粮壹禀揆揽，文武官寮悉繇率属。以致衣冠夺色，师伍丧气，糜费不赀，凶锋益炽。至如通漕，淮上有督抚漕运都御史，暨镇守总兵官矣，苏杭又欲内官专制一方，监督戎政。凡钱粮聚处、边腹重地、漕运咽喉，推置腹心，朋比为奸，意甚叵测。此忠贤之叛形愈着也。
陆澄源疏略云：「钦差内臣总理外镇，其待方面有司，乃体统相临，俨然在堂官之上。罗拜堂下，侍立竟日，负气节者为之寒心。士大夫以硁硁守职，不敢负朝廷，何苦以奴隶待士哉？且重以敕谕森严，束之使不得不然也。」
张维枢疏略云：「睿皇帝当曹吉祥作乱时，附奸巨魁，俱置重典；肃皇帝曾纳张孚敬之言，尽撤天下镇守内臣；贞皇帝善体祖意，罢开采、榷税诸使：俱有睿算。皇上近召还各边镇内臣，封疆清矣；罢党附诸臣，肘腋清矣。乃于淮阳之李明道、崔文升尚未即撤，岂留之可通漕足国、无害地方欤？不知自何早、徐仪世一斥，虎翼愈张，藩臬屏息，奸弁攫取，刁军挟求，祸与典兵索贿等。又，先是李实一疏，害周起元等十余命。而李永贞以收权威劫耸忠贤，一切专权、惨毒诸不法奸状，皆出永贞手笔。致忠臣沉冤，义士泣血。又，刘文耀、祝寿作魏奸耳目，侵夺芦政，吓骗商民，骚扰邮传，凌拷驿吏，各诈十余万金。是李明道、崔文升之当撤，李永贞、李实之当刑辟，当追赃，刘文耀、祝寿之当究问，固神人所共愤，刑章所不宥者。魑魅宵伏，何妨雷霆？故欲除奸慝，则刑辟、撤使之事可法也。」
杨绍震疏略云：「从此而呼朋引类某等，尽收之膝下矣；从此而狗党狐群某等，尽结为雁行矣。犹曰父子之兵，兄弟之阵，以御外侮云。而庙堂寮寀之间，是非邪正，自有公论，焉用此爪牙为邪？况蓄亡命于禁中，寄心腹于边塞，盗帑金不下千万，买夷马不止数千。欲用天子礼乐，而孙如冽以上疏升官矣；欲封王剑履上殿，而叶有声、杨汝成以不与削籍矣。用不测之恩威，济僭拟之骄横，无君无天，不臣不子。长安士庶以至走卒，无不恨之曰：魏为瞒为昭，崔为丕为炎乎。故以崔凝秀充浙江总兵，而又以其心腹爪牙与满京内外，俟隙而起。不然，内市逐出已久，当先帝违和之际，宜清净，不宜喧闹，既外之市，复入于内，何也？处心积虑，盖欲于闹中取事，以幸天位。而一时忠臣义士，无不扼腕，誓在灭国贼。幸其布置虽定，而心腹爪牙未全莅任，仓卒不遑大举，而圣天子鸿业，缵承大统矣。礼乐征伐，焕然一新，谁敢有窥窃神器者哉？」
天启七年十一月初五日，兵部接出圣谕：「朕惟军旅，国之大事也，必事权一而后法令行，人和协而后胜算得。然势敌则交接，力均则无别，自非审一以期，何繇出令而制胜？先帝于宣、云、关、蓟、宁远、东江等处，督抚而外，分遣内臣协同镇守，盖亦慎疆圉之意。而一柄两持，侵寻滋弊。比来内外督臣，意见参商，嫌隙萌构，彼此自命，咸称赘员，得宜于蒙昧。且系封疆事重，其独堪此？且内臣初遣，以清军查饷为职，而督镇诸臣，各有异见，委难并任。矧宦官观兵，古来有戒，朕今于各处镇守内官，一概撤回。一切相度机宜，约束吏士，无事修备，有事却敌，俱听督抚便宜调度，无复委任不专，体统于机宜，藉以方略。其各镇督抚诸臣，及大小将领，务提起精神，殚竭忠画，以副朕怀。仰体明君委以责任，成功有重赏，不成有显罚，其敬听朕命。尔兵部即马上差人传与各镇每知道。谕到之日，各内官都作速驰驿回京，将原领在官器械、马匹，如数交与抚臣，分给诸将以备战守。清开数目具奏。其自备器械、马匹，携带回京，毋得阻挠。特谕。」
逸游  走马　弄舟
夫色荒、禽荒，夏书深戒；从桥、从船，汉史明征。今魏忠贤本謭劣孟浪之质，好驰骋于广众之中，流连于浩渺之上，矧其宅心叵测，未审将何为也。近处贵幸，凭作威福，奚知天子之尊严，而古来之龟鉴哉！昔唐宦官仇士良语其属以自固之策曰：「无令主上读正书，亲正人，惟日以声色货利游佚引其心，迷其念，吾属自可得志矣。」此正忠贤导上游佚之一端也。谨列如左。
走马
粤惟世称北人善骑，而名马又出于燕、代之间，蕃牧回异。燕、代之间名马，又俱献之御廐，而御廐之神骏，又为忠贤所擅用焉。盖忠贤微时，狂荡无稽，目不知书，尝从武弁习骑射，既而以敲碁掷钱为事。后得宠渥，窃弄威柄，恣其所欲，不识忌讳。忽设内操，日以跨马较猎于禁中。任选其上驷，如紫骝马、雪花骢、青飞龙之最者，被以百宝绣鞍、云锦障泥，嵌银笼，镂金凳，垂以朱缨，系之金铃，竹披耳峻，风入蹄轻，围以巨珰，衣蟒腰玉，拥以虎旅，缠帽佩剑，倏遶于前，或尾其后。忠贤自以云巾蓝(衤散)、雕玉挺带、紫丝鸣鞭坐于马上试射。每射，必入彀，鼓乐震起，欢声涌沸。是以胆粗手滑，气豪志盈。一日走马于帝前，全不畏至尊，威严之下，蓦地加鞭，腾空飞过。上为之震恐，抖奋雷霆，亲挽御弓，射杀其马。上意欲杀忠贤之擅违祖制，突惊圣驾，合当斩示，以令天下。展念青宫服劳，特加鸿恩，宥其死而以马贷之。
杨涟疏略云：「今春，忠贤走马御前，皇上曾射杀其马，贷忠贤以不死，圣恩已厚。忠贤不自畏罪请死，且闻进有傲色，退有怨言，朝夕堤防，介介不释。心腹之人，时时打点。皇上果真有此事，从来乱臣贼子，只争一念放肆，遂致收拾不住，奈何尚可养虎兕于肘腋间乎？此又寸脔忠贤不足尽其辜者也。
弄舟
于时三月上澣，春风澹荡，丽日融和，紫禁中花萼交辉，上林内莺燕喈鸣。魏忠贤导引游逸，上幸于南海子。见水面清波粼粼，碧天倒映，乃驾龙舟游翫，宴赏其间。歌舞进御，箫鼓中流，承应者百技递呈，扈从者千官侍燕。天气清朗，圣心欢畅，忠贤传呼水次操演，以当翫戏。自为大帅，发纵指麾，千军齐出，百将拱听，五方悬帜，彩光夺目。一语开操，炮声振耳，倏遶御舟之前，忽分队伍之次，鼙鼓激动，波光零沓，旗鎗密布，云影交驰。突见武弁戎装跃马报曰：天门阵势。则貔貅四列，骁骑当门，衣仗鲜明，纪律整肃，人无傍观，敌不敢近，以鼓而进，闻金而退。于是上悦，放舟中流，远观直视，衔杯上坐，回眸纵眺。又见长林丰草之间，飞出一骑报曰：梅花阵势。而分为五队，点点如花簇起垓心，人人似虎踊跃行间，随开随伏，或左或右，散漫零乱，而收复则壹也。天颜愈喜，以是群臣捧觞称庆，乐斯嘉会，永祝万春，仙乐齐鸣，娇歌迭奏。又见绯衣白马突报曰；再演长蛇阵。直出望中，气吞海外，击其首则尾应，击其尾则首应，首尾相顾，前后合辙。倏报曰：乌鸦阵。参差散复，严明杂沓。又报曰：八门阵。分为八队，形似八卦。军容愈壮，游骑四闯不能入；士气增雄，逻卒周遭鼓其勇。于是圣意大悦，犒赏三军。千骑飞来，齐叩天恩。忠贤夸其提督有方，群臣媚以经济多才。日之将瞑，传旨驾回。舣舟石级之次，一拥而登，舟因稍昃，水为之涌起，以濡帝舄。人人恐惧请死，荷蒙皇仁浩荡，宣谕：今日之游乐矣，与众共之，岂以小误而罪尔等乎？咸赦之。
户部主事刘鼎卿疏略云：「东操之内臣，鲜衣绚赫，凌轹缙绅。谓上公之整饬军容也如此，上公之推置死士也如此。至仰廑先帝，坠河失马，惊悸不一。而有此大罪，何可胜诛也！」
巡视  阅陵　行边
阅陵
天启甲子为筑光宗皇帝陵寝，工费浩烦，帑藏不继，仅得工部郎万燝经营措置，稍有成效。燝乃廉节端介之士，抗直多谋。时诸役告匮，何以资给？疏请大内费铜鼓铸，协济大工，竟触忠贤之怒，矫旨杖击百棍。阴使腹党数十人，聚于门外，燝已垂毙，挟出而复揪发乱打，以锥刺心，遍身流血而死，致误陵工。以加派捐助不给其费，忠贤于是躬往视计。妄称代天子行幸，劳民伤财，更不赀矣。
万燝疏略云：「魏忠贤罪恶不可名状，其所好生毛羽，所恶成疮痍。今于九卿科道之交弹，臣又何敢摭拾，强为附和？臣犹记今三月诣陵开工，转至小山、玉泉山各工，于过香山碧云寺亲见忠贤所营坟墓，碑石峥嵘，隧道深閟，翁仲簪朝冠而环列，羊虎接驼马以森罗，制作规模彷佛陵寝。且前列祠宇，又前建佛堂，璇题耀日，珠网悬星，金碧辉煌，丹垩照曜。竭东南之物力，冠西北之旃檀。欷歔久之，不觉拊膺而叹曰：『何物么么，而敢于逞逆如此乎！』是何忍乎？得无取尽锱铢，故用掷泥沙乎？使忠贤果忠也，果贤也，必且以营坟墓之急，转而为先帝陵寝急，必且以美梵剎之赀，奉而为先帝陵寝赀。乃凿池竖坊，杵木雷动，布金施粟，车毂如流。曾不闻一痛念先帝之陵寝未完，曾不闻一蒿目先帝陵寝之费无措乎？」
郭兴言疏略云：「魏忠贤矫传中旨，令阁部该司，阅视工程。每至工所，大言无忌，非曰某官当外转，某官当留用，则曰某兵马当调遣，某钱粮当那借。甚至将已票红本带出，从阁臣改票。欺君窃柄，威福自擅，紊乱朝政，莫此为甚。」
崔呈秀差家人崔呈祥送家籍一册于忠贤，看工之日，以一圈者削夺，两圈者遣戍，三圈者论死。而惠世扬、方震孺皆三圈者也。
按：是时不闻逆珰计工计费之浩烦，衡出衡入之节省，唯对人言朝政，论官常，无非以威权制人也。而奸枢又特献家籍，不曰度支，而曰断按，半为鬼录也。二凶之所为何如？
行边
锦、宁捷闻，魏忠贤请命按历边疆，意欲摭为己功。特借题行视，而实济私橐，暨邀封爵也。
丙丁纪略云：「魏忠贤推置腹心于重镇者，皆添设内官镇守，一应兵马钱粮，悉由执掌，总师都督以下，听其提调。总揽威权，节制文武，中宦一时之盛，冠古轶今者矣。举天下人皆务缄嘿，孰敢题半语只字？即如武林黄学宪汝亨，当代名公，只于祠下片言讥讽，督祠太监闻之，梃棍雨下，舆归气绝矣。此其爪牙立威于四千里外之乡绅也。虽有肖子，向谁诉冤乎？其鱼肉士民，又何可胜言哉？果如中使遍天下，则天下生灵皆不能毕其命矣。唯是忠贤握定兵柄，中外布伏，盖欲异谋于中，一举事而在在皆为其所有也。乃欲亲自巡历，以视边疆士师之强弱、山川之形胜、兵马钱谷、民风土俗、冠裳之趋回、人心之向背。于是僭拟天子礼乐征伐，矫旨奉行，称引代皇上巡狩，盛张威势，气焰熏天，声名振地而来。假窃乘舆、王者剑履、符节，所至清尘开道，警跸传呼，大纛高盖，金鼓仪仗，千军万马，趋跄扈从，俨然御驾亲临，总镇大僚，无不郊迎台馈者。至有素服而叩于前，戎装而尾其后者，即蒙骤擢卿贰。其如强项而不拜，负气以规避者，劈加显祸诏狱。屈伸响应，颠倒任意。每莅一方，倾国以从，冠盖如云，士民若蚁，靡不望风拜伏，瞻威媚颂。于是马头之尘高三尺，橐中之贿盈亿万，志益骄而气益横，殆屈一人之下耳。若生祠遍寰宇，威权劫海内，亦出千载之上耳。此逆珰之叛迹，不亦较着乎。」
李应荐疏略云：「为媚珰重臣、无益封疆事。慨自权珰擅政，窃弄威福，群邪密布，内外勾连。附己者立置崇霄之上，甚者，四时仕宦而名利相兼。异己者立摧重渊之下，甚者，三木囊头而身名俱辱。升沉任意，生杀在手，为所欲为，无不如意，已岌岌有尾大不掉之患矣。总督刘则魏忠贤之私人也，居官劣状，姑不缕陈，惟是屈膝而叩喜容之前，大帽而尾行边之后，五经扫地，贡媚堪羞。即遵化道耿如杞不申建祠，不拜喜容，有何罪过？乃以此忤某，而因以忤忠贤，勒令出疏，依期辄至。即旧有会同总制、按阅成例，迩迫于不及待矣。弹章一入，缇骑随出，某即顿足自悔，伯仁不由我而死乎？虽因是而半岁三迁，然杀人媚人，以躐富贵，于心安乎？」
耿如杞疏略云：「圣上殊恩难报，累臣万苦堪怜事。窃惟魏忠贤三四年来，礼乐征伐，生杀升陟，只手握定，内府劫盗一空，私人遍置中外，司马昭之心，路人知之久矣。要且包藏祸心，器罩一世，则自颂功德、建生祠始。去年冬，两抚臣刘、潘而建祠之疏，怪臣不肯呈详，  此下密商陶文一段见前三卷无上名号下。 遂诬臣以剥军激变，缇骑逮治。嗟乎，臣岂不知一强项祸遂莫测也哉？第念鲁仲连以游谈布衣，义不帝秦，秦兵为却四十里。孔融高志，正气以抗曹瞒，虽为所杀，使操之世睥睨汉家神器不敢动。何哉？忠臣义士有以斩奸雄之心而夺其气也。以故臣慨然就道，视死如归。语云『士可杀而不可辱』，孰知臣被逮而臣之僇辱惨甚，乃不可胜言也。臣登槛车，满城官吏士民哭声震野，送至百里外。臣子扳绥号泣，臣以鞭击马首，遂与永诀。及入北镇抚司，则忠贤两矫爰旨，而许显纯酷虐士人甚于盗贼反叛者。臣皮尽肉枯、觔绝骨露、展转土炕者两三月，悬坐赃银六千三百两，需索甚苦。臣田庐卖尽，舆马毁尽，冠带、簪珥、书剑无不变尽。于是乡亲年友、旧治士绅，携金走问，通代臣完赃。又为职宛转称贷，而臣乃得送刑部。刑部当臣大辟，盖欲以杀刘铎者杀臣。是时，押赴市曹者日日有闻，命危朝露。僇番之徒，不时蜚语，臣之子侍，乃扮作杂役，以避踪迹。朝审之日，尉校通衢，文武士庶，莫不掩面酸鼻，谁敢开口，为臣鸣冤？幽囚九月，无复人形，徐问臣家，而家之伶仃荡析，愈不可胜言也。臣出遵化城时，抚臣刘不容臣妻孥在衙，僦居民室。又羁留月余，典衣餬口，止余一马，又令中军夺去。乞一火牌不可得，乞一步卒护送不可得。少妇婴儿，顾脚驴，宿野店，千里长途，颠蹶万状。臣里中讹言，亦谓魏太监藉没臣家，举家之人，兽惊鸟散。以致臣兄先亡，臣妻服药。伤哉！念臣身非叛逆，家属非逆孽，何渠被祸如此？数欲饮药宴刀，又如自经沟渎，为取豫让曰『凡吾所为者，极将以惕天下后世之为人臣怀二心者』。夫一往之痛易忍耳，千死万死以至求不得，岂不痛哉！」
僣窃  矫旨　盗帑
矫旨
逆珰乱政，妖姆同心，以致中外蒙蔽，出入自由，诏旨多从传奉票拟，不由内阁。太阿倒持，国是混淆，五六年间，半为矫命也。
樊维城疏略云：「按大明律内一款，诈传诏旨，乃斩首。今年八月二十一日、二十二日，正先帝弥留之际，一切批答，既非中传懿旨，而谁为出令也？忠贤于此，百口难辩矣。」
李思启疏略云：「先帝自不豫以至上升，凡三越月。当其时，以床褥之间保身不遑，而内旨批发，谁为秉裁？以明命诛戮之音，竟罔无伦无次之语，一手障天，包藏祸心，不急为改正，不几辱朝廷而羞万世邪！谓宜速发阁臣，尽知其伪，以明示非先帝之意也。」
朱国弼疏略云：「朝廷之设三法司也，原以伸冤理枉，持天下之平。自忠贤当权，而三法司又为忠贤颐指气使之衙门矣。即先帝明明有不从重之谕，而忠贤不听也；即法司时有持平之请，而忠贤不听也。且为知府刘铎，其曾咒忠贤与否不可知，就使果咒忠贤，亦自有本等之律，何至弃市，忠贤安然以君父自处耶？又如武进士顾同寅戏为文一篇以讽忠贤，圣朝宽政，原不以失笔罪人，何至与孙文豸等馘斩而寸磔其尸乎？」
盗帑
按：客氏善为忠贤地，一切弥缝，朋比蠹盗  朋比蠹盗　「朋」原讹「明」，今改。案：本书卷八遣戍节有「朋比盗窃」之语。 ，酿成大恶，招权纳贿，天下货利日已竭矣。兹复窥窃内库，帑藏几罄，以图与国之富，即寸磔于市，奚止哉！
文书房接出圣谕：「魏忠贤等不止窥攘名器，紊乱刑章，将我祖宗蓄积库贮，传国奇珍异宝，金银财物，朋比盗窃，几至一空。何物神奸，大胆乃尔。本当寸磔，会梓宫在殡，姑置凤阳。」
灾沴  地鸣　火炎　水溢
甲子以来，逆珰肆恶，凶焰益炽。恣杀忠良，天日为之无光，是以市曹怨鬼长号；褫夺冠裳，国士因而无色，繇之旦夕身家莫保。海内震动，灾异迭见，人心恐惧，寝食相忘。朝廷屡下修省之明诏，逆珰全不转念于天警。嘻，展思此际，莫不寒心股栗，颇无生趣矣。
地鸣  地震见六卷筑城下
钦天监占为本年五月初六日丁未巳时，候得地鸣如霹雳之声，从东北艮方来，行至西南方，有云气障天未散。占曰：地鸣者，天下起兵相攻，  时有奴酋作难，黔南、八闽继乱。 妇寺大乱。  魏忠贤、客氏。 又曰：地中汹汹有声，是谓凶象，其地有殃。  随有王恭厂、朝天宫之回禄，一月三地震，城倾人死，水溢禾伤之灾。
火炎
五月初六日巡视京营工科等衙门给事中杨文岳等，看得城中，从西北上地鸣，声如巨雷，由西南而起，遥望烟雾障天，震声动地。随星驰入城，始知王恭厂火药被焚，附近民居倒塌，人命死伤，难以计数。
六月念一日，巡视西城福建道御史李灿然看得朝天宫失火。时天尚昏黑，火焰冲天，大殿两层及金刚殿廓房相连火起。据住宫道士冉干升称：正殿内向来锁闭，不爇香火，不期二十一日丑时，突然火从正殿起。查烧毁前后并廊房、金刚殿共一百十一间。
水溢
六月初二日，宛平县芦沟桥风雨大作，河水泛涨，势高盈丈。桥东西两边，并冲驳岸约三里余，将关帝庙、五圣庙并两傍民房冲圮无数，男女淹死多命，田禾尽没。
六月二十日，武清县大雨如注，七昼夜不绝，平地水深七八尺，田禾尽行淹没。闰六月初三日，山水又发，运河一带，河西务、棉花寺、杨村等处，田禾尽行冲没，秋收无获。
六月二十一日，东安县洋河泛涨，水势滔天，禾黍尽饱鱼鳖之腹。
六月二十八日，良乡县霪雨无分昼夜不止，至闰六月初一日半夜，水由西城门灌入，将本县仓廒并六房科，登时倾塌。黑夜搬移不及，仓谷遍地湮流，文卷大半浥烂。居民房屋倒坏甚多，田禾被水冲入泥沙。
闰六月初二日，大兴县浑河水决，高涌二三丈，头畜、人财、房屋，尽从流水。
以上俱见署顺天府事府丞刘疏中。说者为魏忠贤杀戮忠良之感，犹六月飞霜之异，上天示警焉。
王永光疏略云：「王恭厂不戒于火，岂奸细所致？夫奸细伎俩，不过使火药延烧已耳，何能使坤维震撼，数十里作霹雳之声？此非徒药之力也。目前稽察防范，不可不严，若委之失火，甚非上天垂戒之意与圣明修省之谆虑矣。夫好生之德，每是平和，请自今以往，轻重罪囚，悉付法曹。  三法司也。此言镇抚司之恶。 此时者，幸徼祝网之恩，罪拟惟轻者，或开其蠲除减免之一线；罚当其咎者，仍念其子孙父兄之无辜。肃杀之秋，继以阳春，此其时矣。」
王永光第二疏略云：「上天一怒，而地震如雷，万象倾覆；再怒，而祝融为虐，朝天宫付之烈焰矣。以四方辐辏之地，半属丘墟；千官呼祝之坛，尽为灰烬。即行路为之惋惜，况臣子能无疚心也？故思水旱盗贼之变，尤得章疏之奏闻；即日月薄蚀、星辰之行，亦烦太史之占验。兹独谴告于都城之内，迭证于旬日之间。甚至霪雨未收，而冰雹随之，乖戾之象，显示相左。今诸臣上封事，自停刑、罢税之外，卒未能思免何项，宽恤何人，概以『知道了』三字应之。夫委之不知，尤俟有悔悟之日，知而不改，何时是苏息之期？但上天之谴告愈殷，人情之汹涌益甚，患生叵测，可难缓须臾。皇上当思天变之可忧，或召于人情之未鬯，今能使人情帖服，便可望天意挽回也。」
王绍徽疏略云：「夫人主以好生为德，故朝廷以忠厚立国，而三代有道之长，独称成周。今逮讯毙狱诸臣化为异物者勿论矣，至赃追未完者，妻孥不无可念。若一一严追，势必株连蔓引，安知棰楚之下，不相继而登鬼录乎？甚非罪人不孥之意也。昔匹妇含冤，三年不雨，此是伤天地之和而酿此异变者。伏惟皇上体上帝生生之德，效大禹泣罪解网，凡可矜疑者，悉从赦宥。庶人心悦而天意可得，此皆挽回天变者也。」
按：是时逆珰残暴，信手杀人，弹章一入，立为齑粉。悬赃破产，复杀其妻子，株累无辜，以触天心震怒，灾异洊臻。一时封事，俱请省刑蠲赋，言言皆指权阉，真救世针砭也。嗟乎不能达御前，殊为痛惜。

[book_title]玉镜新谭卷之六
进香
初，魏忠贤微贱时，尝乞灵于涿州泰山之神。凡处饥寒颠沛中，必坐卧于神座下，卜梦祈签，神皆许之以后福，忠贤虽心领而不自信。时每游食于羽士，羽士多侮嫚之。唯一童子相怜，尝窃与之食，忠贤繇是铭感。后既贵幸，思赎前耻，乃邀天子之宠荣，冀答神明之灵验。恭疏请旨进香，捧命亲行，为上保圣躬清泰，下祈四海丰稔，得蒙俞旨。前三日，谕令地方有司，修葺道涂及安架桥梁，洁净城市，整备舆马，若外应之铺设供帐。州县日夜为之忧惕，奔走经营，军民大小任其勤劳，事事周详如上供，人人忻睹为驾幸也。是日侵辰，忠贤陛辞出城。以羽林三千，鲜衣利刃，站立傍道，各戒队伍，旗帜蔽天；中官百人，蟒衣玉带，趋随夹马，尽执旃檀，烟云映日。铁骑纷纷，围遶其车；冠裳肃肃，拥护于道。五彩绚耀，屈曲羽幢垂地；一人游幸，飘摇翠盖笼头。千骑竞指乎神州，万乐齐鸣于警跸。及诣祠也，紫衣皆侍列于门外，黄冠咸俯伏于街次。拈香致辞，八拜极陈丹悃；献芹设醴，百品悉出御厨。小道广奏仙乐以迎神，大珰默祷慈灵而酬愿。班白耆儒，读文而赞叹；威仪瑶座，享祀以增光。日之夕矣，役将告竣，羽士虔治素馐，上公高卧云房。百官舆从，俱与假息，阖邑编氓，咸奉支更。忠贤是时，俯视千人之承奉，顿觉忻然色喜，千颜亦为之解颐；偶触一念于畴昔，嘿尔潸焉泪倾，一时尽为之震恐。今朝自省他时事，他日安知今夜情？惟有神灵悯我，以他日千愁万苦中而慰我以今日至荣极贵也。追思今日，既叨恩幸，而敢忘他日安慰至意哉。夙兴乃起，盥沐甫毕，复上香叩礼，展拜诚恳。而捐万金新其殿宇，再奉万金妆其像位，以致丹宫绀室，金碧辉煌，层门峻级，镂彩巍峨，报以初心，成之不日也。于是忠贤寻思故迹，处处遍观，在在行游，羽士固不知昔日进忠  故名 之为今日忠贤也，忠贤亦不明今日忠贤之为昔日进忠也。唯物色窃食之童子不得，心窃讶其成人已冠，面目亦改耶？遍呼至，竟无一人髣髴。而密招一老羽士至阒室，以童子姓名叩之。羽士云：「此卑道徒孙也，已死十年矣，埋于后园隙地。因念其诚谨，而不忍远弃之。老祖爷何赐问焉。」忠贤云：「我微时尝叨其惠也。」即发千金造坟营葬。审其母兄在，仍赐千金以赡其家焉。以故，羽士微省其昔日之进忠也，讳不敢言。于时忠贤已逾假期，俯顾阶下，奉钦命至者百人：或以御馔给为旅食者，或以封事驰请意旨者，或以迎候趣归者，或以往来问安者，或有入幕议事者，或有驰道献策者，趋跄杂沓，宁有一望颜色而不能得者。盖越三日而朝廷遣使踵至，馈遗筐篚，络绎于涂，促其归。忠贤复叩神拜辞而出。笙箫聒耳悠扬，衣冠载道雍容。以君命严速，即驾驷马星驰，千军电走，金鼓震天，旌旗蔽野，人咸惊其驾至也。按涿州与肃宁相望，忠贤此行，以当荣归。而志骄僭妄，从此益甚矣。
杨涟疏略云：「近日忠贤进香涿州，铁骑之簇拥如云，蟒玉之趋随耀日。警跸传呼，清尘垫道，人人以为驾幸涿州。及其归也，以舆夫为迟，故驾驷马，羽（旗去其改童）青盖，夹护环遮，则已俨然乘舆矣。其间入幕密谋、叩马献策者，实烦有徒。忠贤此时视为何如人，想亦恨在一人下耳。不知更作何转念，恐泰山之神必阴殛之矣。」
又疏略云：「宫中府中，大事小事，无一不是忠贤专擅。即奉奏之上，反觉皇上为名，忠贤为实。且如前日忠贤又往涿州矣，一切事情，必星夜驰请意旨，票拟必忠贤到，始敢发批。嗟嗟，天颜咫尺之间，忽漫不请裁决，而驰候忠贤意旨于百里之外。事势至此，皇上之威灵尚尊于忠贤邪？否邪？」
筑城  北京　大同　宁远　肃宁
丙寅五月初六日辰时，北京城中，从西北上震天动地霹雳之声，如云雾黑气冲天，倒塌房屋，平地方圆有六七里。东至萧家桥，西至平子门、城隍庙，南自顺城门，摇动城墙戍楼，掣起砖瓦半天，复从空中飞如雨点打下，压死男女老幼有万人，驴马尽行伤死。若死尸枕藉街衢，俱裸形，焦头烂额，四肢不全者甚多。男子尚有单裩，妇人皆无寸丝掩羞，至婴孩若虀粉矣。惨不忍见闻，况目击之耶。其工部衙门至十驸马一带，四五条胡衕，官员死伤者难以记数。又象房倾倒，象出发狂。甚至震动干清宫，声如雷鸣，中外恐惧。朝廷下诏修省。内灵台占曰：地鸣者，阴有余也，主弱臣强。一曰：下谋上，政在妇寺作乱，杀僇不繇上，政令从下出云云。魏忠贤大怒，登时杖死占侯官。说者以为：魏忠贤串同客氏，表里为奸，擅杀大臣，诛戮忠义之士无筭，此天人共怒，以示警戒也。
右北京城。
丙寅六月初五日丑时，大同府地震，从西北起东南而去。其声如雷，摇塌城楼、城墙二十八处。浑源州从西起，城撼山摇，若霹雳冲出，将城垣大墙并四面官墙，震倒甚多。王家堡天飞云气一块，明如星色。从干地起，声似巨雷，连震二十余顷，自卯至午，不时摇动。本堡男妇群集，涕泣之声遍野。摇倒内外女墙及里大墙二十余丈。仓廒公署，军民房屋，十颓八九，压死多命，惨不可言。于是，抚按疏请赈恤修筑焉。
右大同城。
甲子正月廿三日，大营鞑子俱到宁远扎营一日，至廿四日寅时，攻打西南城角。时督抚袁崇焕用火炮打死奴酋无数，贼复攻南，推板车遮盖，用斧凿城数处。崇焕又以捆柴浇油并搀火药，用铁绳系下健卒五十人，将鞑贼战车尽行烧毁，奴贼大败而去。城墙残坏，崇焕平贼后，经营措办修葺，十日而城垣门楼，焕然一新，坚固倍常。此崇焕功也。
右宁远城。
肃宁缘内地一弹丸耳，原无砖城。逆珰魏忠贤因念桑梓之乡，姻族弟侄居处其间，冒滥世爵赐第，而请旨筑城，然系地方保障，亦多半自为之计也。忠贤自擅窃国柄，广开纳贿之门，辇金舆宝，日积月盈。邸宅财货，既充栋矣，犹恐眩人耳目，行赂者皆密嘱之致肃宁收贮焉。乃设此城为金汤之固，一如董卓之嵋坞自保也。
右肃宁城。
王永光疏略云：「迩者，都城之变，雷轰电掣，屋覆墙倾，死者尸横枕籍，伤者呻吟载道，流离残破之景，不忍见闻。此上天垂戒之意。有可得而言者，如刑狱，系人生命，今累囚半归诏狱，追赃即以毕命，衔冤莫辩，而于好生之德，有未忍乎？」
彭汝楠疏略云：
「顷见西南一带，城墙民居尽覆，死伤不可数计，号泣之声，惨动行路。职等相顾错愕，真为古今不数见之灾异也。」
杨涟疏略云：「近发银七万两，更创肃宁新城，诚可作为眉坞深计。不知九门外生灵安顿何地也。」
按：修筑城池一款，朝廷助发帑金，抚按经理钱粮，有司计役民夫，佐贰监督工程，魏忠贤何有功德？何费心力？而辅奸者媚言日颂，诳惑圣听，屡赐金吾之封爵乎。此忠贤欺君之罪最显著者也。
缇骑
逆珰魏忠贤，势成嵎虎，其难下矣。辅党益众，潜谋愈大，毕欲诛锄忤己者。创自门户陷人，始以削夺去，既而风影诏狱，于是矫旨，缇骑四出矣。罗织一案五六人，以致京师积棍，敛金钱，营差干。而一犯官一驾帖，每一帖止官旗二人，而伪从辅翊者五十人。籍以珰势，假其虎威，并心肆恶。沿途索诈，掯勒舆马，鞭挞驿递，越格邀取财帛，倍常贪饕酒食。至其该府，铺垫与供应，靡不过奢；交易半掳掠，谁敢与争？傲嫚府县官长，凌虐地方士民。虎视眈眈，状若咆哮横噬；狗吠唁唁，人以逡巡难近。至亵狎犯官，骄倨何堪；馈贻恣意，诛求无厌。是以万姓不平，阖郡齐攻。苏州衅生于开读聚哄，自诉魏公捏旨，朋比而尚义怜冤，致遭壮士空拳。杭州以中途被殴，失散驾帖，无从抵关，照验何凭，闭门不纳，安静一方，狼狈空还。常州逼死高都宪，忿投池水；复吓李侍御，威慑槛车。致触公愤，拥众齐心。有司急为解谕，缇卒拱受约束。徽州素称强悍者，宁容骄横耳。官旗肆虐假威，恐攫金钱；士庶怀义设盟，竞持兵仗。鼓噪一声，狐鼠胆落潜逃；榜文四布，黔黎躬归静听。于是，恶党归涂无色，逆珰褰帷丧气。以是啮指杖死官旗于阶下，立意痛毙忠良于狱底。杀机益猛，辣手愈张，毒流海内，惨入宦林。其未逮者，悉付之抚按纽解矣。
应天巡抚毛、苏松巡按徐合疏略云：「三月十五日，削籍为民周顺昌奉旨被逮，锦衣卫千户张应龙、文之豹约以本月十八日午时开读。沿途士民如堵，汹汹嘈杂。正开读间，纷纷士民号呼，一拥而入，疾声大噪，奔雷掣电之势，几成斩木揭竿之形。奋厉呼号，莫可名状，冲突撞击，势甚决裂。随将犯官周仍前拘护，以俟扭解。」
抚按第二疏略云：「三月十八日午时开读时，合郡人民执香号呼，喧哄阶下，群呼奔挤，声若轰雷。时众官皆围守犯官，而堂下随从惊避，有登高堕下者，或撞门倒压者，有出入争奔、互相践踏者，遂至随从李国柱医治不痊，延至本月二十日身故。」
抚按第三疏略云：「三月十八日，武进县毘陵驿传报，钦差锦衣卫官旗，十八日到驿捧赍开读等因。据生员高世儒之报，父前任都察院左都御史高攀龙，年六十五岁，不幸于十七日溺园池身故。」
抚按第四疏云：「三月十八日苏州之鼓噪侵晨、有声梆号召者，为马杰，临期传香盟众者，为颜佩韦；同时有纠聚徒众者，为沈扬；有攘臂先登、迫逐丛殴者，为扬念如、周文元：此皆一时生衅之渠魁，悯不畏死之剧奸，所当速正典刑，以除元凶者也。至如佐哄助焰，则有吴时信、刘应文若而人；跳舞狂言，则有丁奎、季卯孙若而人：均之闾里骁雄，同恶相济，固天网之不漏，亦于法所不赦也。如招摇稠众之中，以城外而呼人于城以内，则许成也；舣舟胥江之浒，以河东而渡凶于河以西，则邹应贞也：固理所不贷也。以肉价之抑勒，而诟谇大作，至祸起旁观，互相佐哄，则屠肆戴镛也；嗔秪应之过索，而张皇狂叫，致声闻远迩，忽生事端，则驿卒杨芳也：均法所难宽也。」
朱国弼疏略云：「缇骑之遍天下也，使徽州之知府削发为僧，两县之富民，空邑他徙，此则凿削元气之实。苏州之殴官旗，句容之逐县尹，歙县之驱部臣，此则亵越国体之实也。」
刘应遇疏略云：「是时，群奸合谋杀杨涟，尚苦无题目也。复因高攀龙有参赃私听勘之疏，而奸臣翻身入幕，一手障天，逆珰杀机，遂至胶附而不可解。寻且借题封疆而缇骑四出矣。」
李思启疏略云：「为何一事也，内方有其意，而外已露其形；一人也，内方示其端倪，而外已彰之奏议。使炀灶蔽明，丰蔀掩昼，缇骑之使四出，桁杨之众载道矣。」
许九皋疏略云：「木贩陈云汉，擢为天津守备，大开旗鼓，吞富饶之赀财，骗良家之子女。天津道钱士晋访知，责其家门役，此兵宪持正之体也。乃云汉一诉于田尔耕，尔耕藉魏忠贤意旨，辄差旗尉数十人，将士晋并衙役一齐锁拿卫所，百般索诈，始放回复问。又夺其官，而追其赃矣。」
戳番
魏忠贤广置缉事之人，盖亦知自己揽权杀人，恐人心不服，所为胆虚也。故借告密之举，动辄制人于危法，不曰妖言，则指为诅咒立毙。今忠贤既已正法，则弊政亦当速革。番役事件，似当永杜。且琐细嚷渎之事，何足以尘天听。
陆澄源疏略云：「祖制设五城缉事衙门，原为京师四方杂处，奸宄易生，欲以防奸之法正奸，而以正奸之法安民。有一经厂卫捕风捉影，株连靡竟，且严刑酷拷，有目不忍视，有口不忍言者，更甚立枷之惨。」
史躬盛疏略云：「国家设三法司之职，置刑以惩不轨，原不得已而用之，故曰明允，曰钦恤，曰轸念，曰简孚。古之帝王，并千万死之中，求一生之路。乃忠贤则大有异焉。广布戳番，托名访缉，彼贪功罔利者，大都捉影捕风。迨至参送刑曹，而苦拷之下，罗织既成，肢体残伤极矣。」
鹰犬
朝廷诏狱，原不轻用，前朝缙绅下诸狱者，即罪所当惩，尚有优恤之意。自忠贤用事镇抚司，朦胧杀人，不足以快其意。而掌北司许显纯者，则忠贤义子也，所诛杀一取忠贤之口，而士绅之命殆犬豕不如矣。杀之未已也，又欲支解腐其体，故淹留其尸。即奉有尸亲领埋之旨，而残骸业已无存矣。
郭如闇疏略云：「武弁中之田尔耕、许显纯，又为忠贤助焰扬波者也。尔耕之掌锦衣卫，以钩巨之术  以钩巨之术　「钩」原讹「钧」，钩巨一词，始见史记赵广汉传。 ，行其狼贪之性。自告讦端门，捕风捉影，苞苴既入，积玉堆金，不可穷诘。显纯之掌镇抚司，以煅炼之法，行其虎噬之欲，苟为意旨微授，深文巧诋，棰楚之下，魂飞魄摇，不可名状矣。忠贤之草菅多命，皆出两人之手。盖共视金吾为兔窟，人望之则不啻屠肆矣。」
杨涟疏略云：「东厂原以察奸细，非扰平民也。自忠贤受事，鸡犬不宁，且直以快恩仇，行倾陷。野子傅应星等为之招摇引纳，陈禄为之鼓舌摇唇，傅继教为之投匦打网  傅继教为之投匦打网　「傅」原讹「马」，明史卷二四四杨涟传、明经世文编卷四九六载此文均作「傅」是，今据改。 ，词组违忤，则驾帖立下。如近日之拿中书汪文言，不从阁票，不令阁知，不理阁救。而应星等造谋告密，犹日夜未已，势不至于兴同文之狱、刊党锢之碑不已。」
罔越
案：昔之王振、刘瑾，固窃威福，而上知有至尊，而下有百寮，稍存敬畏之心。间有诛锄异己者，亦必伺其影隙，若人言有所未平而可开释者，便留一线生路。岂若今日魏忠贤之无端而嗜杀忠良，并杀其株连无辜之众，轻人命如草菅哉！目中既无朝廷，又安知有国法？痛恨！痛恨！
李思启疏略云：「逆珰之蒙蔽矫夺也，大臣以斥逐为常，小臣以削夺为幸，道路以目，人不自保。罔知有祖宗法度，罔知有国家元气，罔知有假旨杀人，罔知有说谎之例，一味狠如虎，贪如狼，蹂躏闪烁，如鬼如蜮。」
郭兴言疏略云：「国朝留重懿亲，谊至厚也。皇亲张国纪，乃先帝中宫之父，斤斤自守。闻因中宫斥辱客氏，触忠贤之怒，差东厂振刷缉访无干事体，罗织国纪，制其死命。幸中宫控诉御前，仅以身免，可谓目中有先帝乎？皇亲李承恩，乃世庙亲典宁兴公主驸马李和之子，袭授锦衣卫指挥，加升后府右都督。素无过端，因得罪忠贤，计图倾陷。力主承恩仆隶陈才、捏告擅穿龙衣玉带等情，刑拷妄招，诬服大辟。以公主钦赐之物，坐承恩违禁之罪，于法为宜斥，于例为当宥。伊时有犯官扬州知府刘铎，以扇头诗为讥刺忠贤系狱，偶为承恩暗地称冤，闻之忠贤，忽动杀机，授意腹心都督张体干，假借缉访，捏诬诅咒重臣，辩不得白，斩铎于市。至今冤魂夜号，天日俱惨。知府可杀，皇亲可杀，宁复知有忌惮乎？」
阮大铖疏略云  阮大铖疏略云　「铖」原讹「钺」，今改。参卷四校记。 ：「天变示儆，忠贤毫无悔心，殆尽国家之元气，罔视祖宗之成法，残削民生之命脉。其它飞陷无辜，虀粉冤魂，血遍囹圄，不可胜计。即各省辐辏之乡，逻卒私人，往来如织，山林重足，道路寒心。其罔越至此！」
搜括
今天下民穷财尽，饥寒载道，自甘沟壑者累累，目不忍视也。而逆珰尚自穷搜极括，人人莫能毕其命。指公家而尽归私室，天岂容之耶。幸逢圣主当阳，洞悉贪婪，而充栋盈筐之蓄，一旦尽没入矣。
王永光疏略云：「今议搜括，不如议节省。今搜无可搜，括无可括，而琐屑零杂，臣尽以入告。窃恐焚林竭泽之后，能无鱼惊鸟散之忧？请自皇极告成，暂停工作，悉海内之物力，并于军前之挽输。寝其屑瑟之诛求，益见天心之惇大矣。」
王守履疏略云：「太常寺之藏鼎，系祖宗相传宗器，国家即匮乏，何至搜及此。忠贤借铸钱之说，敢于毁之，当时闻者敢怒而不敢言，是毁皇上之宗器矣。」
徐大化奏为南铜鼓铸事，奉圣旨：「这本说厂臣多方搜括南铜及发出内府废铜，以资鼓铸，获利不赀。以无用为有用，转移多方，以济时诎，以举赢调剂，精思裕国，朕所累鉴。奏缴铸完南铜，交内库收讫。知道了。」
国宪始昭，而人心大快也。
诞迷
皆叩头请死。道人长揖，厉声曰：「与公久别，今日复得相见于此。公今富贵极矣，宁相忘耶？」忠贤大怒曰：「妖道何其肆妄！我岂与汝交乎？」叱左右缚付镇抚司严究。道人曰：「我风鉴一世，阅人多矣，独不识汝盗贼其形而虎狼其心乎？第欲挽回，以全忠臣义士之多命也。」一手指天曰：「汝能欺君欺人，彼苍可能欺乎？吾当看汝寸磔，殆狗彘不食汝余也！汝岂能杀我耶？」将身振跃，绑索俱断，两袖拂空，清风骤至，举座咸惊，蓦地不见。盖前者相士，修真运气，精炼遁法隐去耳。忠贤势成嵎虎，略不自悔。意为当此士大夫之前，恐泄夙昔丑行，以辱没生平，而必寘之死以绝其迹也。忠贤是时，稍抑其威，而面色亦为之减。众乃竞捧觞解说，今日上公贵诞，感动神仙，临凡称贺，特显其术，以骇吾辈凡夫耳。上公自膺永享遐龄，当与上仙并驾也。忠贤顿为之喜，欢笑满堂，夜午而散。殊不省此相士之始以周济成其富贵，终以提醒令其觉悟也。丁卯春三月，魏忠贤年六十，上赐彩段四表里，宫花二枝，金玉、羊酒甚厚。各籓府遣币差官致贺。天下督抚、总镇竞投密献、异宝、谀词。廷臣自三公、九卿、八座、兰省、柏台、戚畹、勋卫称觞者，衣紫拖金，填街塞户。金卮玉斝，镌姓雕名，锦屏绣障，称功颂德。珍奇充栋，筐篚盈庭，悬帨于层门，五彩炫目以迷离；奏乐于高堂，八音振耳而喧阗。貂珰蟒玉百人，侍立座旁，绯袍文武千官，罗拜堂下。忠贤俨然南面受贺，总之半躬言谢。沉檀芳馥，香烟舒卷成云；丝竹悠扬，飞声顿激飘尘。舞女长袖，袅娜蹁跹，歌童短拍，节凑依违。权阉荫孽，广设山肴海错之佳宴；干儿义孙，纷上王乔、赤松之誉图。穆穆熙熙，擅作一己之威福，而劫千万人之慑伏；赫赫炎炎，剥削千万人之脂膏，而供一己之喜怒。剑履交沓于户庭，金珠充满于囊橐。享荣备至，何乐如之？忽有一道人，幅巾布氅，藤杖麈拂，踵门求见。阍者叱之曰：「几许元老巨卿，竟日儜候，不能接见。笑汝一游食之徒，如何便欲见我千岁爷乎？亟走免汝责，稍迟遭乱梃。」道人曰：「我与魏公贫贱交，今日觌面一言，为寿千秋也。」阍者不敢报，以瓜椎斧钺，指其头颅而詈逐之，曰：「汝辄敢狂言无忌，幸今寿日，若他时当膏此器耳！」道人以杖叩其鼓，众皆失色大惊而擒之。忠贤陡闻，以为圣上传旨，否则，孰敢乃尔。众拥道人进略云：「此道求见不容，擅自击鼓，致犯天威。」

[book_title]玉镜新谭卷之七
建祠
窃观一刑余之人，而天下贡谀献媚、忍心昧理之徒，翕然附和而尊崇之，称其功如周、召，颂其德如禹、汤，以至遍地立祠，设像而祝厘焉。呜呼，当此岁祲民匮之日，一祠之费，奚啻数万金哉！飞甍连云，巍然独峙于胜境；金碧耀日，俨如无上之王宫。各题其额，则曰：崇德茂勋，普惠报功；两翼其坊，则曰：三朝捧日，一柱擎天。嗟嗟从事，何其谬欤？怙威胁众，伤财劳民，竭人间之脂，起海内之怨，可胜道哉！若蒙面屈膝者，竞叨不次之擢；如强项掉臂者，即加不测之祸。是以人心惶惑，而希旨成风，清平世界，自此大坏，甚可危也。中立而不倚者，有几人焉？矧夫逆珰之意，岂在祝厘？亦以阚海内人心之向背耳，且将以威劫之。又于祠侧树营房，置兵士，差中官出镇监守，皆分置腹心于重地。此逆珰之叛迹尤著者也。
刘梦潮疏略云：「顺天府尹某，请建祠于宣武门外。兴工之日，设毡满地，无一官肯拜肯揖，独一尹八拜跪伏，意气扬扬自得，不半月加右都御史，仍管府事矣。当日，尹乃宣言：不揖者死，缩头后至者罪。在京大小臣工，痛心疾首，相继以骈首而戮，扫迹而去矣。」
陆澄源疏略云：「祝厘遍海内，奔走狂于城中，誉之以皋、夔，尊之以周、孔。且皋、夔、周公当时亦未尝有是赞美。惟汉代王莽，称功颂德者，至四十八万七千余人。忠贤既贤，必不屑与之合辙。而无奈身为士大夫者，首上建祠之疏，以至市蠹儒枭，在在效尤。士习渐降渐卑，莫此为甚。」
郭兴言疏略云：「忠贤即势焰滔天，于边臣无相临之分。既生祠一塑像，又何当缙绅礼拜？前有遵化道耿如杞、蓟州道胡士容，皆因不拜生祠，触忌忠贤，矫旨逮系，送镇抚司拷讯。一诬以剥军激变之罪，一诬以监盗仓粮之罪，并推典刑，含冤莫诉。时荷朝会审时  时荷朝会审时　下「时」疑涉上而衍。 ，人人矜怜，而终不敢开一生路也。」
杨涟疏略云：「今日讨奖赏，明日讨祠额，要挟无穷，王言屡亵。近又于河间府毁人房屋，以建牌坊，镂凤雕龙，干云插汉，筑愁树怨，饮恨吞声。又不止于茔地擅用朝官规制，僭拟陵寝而已。」
许九皋疏略云：「旧抚臣某，听勘罪臣也，重赂忠贤即行起用。乃赴任至京，即大拜生祠，忠贤甚喜，招之相会。自是，尚书、宫保、腰玉、恩荫取异数如拾芥耳。」
郭如闇疏略云：「文绅中之刘某，乃忠贤所颐指气使者，繇知县而边道，俄而巡抚、都御史，俄而尚书矣。问所能者，骑射耳。问所以得忠贤之欢心，则仆仆拜跪阉宦生祠之下。经人道破，其何颜再立军民之上乎？况耿如杞强项不拜，既许查议开释，被参之尤献媚者，昭然玉石与熏莸也。」
钱嘉征疏略云：「至圣先师为万世名教主，配天而享太牢，虽历代帝王践祚，必先躬亲释奠。忠贤何人，而敢建祠太学之侧乎？实逼处此，以刀锯之余孽，而拟洙、泗之俎豆。至八月二十一日，陆万龄等起工营祠，而先帝遽以次日宾天，亦可为凛凛矣。」
吕图南疏略云：「恶生陆万龄等之以建祠文庙中，疏未投也，臣与同官诸臣当堂折之，臣退而参驳之矣。是时，管国子监事者，林焊也。焊闻而陆万龄等例请以不相关白之体，责以礼法诗书之义，侃侃直气，与鸣鼓之攻同一斧钺。未几，而焊与同推升词臣姜曰广、庄际昌、胡尚英、朱继祚、丁进六员，同日并处矣。嗣而有孙如冽都门外建祠之疏，又臣与同官张绍尧当日正色相戒，而不顾悍然上疏者也。乃未几而虞廷陛又无故而处矣。」
今上御极一月后，太监魏忠贤有久抱建祠之愧疏，奉圣旨：「这江西抚按所请，特允辞免。以后各处生祠，其欲举未行者，概行停止。」
礼科给事中吴弘业疏，奉圣旨：「潘汝祯首倡生
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:12:43-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>