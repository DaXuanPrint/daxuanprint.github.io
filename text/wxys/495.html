<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="娇红传,娇红传全文在线阅读,娇红传全文在线下载,大玄古籍书库">
<meta name="description" content="一作《娇红记》。文言短篇小说。元宋远作。写宋书生申纯随父居成都,因考试不第,至邻郡眉州母舅王通判家小住,与表妹王娇娘相见而互生爱慕之情。侍女飞红,初阻二人接近,后娇娘屈意事飞红,红反助之,二人遂得成幽会。申父托媒向王通判求婚,通判不许。既而得知二人幽会事,方欲许之,而帅府为其子求婚不能拒。娇娘以忧卒,申生闻讯自缢,死葬于锦江之滨,俗鸳鸯冢云。全文长达一万七千余字,以一对有情男女相爱而不能成眷属的悲剧故事,谴责了“媒妁之言、父母之命”的婚姻制度,为元代传奇小说之代表作。今存明建安郑云竹刻本,题作《申王奇遘拥">
<title>娇红传_宋远_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">娇红传</span> <br/>
          作者： <span class="inputVal" id="bkauthor">宋远</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,小说,完结</span> <br/>
          字数： <span class="inputVal" id="bknum">[book_length]21869</span> <br/>
          说明： <span class="inputVal" id="bkdec">一作《娇红记》。文言短篇小说。元宋远作。写宋书生申纯随父居成都,因考试不第,至邻郡眉州母舅王通判家小住,与表妹王娇娘相见而互生爱慕之情。侍女飞红,初阻二人接近,后娇娘屈意事飞红,红反助之,二人遂得成幽会。申父托媒向王通判求婚,通判不许。既而得知二人幽会事,方欲许之,而帅府为其子求婚不能拒。娇娘以忧卒,申生闻讯自缢,死葬于锦江之滨,俗鸳鸯冢云。全文长达一万七千余字,以一对有情男女相爱而不能成眷属的悲剧故事,谴责了“媒妁之言、父母之命”的婚姻制度,为元代传奇小说之代表作。今存明建安郑云竹刻本,题作《申王奇遘拥炉娇红记》,收入《国色天香》、《花阵绮言》等书,后又为郑振铎编入《世界文库》第三卷。</span> <br/>
          封面： <span class="inputVal" id="bkimg">Z_14019.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]娇红传
[book_author]宋远
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,小说,完结
[book_length]21869
[book_dec]一作《娇红记》。文言短篇小说。元宋远作。写宋书生申纯随父居成都,因考试不第,至邻郡眉州母舅王通判家小住,与表妹王娇娘相见而互生爱慕之情。侍女飞红,初阻二人接近,后娇娘屈意事飞红,红反助之,二人遂得成幽会。申父托媒向王通判求婚,通判不许。既而得知二人幽会事,方欲许之,而帅府为其子求婚不能拒。娇娘以忧卒,申生闻讯自缢,死葬于锦江之滨,俗鸳鸯冢云。全文长达一万七千余字,以一对有情男女相爱而不能成眷属的悲剧故事,谴责了“媒妁之言、父母之命”的婚姻制度,为元代传奇小说之代表作。今存明建安郑云竹刻本,题作《申王奇遘拥炉娇红记》,收入《国色天香》、《花阵绮言》等书,后又为郑振铎编入《世界文库》第三卷。
[book_img]Z_14019.jpg


[book_title]娇红传
申纯字厚卿，祖汴人也，生于洛阳，而随父寓居于成都。八岁通六经，十岁能属文。天资卓越，杰出世表，风情接物，不减于斯，故贤士大夫多推誉焉。宣和间，荐而不第，归，郁郁不自胜，常登山临水以豁怀抱，食息未尝忘。家居月馀，因适邻郡母舅王通判家。即日命仆起行，信宿而至。但见门枕碧流，目断千里，波涛汹涌，景物粲然，明灭远山，特起望外。因赋词一阕，以写山川之胜。词曰：
锦城西，一区华屋，天开多少佳趣。
当门绿水朝千里，何况碧山无数。
堪爱处，有潇湘新篁，松桧森前路。
深沉院宇，见帘幕低垂，丝簧迭奏，镇日歌金缕。
村落人闾里，一水拖蓝，两山排翠。
昼长人静重门闭，又过芳郊别地。小生平昔依慕，幽意谁为主？
诗朋酒侣，向此地嬉游，寻花问柳，须是有奇遇。
──右调《摸鱼儿》
生既至，因入谒舅。舅见之尽礼，遂引生至中堂，命妗出见，生进拜就位。舅每询问，生答应愈恭。舅有一子名善父，年七岁，一名含，舅因呼善父出拜。再命侍女飞红呼娇娘出见。良久，飞红附耳语妗，以娇娘未梳妆为言。妗因怒曰：“三哥家人也〈（生第三）〉，出见何害？”生闻之，因曰：“百一姐〈（娇第百一）〉无他故，姑俟日后请相见。”妗因笑曰：“适方出浴，未理妆，故欲少俟。三哥一家人，何事铅粉耶？”又令他侍女促之。顷刻，娇自左掖出拜，双鬟绾绿，色夺图画中人。朱粉末施，天然殊莹。生起见之，不觉自失。叙礼毕，娇因立妗右。生熟视，愈觉绝色，目摇心动，不自禁制。妗语曰：“三哥远来劳苫，宜就舍少息。”因室之于堂之东，去堂三十馀步。
生归馆后，功名之心顿释，日夕惟思慕娇娘而已，恨不能吐尽心事，素语浃洽，故常意属焉。舅妗皆以生久不相见，款留备至。生亦自幸其相留，冀得乘间致衷曲于娇娘也。平常出入舅家，周旋堂庑，虽终日得与游，从未尝敢一妄言相及。生因察其动静，见娇言笑举止，常有疑猜不足之状。生知其赋情特甚也，求所以导情达意之便，而未能得。
一夕，娇晚绣红窗下，倚窗视荼蘼花，久不移目。生轻步踵其后，娇不知也，因浩然长叹。生知其有所思，因低声问曰：“尔何于此仰视长叹也？将有思乎？将有约乎？”娇不答，良久乃曰：“兄自何来？此日晚矣，春寒逼人，兄觉之乎？”生知娇以他辞相拒，因应曰：“春寒固也。”娇正视逡巡引去。生独归室无聊，乃赋一词书于壁，以寓意焉：
亭院深沉，迟迟日上荼蘼架。
芳丛潇洒，妆点春无价。
玉体香肌，好手应难画。
还惊讶，春心荡也，谁共游蜂话。
──右调《点绛唇》
自后，日间聚会，或共饮宴，或同歌笑，申生言稍涉邪，娇则凝眸正色，若将不可犯。生虽慕其美丽，然其不相领略，以谓娇年幼情简，不谙世事，因不介意。
一日，舅有他甥至，舅妗亦留之。至晚，舅开宴，申生预坐。酒至半，妗起酌酒劝他甥。酒将酣，娇时陪立妗后赞之，令溢觞。酒至生，生力辞，妗曰：“子素能饮，独不能为我开怀乎？”生辞以失志功名，且病，今已醉甚，不能复加。妗未答，娇因参言其后曰：“三兄动容，似不任酒力矣，姑止此。”妗因辍瓶授觞，生再拜而饮，因喜不自胜。既毕，妗退步酌酒劝舅。申生之前烛烬长而暗，娇因促步至烛前，以手弹烛，送目语生曰：“非妾，则兄醉甚矣。”生谢曰：“此恩当铭肺腑。”娇微笑曰：“此非恩乎？”生曰：“意重于此矣。”语未毕，妗因索水涤觞，娇乃引去。
自此，生复留意。一夕，娇独坐于堂侧惜花轩内。生偶至坐侧，见娇凭栏无语，徙倚沉吟。时花槛中有牡丹数本，欲开未开，生因吟二绝以戏之。诗曰：
乱惹祥烟倚粉墙，绛罗轻卷映朝阳。
芳心一点千重束，肯念凭栏人断肠。
又：
娇姿艳质不胜春，何意无言恨转深？
惆怅东君不相顾，空馀一片惜花心。
〈（二绝皆托物寓意。）〉
生援笔写此二诗，以示娇。娇巡檐展诵，倾环低面，欲言不言。正凝思间，忽听流莺见皖，如道人意中事。生又挥毫作词一章以赠之。词名《喜迁莺》：
园林过雨，问满目媚景，是谁为主？
翠柳舒眉，黄莺调舌，镇日恣狂歌舞。
金衣公子，何事牵惹，万千愁绪。
芳草地，有香车宝马，骈阗几许？
原无据，行乐处。
好景良辰，休把空辜负。
一种春风，几多描画，听取绵蛮簧语。
又向暗巢偷眼，欲啄花心无路。
知墙外，待放依，飞向傍人低诉。
娇览之未毕，忽闻妗语声，娇乃携此词并前二诗，藏于袖间，徐步趋归室中。生惆怅久之，归室，殆无以为怀，因作一绝，题于堂西之绿窗上：
日影侵阶睡正醒，篆香如缕午风平。
玉箫吹尽霓裳调，谁识鸾声与凤声。
后二日，生侍舅他出，娇因至生卧室，见东窗有《点绛唇》词一首，西窗有诗一绝，踌躇玩味，不忍舍去。知生之属意有在，乃濡笔和其西窗之韵，以寄意焉：
春愁压梦苦难醒，日迥风高漏正平。
魂断不堪初起处，落花枝上晓莺声。
生归，见娇所和诗，愿得之心，逾于平常，朝夕惟求间便，以感动娇娘。然娇或对或否，或相亲呢，或相违背。生不测其意，莫得而图之。
一日，舅妗开宴，自午至暮。酒散，舅妗起归舍，生独危坐堂中，欲即外舍。俄而娇至筵所，抽左髻钿钗匀博山里馀香。生因曰：“夜分人寝矣，安用此了”娇曰：“香贵长存，安可以夜深弃之？”生又继之曰：“篆灰有心足矣。”娇不答，乃行近堂阶，开帘仰视，月色如昼，因呼侍女小葱画月，以记夜漏之深浅。乃顾生曰：“月已至此，夜几许？”生亦起，下阶瞻望星汉，曰：“织女将斜河，夜深矣。”因曰：“月白风清，如此良夜何？”娇曰：“东坡钟情何厚也？”生曰：“奇美特异者，情有甚于此焉，何以此诮东坡也？”娇曰：“兄出此言，应彼此苦众矣，于我何独无之？”生曰：“然则实有也。不然，则佳句所谓‘压梦，者，果何物而‘苦难醒’乎？”言情颇狎。娇因促步下阶，逼生曰：“兄谓织女斜河，何在也？”生见娇娘骤近，恍然自失，未及即对。俄闻户内妗问娇娘寝未，娇乃遁去。
次日，生追忆昨夕之事，自疑有得，然每思遇事多参商，愈不自足，乃作一词，以纪月夜之事。词名《减字木兰花》：
春宵陪宴，歌罢酒阑人正倦。
危坐中堂，倏见仙娥出洞房。
博山香烬，素手重添银漏永。
织女斜河，月白风清良夜何。
次日晨起，生入揖妗，既出，遇娇于堂西小阁中。娇时对镜画眉未终，生近前谓之曰：“兰煤灯烬耶？烛花也？”娇曰：“灯花耳。妾用意积久，近方得之。”生曰：“若是，则愿以一半丐我书家信。”娇遂肯，令生分其半。生举手分煤，油污其指，因谓娇曰：“子宜分以遗我，何重劳客耶？”娇曰：“既许君矣？宁惜此？”遂以指决煤之半以赠生，因牵生衣拭其指污处，曰：“缘兄得此，可做无事人耶？”生笑曰：“敢不留以为贽！”娇因变色曰：“妾无他意，兄何戏我？”生见娇色变，恐妗知之，因趋出，珍藏所分之煤于笥中。因作一词以记之。词名《西江月》：
试问兰煤灯烬，佳人积久方成。
殷勤一半付多情，油污不堪自整。
妾手分来的的，郎衣拭处轻轻。
为言留取表深诚，此约又还未定。
自后，生心摇荡特甚，不能顷刻少舍。伏枕对烛，夜肠九曲，思欲履危道以实娇心而未获。
一日，暮春小寒，娇方拥炉独坐。生自外折梨花一枝入来，娇不起，亦不顾生。生乃掷花于地。娇惊视，徐起，以手拾花，询生曰：“兄何弃掷此花也？”生曰：“花泪盈晕，知其意何在？故弃之。”娇曰：“东皇故自有主，夜屏一枝以供玩好足矣！兄何索之深也？”生曰：“已荷重诺无悔。”娇笑曰：“将何诺？”生曰：“试思之。”娇不答，因谓生曰：“风差劲，可坐此共火。”生欣然即席，与娇共坐，相去仅尺馀。娇因抚生背曰：“兄衣厚否？恐寒威相凌逼也。”生恍然曰：“能念我寒而不念；我断肠耶？”娇笑曰：“何事断肠？妾当为兄谋之。”生曰：“无戏言！我自遇子之后，魂飞魄散，不能著体，夜更苦长，竟夕不寐。汝方以为戏，足见子之心也。予每见子言语、态度，非无情者。及子言深情味，则子变色以拒。果不解世事而为是估娇哉！谅孱缪之迹，不足以当雅意，深藏固闭，将有售也。今日一言之后，馀将西骑矣，子无苦戏我。”
娇因慨然良久，曰：“君疑妾矣，妾敢无言？妾知兄心旧矣，岂敢固自郑重以要君也？第恐不能终始，其如后患何？妾自数月以来，诸事不复措意，寝梦不安，饮食俱废，君所不得知也。”因长吁曰：“君疑甚矣！异日之事君任之，果不济，当以死谢君。”生曰：“子果有志，则以策我。”娇未及答，俄然舅自外至，生因起出迎舅，娇亦反室，不可再语。生乃作一词以纪其事。词名《石州引》：
懊恨东君，催趱去程，春意牢落。
梨花粉泪溶溶，知是为谁轻别。
冲寒向晚，特地折取归来，佳人无语从地掷。
瞥见却惊猜，忍使芳尘歇。
收拾道，明窗静几，瓶里一枝，便添风月。
因念多才，值此严寒时节。
近渐消减，料有万斛春愁，芭蕉末展丁香结。
甚日把山盟，向枕前设。
又越两日，生凌晨起，揽衣向堂西绿窗下而立，背面视井檐。不知此时娇亦起，在隔窗内理妆矣。生因诵坡诗曰：“为报邻鸡果惊觉，更容残梦到江南。”娇闻之，自窗内呼生曰：“君有乡阊之念乎？”生因隔窗语娇曰：“衷肠断尽，无由道意，祇得归矣。”娇曰：“君果涎妄耶？妾未尝慢君。何有委罪之深也？”生因笑曰：“予岂无意，第被子苦久矣。然则若何谋之？”娇曰：“今日闲人众，无可容计。东轩抵妾寝室，轩西便门达熙春堂，堂透荼蘼架。君寝室外有小窗，今夕若晴霁，君自寝所逾外窗，度荼蘑架，至熙春堂下。此地人罕花密，当与君会也。”生闻之，欣然自得，唯俟日暮，得谐所愿。至晚，不觉暴雨大作，花阴浸润，不复可期。生怅恨不已，因作一词，援笔书之，以写怏怏之怀。词名《玉楼春》：
晓窗寂寂惊相遇，欲把芳心深意诉。
低眉敛翠不胜春，娇转樱唇红半吐。
匆匆已约欢娱处，可恨无情连夜雨。
枕孤衾冷不成眠，挑尽残灯天未曙。
生晨起会娇于妗所，因共至中堂，以夜来所缀词示之。娇低笑曰：“好事多磨，理固然也。然妾既许君矣，当别图之。”
是日，生侍舅从邻家饮，至暮醉归，且思娇早间别图之言，疑娇不复至也，又沉醉睡熟。娇潜步至窗外，低声唤生者数次，生不能知。娇怅怅而回，大疑生之诞己也，直欲要以盟誓。生剪缕发，书盟言于片纸付娇；娇亦剪发设盟以复于生。虽是极意慕恋，然终于无便可乘。
一日，生收家书，以从父晋纳粟补阆州武职，以生便弓马，取生归侍行。娇眷恋之极，作诗送行。诗曰：
绿叶阴浓花渐稀，声声杜宇劝春归。
相如千里悠悠去，不道文君泪湿衣。
生得诗，和韵以复娇。诗曰：
密幄重帏舞蝶稀，相如祇恐燕先归。
文君为我坚心守，且莫轻抛金缕衣。
生终以娇娘“绿叶阴浓”之语为疑，又成一词以示娇。词名《小梁少州》：
惜花长是替花愁，每日到西楼。
如今何况抛离去也，关山千里，目断三秋，谩回头。
殷勤分付东园柳，好为管长条。
祇恐重来绿成阴也，青梅如豆，辜负梁州，恨悠悠。
娇知生之疑己，作词以复之，名《卜算子》：
君去有归期，千里须回首。
休道三年绿叶阴，五载花依旧。
莫怨好音迟，两下坚心守。
三只骰儿十九窝，没里须教有。
娇情不已，复吟一绝以继之。诗曰：
临别殷勤私语长，云云去后早还乡。
小楼记取梅花约，目断江山几夕阳。
自后，生从父以他故不果行。生归舅家，行住坐卧，饮食起居，无非为娇兴念。数日无便可乘，与娇一语，至于饮食俱废，以致沉思成病。因托求医，舅妗为之皇皇。医卜踵至，但云生功名失意，劳思所致，终不能知生之心。
数日，病小愈。一日，舅出外报谒，生因强步至外厢。方伫立，俄而娇至生后。生骇然，娇曰：“左右皆发落，得便故来问兄之病。”生回顾无人，因前牵娇衣，欲与语。娇曰：“此广庭也，十目所在，宜即兄室。”生与之俱反。忽值双燕争泥坠前，娇因舍生趋视。俄舅之侍女湘娥突至娇前，娇大骇，生乃引去。
至暮。复会中堂，娇谓生曰：“非燕坠，则湘娥见妾在君室矣，岂非天乎？”生然其言，而悒快之心，见于颜色。乃作词一阕以自释。词名《襭芳词》：
日如年，风轻扇，文园多病寻芳倦。
春衫窄，庭院阒，独步回廊，体娇无力。
如花面，亲曾见，千方百计寻方便。
蓝桥隔，暮云碧，燕儿坠也，又无消息。
一日晚，娇寻便至生室，谓生曰：“向日熙春堂之约，妾常思之，夜深园静，非安寝之地。自前日之路观之，足以达妾寝所。每夕侍妾寝者二人，今夕当以计遣去，小慧不足畏也。兄至夜分时来，妾开窗以待。”生曰：“固善也，不亦危乎？”娇变色曰：“事至此，君畏何？人生如白驹过隙，复有钟情如吾二人者乎？事败，当以死继之。”生曰：“若然，余何恨！”
是夜，生于夜半乃逾外窗，绕堂后数百步，至荼蘼架侧，久求门不得。生颇恐。久之，寻路得至熙春堂，堂广夜深，寂无人声。生大恐，因疾趋入，见娇方开窗倚几而坐，上衣红绡，下系白练，举首而瞻明月，若重有忧者，不知生之已至也。生因扶窗而入。娇忽见生，且惊且喜，曰：“君何不告？骇我甚矣。”生乃与娇并坐窗下。时正夜分，月色如昼，生视娇体态艳媚，肌莹无瑕，飘飘然不啻垣娥之下临人间也。娇谓生曰：“夜漏过半，幸会难逢，可就枕矣。”欣然与娇同携素手，共入罗帐之中。解衣并枕间，娇曰：“妾年幼，殊不谙世事，枕席之上，望兄见怜。”生曰：“不待多言。”两情既合，娇乃娇啼嫩语，体若不胜，雨态云踪，交颈之鸳鸯，和鸣之鸾凤，无以逾者。一饷欢娱，而娇娘千金之身，自兹失矣。欢娱之际，不觉血渍生衣。娇乃剪其袖而收之，曰：“留此为他日之验。”生笑而从之。
有顷，鸡声催晓，虬漏将阑。娇令生归室，因视生曰：“此后日间相遇，幸无以前言为戏，俱他人之耳目长也。”因口占一词以赠生。词名《菩萨蛮》：
夜深偷展纱窗绿，小桃枝上留莺宿。
花嫩不禁操，春风卒未休。
千金身已破，脉脉愁无那。
特地嘱檀郎，人前口谨防。
生亦口占《菩萨蛮》词以复之，云：
绿窗深贮倾城色，灯花送喜秋波溢。
一笑入罗帏，春心不自持。
雨云情乱散，弱体羞还颤。
从此问云英，何须上玉京？
娇得生所和之词，谢曰：“妾女子也，情牵事感，殊乖礼法，幸垂明鉴，稍为秘之。妾之托君，亦无憾矣。”
自后，生夜必至娇室，凡月馀，无自知者。岂期私欲所迷，俱无避忌，舅之侍女曰飞红、曰湘娥，皆有所觉，所不知者，娇之父母而已。娇亦厚礼红，使红等缄口，第飞红辈虽觉之而未知所因。
一日，生之父母虑生在外日久，作书遣仆催归。生得父书，不得已起行，是夜不及于娇娘诀别。次日晨起，入谒舅妗告归。舅妗见生父书来，不敢强留，命侍女治酒酌别。时娇娘在妗后，亦偷泪送行。生自抵家之后，朝夕惟娇娘是念，乃遣媒人往舅妗家求婚，以谐秦晋之约。敬修书一封，私达娇娘。书曰：
表兄申纯顿首拜启莹卿小娘子妆次：
前日进遇，倏尔旬馀。魂飞杳杳、每形清夜，松竹之盟，常存记忆。缅想起居，动履多福。纯无攸之迹，得自托于兰蕙之旁，为幸大矣。幽会未终，白云在念。自抵家中，无一夕不梦想洛浦之风烟也。家事经书，非惟不复措念，从亦勉强，不知所以为怀。有亲朋见怜，于大人前致一言，天启其衷，俾续秦晋再世之盟，未审舅妗雅意若何。倘不弃庸陋，由张生之子莺莺，乌足道哉！兹因媒氏有行，喜不自制，临此以布腹心，幸相与谋之，便鸿以俟佳音。家居无聊，偶思佳丽分别之言，缀有诗词，惟子面陈，亦以见此情之拳拳耳。新霜在候，更宜善加保卫。不宣。纯生再拜。
生写书毕，缄封私付媒氏，父母不知也。
媒既得书，即日前往舅王通判家，求见舅妗，且以申生父命告之。舅为之开宴。次日，媒申前请。舅曰：“三哥才俊洒落，加以历练老成，老夫得此佳婿，深所愿也。但朝廷立法，内兄弟不许成婚，似不可违。前辱三哥惠访，留住数月，甚能为老拙分忧，老夫亦有愿婚之意，而于条有碍，以此不敢形言。”媒氏再三宛转，终不能得。
至晚再置酒款媒，舅命妗主席。娇时侍立妗侧，知亲议之不谐也，心生悒怏，但不敢形之言语耳。酒散，媒氏左右顾视无人，欲置生书于娇。适娇至媒前剔烛，媒因私语娇曰：“子非厚卿之情人耶？厚卿有手书，令我私致于子。”娇竦然，微言应曰：“然。”泪随言下。媒为之改颜，遂以身畔取书授娇。娇收置袖中，未敢展视。妗起，娇亦随妗入室。
次早，媒再请于舅，且以言迫之。舅怒曰：“此无不可，第以法制甚严，欲制老夫罪戾也。尔勿复言，此决不可！”媒知其不就，因告归。舅又命妗酌酒与媒为别。娇因侍立，私语媒曰：“离合缘契，乃天之为也。三兄无事宜来，妾年且长，岁月有限，无以姻事不谐为念也。”因出手书，令媒持归，以复于生。
媒既归，道其舅不允之由，遂以娇书与生。生展视之，乃新诗二绝，娇所制也。诗曰：
云重月难见，风狂雨不成。
天书从寄意，倾泪若为情。
又：
目断芳千里，情分役寸心。
藉君怜旧日，莫绝羽鳞音。
生览诵数遍，殊不胜情。每对花玩月，不觉泪下。
初，生与成都府角妓丁怜怜者极相厚善。怜敏慧殊俊，常得帅府顾盼。生方妙年秀丽，怜怜一见倾慕。生自秋还乡里，怜怜屡遣人招生，生托故不往。至是，生之友人陈仲游，亦豪家子也，见生每置恨于临风对月之间，因拉生至成都舒怀，遂同至怜怜之家。
生既入，怜不胜欣喜，杯酒话款曲，生但面壁，略不致意。怜怪之，委曲询生，生终不言，怜意其碍于仲游也，乃留之竟夕，令其女名伴姐侍仲游寝，而自荐于生。生不得巳，因与共寝。枕边切切语生所以不见答之故。生乃自道与娇娘相遇之事。怜问曰：“娇娘谁家女也？”生曰：“新任眉州王通判之女也。”怜又问：“其质若何？”生曰：“美丽清绝，西施、妃子殆相千百，而丰韵过之。”
怜因沉思良久，曰：“既名娇娘，又且美丽若此，岂非小字莹卿者乎？”生愕然曰：“尔何由知之？”怜曰：“向者帅府幼子将求婚，酷好美丽，不以门第高下为念，但欲殊色。尝捐数千缗，命画工于近地十郡求间伺隙绘人家美女以献，凡得九人，此其一也。色莹肌白，眼长而媚，爱作合蝉鬓，常有忧怨不足之状。尝至帅府内室见之，因记其姓字。果然是否？”生曰：“子如亲见其人，即是此女。”怜曰：“宜子之视我若土壤，子之所遇真天上人也！妾当入视，停目不能去，第恨不见其身。今后至彼，愿求旧鞋丐我。”生诺之。
明日，遂与陈仲游同归。抵家后，生因追念怜怜“天上人”语，慨然赋诗一绝。诗曰：
自入仙源路已深，桃花与我是知心。
纷纷浪蕊迷蜂蝶，得似高山遇赏音。
生因怅恨再期杳杳，伤感成疾，因卧累日。父母惊异，因令人询问生得病之由。生乃托以梦寐绝怪，将不能免，必须求善能驱役鬼神者作法禳之。父乃命良巫祈祝。生密使人厚赂巫者，令巫者向父母言此为鬼物所侵，必当远游，方可苟安；如其不然，生死未判。父母闻巫言大惊，惧以为诚然，于是议令生往舅家以避此难，择日起行。先期之二日，令人取复舅家，舅妗许之。娇时在父母旁，闻生有来期，喜慰特甚。人回报，生亦欣快，随觉病差愈。父母以为得计。
及期，生成行，病亦稍安。于时莺啭簧声，百花竞发，园林锦绣，夺目争妍。生至舅居，及门，遇娇于秀溪亭，两情四目，不能暂叙寒暄。申生欲入谒舅妗，娇止之曰：“今日邻家王寺丞邀往天宁玩赏牡丹，至夜方归。姑止此少息，徐徐而入可也。”
乃与娇并坐亭上。娇因谓生曰：“君养摄不如平时，何故？今复来此，何干也？”生疑其言，乃曰：“日月未久，何故忘乎？自相离之后，坐不安席，味不适口，寝不著枕，行不重足，何止落月屋梁之思！中间请命严君，冀诸媒妁，而天不从人，竟辜宿望。春花秋月，风台雪榭，无一而非牵情惹恨之处。百计重来，以践旧约。今子乃有复来何干之辞，予失计甚矣！”娇愧谢曰：“君心果金石不逾，妾何以谢君？”因以与欢洽移时，同步入室。
生至其旧馆，窗几依然，向时所书诗曲，左顾右盼，濡染如新。生怅然自失，复作一词以记之。词名《鹧鸪天》：
甥馆暌违已隔年，重来窗几尚依然。
仙房长拥瑞云烟，浮世空惊日月迁。
浓淡笔，短长篇，旧吟新诵万愁牵。
春风与我浑相识，时遣流莺奏管弦。
至晚，舅妗归，生拜谒甚恭。舅问生曰：“闻三哥有微恙，想二竖子遁矣。”生谢曰：“唯舅舅怜其微恙，庶得逃免。再造之赐，没齿不忘。”舅妗劳免之，生就室。自后与娇情意周洽，逾于平昔。
住数月，情意益厚。生因忆丁怜怜之言，求旧鞋于娇。娇力询生曰：“安用弊履为哉？”生不以实告。娇不许。
舅之侍女飞红者，颜色虽美，而远出娇下，唯双弯与娇无大小之别，其写染诗词与娇相埒。娇不在侧，亦佳丽也。以妗惟妒，未尝获宠于舅。常时出入左右，生间与之语。娇则清丽瘦怯，持重少言，伫视动辄移目。每相遇，生不问，娇亦不答，戏狎一笑，则使人魂魄俱丧。飞红尤喜谑浪，善应对，快谈论。生虽不与语，亦必求事以与生言，娇每见之，则有不足之意。及生再至，红益与之亲狎，娇疑焉。
生久求娇鞋不获，一日，娇昼寝，生偶至其侧，因窃鞋趋出。方及寓室，以他事去，未曾收拾。飞红适尾生后，见生遗鞋，红乃疑娇所与者，因收之。生罔知所以，及归室索鞋，无有也，因怏怏于怀，遂作一词以自纪。词名《青玉案》：
尖尖曲曲，紧把红绡蹙。
朵朵金莲夺目，衬出双钩红玉。
华堂春睡深沉，拈来绾动春心。
早被六丁收拾，芦花明月难寻。
及暮，娇问生索鞋。生曰：“此诚我盗去，然随已失之，谅子得之矣，何苦索我耶？”娇乃止。盖飞红拾归，已分付娇也。然娇以此愈疑生私通于红矣。
一日，见飞红与生戏于窗外捉蝴蝶，因大怒诟红。红颇憾之，欲以拾鞋事闻妗，未有间也。后遇望日，众出贺舅妗，娇在焉。红因语娇所履之鞋，扬言谓生曰：“此即子前日所遗之鞋也。”娇变色，亟以他事语舅妗，会舅妗应接他语，不闻。娇因大疑生使红发其私，乃大怨望。自后非于堂中相遇，不复求便以见生，女工诸事，略不措意，怨隙之心，行住坐卧皆是也。生亦无以自明。
一日，生不意中漫于后园纵步，适于花下见鸾笺一幅，上题词一首。生取而视之，词名《青玉案》：
花低莺踏红英乱，春思重，顿成愁懒。
杨花梦散楚云收，平空惹起情无限。
伤心渐觉成萦绊，奈愁绪，寸心难管。
深诚无计寄天涯，几回欲问梁间燕。
生披味良久，意谓娇词，而疑其字画颇不类娇所书，因携归，置于室中书案之上，欲询娇而未果。
抵暮，西窗下有金笼，养能言鹦鹉一只，甚驯。娇过其侧，戏以红豆掷之。鹦鹉忽言曰：“娇娘子如何打我也？”生闻之，亟出室招娇，娇不至，生再挽之，方来。娇入生室，正疑思不言，忽见案上花笺，因取视之，良久，目生不语。移时，生曰：“子何时所作也？”娇不答。生又曰：“何故不言？”娇亦不应。生力穷之，娇曰：“此飞红词也。君自彼得之，何必诈妾？”生力辩，娇并无言，徘徊良久，长吁竟拂衣起去。生留之，不可。
自尔相会愈疏。娇终日熟寝，间一二日，方才与生一见，见亦不交一言。凡月馀，生不能直其事。生一夕径造娇室，左右寂然，唯见案上有五言绝句一章：
灰篆香难炷，风花影易移。
徘徊无限意，空作断肠诗。
生察诗，知娇之为己，且疑心之深也。乘间语娇曰：“再会以来，荷子厚爱，视前时有加焉。迩日形似之间，不能不为子所弃。何今昔异志乎？”娇初不言，生再诘之，娇潸然涕曰：“妾自遇君之后，常恐日力不足，今者君弃妾耳，妾何敢弃君耶？君意既自有主，妾何敢妄望矣？”生曰：“苟有二心，有如此日！”因指天自誓以明无他事，且曰：“子何疑之甚也？”娇曰：“君偶遗鞋，飞红得之；飞红偶遗词，君且得之。天下偶然之事何多之甚耶？妾不敢怨君，幸爱新人，无以妾为念也。”生仰天太息曰：“有是哉！吾怪迩日见子，若有忧者，人之情态，岂难识哉！子若不信前誓，当剪发大誓于神明之前。”娇乃笑曰：“君果然否？”生曰：“何害？”娇曰：“若然，后园东池正望明灵大王之祠。此神聪明正直，叩之无不响应。君能同妾对祠大誓，则甚幸也。”生曰：“如命。想明灵大王亦知我心之无他也。”
娇乃约以次早与生俱游后园，临东池畔，遥望大王之祠，两人异口同声，拜手设誓，其词累千百，不能备载。誓毕，携手而归，恩情有加焉。生赋一词，备述心间之事，以谢之。词名《逼牡丹》：
一片芳心，被春拘管。
重寻云雨盟约，说与从前，不是我情薄。
都缘燕逐晴丝，蜂拈花蕊，便成执著。
密爱堪怜处，几多寂寞。
此心祇有天知，终不成轻狂做作。
纵满眼闲花媚柳，也则无情摸索。
后园同步，遥告神明，地久天长更谁托？
从今再与团圆，莫把是非断却。
自后，娇与生情好深笃，饮食起居，无不留意。生自此亦不复与飞红一语。红察之，因大憾。生因纵步至后园牡丹丛畔，忽遇娇先已在彼，遂拥抱之，必欲求合。娇却之，言曰：“丑陋之质，固不敢辞于君。但虑云雨初交，欢会方密，妾于情状俱昏迷矣，能保人之不至？若有所觉，妾无容身之地矣！”生闻其言，兴已稍阑，遂与之携手而过别圃。
不觉飞红亦自后潜至，见娇与生并行，因促步抵舍，语妗曰：“天气晴喧可人，后圃牡丹盛开，能一观否？”其实欲妗一行，袭败娇之踪迹也。妗可其请，遂命红侍行。至园中，瞥见生与娇并行于花亭畔，左右俱无人，妗因大疑，因呼娇。生乃狼狈反室，惆怅不已，知为飞红所卖，故致为妗所觉，无以自释，强作一词，写其悒怏云。词名《渔家傲》：
情若连环终不解，无端招引旁人怪。
好事多磨成又败。
应难捱，相看冷眼谁瞅睬？
镇日愁眉敛翠黛，阑干倚遍无聊赖。
但愿五湖明月在。
且宁忍耐，终须还了鸳鸯债。
越二日，生自知其迹不宁，乃告归。舅妗亦不之留。娇夜出，潜与生别曰：“天乎！得非命与？相会未几而有是事，妾独奈何哉！兄归，善自消遣，求便再来，毋以疑问遂成永弃，使他人得计也。”因泣下沾襟。生亦掩泣而别。娇又以一词授之，且曰：“兄归时展视之，即如妾之在侧矣。”言终而去。词名《一剪梅》：
豆蔻梢头春意阑，风满前山，雨满前山。
杜鹃啼血五更残，花不禁寒，人不禁寒。
离合悲欢事几般，离有悲欢，合有悲欢。
别时容易见时难，怕唱阳关，莫唱阳关。
申生与娇娘分袂相别，次早遂归。既达侍下，父母以生久在外，妨废经史，间岁功名之会又复在眼前，遂令生以书斋坐卧，温习旧业。生与其兄纶虽朝夕共学，而思娇之念无时不然。夜则与兄共榻而寝，怅恨之辞，或形于梦寐，恨不能御风缩地，一与娇会。春尽夏终，转眼又是初秋天气，雁杳鱼沉，绝无消息。
至七月中旬，舅以眉州隶悴及催任期，道经申生之门，因留宿于生家者累日。此时舅挈家以行，妗、娇寓生家，相随不离跬步，兼飞红、湘娥诸侍女杂然左右。生与娇欲一言有不可得。
居三日，舅命成行，车马喧阗，送者络绎于道。妗与娇各登车，诸侍女相随先后。申生亦乘马相送，闯其便，曳帘挽车，与娇语旧。娇娘泪下如雨，不能答，徐曰：“遇君之后，一日为别不能堪处，况今动是三年，远及千里，一旦思君之切，安保其再能见君乎？但恐妾垂首瞑目，骨化形销，君将眠花卧柳，弃旧怜新，妾枕边恩爱，他人有之矣！”生曰：“明灵大王在彼，吾誓不为也。”娇曰：“若然，妾荷君之恩，死且不朽！”乃占诗一首赠生：
欲语狂夫促去忙，临歧分袂转情伤。
不堪千里三年别，恨说仙家日月长。
娇于袖中又出香佩一枚，上有金销团凤，以珍珠百粒，约为同心结，赠生曰：“睹物思人可也。得暇可求便一来，毋以地远为辞。”言末毕，轩车催动，雾隐前山，晓月半沉，目送不及。
生别舅妗辞回，凄然归于书室，闲消永日，无不泪零。晨窗夕灯，学业几废，间为词章，无非寄与娇娘之语，他不暇及。一日，赋一曲以示兄纶，皆存其意于言辞之外，未尝斥言也。其词曰：
春风情性，奈少年辜负、窃香名誉。
记得当初，绣窗私语，便倾心素。
雨湿花阴，月移帘影，几许良宵遇。
乱红飞尽，桃源从此迷路。
因念好景难留，光阴易失，算行云何处。
三峡词源，谁为我写出断肠诗句？
目极归鸿，秋娘声价，应念司空否？
甚时觅个彩鸾，同跨归去？
──右调《念奴娇》
兄见其词，抚生肩背曰：“厚卿，以弟之才，当取青紫如拾草芥，以显二亲，夫何流连光景？此词固佳，察弟之心，必有所主。秋期在迩，且移此笔力鏖战文场可也。”生但无言。盖生词微寓与娇相会之始末，至“乱红飞尽”之句，则直指飞红媒孽之事，尽恨之极，作为此词，其兄不知也。
申生既以《念奴娇》词示其兄，因感兄相勉功名之意，又加举动虽不能忘情于娇，而槐黄在目，幸而有兄相与讲明，亦惧父母之督责也。及至八月，与兄俱就秋试毕，即欲言归。兄纶谓曰：“三年灯火辛勤，决以此举。揭榜在目，何不少俟？”生曰：“兄学业深远，危中必矣。劣弟荒唐僝陋，孙山之外，不言可知。不欲久此，揭榜后无面目回乡也。”兄再四挽留，生不得已从之。
逾数日，秋闹拆号，生与兄纶俱在高选，兄弟联捧捷而归。父母甚喜，乡人贺客填门。有为词以庆之者。词云：
徐卿二子文章妙，秋风来应兴贤诏。
双双折取桂枝归，乡闾自此增荣耀。
浪桃三月春来绕，翻身并跳龙门晓。
绿衣并立综莱衣，那更是双亲年少。──右调《步蟾宫》
生与兄又同赴府县，谢辞毕，即日回家治办行李，同上春宫。次年春试，又与兄同及第。兄纶授绵州绵山县主簿，生以弓箭升甲，授洋州司户。兄弟归家待次。一时官舍亲朋毕贺。有为词以贺生者，词曰：
入手功名如拾芥，文章得力须知。
蟾宫丹桂折高枝，垣娥爱年少，博换绿罗衣。
初筮民曹姑小试，骎骎相及瓜时。
双亲未老十年期，飞黄腾踏去，身到凤凰池。
──右调《临江仙》
时有卖《登科录》于眉州者，舅因阅之，见生兄弟皆及第，因大喜，归谓妗曰：“二哥三哥兄弟皆及第，吾家宅相得人矣。但恨相去千里，不能亲贺。”遂遣人致书，且询问：“二甥荣授何官？如瓜期未及；能一来款我，以慰老夫忻喜之心否？”生得书，与兄谋曰：“舅有命召，兄宜一行。”纶曰：“父母在，焉可远游，委以家事？然舅妗所命亦不可违。长孙克家，弟固当往。”
于是生欣然领命，即日治行，诣舅任所。既至，舅见之，且贺且谢。须臾，妗、娇出见，且曰：“别后喜闻吾甥兄弟俱擢危科，预有荣华。”生谦谢再三。又问：“二哥何以不来？”生答兄弟不可俱出之意，舅妗等问劳尽礼。妗终以生前疑似之故，馆生于厅事之东边，去堂甚远。生亦远嫌，非呼召则不入。纵或一至堂庑，未尝与娇款狎，偶然相遇，左右森立，但彼此仁视，不能出一言。生殊无聊，住十馀日，欲告归。然终念远来，未尝与娇一语，闷闷不乐，徘徊久之，乃作词一首以述怀。其词曰：
脉脉惜春心，无言耿思忆。
夜永如年，谁道蓝桥咫尺。
缘分浅，何似旧日莫相识！
试问取，柳千丝，愁怎织？
菱花频照，两鬓为谁雪积？
几番会面，见了又无信息。
空追前事，把两泪偷滴。
且看下稍，如何是得？
──右调《相思会》
一日，生晨起入谒妗，妗未起，生因忽遇娇于堂侧。时且早，左右皆末起，娇亟促步，前语生曰：“妾别兄久矣，思念之心，未尝少息。喜审近取高第，但恨命薄一叶，不能执箕帚以观富贵为大恨耳。兄能不弃，不以地远来临，妾何以得此？妾与飞红有隙，君所知也。今妗以年尊多病，不暇他顾，而飞红方用事，跬步动容，无所求其便。兄至此已十日矣，妾不能与兄一叙畴昔者，坐此故也。妾每见兄必清晨入谒，凡七日晨起以俟兄至，而兄每日必晚。今非兄早至，妾安能与兄一语也？”生曰：“我见事变如此，终日死坐，孤苦之态，不能备言。方欲于一二日间图为归计，缘未及与子一语，故未忍去。今既如此，我虽在此，竟何益也？予将归矣。”娇曰：“妾以今日之故，屈事飞红，尚未得其欢心。自今以往，当愈屈意事之。万一得回其思，则可与兄复如前日。兄果能少留月馀否？”因出袖中黄金二十两与生曰：“恐兄到此，或有用度，衣服有不堪者，宜令左右以工直持来，当与兄修治也。”生乃曰：“若果有可谋，虽僻处鬼室千日亦何害！”
顷之，人渐众，生遂出，愈无聊赖，时窗吟咏，以写怀抱。有二诗云：
庭院深深寂不哗，午风吹梦到天涯。
出墙新竹呈霜节，匝地垂杨滚雪花。
觅句闲来消永日，遣愁聊复酌流霞。
狂蜂全不知人意，早向窗前报晚衙。
其二：
簟展湘纹乱欲生，幽人自感梦难成。
倚床剩觉添风味，闭户何妨待月明。
拟倩蛙声传密意，难将萤火照离情。
遥怜织女佳期近，时看银河几曲横。
生在舅家，自秋及冬，岁将暮矣，慕恋之心，终无以自遣。每以明烛倚床独坐，夜半方就枕。所居室东边有修竹数竿，竹外有亭，前任州官有子妇美而少，因得暴疾，遂至不起，殡于亭中，经岁后移归乡里；然精诚常在亭中，每为妖祟，以迷少年，生不知其详。一夕，方掩关而坐，将及二更许，忽闻窗外步履声，生意其兵吏夜起，不以为怪。顷之，叩窗甚急，生出视，则见娇娘独立窗下，曰：“君何不惧？候君久矣。”生不知其妖，欣然与之入室，曰：“子何以得此来？”答曰：“舅妗熟寝，无有知者，故来。”因就枕。将旦告去，嘱生曰：“此后妾必夜至，兄无干不必至中堂；或入，偶相遇，不必以言相问，恐人有所觉也。妾或与君语，幸无见答以狎斜之言，妾必有为，君宜引去不对。则人将谓君无心于妾，庶可释疑也。”生曰：“子若夜必一至吾室，吾入何干？”言讫遂去。自后妖夜必至，凡月馀，人莫之知。生常经数日方一入中堂。左右问之，以他事对，或遇娇，则远望引避。常独吟一词以自喜：
天赋多娇，蕙兰心性风标。
怜才不减文箫。
怕芸窗花馆，虚度良宵。
密相扪就，长待烛暗香销。
向人前减迹，休把言语轻挑；
问谁知证，唯有明月相邀。
从今管取云雨，暮暮朝朝。
娇自生再至，屈己以事飞红。乎日玩好珍奇，红一开口，则举而赠之，锦绣绫罗，金银珠翠，唯红所欲，呼之为红娘子。红见娇之待己厚也，渐释旧憾，与娇稔密，娇结之愈至。
时小慧年已长，见娇屈意事红，语娇曰：“娘子通判女，贵人也；飞红通判妾，贱人也。奈何以贵下贱？此小慧日久所不能平者。”娇因叹曰：“我之遇申生，尔所知也。红与我有隙，屡窘败我。今生远来已久，我不能与之一叙间阔者，盖梗于此耳。苟不屈己以结红之心，或者与生胥会，能保其无语乎？我不自爱而屈事之者，为生设也。”因吟诗一绝。诗曰：
雨勒春寒花信迟，痴云碍月夜光微。
披云阁雨凭谁力。花开月圆且待时。
吟毕，因泣下。小慧曰：“娘子芳年秀丽，禀性聪明，立身郑重。向时游玩花园，与湘娥并行，娥不相让，先登楼梯，娘子怒，以告夫人，夫人不治，凡不食者两日，其负气有如此者；前年罢官西归，驿舍床帐不备，重以绣茵，周以罗帏，犹思其不洁，焚檀蒸麝，夜半方寝，其爱身有如此者；娘子善歌，众所共知，亲族聚会，申请愿闻，再四终不肯出一声，其重言有如此者。今既委千金之躯于申生，若弃弊屣，而又下事飞红，丧尽名节，此妾之所以大不晓者。况娘子诗词清丽，文章华赡，名闻于时久矣。当今少年才子，或愿一见而不可得，苟求婚姻，岂不能得一申生也？又兼申生一第之后，视娘子颇似无情。今虽在此，呼之而不来，问之而不对，凉必有他意也，娘子何自苦执如此？”娇曰：“尔勿复言。天下复有钟情如申生者乎？以生之才美，必不负我，必得生而后已。”慧知娇眷恋申生之心如铁石，乃亦谄事飞红。
红后感娇之结己备至，尽释前憾，喟然渭娇曰：“娘子近日以来憔悴特甚，若重有所思者，何不与红一言？红受娘子之恩厚矣，苟有效力，当以死报。”娇但流涕不言。红乃叩之。曰：“我之遇申生，尔所知也，他何言？”红曰：“此易事尔。妗年尊，终日于小楼看经，堂室之事，娘子主之。果有所图，唯命而已。”娇郑重谢之。
自此，红常与娇为他求以见生。然生每夜遇妖之后，以为真娇之来，累十日馀不入中堂，加以精神昏倦，终日思睡。娇以眷恋之极，常日自作诗赋，存留与生视。又偶成《情思嗟叹》诗八首：
△情思萧条
情缘心曲两难忘，梦隔巫山蝶思荒。
春事懒随花片薄，愁怀偏胜柳丝长。
钏松瘦削肠堪断，珠泪阑珊意倍伤。
人自萧条春自好，少年空尔惜流芳。
△绿窗写怨
晓窗睡起翠娥颦，天霁晴霞曙色新。
锦字谩题机上恨，黄鹂为唤树头春。
每怜芳草愁花悴，偏觉幽魂入梦频。
翠袖未残空染泪，闺帏寂寂暗伤神。
△兰室感怀
一点芳心冷似灰，兰帏寂静锁尘埃。
几时闺思多悭涩，昨夜灯花又浪开。
梦里佳期成惨淡，镜中颜色苦疑猜。
芙蓉帐小银屏暗，一段春愁带雨来。
△绣幄颦眉
春山幽恨含愁思，不慰闲情祇自知。
寥落肯容成独梦，凄凉偏是蹙双眉。
那知浅笑轻颦态，不记如痴似醉时。
对面相看祇如此，知他欲负此生期。
△尘榻空悬
晓起西窗一半开，轻移莲步下芳阶。
流莺有恨空啼树，尘榻无情自锁埃。
薄幸动成经岁别，光阴枉负少年怀。
每期对榻人何在，输了愁颜泪满腮。
△珠帘不卷
咫尺天涯一望间，重帘十二拥朱栏。
断肠芳草连天碧，作恶东风特地寒。
笼里飞禽堪再复，盆中覆水恐收难。
落花舞片春如许，下却珠帘不忍看。
△空悲弱质
屈指光阴又隔春，朱颜枉负一生身。
情牵相唤莺声细，肠断无端草色新。
雾帐银床初破睡，舞衫歌扇总生尘。
几回惆怅空悲叹，祇为无情薄幸人。
△眷恋多情
瘦尽红芳绿正肥，枕中春梦不多时。
好将此日思前日，莫遣佳期负后期。
镇日闲愁魂去远，残春孤恨梦生迟。
凭谁寄与多情道，憔悴阑珊怨落晖。
娇娘吟毕，付与红观曰：“我别申生，动经一载之馀，今咫尺天涯，对面如此，我何以堪！”言已，忽仆于地。红扶之而起，良久方苏。红见娇失意，惧妗有疑，乃诳妗曰：“娇娘子多苦寒疾。”妗信之，故娇虽憔悴，不豫也。
红一夕至娇所，娇方掩泪独坐，殊不胜情。红因曰：“娘子如此而申生如彼，此岂有人心者？妾近见申生，屡以实情告之，往往不顾。且其神思昏迷，况彼所居之地，名娟艳女甚多，想少年不能自持，他有所呢，宜乎寡情于娘子。”因举古词一首，以释娇娘之怀。词云：
两川自古繁华地，正芳菲，景明媚。
园林锦绣妆成，杂遝香车宝骑。
弦管声中，绮罗丛里，盈盈多少佳丽。
才子逞疏狂，不惜千金醉。
彼此相看总留意，浮云浪雨尤滞。
羡甚楚馆秦楼，长是偎红倚翠。
濯足江头，恶风番雨，无情落花流水。
谁念凤帏人，闲却鸳鸯被。
──右调《昼夜乐》
飞红又曰：“娘子何多自苦？古人词语，必不虚设，试一索之，便可知生之所为矣。”
娇见生之相弃甚也，因红语，亦疑之。至晚，遂令小慧及飞红房下小侍女兰兰夜出，伺生出处。慧与兰同至生室前，见窗内灯明。慧因穴窗细视，见生与一女子对坐，颜色、态度与娇娘无异，因私相叹骇。归室则见娇与红并坐于室。慧曰：“娘子适至生室乎？”娇曰：“我与飞红同遣尔去，我二人坐此未尝动耳，安得妄言？”慧、兰同声曰：“适来申生与一女子相对而坐，绝似娘子，若此，则彼为何人也？”娇、红大骇。良久，红曰：“旧闻此地多鬼魅，谅必此类惑之，宜其待娘子恝愁也。”因欲与慧、兰等再出视之。时夜深，门守甚严，不复可出，遂止。
明晨，娇诈以妗命召生入。生不出，再四召之方来。小慧前导至后室，见娇独坐，生旁徨欲去。娇即前挽生袖曰：“君勿去，将有事语君。”生不得已，乃坐。娇曰：“兄近日何相弃妾之甚？妾之待兄亦至矣！若是，岂乎昔所望于兄者？”生不答。娇又曰：“兄每夕所遇者何人？”生曰：“无之。”娇曰：“不必隐讳。”生犹谓诈己，乃左右顾盼切切曰：“子令我勿言，何窘我也？”娇曰：“妾有何事，令君勿言？”生大骇，因曰：“左右有人乎？”娇曰：“无之。”娇又曰：“妾自别君之后，迄今将两岁矣。兄此来，妾亦何便得与君款密？何尝嘱君勿言？”生曰：“子何反复也？子自前月以来，每夜必至我室，嘱我勿言，惧飞红之生衅也。子今乃有是说，何故？”娇曰：“妾实未尝一出。君之室所居穷僻，久闻其中多怪，谅必鬼物化妾之形以惑君。妾自屈事飞红之后，已得其欢心，日夕使人招兄，兄不至；纵一来；与兄谈话，兄又不答。日夕不知所谓，将谓兄有异心，夜来使小慧、兰兰伺兄出处，见一女子，形状如妾，与兄对坐，此非鬼而何？故今日召兄实之耳。君不信，则召红证之。”乃潜使人呼红。
红至，谓生曰：“郎君何弃娘子也？”因具道昨夕之事。生骇然汗下浃背，罔知所出，乃谢曰：“非子眷眷不忘，则我将死于鬼手矣！第恨两月以来，负子恩爱之勤，其何以为报？”因大恐，不敢出息其室，至暮犹在中堂。
红乃与娇谋，止以生为鬼所惑告妗。妗疑之曰：“安有是理？”红欲实其言，至一更许，令生且出室。生惧，不敢出。红曰：“第往彼，妾将有为也。”因诫生曰：“今夜二更，妾与妗来观。如彼来，妾与妗远望，恐见其类娇则生疑矣。如索君，君亦勿言似娘子也。”生勉强许之。
至二更初，鬼果来。生虽与之对坐，心惊股栗。未定间，红、妗已至窗前，果见一妇人。妗欲细视，红惧其事发露，因大抚窗趋入，鬼果不见。生初闻娇之言，且信且疑，及红抚窗，鬼顿不见，生方大悟。妗因询生曰：“适为何人？”生愧谢曰：“不知其何鬼也。愿妗救我！”于是妗与红谋，移生入中堂。舅知之，广求明师符水，以与生饮。生复卧病屡日，亦寻苟安。
自尔，生起居皆自宅内。娇亦不为向日相弃介意，欢爱如乎日，或至生室连夕，妗亦不知也。生追思鬼惑之事，深得娇、红之救己，乃作一词以谢之。词云：
从前事，今日始知空。
冷落巫山十二峰，朝云暮雨竞无踪，一觉大傀宫。
花月地，天意巧为容。
不必寻常三五夜，清辉香影隔帘栊，春在画堂中。
──右调《望江南》
又两月馀，妗以病死，娇哀毁殊甚，几不堪处。生见舅家事纷纭，乘间告归。娇因谓生曰：“昔日之别，不谓复有今日。幸忻再会，奈何罹此祸变，哀毁之中，不暇与兄款曲，暂归宜再来也。”因长叹曰：“数年之间，送兄者屡矣，知相别后，能念妾动心否乎？”生无言，但掩泪为别。明日辞舅归，至家中。父母闻妗之亡，皆惊动嗟泣。
明年六月，舅满任回，再过生门，迎宿留住数日。自妗之死，飞红专宠于舅，因宛转为娇谋，因语舅曰：“夫人不幸先逝，善父年少，家事无人主持，何不拉三哥同归经理，且其瓜期未及也。”舅然之，欲拉生同行，生父不欲。生闻之，心切意喜，因乘间嘱红，俾舅再三拉之。舅如言，力与生父言之，父不得已，乃令生行。遂同到舅家。
住两日，舅即为再调任计，谓生曰：“家中事绪繁多，小儿幼失所恃，三哥不妨在此，相与维持，候有美赴之期，当竭力助行。”生诺之。舅遂行。生厚赂舅之左右，莫不欢悦。生因与娇绝无间隔，院宇深沉，帘幕掩映，玉枕相挨，鸾凤并翼。或寸朱栏共倚，举盏飞觞，嬉笑讴吟，曲尽人间之乐。逾半载，舅以举员未足，再调利州悴以归。左右得生之赂，加以事大体重，无敢言及之者，唯于舅前为生延誉。舅归之后，见生：经理其家，事事有伦，知生之才，能干有馀，又妙年高第，前程未可量，遂悔昔背亲之谋，间使红委曲问生。
一夕，生方与娇闲坐，红趋入，拜贺曰：“郎君、娘子平昔之愿谐矣，敢不贺？”娇询之，红曰：“舅又有结好之意？使妾审订郎君，惧郎君之不从也。”娇曰：“天果不违人耶？”因大喜，明灯达旦忘寐。生赋《内家娇》词以相庆，云：
灯花何太喜，多情事，天意想从人念。
子秀兰房，才高柳絮；我登仕版，世忝缙绅。
堪夸处，一双两好，彼此正青春。
夙世姻缘，今生契合；昔时秦晋，重缔姻亲。
殷勤谢红叶，传来佳耗，意密情真。
记东池畔，要誓神明。
料得从今，临风对月，消除旧恨，惨雨愁云。
管取团圆到底，不负深盟。
是夕，红反命于舅曰：“生意无不可也。”遂拉媒遣之生家。生父亦允许，且曰：“此固所愿也。”遂择日遣聘毕。
有丁怜怜者，自申生别后，久之，一入帅府，至西书院，所画美人犹在壁上，帅子坐其旁。怜怜仰视久之。帅子问曰：“天下果有如此妇人乎？”怜怜曰：“有之。”因指娇像曰：“闻此女以入画者未能模写其一二，足极小，眉极修，词章翰墨无以出其右。以此女实之，想其他皆然。”帅子喜曰：“我将求婚此女。”怜曰：“无用也，闻此女久有外遇，恐非全身。”帅子曰：“得妇如此，幸已甚矣，此不足问。”怜悔失言，力解不得。
帅子遂令亲信恳告其父，求婚于王。王时悴眉州未回，故无言及此者。逮王再调归家待次之日，帅遂遣媒求婚。王初拒之，再四，逼以威势，赂以货财，不得已，遂许之。
娇夜持帅书至生室，告曰：“前日姻约复败矣！帅子求婚，家君迫于权要，许之矣。兄何以为计？”曰：“事在他日，当徐图之。”娇自是见生愈密，然一相遇，则凄惨不乐。殆平生善歌，每作哀怨之音，则闻者动容，或至流涕。虽与生相遇甚厚，未尝对坐一歌，生或潜听，娇觉之，则又中辍，生每以为嫌。至是，生不请自歌，词云：
世间万事转头空，何物似情浓？
新情共把愁眉展，怎知道，新恨重封。
媒妁无凭，佳期又误，何处问流红？
欲歌先咽意冲冲，从此各西东。
愁人最怕到黄昏，窗儿外，疏雨泣梧桐。
仔细思量，不如桃李，犹解嫁东风。
──右调《一丛花》
歌未终，独黯然泪下如雨。生平生嗜好有不能致者，娇广用金玉售以遗生。
一夕，家宴罢，至就寝，生被酒，未能卧，娇秉烛侍侧。生从容问曰：“迩来眷我何益厚也？”娇曰：“始者妾谓可托终身于君，今既不如所愿，事兄有日矣，虽殒此身，何足以谢！”生遂感恸。
居数日，娇忽卧病，不得与生会者近二月。一日舅出谒，生厚赂左右，欲一见娇。左右扶娇至生室之侧，生迎与相见，呜咽不自胜。良久，娇乃曰：“乐极生悲，俗语不诬。妾疾必难扶持，生愿既不谐，死亦从兄，在所不恤也！”语毕，倚生之怀，似无所主。左右惊扶而入，久之方醒。生亦自此闷闷，作事颠倒，言语无实，目前所为，旋踵而忘，舅甚怪之。
秋八月，帅子纳币促亲期，舅许之。娇病少瘳，因他事怒小婢绿英，英怀恨，乘间以娇平日所为告舅。舅大怒，审实于红，将治之。红绐曰：“娘子读书知义礼，岂不知失身之大辱？且重厚少言，爱身若珠玉，择地而行，待时而动，大人所知也。况申生功名到手，举动不妄，堂庑之间，不命之入不敢入，未尝与娇一语戏狎。倘有是事，妾岂不知？或者之言，未宜深信。且亲期在迩，不宜自为此不美也。”舅方宠任飞红，信其言，不复问，止加防闲。
生度势不可留，乃告娇曰：“今日之事，舅知之矣。行计不可缓也。子亲期去此止两月，勉事新君，吾与子从此决矣！”因以词一首，名《好事近》，与娇为别。词云：
一自识伊来，便许绾同心结。
天意竟辜人愿，成几番虚设。
佳期近也想新欢，遣我空悬绝。
莫忘花阴深处，与西窗明月。
娇览词，怒曰：“兄丈夫也！堂堂五尺之躯，乃不能谋一妇人！事已至此，更委之他人，君其忍乎？妾身不可再辱，既已与君，则君之身也！”因掩面大恸。生方悟感，去留未决。俄得家书，报父有疾，令仆马促回。生使人候娇，不得已，入谒舅告别。
舅时坐中堂，娇闻之，出立舅后，两目伫视，不能出半语。舅曰：“子归后，府君无恙，宜再来。娇娘亲礼在即，家事纷纭，慎无执干者。”生辞曰：“令爱亲期已近，纯归侍亦须累月，又瓜期将及，动是数年，重会末可知也。舅宜善自爱摄。”
因以一诗谢之：
自愧驽骀不可鞭，渭阳视我子犹然。
他时家事无纤力，数载恩情有二天。
望切白云催去路，悔凭红叶欠前缘。
悠悠后会知何日？愿保金躯职九迁。
生因再拜。舅曰：“娇娘在近出室，子来期来定，未必相会。”因呼出别生。娇闻语，洒泪不能止，惧舅见之，不敢前，背面遁去，再四呼之不至。生遂别舅而归。
娇自生去，日夜悲泣，未尝览镜，芳容顿改，幽艳暗消，杨柳迷烟，梨花带雨；或见梁燕双飞，征鸿独叫，则凄惨不自胜也。近半月，病愈甚，将不能起。红乃潜书促生来，使与为诀。生得书，以无故，不敢告父母，乃夜遁，潜至娇之门，住两日，舅亦不知也。
生时舣舟岸下，冀待一见娇后即归，盖虑父母知之，必获重责。明日，舅送旧守出于郊外，时红乃与娇私出，即上生舟。娇执生手大恸曰：“即不来矣，恨无以报兄。不幸迫于父母之命，不能终身以相从。兄今青云万里，厚择佳配，共享荣贵，妾不敢望也。妾向时与兄拥炉，谓事不济当以死谢，妾敢背此言耶？兄气质弱薄，常多病，宜善摄养，毋以妾为念。”因出断袖还生曰：“谢兄厚恩，复思此景，其可再得乎？”哭愈恸。红亦泪下。久之，红惧有他故，乃语娇曰：“舅将至矣，宜速登岸。”娇含泪口占一词以赠生，云：
郎今去也抛奴去，恨共离舟留不住。
扶病别江头，沾襟泪如雨。
路远终须别，一寸肠千结。
此会再难逢，相逢祇梦中。
──右调《菩萨蛮》
又吟一绝为别，云：
合欢带上真珠结，个个团圆又无缺。
当时把向掌中看，岂意今为千古别。
生得娇诗词，揖别归舟而去。
红扶娇登岸，但见舟人拨棹，𬞟浪翻风，彩鹢急飞，征鸿易断，目力有尽，江山无穷。
生归，枕席上无不流涕。娇之佳期已逼，乃托感疾佯狂，蓬头垢面，以求退亲。父迫之，娇引刀自裁，左右救之，得不殒。因绝食数日不能起。红委曲开渝之曰：“娘子平生俊雅，岂不谙晓世事？帅家富贵极矣，子弟端方秀拔殆过申生，娘子不自开释，保身自重，何苦如是？且闻媒者之言，彼之欲得娘子甚如饥渴，其他皆所不问，娘子何自弃也？况申生归后，亦已议亲贵族，彼盖亦绝念于此矣。”因图帅子之貌以献曰：“得婿如是，亦无负矣。”娇曰：“美则美，而非我所及，事止此矣，吾志不易也。”
红又诈为娇旧遗生香佩，下结以破坏只钗，谓生遣遗娇，因言已结他姻之意以相绝。娇见之泣下，曰：“相从数年，申生之心事，我岂不知者？彼闻我有他故，特为此以开释我耳。”因取香佩细认，觉其虚真，因曰：“我固知申生不如是也。我始以不正遇申生，终又背而之他，则我之淫荡甚矣。既不克其始，又不有其终，人谓我何？红娘子爱我厚矣，幸毋多言，我固不爱一身以谢申生也。”遂不复言。
舅闻而亦怜之，但因事已成矣，无可奈何，遣红辈百端为之开释，终莫能悟。娇遂吟诗二首寄与申生别云：
如此钟情世所稀，吁嗟好事到头非。
汪汪两眼西风泪，犹向阳台作雨飞。
其二：
月有阴晴与圆缺，人有悲欢与会别。
拥炉细语鬼神知。拼把红颜为君绝。
间隔数日，娇娘竟以忧卒。
生接得寄来诗章，方晓而娇之讣音随至，茫然自失，对景伤怀，独坐则以手书空咄咄，若与人语。因赋一词以吊娇娘。词曰：
堂下相逢，千金丽质，怜才便肯分付。
自念潘安容貌，无此奇遇。
梨花掷处还惊起，因共我拥炉低语。
拼今生、两两同心，不怕旁人间阻。
此事凭谁处？
对明神为誓，死也相许。
徒思行云信断，听箫归去，月明谁伴孤鸾舞？
细思之，泪流如雨。
便因丧命，甘从地下，和伊一处。
──右调《忆瑶姬》
生兄纶见此词尾句，知其语不祥，因再三宽慰。生悼痛无已，殆不能堪，又于壁间题诗一绝以别父母。诗曰：
窦翁德劭如椿古，蔡母年高与鹤齐。
生育恩深俱未报，此身先死奈虞兮。
又题诗一绝以别兄。诗曰：
当年风雅蔼双鸾，拟共翱翔万里天。
今日雁行分散去，谁怜只影叫苍烟。
生题诗毕，索娇向所赠香罗帕，自缢于室窗间，为家人所觉救免。兄纶与生之素识，皆来劝解之，且曰：“大丈夫志在四方，弟年少高科，青云足下，而甘死儿女子手中耶？况天下多美妇人，何必如是？”生色变气逆，不能即对，徐曰：“佳人难再得。”因回顾二亲曰：“二哥才学俱优，妙年取功名，且及瓜期，前程万里，显亲扬名，光吾门户，承继宗祧，一夔足矣。惟大人割不忍之恩。”又顾兄纶曰：“双亲年高，赖兄侍养，纯不孝，不能酬罔极之恩，惟兄念之。”自是神思昏迷，不思饮食，日渐尪羸，竟奄奄不起。
父母大恸，即日驰书告舅。舅得书，飞红辈闻之，举家号泣。舅因呼红痛责之曰：“往时问汝，汝何不实告我？因使今日以至于此，皆汝之咎！”红不能对，因伏地请罪。久之，舅意稍解，乃曰：“事已如此，不可及矣。两违亲议，亦老夫之罪也。”因痛自悔。又谓红曰：“申生丰仪如许，文才又如许，正所谓‘我见汝犹怜，况老奴乎’！二人生前之愿，老夫既已违之矣，与死后之姻缘可也。”红曰：“然则如之何？”舅沉吟半晌，曰：“我今复书，举娇娘之柩以归于生家，得合葬焉。使没者知，其快于九泉之下必也。”红曰：“大人此举，诚为美也。”
于是复书，以此言告于生之父母。生父许焉。越月得吉日，戒严，遂舁娇柩以归生家。舅遣书自悔责，且谢两背姻盟之非，仍遗飞红吊慰，营办丧事。又月馀，询谋佥同，乃合葬于濯锦江边，所谓“谷则异室，死则同穴”者，此也。人之年少而遭此祸，盖为父母者不为之察其心而观其志也，岂不哀哉！岂不痛哉！
葬毕，飞红告归。抵舍之明日，因与小慧过娇寝所，恍惚见娇与生在室，相对笑语。娇谓红曰：“丧事谢汝远来营办，吾二人死无憾矣。我自去世，即归仙道，见住碧瑶之宫，相距蓬莱不远咫尺，朝饮暮宴，天上之乐，不减人间，所愿足矣。惟是亲恩未报，弟年尚幼，一家之事，赖汝支吾，善事家君，无以我为念。明年寒食扫新坟，汝能为我一来，彼时又得相会也。”
语未终，红且惊且喜，怆惶告舅。舅复与往寝所物色之，则无所有矣。惟见壁间留词一阕，词云：
莲闺爱绝，长向碧瑶深处歇。
华表来归，风物依然人事非。
月光如水，偏照鸳鸯新冢里。
黄鹤催班，此去何时得再还？
──右调《减字木兰花》
舅见此词，不觉哀悼。所留字迹，半浓半淡，寻亦灭去。舅与红辈皆惊异嗟叹而已。
越明年，清明节近，舅追思红见娇之事，呼仆命骑，往诣坟所。洒酒奠位之际，唯见双鸳鸯飞翔上下，捕之不得，逐之不去。祭奠之毕，翛然不见。后人故名为“鸳鸯冢”云。

        </div>
      </div>
    </div>
  </div>
</div>
<!--update:2025-08-30 10:10:38-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>