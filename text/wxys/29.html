<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷之一·下层,卷之一·上层,卷之二·下层,卷之二·上层,卷之三·下层,卷之三·上层,卷之三·上层,卷之四·下层,卷之四、五、六·上层,卷之五·下层,卷之六·下层,万锦情林全文在线阅读,万锦情林全文在线下载,大玄古籍书库">
<meta name="description" content="明代通俗类书。六卷。全称《新刻芸窗汇爽万锦情林》,余象斗编集。今存明万历二六年双峰堂余文台刊本,藏日本东京大学文学部。本书分上下层分类刊载琐记、诗话、笑林、书翰与历代中短篇小说等。上层一卷的篇目有：华阳奇遇、张于湖记（此篇亦载《燕居笔记》，题《张于湖宿女贞观》）。本卷的其他篇目有：玩江楼记（即《柳耆卿玩江楼记》）、芙蓉屏记、连理树记、令言遇仙、聚景园记。二卷篇目有：裴航遇仙、秋香亭记、夫妇成仙、田洙遇薛、听经猿记、天致续缘、秀娘游湖（平话，正文杨题为《裴秀娘夜游西湖记》）三卷篇目有：东坡三过、羞基亭记、卖">
<title>万锦情林_余象斗_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">万锦情林</span> <br/>
          作者： <span class="inputVal" id="bkauthor">余象斗</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,小说,完结</span> <br/>
          字数： <span class="inputVal" id="bknum">[book_length]238905</span> <br/>
          说明： <span class="inputVal" id="bkdec">明代通俗类书。六卷。全称《新刻芸窗汇爽万锦情林》,余象斗编集。今存明万历二六年双峰堂余文台刊本,藏日本东京大学文学部。本书分上下层分类刊载琐记、诗话、笑林、书翰与历代中短篇小说等。上层一卷的篇目有：华阳奇遇、张于湖记（此篇亦载《燕居笔记》，题《张于湖宿女贞观》）。本卷的其他篇目有：玩江楼记（即《柳耆卿玩江楼记》）、芙蓉屏记、连理树记、令言遇仙、聚景园记。二卷篇目有：裴航遇仙、秋香亭记、夫妇成仙、田洙遇薛、听经猿记、天致续缘、秀娘游湖（平话，正文杨题为《裴秀娘夜游西湖记》）三卷篇目有：东坡三过、羞基亭记、卖妇化蛇、联劳楼记、王生奇缘、甘节楼记、会真记。下层一卷篇目有：钟情丽集。二卷篇目有：白生三妙传。三卷篇目有：觅莲传记。四卷篇目有：浙湖三奇、情义奇姻。五卷篇目有：天缘奇缘。六卷篇目有：传奇雅集。</span> <br/>
          封面： <span class="inputVal" id="bkimg">Z_13553.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]万锦情林
[book_author]余象斗
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,小说,完结
[book_length]238905
[book_dec]明代通俗类书。六卷。全称《新刻芸窗汇爽万锦情林》,余象斗编集。今存明万历二六年双峰堂余文台刊本,藏日本东京大学文学部。本书分上下层分类刊载琐记、诗话、笑林、书翰与历代中短篇小说等。上层一卷的篇目有：华阳奇遇、张于湖记（此篇亦载《燕居笔记》，题《张于湖宿女贞观》）。本卷的其他篇目有：玩江楼记（即《柳耆卿玩江楼记》）、芙蓉屏记、连理树记、令言遇仙、聚景园记。二卷篇目有：裴航遇仙、秋香亭记、夫妇成仙、田洙遇薛、听经猿记、天致续缘、秀娘游湖（平话，正文杨题为《裴秀娘夜游西湖记》）三卷篇目有：东坡三过、羞基亭记、卖妇化蛇、联劳楼记、王生奇缘、甘节楼记、会真记。下层一卷篇目有：钟情丽集。二卷篇目有：白生三妙传。三卷篇目有：觅莲传记。四卷篇目有：浙湖三奇、情义奇姻。五卷篇目有：天缘奇缘。六卷篇目有：传奇雅集。
[book_img]Z_13553.jpg


[book_title]卷之一·下层
钟情丽集
时，海宇奠安，黎民乐业。百年间，耳不闻金戈铁马之声，目不视烽火狼烟之警。诚至治之期，太平之日也。呜呼，人生值此，既乏南山之寿，须闲北海之樽。可信是轻尘弱草，休辜负美景良辰。百年秋露与春花，展放眉头莫自嗟。吟几首诗消世虑，酌三杯酒度韵华。闲敲棋子心情乐，慢拨瑶琴心趣赊。分外不须多着意，且将风月作生涯。尝有辜生者，辂其名。本贯广东琼州人氏。丰姿冠玉，标格魁梧，涉猎经史，吞吐云烟，真士林中之翘楚者也。一日，父母呼而命之曰：“尔有祖姑，适临高之黎氏。乃子奉朝廷命而为土官。经今数载，音问杳然。皆尔亲之薄幸，以致暌违之久，疏阔之甚也。孔子云：‘新者毋失其为亲，故者毋失其为故。此人道之当然。’即辰春风和畅，景物熙明，今备微贽，代我探访一度，以将情意。”生唯唯听命，收拾琴书，命仆童佑哥随行。生即至，入谒表叔，见之尽礼。乃引赴中堂，进拜祖姑暨婶，并诸兄弟。皆相见毕，询及故旧，生一一答之，尽恭且详。乃馆生于西庑清桂西轩之下。
明日侵晨仲春晖堂揖祖姑，适瑜侍焉。将趋屏后避生，祖姑止之曰：“瑜儿出拜四哥。（生行第四也）都是一家人，何避嫌之有。”瑜得命，即下阶与生叙礼。生窃视之，颜色绝世，光彩动人。真所谓入眼平生未曾有者也。
厥后，祖姑甚钟爱生。几晨昏，命生与瑜侍食左右。
一日谓生曰：“诸生久失训诲，汝叔屡求西宾无可意者。幸子之来，可姑舍此以发其蒙，一二年间回家不晚矣。”复顾瑜曰：“四哥寒暑早晚，但有所求，汝一切与之，勿以吝啬。”女唯唯听命，生亦拜谢。然生虽慕瑜娘之容色，及察其动静有常，言词简约，知其决不敢犯。又以亲情之故不敢少肆也。
表叔择日设帐，生徒日至。虽用意于书翰之间，而眷恋瑜娘之心则不能遏也。累累行诸吟咏，不下二三十首。不克尽述，特摘其尤者，以传诸好事者焉，以见他作亦皆称是也。其夜，作舒怀二律，诗曰：
连城韫匮已多时，耻效荆人抱璞悲。
白璧几双几地种，灵台一点有天知。
青灯挑尽难成梦，红叶飘来不见诗。
寂寂小窗无个事，娟娟斜月射书帏。
多愁多病不胜情，怅味萧然似野僧。
绿绮有心知者寡，白简无字梦难凭。
带宽顿觉诗腰减，身重应知别恨增。
独坐小窗春寂寂，感怀伤遇思匆匆。
生自得祖姑言之后，凡有所需，无不得之。一日，生命侍童佑哥问瑜娘取槟榔，遂以蜡纸封密酿者十颗馈生，并标书于其上曰：“进御之余，敬以五双奉兄，伏乞垂纳。”生但谓其有容色，不意其亦识字也。见之，大喜曰：“西厢之事，可得而谐矣。”乃制《西江月》词，命佑哥持以谢云：
蜡纸重重包裹，彩毫一一题封。谓言已进大明宫，特取余甜相奉。
口嚼槟榔味美，心怀玉友情浓。物虽有尽意无穷，感德海深山重。
女见之，微微而哂，就以云笺裁成小简书数字以复云：
感承佳作，负荷良多。第以白雪阳春，难为和耳。
生得此简，欢喜欲狂，不觉经史之心顿释，花月之思愈兴，他无所愿也，惟属意瑜娘而已。朝夕求间寻便，欲以感动于瑜。然瑜训谨稳实，生挑之，不答，问之，不应，莫得而图之。
一夕，月初出，叔婶会饮于漱玉亭上，命使女召生。生以手挥之，使先行。生徐徐后赴。至兰房东轩之隅，海棠树下，遇瑜独归。生曰：“五姐何归之速耶？”瑜曰：“倦矣，故归。”生曰：“久怀一事，欲以相闻，不识可乎？”女以他辞拒之，曰：“昨承佳作，健羡，健羡！”生曰：“不为是也。”女不答而去。生大惭，悒悒而赴宴，半酣而回。自是棠下之遇，不果所怀，遂制平韵《忆秦娥》以泄悒怏之意云：
忆秦蛾，忆秦娥，无意奈渠何！奈渠何，一场好事，从此蹉跎。
茫茫日月如梭，悠悠光景逐流波。花天月地，毕竟闲过。
一日，生就外馆。女窃入其所居之轩，发其书笥，见所作之诗词，知生之意有在也，默记归，感叹移时。及察见生之容色变常，饮食减少，颇怜之焉。
一夕，女晚绣绿纱窗下。生行过窗外，偶念周美成词“些小事，恼人肠”之句，瑜隔窗问曰：“四哥何事恼愁肠也？盍为我言之？”生曰：“子自思之。”女曰：“兄欲归乎？”生曰：“不然。”女又曰：“兄思兄之情人乎？”生又曰：“非也。”女又曰：“春寒逼兄耶？”生曰：“非寒也，愁也。”女曰：“何不拨之乎？”生曰：“谁肯与我拨之？”女笑而不答。生欲进而与之语，自度不可，于是退居轩间，思向者窗前之言，乃作词以识其事，名曰《花心动》：
万绪千端，恼人肠肚事，有谁共说？多丽多娇，有意有情，特地为人撩拨。绿纱窗晚珠帘卷，绣床貌如花模月。如簧语，一声才歇，千愁顿雪。
惟恨衷肠未竭。空惆怅，归亲又成间绝。一片乍灭，千种仍生，拥就心头成结。琴心未必君知，何日也？山盟同设。休猜讶，不是狂蜂浪蝶。生浓墨楷书，命侍童持以示女。
女览之，掷地曰：“我本无此意，四哥何诬人也！”童归以告。生殆无以为怀，乃于轩之西壁画一莺，后题一绝于其上云：
迁乔公子汇金衣，独自飞来独自啼。
可惜上林如许树，何缘借得一枝栖？
见者谓其题莺，殊不知觉其托意于其中也。
一日，瑜之侍妾碧桃偶过生轩，归谓瑜娘曰：“向来见西边轩里琼州官人画一鸟于壁上，甚是可爱。”瑜因伺生出，遂抵生轩，玩索良久，知其意也，乃作一词，书于片纸之上，置于几间而归。诗曰：
金衣今已换人衣，开口如啼却不啼。
自是傍墙飞不起，休悲无树借君栖。
生归，见瑜所和之诗，正想象间，忽见绛桃持一简至。生启之，鱼笺烂然绚目，乃是《喜迁莺》词也。
娇痴倦极，正柳困花柔，东风无力。桃锦才舒，杏花又褪，种种恼人春色。不恨佳期难遇，惟恨芳年易掷。堪据处，有东逝流水，西沉斜月。记得此去意，早筑盟坛，共定风流策。也不须愁，更休烦恼，务要身亲经历。欲使情如胶漆，先使心同金石。相期也，在西厢待月，蓝田种璧。生得此词，大喜过望，愿得之心，逾于平昔，每寻间便，思与女一致款曲，终不可得也。
过数日，表叔赴县，婶又宁归，女乃潜出，直抵生轩。生偶辍讲而归，适瑜在焉，揖而谢曰：“往日之词，直中阿堵中，诚能践之，虽死无憾。”瑜曰：“前词聊以宽兄之意耳，岂有他哉？”生曰：“所谓‘身亲经历’者，果历何事耶？”女不答，遂欲引去。生掩窗扉而阻之，因谓瑜曰：“辂自二月来抵仙乡，今则謣荚已三更矣。自从见卿之后，顿觉魂飞魄散，废寝忘餐，奈何无间可乘。今蒙下顾寒窗，而辂偶出适归，抑且不先不后，岂非天意乎？而卿又欲见拒，此辂之所深不识也。”瑜曰：“兄言良是，妾岂不知而为是沽娇哉？抑以人之耳目长也。”生曰：“为之奈何？”瑜曰：“俗语云，心坚石也穿，但迟之岁月而已。”生曰：“青春易掷，若迟之以岁月，岂不错过了时节哉！”瑜曰：“妾，女子也，局量褊浅，无有深谋远虑，在兄之图之则善矣。”言未已，忽闻众声喧哗，遂遁去，不得再语。生乃制《浣溪沙》以记其事云。
云淡风轻午漏迟，昼余乘兴乍归时，忽惊仙子下瑶池。　有意鹧鸪窗下语，无端百舌树梢啼，教人如梦又如痴。
一日，生陪叔婶宴于漱玉亭上，生辞倦先归。至和乐堂侧，闻有讽诵声，生趋视之，见瑜独立蔷薇架下，拂拭落花。生曰：“花已谢落，何故惜之？”女曰“兄何薄幸之甚耶！宁不念其轻香嫩色之时也？”生曰：“轻香嫩色时不能伫赏，及其已落而后拂之而惜，虽有惜花之心，而无爱花之实，与薄幸何异？”女不答。生曰：“往日‘图之’一言何如？”女曰：“在兄主之，非妾所能也。”忽觉人声稍近，遂隐去。生作《减字木兰花》一阕：
小亭宴罢，偶到蔷薇花架下。忽惊兰香，独立花荫纳晚凉。　手拈花瓣，轻轻整顿频频看。花落花开，厚薄之情何异哉！
又一夕，叔婶俱赴邻家饮宴，生独视若有失。正忧闷间，忽见瑜娘掀扉而入，谓生曰：“兄何忧之多耶？”生曰：“愁何足惜。但肠断为可惜耳。”女曰：“何事肠断？”生曰：“尽在不言中。”女曰：“妾试为兄谋之。”生曰：“卿言既许矣，不可只作一场话柄，恐断送人性命。惟子图之。”女曰：“兄尚不念图，况妾乎？”生曰：“辂图之熟矣。”女指墙，谓生曰：“奈此何？”生曰：“事至如此，虽千仞之山，尚不足畏，数仞之墙，何足道哉！”女曰：“所谓图者，其计安出？”生乃以扇指示所达之路。女笑曰：“恐不然也，妾之一心，惟兄是从而已。事若不遂，当以死相谢。第恐兄之不能践言耳。”生以手抱瑜，欲求合欢，女不从。正反复间，忽闻叔婶回，遂出迎接。次日，生乃作《凤凰台上忆吹箫》之句以示女云：
水月精神，乾坤清气，天生才貌无双。算来十洲三岛，列此娇娘。堪笑兰台公子，虚想象，赋咏高堂。何如花解语，玉又生香。
茫茫！今宵何夕，亲曾见娥，降下纱窗。又以将合，风雨来访。记得何时，约言难践，空悉断肠。肠断处，无可奈何，数仞危墙。
生念瑜娘之言，欲实其心，奈何无路可达。将欲越危墙，恐伤身命，终日沉思，计无所出。因自思之：“惟有得向春晖堂安寝，则身可通矣。”遂称病不起。表叔省之，生诈之曰：“近来数夜卧此轩间，才瞑目，便见鬼魅或牛头或马面等来相击闹，心甚怖焉。但以精神恍惚所至，不以为意。昨夜又梦一长牙者，语余曰：‘明日大王来请你，你勿复起。’不觉今日身体沉重，不能起也。”叔闻此语，大惊，遂移之东轩，命其小子名铭者伴生寝焉。生私念：“本欲设计寻入中堂，只得移向东轩，无以异于西轩也。”至夜半，佯狂大叫，举家惊视。生良久始言曰：“向见一人冠黄巾，同昨所见长牙者坐，骂余曰：‘我叫你莫起，你强要起。’黄巾者曰：‘大王请先生去作平贼露布耳，无他也。’言未已，又见一红发尖嘴者至，促曰：‘连忙去，无羁滞。’将扶余出，我与之抵敌良久。喜诸人起来，散去。不然，被伊捉去矣。”祖姑闻言大惊，令人请良巫祈禳。生乃厚赂巫者，命伊言曰：“若在此宿卧，恐性命难保。除非移入中堂，则无事矣。”彼时即移生入中堂。生病渐安，日则肄业于轩间，夜则居宿于堂上。
后第三夜，生谓诸侍伴曰：“今宵服药，忌人见，你辈回后间宿歇”。至夜静，生步入兰房西室之前，正见瑜于月桂丛边焚香拜月，生潜出，立墙荫以俟之。闻其微吟云：
炉烟袅袅夜沉沉，独立花间拜太阴。
心事不须重跪诉，娥委是我知心。
瑜吟讫，突见生至，且惊且喜曰：“闻兄被魅，今夜乃得至此耶？”生曰：“若非被魅，安能得会卿于此乎？”相与携手入室，明灯并坐。生熟视之，容貌愈娇，肌肤愈莹，情不能忍，乃曰：“我肠断尽矣。”欲挽女以就枕。女坚意不从，因谓生曰：“妾与兄深盟密约，惟在乎情坚意固而已，不在乎朝朝暮暮之间也。苟以此为念，则淫荡之女也。淫荡之女，兄何取耶！”生曰：“卿虽不从，辂之至此，设使他人知之，宁信无他事也？”女曰：“但秉吾心而已。”生虽不能自持，然见其议论，生亦喜其秉心坚确，不得已而从之，遂相与终夜坐谈。女曰：“妾尝读《莺莺传》、《娇红记》，未尝不掩卷叹息，自恨无娇、莺之姿色，又不遇张生之才情，自见兄之后，密察其气概文才，固无减于张、申，第妾鄙陋之质，有愧二女不足以感君耳。”生曰：“卿知其一，未知其二。且当时，莺莺有自选佳期之美，娇红有血渍其衣之验，今宵之遇，固不异于当时也。而卿之见拒，何耶？抑亦以愚陋之迹，不足以当清雅之意耳，将欲深藏固蔽，以待善价之沽也？”女正色而言曰：“妾岂不近人情者，但以情欲相期，美满于百年也。假使今日苟图片时之乐，玉壶一缺，不可复补，合卺之际，将何以为质耶？”生曰：“此事辂任之，勿虑也。但不如此不足以表情之交孚，卿请勿疑。”女曰：“谚语有云：‘但得王湖风月在，不愁无处下金钩。’正此之谓也。兄自此勿复举矣。”生兴稍阑，乃口念《菩萨蛮》词以赠之：
不因色胆如天大，何缘得入天台界？辜负阮郎来，桃花不肯开。　芳心空一寸，柔肠千万束。从此问花神，何苦逼人情？
女亦口念《西江月》以答生云：
借问朝云暮雨，何如地久天长？殷勤致语示才郎，且把芳心顿放。　苦恋片时欢乐，轻飘一点沉香。那时三万六千场，乐尔无灾无障。
自后，生凡数次就瑜，瑜终固执如前，委道百端，略不经意；或与并坐，或与并卧，见生才有异意，即厉色正言以拒之。生作《望江南》词以示瑜焉。
堪叹处，空到碧纱厨。一寸柔肠千寸断，十回密约九回孤，夜夜相支吾。驹过隙，借问子知乎？弱草轻尘能几许，痴云阁雨待何如？后会恐难图。
生情不能已，复继之以诗一绝云：
青鸾无计入红楼，入到红楼休又休。
争似当初不相识，也无欢喜也无愁。
女见词与诗，笑曰：“兄岂不喻往夜之言乎？”生曰：“余岂不喻？但以兴逸难当，姑排遣之耳。”暨晚，生归独坐，自思：“费尽心机，得达女室，终不见从，必无意于己也。”
至夜，复思：“不如与女作别。”至则长吁短叹，凭几而卧，终不与女一言，问之亦不答。百般开喻，逼勒再三，始一启口曰：“我今夜被你断送了也。”女大悟，谓生曰：“兄果坚心乎？”生曰：“若不坚心，早回去矣。”女因呼碧桃添香，呼生共拜于月下，祝曰：“妾瑜，生居深闺，一十七岁于兹矣。今夕以情牵意绊，不得已，以千金之体许之于情人辜辂者，非惟有愧于心，亦且有愧于月也。敬以月下共设深盟，期以死生不忘，存亡如一，无负斯心，永远无也。苟有违者，天其诛之。”祝罢，挽生就寝，因谓生曰：“妾年殊幼，枕席之上，漠然无知，正昔人所谓‘妖姿未惯风和雨，吩咐东君好护持。’望兄见怜，则大幸矣。”生笑曰：“彼此皆然。”遂相与并枕同衾，贴胸交股。春风生绣帐，溶溶露滴牡丹开；檀口香腮，淡淡云生芳草温。曲尽人间之乐，不啻若天上之降也。虽鸳鸯之交颈，鸾凤之和鸣，亦不足形容其万一矣。展转之际，不觉血渍生裙。女乃起而剪之，谓生曰：“留此以为他日之验。”生笑而从之。女以口念《虞美人》词以赠生云：
平生恩爱知多少，尽在今宵了。此情之外更无加，顿觉明珠减价玉生瑕。霎时丧却千金节，生死从今决。祝君千万莫忘情，坚着一钩新月带三星。
生亦口念《菩萨蛮》词以答女云：
春风桃李花开夜，烛烧凤蜡香燃麝。鱼水喜相逢，犹疑是梦中。
感情良不少，报德何时了。细语问莺莺，何人解此情？
瑜得生词，谢曰：“妾今夕溺于兄之情爱，故致丧身失节，殊乖礼法，非缘兄亦不至此也。幸为后日之图，则妾之终身庶得所托矣。”生曰：“五姐千金之身为我而丧，犹当铭肝镂骨以报子之深恩矣，岂肯负月下之盟耶。”
自后，生夜必至。一夕，谓女曰：“我以亲舅托于门下，人皆罔知，诚恐他日此事彰闻，亲庭谴责，何颜重上春晖堂乎？”瑜曰：“妾虽女流，亦颇知礼，岂不知韫椟之可嘉，失节之可丑！以兄之情牵意绊，遂至于斯，倘他日事情彰明，寻奉巾栉于房帏之中。事若不果，当索我于黄泉之下矣。”相与泣下数行。
又一夕，生复赴约，女目生良久，曰：“观子之容色辞气，决非常人，他日得侍房帏，则虽不得为命归，亦不失为士夫之妻耳。苟流落俗子手中，纵使金玉堆山，田连阡陌，非所愿也，惟兄之是从而已。”生感其节义，作诗以赠云：
水月精神冰雪肤，连城美璧夜光珠。
玉颜偏是书中有，国色应言世上无。
翡翠衾深春窈窕，芙蓉褥软绣模糊。
何当唤起王摩诘，写出和鸣鸾凤图。
女亦吟一律以答生云：
多感阳春一气嘘，吹开玉砌未生枝。
合欢幸得逢萧史，快睹曾应识紫芝。
碧沼鸳鸯交颈处，妆台鸾凤下来时。
此情纵有成终始，莫把平生雅志亏。
初，瑜父选民间女之艳色者以为媵，得八人焉。分四与瑜：曰碧桃，曰绛桃，曰仙桃，曰小桃；分四与琼：曰腊梅，曰月梅，曰春梅，曰素梅。父命姆诲之，皆颇识字晓音律。自瑜交通生后，四桃心怀忧惧，惟恐事泄，罪及于己。一日，四桃上书谏曰：
娘子生长名门，深居幽阃，世荣封袭，家极华腴。况且仙态芳菲，懿德清淑，才华充赡，妙手精工，芳名洋溢乎三洲，美誉昭彰于十邑。尚不保身律己，却乃失节丧身，理义有亏，彝伦败。倘或闺中事露，门外风闻，非惟有污损于己身，抑且玷辱于父母。亲庭谴责，他人笑讥，名节荡然，性命难保。诚恐楚国亡猿，祸延林木，城门失火，殃及池鱼。后悔难追，噬脐莫及。苟能先事改过自新，勿蹈前非，待时而动，则娘子幸甚，妾辈亦幸甚！
瑜得书，览毕，喟然叹曰：“尔言良是，但余既以死许辜生，背之不祥。今日之事，其咎在余，谅必不相累也。”碧桃曰：“其然，岂其然乎！娘子若不自新，我辈终有去志。”瑜泣而谕之曰：“余与辜生牵情溺已而成痼疾，身可死而情不可解也。虽苏张更生，不能移吾之初志耳。汝欲去则去之。”四桃同泣而应之曰：“妾辈侍奉闺帏，已非一日。娘子开心见诚，推恩均惠，感戴不已，补报无由。倘若事露，娘子捐身，妾辈安能独存，誓必不相负也。”乃相抱唏嘘而泣久之。至暮，生至，女乃出所吟诗并四桃所谏书以示。生读之赧然。
一轮明日本团圆，才被云遮便觉残。
欲把相思从此绝，别君容易望君难。
自后，暮聚晓散几月余，温存缱绻之情，益以加矣，不觉大火西流，金风又起。父母以生久别，遣仆持书促归甚急。生得书，言之叔婶，治装将为归计。生至夜复抵女室，告以将别之由。二人不忍离别之情，见于颜色，短叹长吁，悲不能已。久之，女徐拭泪曰：“第无伤感，且尽绸缪，未知后会何时也？”生曰：“我去三两月，必至再来，子勿劳苦构思成疾，此特暂别而已。”女乃吟诗二绝以别生云：
乌啼月落满天霜，执手相看泪满眶。
明月相如归去也，文君从此倍凄凉。
秋雨梧桐叶落时，悲秋怀抱正凄凄。
多情自古伤离别，莫笑莺莺减玉肌。
生乃以玉耳环馈女，并留题一绝云：
黄雀衔来已数年，别时留取赠婵娟。
莫将闲事萦衷曲，常把佳音在耳边。
暨晚，生以他事不果行。至夜，女命侍女以白金十锭、青布四端、花巾二十条、裙带二十双并词一阕以赆生。词名《柳梢青》：
南陌花残，西厢月暗，风雨凄凄。见说君归，明松金钏，暗减玉肌。
吁嗟后会难期，将何物，表人别离。万斛离愁，千行情泪，两地相思。
生亦立缀排十韵以赠女别云：
驱驰来戚里，特地探仙乡。
推馆开纱帐，拦阶随雁行。
二天恩不断，一德感难忘，
况复蒹葭质，亲陪兰蕙旁。
尘埃沾洁节，襟袖染余香。
月下深盟固，花边思语长。
绝胜鱼得水，何异凤求凰。
只谓欢娱永，谁知归思忙。
百年终有在，一别不须伤。
若问重来日，橙黄与菊香。
生别，至家之后，行止坐卧，食息起居，无非为女记忆也；经史家事，略不介意，终日昏昏而已。先是，城之西北隅有林曰迈游，山明水秀，多生佳丽。有名小馥者，字微香，亦美丽超群。其俗有纺纱场之习，生尝游畋其间，与之亦相好。生有诗以赠之曰：
生长茅茨在迈游，微香两字动炎舟。
玉般温润兰般馥，花样娇妍柳样柔。
巧笑千金苏氏小，清歌一曲杜家秋。
也知好事人人爱，不可明知但暗求。
微香缉知生归，意其必访己也。日日候待，杳无消息，疑其必有他遇而忘己也，乃效温飞卿体作《懊恨曲》以怨之云：
莲藕抽丝那得长？萤火作灯那得光？
薄幸相思无实意，可怜蝶粉与蜂黄。
君何不学鸳鸯鸟，双去双来碧纱沼。
兰房白玉尚抛捐，何况风流云散了。
大堤儿女抹翠娥，贵财贱德君知么？
夭桃浓李虽然好，何似南山老桂柯。
悠悠万事回头别，堪叹人生不如月。
月轮无古亦无今，至今长照丁香结。
微香亲书于鸾笺之上以寄生。适生之友王仲显者与生检阅诗书，得此曲，问：“谁之笔也？”生以实告。遂与王生共探之。微香以生久别，见生至大喜，而生忧闷之怀凄然可掬。微香以王生在，亦不诘生。
迄至夜分，王生倦而寝矣，微香乃谓生曰：“自从君之别妾也，不觉乌兔沉东西矣，而妾思君之心不啻若大旱之望云霓也，深藏固蔽以待君久矣。近闻君归，喜动颜色，思得一见而无由。今夜既蒙垂顾，正当缱绻以偿契阔之情，而君之短叹长吁，愀然不乐，何也？岂非疑妾有外意，抑亦君有外遇乎？”生曰：“感子之情，亦已多矣。奈何将新变故易，以故变新难。”微香笑曰：“妾之言果不差矣。君盍均而惠乎？”生不答。微香曰：“君寓临邑，所遇者得非临邑之人乎？”生曰：“然。”复问：“女为谁名？何氏之女也？”生不肯言。再三逼勒，良久，始言曰：“子亦我之情人也，语亦何害。子宜秘之，勿言其姓名于人，斯可矣。微香指灯而言曰：“我若违子之嘱，有如此灯。请言之，勿虑也。”生乃曰：“黎氏，名瑜娘，字玉真。”微香叹息而言曰：“此女无双也。其面团而光，其质富而润，其目凝而澄，其声清而婉，果然乎？”生曰：“子之言，若亲见也。何以知之？”微香曰：“妾之表亲有善穿珠者，前日往临邑，知黎土官宅有此女也。且闻其善诗，有作赠君否？”生乃诵其《柳梢青》与微香，微香击节叹曰：“才貌兼全，真天上之人也。子之视我如土块，不亦宜乎！”乃缀《满庭芳》一阕自歌以贺生：
月下歌声，风前笛韵，遥思当日风流。枕边言语，尤记在心头。玉佩叮当别后，别后空惆怅，永巷闲幽。行云去，才离楚岫，却又入瀛洲。　仙境里，奇逢姝丽，端好绸缪。羡金桃玉李，凤偶鸾俦。一个文章清雅，一个体态娇柔。谁念我，雕栏独倚，一日似三秋。
生观讫，起谢曰：“余受卿之情不为不多，负卿之罪亦不为不少。”立缀《木兰花》一阕以答之：
念当时行乐，乌乍落，兔乍生。向花下重门，柳边深巷，弄笛三声。毕声断，柴门启，见花颜玉脸笑相迎。喜气春风习习，歌喉山溜冷冷。
自从别后阻归程，非是我无情。奈故思漫漫，新欢款款，誓下深盟。情已固，心意谁评？从今长揖谢芳卿。肠断纺纱场上，月轮依旧光明。
明日，生与王仲显回归。抵家后，因念微香之语，乃赋长歌一篇以贻之云：
我生幸值升平时，春风和气长熙熙。
幸今喜在繁华地，山水清佳人秀丽。
此生此世岂徒然，好展情怀乐所天。
不须贪富贵，何必求神仙。
万岁虚生耳，纵有千金亦须死。
世间万事非所图，惟慕娇娆而已矣。
君不见，卓文君，至今千载芳名传。
古人今人同一致，有能逢之亦如是。
人生少年不再来，人生年早少开怀。
黄金买笑何足吝，白璧偷期休更猜。
我曹不是风流客，懒向金门献长策。
脚跟踏遍海天涯，久慕倾城求未得。
亲家有貌倾长城，养在深闺十八龄。
蕙性芳心真慧敏，玉颜花貌最娇婷。
春山远远秋波浅，嫩笋纤纤红玉软。
暗麝芬芬百合香，绿云绕绕双乌绾。
上迫能字卫夫人，下视工诗朱淑真。
柳絮才华应绝世，梅花标格更超群。
云闺雾阃深深处，罗帏锦帐重重贮。
绝似娥住广塞，世人有恨无由睹。
记得春光三月天，曾寻流水到桃源。
春晖堂上分明见，晚绣窗前款语言。
童仆往来传意绪，诗词络绎通情素。
数向花前密约时，同于月下深盟处。
烛摇红影照兰房，香喷清烟袭象床。
一线枕痕生玉晕，碧梧枝上凤求凰。
芳情百纽丁香结，真心一点蔷薇血。
个中顿觉两心知，妙处偏难向人说。
朝朝暮暮恋高唐，忘却人间日月忙。
回望白云归思切，金刀寸寸断人肠。
美满意情呻吟绝，销魂怕唱阳关叠。
依依牛女隔星河，杳杳行云归楚峡。
香罗重结又何时，惆怅西风泪湿衣。
旧恨牵连推不去，新愁郁结有谁知？
惟有知情旧知己，每把甘言慰愁耳。
多承佳惠感难忘，自觉违心惭不已。
徐徐思后更思前，回首西风亦怅然。
应是前生曾种福，今生偏得美人怜。
微香得此歌，以示其同伴，众口称夸，乃用手卷以赠生，名《双美》，请善画者绘图于其首。微香又摅妙思，作《并美序》一篇以冠其端，复继之以长歌一篇，以传好事者：
琼南人物倾天下，才子佳人两无价。
吴门锦里何足数，蓬岛瑶池此其亚。
画堂重重闭广寒，青聪白马跃金鞍。
奇才美貌皆潘岳，腻体香肌尽弱兰。
弱兰潘岳今何许，听说琼林鸾凤侣。
凤友鸾朋绝世无，一双两好真无比。
天与风流年少郎，声名籍甚动炎荒。
凤刍骥子麒麟种，绘句文章锦绣肠。
往来洒落起尘俗，绣虎雕龙总入目。
万卷诗书刘曾风，千首词曲要同淑。
清风明月四清香，胜景名山足遍经。
曾向朱崖开绛帐，忽从戚里遇娉婷。
娉婷自是豪家子，长养绮罗丛队里。
天上丽质自起群，百媚千娇谁与比。
水月精神冰雪肌，芙蓉如面柳如眉。
春山淡淡横蛾黛，秋水盈盈漾碧漪。
飘飘柳絮才情绝，戛玉鉴金满箱帙。
光风溜溜泛崇兰，碧涧溶溶涵皓月。
久擅芳名荡海天，风流年少总夸研。
笑他有眼何曾见，羡子相逢岂偶然。
偶然相逢真奇遇，时人那得知幽趣。
红叶飘时传丽情，绯花泛水知山路。
直入蓬莱第一层，云轩谒拜许飞琼。
鲛绡帕上题佳句，鹊尾炉前结好盟。
黄莺唤友迁乔木，丹凤求凰栖翠竹。
醉风芍药暗生香，着雨夭桃红杏肉。
绝似娥下月宫，宛如神女在巫峰。
翻嫌月殿非人世，却笑巫山是梦中。
何似相逢明盛世，早能偿此风流债。
负兹通古通今才，遇此倾国倾城态。
倾国倾城世无多，通古通今谁复过。
绝胜兰香伴张硕，宛然萧史共秦娥。
秦娥萧史虽无比，不过如斯而已矣。
天香国色产南方，不让中州独专美。
嗟予与子素相知，记得纱场夜月时。
浪作狂歌赞并美，聊传盛事记佳期。
有善儿者，它纯叔，微香之侄也。年最妙，亦善歌词，继诗于卷上曰：
才子风流正少年，佳人窈窕更婵娟。
一双两好真无比，百媚千娇出自然。
瑶树琪花欺众卉，金山玉海冠群贤。
闻君此遇真奇异，故献风流并美篇。
有何真者，字洁节，亦继诗曰：
好事多偏自古然，佳人才子贵双全。
文君司马夸重见，崔氏张生岂独专。
窃玉偷香输妙手，连珠合璧羡良缘。
云英若问纱窗事，为道花开月未圆。
生得卷，感三美人之厚意，亦作一律以谢之：
云锦霞笺照眼明，长篇短韵总含情。
微香妙手奇还健，纯叔新诗宛更清。
团也相应如小小，真兮端不让琼琼。
朝思暮想心常念，欲报深恩愧未能。
生自别瑜娘之后，倏尔斗柄三移，而相思之心如一日也。奈鳞鸿杳绝，后会无由。是月某日，适值祖姑生诞，乃托所亲，言于父母曰：“某日祖姑诞辰，理当往贺。何吝四哥一行，而不使之往庆之耶？”父母从之。次日，遂命生起行。
既至，表叔一家见生，莫不欣然喜其再至。于是复馆生于清桂西轩之下。生遍视，窗轩如故，诗画若新，惟庭前花木有异耳。不胜旧游之感，遂吟近体一律以寓意云。诗曰：
一年两度谒仙门，前值春风后值冬。
草木已非前度色，轩窗还是旧游踪。
重临杨柳三三径，专忆高唐六六峰。
知是盟深应不负，虚言万事转头空。
生至数日，不能与瑜一语。因设卧中之计，尚未克果，而祖姑之寿日届矣。乃制《千秋岁令》一首以庆寿云：
菊迟梅早，报道阳春小。坡老说，斯时好。北堂萱草茂，南极箕星皎。人尽道，群仙此日离蓬岛。　宝炬红光耀，金兽祥烟袅。丝竹嫩，蟠桃老。永随王母寿，却笑□铿夭。画堂年年，膝下斑衣绕。
后二日，生侍祖姑于春晖堂上，忽见堂侧新开一池，乘隙处趋往视之，正见瑜倚墙观画，生笑而言曰：“不期而遇，天耶？人耶？”瑜娘曰：“天也，岂人之所能也。不期然而然，非天而何？”遂挽生共坐于石砌之上，且曰：“此地僻陋，人迹罕到，姑坐此，徐徐而入可也。”遂相与诉其间阔之情、梦想之苦，自未及酉，双双不离。忽闻呼唤之声，女遂辞去，复顾生云：“自此路可以达妾室，兄其图之。”生颔而归馆。
至更深夜静，生遂窬垣而入，直抵女室。时女已睡熟矣。生叩窗良久，女始惊觉，欣然启扉相迓，携手入室，添灯共坐。生谓女曰：“自别之后，思子之心，恍然在前，忽然在后，未尝一日而离也。所嘘所吸，所起所止，何者而非相思乎！”女曰：“非特兄也，妾亦皆然。待兄久不至，聊集古句一绝，方凭几而卧不觉酣矣。”生问：“诗安在？”乃出以示生。诗曰：
月娥霜宿夜漫漫，鬓乱钗横特地寒。
有约不来过夜半，月移花影上栏杆。
生览毕，亦口占律诗一首云：
再到天台访玉真，入门一笑满明春。
罗帏绣被虽依旧，璧月琼枝又是新。
可喜可嘉还可异，相恰相爱更相亲。
何当推广今宵事，永作天长地久人。
女亦口占以和之：
洞房今夜降仙真，软玉温香满被春。
慢说别离情最苦，且夸欢会事重新。
意中有意无他意，亲上加亲愈见亲。
欲得此情常不断，早寻月下检书人。
是日，二人眷恋之情，逾于平昔。一日，生携微香手卷示瑜。看未毕，怒曰：“祝兄勿多言，却又多言！妾之名节扫地矣！”生解说百端，女终不与一言。后夜复往，坚闭重门，无复启矣。女方悔己前非，咎生薄幸，终日闭门愁坐，对镜悲吟，一二日间才与生相见。见之，亦不交半语。凡半月间，生不能申其情，悒怏满怀，大失所望，乃述近体一律以示之。诗曰：
巧语言成拙语言，好姻缘作恶姻缘。
回头恨拈章台柳，赧面惭看大华莲。
只谓玉盟轻荡泄，遂教钿誓等闲迁。
谁人为挽天河水，一洗前非共往愆。
女玩味良久，始笑曰：“兄寓此久矣，盍归访纱场之情人乎？”生曰：“卿何以出此言也？独不记月下深盟乎？且辂当时不合失于漏泄，罪咎固无所逃矣。然古人有言曰：‘往者不可谏，来者犹可追。’遽忍以往者之小过而阻来者之大事乎？”瑜回嗔曰：“兄之心金石不渝，妾之怒聊以试兄耳。”亦续吟一律云：
一洗前非共往愆，从今整顿旧姻缘。
声名荡漾虽堪怨，情意殷勤尚可怜。
任是春光走漏泄，忍教月魄不团圆。
莫言幽约无人会，已被纱场作话传。
自此之后，情好如初。一日，以前卷展开评论，瑜曰：“微之才调何如？”生曰：“卿乃天下之碧桃，月中之丹桂，彼不过微芳小艳而已，岂敢与卿争妍媸也？正昔人所谓西施、王嫱争洗脚脸，与天下妇人斗美者也。”女感其言，乃吟《长相思》词一阕以戏生：
大巫山，小巫山，暮暮朝朝云雨间，谁怜凤偶闲？
歌已阑，乐已阑，才向瑶台觅彩鸾，金波依旧团。
一夕，天色阴晦，生与瑜待月久之，乃同归兰室，席地而坐，尽出其所藏《西厢》、《娇红》等书，共枕而玩。瑜娘曰：“《西厢记》如何？”生曰：“《西厢记》，不知何人所作也。考之于唐，元微之尝作《莺莺传》并《会仙诗》三十韵，清新精绝，最为当时文人所称羡。《西厢记》之权舆，其本如此也欤？然莺莺有诗寄引生云：‘自从别后减容光，万转千愁懒下床。不为旁人羞不起，为郎憔悴却羞郎。’此诗最妙，可以伯仲义山、牧之，而此记不载，又不知其何故也。且句语多北方之音，南方之人知其意味者罕焉。”瑜又问：“《娇红记》如何？”生曰：“亦未知其作者何人，但知其铺叙格局，井井有条而可观，模写言词朗朗可听而不厌也，苟非有制作之才，焉能若是哉！然其诸小词多鄙猥，可人者仅一二焉。子观之熟矣，其中有何词最佳？”瑜曰：“《一剪梅》。”生曰：“以余看之，似有病。”女曰：“兄勿言，待妾思之。”顷曰：“诚有之。”生曰：“何在？”曰：“离有悲欢，合有悲欢乎？”生笑道：“夫离别，人情之所不忍者也。大丈夫之仗剑对樽酒，犹不能无动于心，况子女之交者。其曰离有悲，固然也；离有欢，吾不之信也。至若会合者，人情之所深欲者也。虽四海五湖之人，一朝同处，而喜气亦有不期然而然者，况男女交情之深乎？谓之合有欢，不言可知矣；谓之合有悲，吾未之信也。”瑜曰：“兄以何者为佳？”生曰：“‘如此钟情古所稀，吁嗟好事到头非；汪汪两眼西风泪，洒向阳台化作灰’一诗而已。”瑜曰：“与其景慕他人，孰若亲历于己？妾之遇兄，较之往昔，殆亦彼此之间而已。他日幸得相逢，当集平昔所作之诗词为一集，俾与二记传之不朽，不亦宜乎？”生感其意，乃口占一曲，自歌以写怀云。歌曰：
西江月尚团团，锦江水尚潺潺，荒坟贵贱总摧残，回首真堪叹。回首真堪叹，可怜骨烂名难烂。残篇留得在人间，付与多情看。待月情怀，偷香手段，这般人真好汉。想崔、张行踪。忆申、娇气岸，相对着肠频断。此情此恨，我尔相逢岂等闲。须教通惯，休教明判，若还团圆，且作风流传。
初，生与女交通后，收敛行踪，无罅隙之议，故人无知者。及其再至，情欲所迷，罔有忌惮，一家婢妾，皆有所觉，所不知者，惟瑜父母而已。瑜亦厚礼诸婢，欲使缄口，奈何各怀旧憾，皆欲白之。自度不可久留，乃设归计。尚未果也，忽一婢惧事露而罪及己，窃言之祖姑。祖姑以生之驯谨达礼，必无此事，反笞其婢。自是众口渐息。时又叔婶同寓别馆，况又祖姑昏耄，不知防备，始大得计，略无畏惧之心，暮乐朝欢，无所不至。
一日，生与女同步后园晴雨轩中，徘徊观行。正谈谑间，而瑜之弟黎铭值而见之。生大骇，恐言于叔婶，乃厚结铭心。初，生有一琴，名曰“碧泉”，平生所嗜好者，铭尝问取，生不之与，至是而遗焉。虽得铭之欢心，然而诸婢切切含恨，惟待叔婶回而发其事。生自思其形迹不宁，“设使叔婶知之，负愧无地矣！”托以归省，告于祖姑。祖姑固留之再三，生终不从。瑜夜潜出，与生别曰：“好事多磨，自古然也。欢会未几，谗言祸起，奈之何哉！兄归，善加保养，方便再来，毋以间隙，遂成永别，使设盟为虚言也。”因泣下而沾襟。生亦掩泪而别。女以《一剪梅》词一阕并诗一首授生，曰：“妾之情意，竭于此矣。兄归，展而歌之，即如妾之在左右也。”词曰：
红满苔阶绿满枝，杜宇声归，杜宇声悲。交欢未久又分离，彩凤孤飞，彩凤孤栖。
别后相逢是几时？后会难知，后会难期。为言何以表相思？一首情词，一首情诗。
诗曰：
万点啼痕纸半张，薄言难尽觉心伤。
分明一把离情剑，刺碎心肝割断肠。
生亦缀《法驾引》词一首以别女云：
归去也，归去也，归去几时来？峡口云行仙梦杳，雨中花谢鸟声哀。落叶满空阶。
真个是，真个是恼人肠。沙上鸳鸯栖未稳，枝头鹦鹉叫何忙。相对泪沾裳。
须记得，须记得月前盟。料必两人扶一木，莫移钩月带三星。了此此生情。
女览毕，谓生曰：“往者迈游诸女所赠之诗，意甚忠厚，今将薄礼寄兄以馈之，可乎？”生曰：“可。”女乃命侍女取花巾十条、裙带三十三双，与生收讫。女含泪再拜而别。生既归家后，命仆以女所寄之物送与微香。微香寄声于仆曰：“寄语四郎：彼岂不知赵姬之言乎？”仆归以告。友王仲显在焉，生微笑之。友曰：“何谓也？”生曰：“按《左传》赵姬有言曰‘好新慢故易’，微香特讽予也。”次日，复命仆持书以贻。微香展而视之，乃唐体诗一律：
传与多情旧故人，几乎为尔丧良姻。
空怀杜牧三生梦，难化瞿昙百忆身。
雨散云收成远别，花红柳绿为谁春？
不堪回首纱场上，风雨潇潇月一轮。
微香静而思之，终疑于“为尔丧良姻”之句，欲生之来以实之，亦次韵一律以答之。诗曰：
彼情人是我情人，就说无因亦有因。
千里相思愁里句，几番欢会梦中身。
天边依旧当时月，洞口时非往日春。
若念小楼移手处，重来花下赏冰轮。
生感其意，复以诗一律而绝之焉：
纺纱场下好情缘，回首西风倍惨然。
已按赤绳先系足，免劳青鸟再衔笺。
任从柳色随风舞，莫惜韶光彻夜圆。
不是怜新违旧约，由来好事两难全。
微香得此诗，知生之绝己也，然而慕生之心，未尝少替，亦和一律以答生云：
纺纱场下旧情缘，怕说情缘只默然。
今日翻成班氏扇，当时休制薛涛笺。
玉萧已负生前约，金镜偏教别处圆。
自是人心多亦易，休言好事不双全。
生时名籍甚，郡邑咸欲举生为庠生。生父爱子，不欲远涉利途，恐致离别之苦。然而众论纷纷，无时休息。生潜喜，乘间言于父母曰：“除非出外可避。”父喜曰：“可往祖姑家少避五六个月，众口无不息矣。”生曰：“如或官司逼勒，如何？”父曰：“只言随伯父之任可也。”父即日命促装起行。
既至，祖姑一家欣喜，待礼如初。生告所来之由，叔曰：“倘不厌寒微，姑寓于此，朝夕与诸生讲明理义，此某之所深幸也。”生拜谢，退居所寓之轩，偶见绿纱窗上题诗一绝云：
壁上莺还在，梁间燕已分。
轩中人不见，无语自消魂。
生知是瑜之笔，亦书一绝于其旁曰：
肠断情难断，春风燕又回。
东风和且暖，雅称结双飞。
生思玩间，忽见瑜娘独至，且喜且悲，再拜谓生曰：“兄真信士也。缘自兄归之后，媒妁议姻，逮无虚日，父母亦有许之者，但未成事耳。妾心想，迫于父母之命，不得已而饮恨于九泉之下，不及与君诀别为欠。今幸不死，尚得相见，殆天意乎！未审计将安出？”生曰：“此辂之所以日夜切思者也。盖尝思之有三不可：亲戚不可为婚，一也；父母之命不可违，二也；不敢言于父母，三也。为今之计，惟在乎卿主之而已。”瑜曰：“凡妾可力为者，敢不自效！望兄指引，斯善矣。”生密附于女耳边低言。女曰：“正合妾意。”言未已，忽听笼中鹦鹉叫：“大人回！大人回！”女闻之，遂遁去。临行，反顾生曰：“兰房之约，三更后四更前，正其时也。妾倚窗以俟。”生许之。
是夜，月明如昼，万籁无声，生视诸仆皆睡熟，轻步潜至女室。女正倚窗而立。相见之际，喜不自胜。生欲挽之就寝，女曰：“丑陋之质，于兄故不敢辞，但以月明花开之景，不可常得，思与君少同伫赏，以度良宵耳。”生然其言，遂并立于玩月亭右厢阶下。俄而，婢女数辈捧馐肴至，罗列满前。二人相与劝酬，极尽款曲。女曰：“人会几何，既逢佳景，可无述作以记之乎？”生曰：“短章寂寥，片文拘泥，与其合笔而和题，孰若同声相应，亦足以见吾二人之敌也。”瑜曰：“就以‘月夜喜相逢’为题，五十韵为率。”生即为首倡曰：
今夕是何夕，奇逢不偶然。
况当明媚景，正是艳阳天。（生）
烂烂星珠灿，圆圆月鉴圆。（女）
风轻万籁寂，露百花鲜。（生）
河影清还浅，奎缠断复连。（女）
乾坤真罔极，光景自无边。（生）
大地冰壶隐，长空雪浪翻。（女）
连枝横鉴发，素晕隔檐穿。（生）
更漏转三鼓，槐荫过八砖。（女）
溶溶春似海，缓缓夜如山。（生）
织女偷情看，娥着意怜。（女）
千年逢一会，二鸟降双仙。（生）
谈笑幽亭上，追随小院前。（女）
分明双美具，端的四兼全。（生）
旧恨应皆释，新愁觉欲颠。（女）
重来谐素约，又共展华筵。（生）
何须金石奏，且把海螺传。（女）
美酒倾珠落，香羹和玉涎。（生）
脍用金刀切，茶将活火煎。（女）
冰壶双髻执，罗扇小鬟掾。（生）
并枕挨肩玉，低鬟动髻婵。（女）
柔肠频眷恋，莲步漫周旋。（生）
红袖深藏笋，罗衣懒上船。（女）
献酬多节重，议论每牵缠。（生）
不必宣金石，何劳奏管弦。（女）
休辞同坐久，且共把诗联。（生）
共吐珠玑唾，同裁月露篇。（女）
声声争响亮，字字竞鲜妍。（生）
可羡唐商隐，（女）
堪夸燕丽鲜。（生）
新清开府句，（女）
秀丽薛涛笺。（生）
佳兴如流水，（女）
神词若涌泉。（生）
孟郊应退舍，（女）
蔡琰可齐肩。（生）
转战敌逢敌，□词玄又玄。（女）
剡藤烦字扫，香剂倩思研。（生）
宴罢情将困，吟成意尚牵。（女）
掀帏香自馥，入室步争先。（生）
好事虽多舛，佳期喜独偏。（女）
笑携双玉手，共卧五花毡。（生）
莲步移红玉，珊瑚堕翠钿。（女）
交加连理树，掩映并头莲。（生）
色胆大如斗，丽情深若渊。（女）
耳边言切切，心上意悬悬。（生）
凤蜡摇红影，龙涎薰碧烟。（女）
情痴疑是梦，骨冷不成眠。（生）
缱绻两情好，绸缪一意专。（女）
既如鱼水乐，又似漆胶坚。（生）
了毕平生愿，深酬宿世缘。（女）
愈亲须愈敬，相守莫相捐。（生）
密约长如此，深盟永不迁。
任他沧海竭，此乐尚绵绵。
联成，女出云笺，命小桃书之。书毕，已四鼓矣。不复就枕，但立会而已。生口占一绝曰：
名花并立笑春风，谁识常空一窍通。
欲验佳期何处见，白罗裆上有残红。
自是之后，幽会佳期，殆无虚日；眷迹之情，亲昵之意，有不可以言语形容者。所作诗词，不可尽述，姑记含蓄意深者八绝：
昨夜东风透玉壶，零零湛露滴真珠。
寄言去问飞琼道，曾识人间此乐无？
一线春风透海棠，满身香汗湿罗裳。
个中好趣惟心觉，体态惺松意味长。
宝鸭香消烛影低，波翻红浪枕边欹。
一团春色融怀抱，口不能言心自知。
淡淡溶溶总是春，不知何物是吾身。
自惊天上神仙降，却笑阳台梦不真。
形体虽殊气味通，天然好合自然同。
相怜相爱相亲处，尽在津津一点中。
半夜牙床戛玉鸣，小桃枝上宿流莺。
露华湿破胭脂体，一段春娇画不成。
烛尽香消夜悄然，洞房别是一般天。
若教当日襄王识，肯向阳台梦倒颠？
鱼水相投气味真，不胶不漆自相亲。
两身忘却谁为我，恐是天生连理人。
一日，祖姑独坐春晖堂上，生侍之，顾生谓之曰：“昔传姻事为‘下玉镜台’，何谓也？”生以温峤事为对。祖姑曰：“汝知发问之意乎？”生曰：“不知。”祖姑复曰：“汝宜益加进修，吾之女孙，誓不他适，当合事汝，亦使温峤之下玉镜台也。”生拜谢。至暮，生以此告瑜。瑜喜，笑曰：“古人有言：‘人心同欲，天必从之。’岂虚语乎！”生曰：“明日当辞归，遣媒言议，勿失时也。”
明日，遂告归。及抵家，以祖姑之语告其父。父欣然从之。
择日命媒行。既至，以所来之由告叔。叔曰：“四哥才貌，出众超群，可敬可爱，得婿如此，足慰人心。奈他人讥笑何？”媒曰：“何伤乎？温峤之下玉镜台，娶姑之女。”又曰：“老泉女适程氏，舅之子也，况乃孙乎？自古迄今，但闻传其事以为佳话，未闻以是病之者，夫何疑之有？”叔婶允之，遂备黄金二锭、羊一牵为定礼。生婢有名朝华者，从媒同至，潜至瑜室，递生书与瑜，瑜展读曰：
玉真小娘子妆次：辂世忝姻缘之契，缔结丝萝；叨因叔侄之情，寓居门馆。讵意天缘会合，亲逢旷世之娇娆；人意交孚，果是前生之配偶。荣生意外，喜溢眉间。缅想淑候，兰蕙其芳，冰霜其洁。秋水为神玉为骨，倾国倾城；芙蓉如面柳如眉，欺花欺月。柳絮因风起，蔼然谢道韫之才；寒藻漾涟漪，粲若朱淑真之文采。诚所谓天上之神仙，君子之好逑者也。辂一寒如此，百技无能，才匪逮人，貌非出众，忝得一拜于云阶，幸已足矣。何况侧身于玉树，恩莫大焉。粉身不足报深恩，万死亦难酬厚德。扪心有愧，揣已何堪！曩闻太夫人因亲致亲之言，归心如箭；今见椿府君执柯伐柯之举，喜意若川。倘得叔婶不以他辞，想应汝我心谐所愿。百岁姻缘，在此一举；千金会合，于此片时。专望竭力赞襄，毋使青蝇污白玉；同心协力，庶教丹桂近嫦娥。则平生之心愿足矣，月下之深盟遂矣。兹因媒氏之行，敬缄鸾而申微悃，特诉凤以候佳音。即辰天地皆春，山川自秀，伏乞保重千金之体，永终百岁之期。不宣。
后二日，媒氏告归，瑜乃出笺以寄生。书曰：
伏自一别，倏尔旬余。蝴蝶之粉未干，麝兰之香犹在。松竹之表，尝仿佛于目睫之间；金石之盟，每念昭于心胸之内。忽喜冰人之传事，又兼云翰之飞来，千欣千喜！恭惟文候，学贵天人，博通古今。风采迈贾少年之弱冠，文华负李长吉之奇才，诚所谓文苑中之英华，士林中之翘楚者也。瑜也，貌微无艳，才非道韫，自谓于世而无取，夫何在兄而见怜！幽谷发阳春，多感吹嘘之力；葵花倾晓日，幸蒙光照之私。托庇二天，已非一日。讵意人心有欲，天意果从。因亲复得致其亲，莫非命也；发愿竞能谐所愿，不亦宜乎！勿然手舞足蹈不自知者，自此生顺死安而无复憾。事已定矣，言更何云。惟冀尊所闻行所知，益励占鳌之志；宜其家宜其室，伫看协凤之祥。不须待月于西厢，正好挑灯于兆牖。毋使前人独专其美，免思微弱致丧厥躬。伏乞鼎调，以副时望。不宜。
是月也，忽御史按临，遴选其民俊秀者补弟子员。乡老举生为庠生。后数日，生父命仆赍书以告瑜父。生乃吟诗一首，并写花笺以寄瑜云。诗曰：
书寄平生故友知，白前今已换蓝衣。
微躯从此如鹰系，佳兆何时协凤飞？
上苑杏花愁客去，西厢明月为谁辉！
几回暗想兰房事，不觉临风泪雨霏。
瑜得生书，亦作一书并歌一篇以复云：
寂寂兰房愁独倚，忽见长须致双鲤。
云是琼林天上郎，如今已入黉官里。
已入黉宫为何如？渐磨仁义乐菁莪。
方巾圆领真超卓，黄卷青灯好切磋。
君不见，买臣衣锦归乡里，至今名姓光青史。
又不见，县官负弩迎相如，至今千载扬芳誉。
男儿得志皆如此，男儿莫厌穷经史。
上方治定崇文儒，彬彬济济纡青紫。
夫君子，真英豪，器宇堂堂气象高。
心通万卷犹嫌少，日诵千篇不惮劳。
此时已入文章岛，如今遂却平生志。
鏖战文场应可期，太平治化真堪异。
蒲柳应知得所依，凤凰何日又同飞？
坐看花诰班班降，羞杀人间俗子妻。
仆归，将诗以示生。生与同学生览之，无不叹服称美者。启中有儆句云：“但能有理可明，不怕无官可做。”又云：“前日之良心因妾既丧，今日之放心在君当收。”又云：“莫为蒲柳之姿，堕却云雷之志。”若此之言，非见理分明者，案能及此耶？但恨不见全篇以书记耳。
时生入泮宫，不两月间，生父忽然捐馆。生哀毁逾礼，水浆不入口者三日。既葬，躬自负土，不受人助。事丧之后，终日哭泣而已，不复视事。时有白鹤双竹之祥，人以为孝感所致。自是家道日益凌替，而瑜娘之父始有悔亲之心，遂不复相往来。而生以守制故，不暇理事，不相闻者二载。
然而，瑜娘慕生之心，曷尝少置？风景之接于目，人事之感于心，累累形诸诗词，多不尽录，姑记一二，以语知音者：
鹊桥仙
征鸿无信，游鲤无信，更相望断春潮无信。玉郎何处不归来，怎禁许多愁闷。青山有尽，绿水有尽，惟有相思无尽。眼中珠泪几时干？一寸肠截成千寸。
瑞鹧鸪
芭蕉叶上雨难留，松柏梢头风未收。万闷千愁无着处，并归心上与眉头。肠如袜线条条断，泪似源头涓涓流。倚遍栏杆人不见，满天风雨下西楼。
长相思
春望归，秋望归，目断江山几落晖？啼痕点点垂。朝相思，暮相思，终日何时是尽期，伤心寄与谁？
一剪梅
雨打梨花深闭门，辜负青春，虚负青春。伤心乐事共谁论？花下消魂，月下消魂。
愁聚眉峰尽目颦，千点啼痕，万点啼痕。晚看天色暮看云，行也思君，坐也思君。
满庭芳
愁锁春山，泪潺秋水，时时独向西楼。望穷千里，山水两悠悠。惆怅故人独在，离别后，日月难留。肠断处，愁愁闷闷，风雨五更头。　相思何日了？无肠可断，有泪空流。湘江潮信断，楚峡云收。只恐寻春来晚，东君去，花谢莺愁。兰房下，何时与你，交颈绸缪。
时有同郡富室符氏者，素闻瑜娘才色，闻生久不至，遂散财赂，冀必得瑜娘为婚而后已焉。故有与瑜娘父言者，非誉符家道之华腴，必称符才貌之出众；非言生家道之萧条，必毁生行止之落魄。瑜父遂欲解盟，然犹虑构成词讼，犹豫未决。又有为其画策者，曰：“内外兄弟姊妹，不可为婚，法律所禁，倘或兴讼，以此推之，何畏之有？”遂决意许符氏，然犹未敢轻动。或劝其家纳符氏聘礼者，瑜父从之。
后瑜娘缉知，悲不自胜，以死自誓，终不他适。黎性方严，闻之大怒。瑜乃以白巾自缢，赖众知觉救解，得免。黎方觉悔。
然瑜之心虽不肯从，而符之盟终不可解。正忧闷间，忽值其姑适王氏者归宅，黎命之解慰瑜心。姑乃从容劝瑜百端，瑜应之曰：“结亲即结义，是以寸丝既定，千金莫移。儿非不爱荣盛而爱贫贱，但以弃旧怜新、厌贫就富，天理有所不容，人心有所未安。”姑以瑜言告黎。黎曰：“瑜言诚有理，奈彼符氏何！”凡瑜所亲爱者，皆令劝之。
一日，碧桃乘间谏瑜曰：“娘子懿德娇颜，为诸姊妹中之巨擘，然诸娘子俱适名门宦族，或统制黎民，或操驭军政，或田连阡陌，或金玉盈箱，娘子独许寒酸，妾辈甚不惬意。近见大人别缔良姻，甚喜，甚喜。娘子何故短叹长吁，减却饮食，损坏形容，而为伤感之甚耶？”瑜曰：“汝知其一，不知其二。古人有言：‘今日之富贵，安知异日不贫贱乎？今日之贫贱，安知异日不富贵乎？’彼符氏虽富，而子弟之品不过一庸夫而已，纵有金玉盈箱，田连阡陌，生为无名人，死亦作无名之鬼，何足道哉！且辜生虽贫，丰姿冠世，学问优长，他日折丹桂如采薪，取青衿如拾芥，何患不至富贵乎？未受他人盟约，尚当求择其人，况先受其人之聘而负之，可乎？有死而已，誓无他志！”
一日，绛桃复谏曰：“自从定亲于辜生之后，一别三年，谅必他聚矣。娘子何故劳心苦志以思之乎？且符氏家道盛大，亦胜辜生百倍。而辜生徇迹儒门，他日远涉利途，未免离别之若。熟若符氏，优游自在，谐老百年，岂不快哉。”瑜曰：“汝勿多言，吾意已决，纵苏张更生，不能摇动。且辜生久不至者何哉！盖生之为人，孝心纯笃，乃翁捐馆，方泣血而不暇，况有心相忆乎！夫愿相守而厌相离者，淫妇之所为也；托终身而期远大者，贤女之所虑也。尔何以淫妇期我，而不以贤女期我也？”绛桃惭愧，拜谢而去。
琼娘亦劝瑜，瑜亦不听。且应之曰：“大人当时若以亲故不许，可也；以生贫寒故不许，亦可也。今既许之，而又背之，岂结亲结义之谓乎！以富以易盟，乃夷虏之所为也，我岂为之。汝亦当识之。”
未几，生家苍头忽持书至，密以一笺付瑜。瑜泣读之，乃叠韵诗一首，别无所言。读毕叹曰：“兄尚不余信也。”诗曰：
一自往年边扁便，无奈鳞鸿专转传。
劝君莫把海山盟，移向他人擅闪善。
自是生既之后，夜就枕间，忽梦往黎家延至于春晖堂后新创亭上，坐，顾其额曰“剪灯西窗”，壁间所挂吹弹歌舞图画，上题有诗，附录于此：
谁家有女颜如玉，手持几竿昆仑竹。镂玉编云一片形，含商弄羽千般曲。一声迟，晓起丹山彩凤啼。一声疾，半夜孤母嫠妇泣。一声喜，秦楼仙侣同飞起。一声悲，异时忠臣乞食归。十分妙趣真无比，良工写入霜缣里。时人莫道是无声，仙声不入凡人耳。右调《佳人品玉箫》
中虚外实木一片，吟向佳人怀里见。玎玎□□几点声，细细粗粗四调线。一声清，半夜天空万籁鸣。一声浊，八月秋风群木落。一声苦，昭君马上啼红雨。一声欢，妃子宫中洗禄山。风流画史龙眠老，笔端写出心机巧。劝君莫道是无声，仙声不入凡人耳。
右调《美人弄琵琶》
自是，生夜就枕间，心甚忧闷。正想间，忽见瑜至，相见之际，再拜再悲。遂相携手入于兰房之内，二人席地而坐，历道其梦想之苦、解盟之由，相对泣下。已而，瑜收泪言曰：“今日相逢，将以为可喜，则又可悲；将以为可悲，则又可喜。悲耶？喜耶？吾不得而知之。”生曰：“苦尽甘来，一定之理，前日之别因为可悲，今日之逢则又可喜。可悲者既已过矣，可喜者当与卿共之。”瑜遂命绛桃取酒，与生共饮；复命仙桃，歌以侑觞，仙桃请歌东坡《水调歌头》。生曰：“时势不同，情怀各异，彼调虽妙，非吾事也。”乃止。缀《念奴娇》一曲，命仙桃歌之，绛桃和之。
牵情不了，叹人生无奈别离多少。一自殷勤相送后，天际归舟杳。倩女魂消，崔徽梦断，瘦得肌肤小。寒闺深闭，肠断几番昏晓。　怅望凤鸟不至，妖禽怪鸟，恣狂呼乱叫。悄悄忧心何处告，且喜故人重到。满酌流霞，浩歌明月，与尔开怀抱。等闲信笔，写出《念奴娇》调。
曲尽，二人相顾，泪洒数行。已而，复相谓曰：“今夜相逢，何啻梦中，可无述作以记之乎？”生请其题。女曰：“《如梦令》为题，不亦宜乎？”生遂援笔书于纸屏之上曰：
久别喜相会，春从何处来？四眼频相顾，双睛何快哉！对此一盏灯，如醉又如痴。大旱见云霓，和羹得盐梅。忧心冰似泮，笑脸天如开。呼童且奉酒，与君开此怀。
写毕，忽听角起谯楼，钟鸣梵宇，推枕少欠身，乃是南柯一梦。且忆其诗词，因起录之。始欲治装，竟寻旧约，奈何秋闺在迩，正吾人当发愤之际也，更兼有司催逼赴试甚急，生无奈何，只得起服回学肄业。故特命苍头北行，以申前好。岂知瑜父不以生为念，终无一言以及亲事，但厚赂以馈生耳。苍头临行之际，瑜乃以笺付之，令持以奉生。
苍头抵家复命，具言已结盟符氏，生心大恚。复闻瑜有书奉寄，生大喜，拆而视之，乃情札一纸，并诗十韵，生读之，叹曰：“清才丽句，虽李易安、朱淑真不过是也。”书曰：
妾瑜，盖尝因亲致亲，虽有惭于圣训，以义结爱，岂有负于初心，敬陈之诚，上达高明之听。伏念妾瑜三才末品，一介女流，愧无倾国倾城之姿，且有至愚至陋之累。叨蒙不弃，肯结契缘；复感纳聘，重申结好。知恩有自，报德无由。岂期凶变于门，山崩水竭，遂使信沉潮水，雁杳鸿稀。一别悠然，三年在迩。寸心千里。眼穷云海之微茫；一日三秋，肠断光阴之转递。前言难践，后会何时？风风雨雨不曾停，闷闷愁愁何日了！罄南山之竹简，写意无穷；决东海之洪波，流情不已。愁如云而常聚，泪若水而难干。春苑花开，怅满艳阳之景；夏凉燕乳，情嗟长养之天。秋观明月倍伤神，冬玩香梅增感慨。警于心，触于目，无非惆怅之时；俯乎人，仰乎天，尽是相思之处。一心怏怏，两泪汪汪。一日十二时，时时怅望；更更三四点，点点生愁。坐如尸，立如斋，形同枯木；瞻在前，忽在后，目若紫芝。簪折瓶沉，月下已辜向日约；香消玉减，镜中无复旧时容。密约成虚，怕过旧时游处；欢娱陈迹，难期后会何时。深怀千言万语，与谁说浼；决尽一心一意，惟子是从。愿若果乖，虽生无益；情如不遂，便死何妨！岂抛彩凤文鸾，去逐山鸡野鹭？父纵许盟于异姓，妾肯委质于他人？誓于此生，靡敢失节，皇天后土，实所鉴临！碧落黄泉，要同一处。天作比翼鸟，地成连理枝，允副王郎之愿；生为同室亲，死为同穴鬼，毋为居易之言。赵壁重完，尚希躬往；乐镜再合，早致良图。姑共挽桓君之车，庶免抱淑贞之恨。偿足死生之债，莫负锱铢；未终龟鹤之龄，长坚金石。诚能如此，妾虽垂首九原之下，亦且甘心矣。惟兄图人，毋使落他人之手也。临书肠断，不知所云。更有平日所作鄙句，并此奉呈。
朝朝暮暮忆崔徽，鬓雾蓬松泪两垂。
蚕茧丝丝何日了，鹭鸶骨瘦几时肥！
西厢待月人何在？北里锵鸾事已违。
肠断画梁双紫燕，飞来飞去又飞归。
相思想望泪频倾，欲化云娘恨未能。
帘外厌闻无喜鹊，窗前愁伴有心灯。
千般娇媚颜何在？一种风流病又增。
可惜佳期成阻隔，愁愁闷闷几层层。
红颜薄命古今同，不怨苍天只怨侬。
松柏岁寒终不改，鸳鸯愿曰也相从。
要知赵客终完璧，莫学陈工只凤龙。
今日西厢门下过，汪汪雨泪洒西风。
鸾凤分群失一友，朝思暮忆倍凄凉。
当时何啻鱼游水，今日方成参与商。
流泪泪流流尽泪，断肠肠断断无肠。
风流有债难偿子，独对西风叹几场。
平生志愿未能酬，百岁姻缘一旦休。
两股钗分诚有日，一根簪折整无由。
愁攒眉上铭难尽，泪落床头枕欲浮。
倘若情缘中道绝，微躯此外复何求。
寂寂深闺尽日闲，伤情无语倚栏杆。
恨从别后生千种，愁拥心头结一团。
藕断也知丝不断，烛干信是泪难干。
他时若落庸夫手，璧碎珠沉也不难。
雨打梨花倍寂寥，几回肠断泪珠抛。
暌违一载更三载，情绪千条有万条。
好句每从愁里得，离魂多自梦中消。
香罗重解知何日，辜负巫山几暮朝。
两地相思各一天，可怜辜负月团圆。
每盟金石坚孤节，生怕红尘随俗缘。
鸾鸟柔肠虽断尽，鲛绡鲜血尚依然。
花开月白人何处，无奈千愁万恨牵。
蜀纸鲜鲜染泪红，遥传长恨寄匆匆。
须知身在情终在，务要生同死亦同。
苏雁影沉传去后，秦箫声断月明中。
云收雨散知何处，目断巫山十二峰。
如此钟情世所稀，这般心事有谁知？
丁香到死香犹在，竹节经霜节不移。
有意有心常怅望，无言无语但呆痴。
碧梧翠竹无由见，一日思君十二时。
生得书后，遂整饬再寻旧约，奈何秋闱在迩，有司催逼赴试急。生不得已，即时回学温习旧业。与友人数辈，虽朝夕同学共榻，然而思慕瑜娘之心，无时不然。他不暇及，集古人诗句十首，以思瑜焉。
岂是丹台归路遥，月魂潜断不胜招。
何因得荐阳台梦，几度难寻织女桥。
惨惨凄凄仍滴滴，霏霏沸沸又迢迢。
砌成此恨无量处，纵得春风亦不消。
丈夫身上泪沾襟，书尽谁怜得苦吟。
紫府有缘同羽化，瑶台无路可追寻。
能消造化许多力，不受尘埃半点侵。
惟有当时端正月，只应常照两人心。
花有清香月有阴，断肠魂梦两沉沉。
才开暖律先偷眼，莫为游蜂便吐心。
薄雾浮云愁永昼，落花流水怨离琴。
相思一夜梅花发，夕梦时时到竹林。
鱼在深渊月在天，魂归冥漠魄归泉。
相思相见知何日，多病多愁损少年。
独坐独行还独立，相怜相爱莫相捐。
两情宛转如心素，愿作鸳鸯不羡仙。
璧破云鬟金凤凰，离人别处倍堪伤。
双双瓦雀行书案，两两时禽噪夕阳。
谁爱风流高格调，我怜真白重寒芳。
而今往事谁重有，说与流莺也断肠。
路隔星河去往难，罗裳不暖午风寒。
木经玉树三山祷，共待天池一水干。
阆苑有书难附鹤，碧桃何处共骖鸾。
山长水阔人还远，春色无由得再看。
临高万丈日斜西，相望长吟有所思。
白雪为肌玉为骨，芙蓉如面柳如眉。
鸳鸯被合抛何处，红叶蛾黄化未迟。
独倚栏杆意难写，援毫一咏断肠诗。
云想衣裳花想容，美人千里思无穷。
春从流水三分尽，心有灵犀一点通。
长乐梦回春寂寂，馆娃愁重雨蒙蒙。
不堪吟罢重回首，更隔巫山几万重。
寄语麻姑借大鹏，琼台重密许飞琼。
常疑好事皆虚事，谁识鸾声似凤声。
雾鬓云鬟差玉颈，云裾月风想娉婷。
此时为汝肠肝断，一片伤心画不成。
月窟孀娥不惜栽，天花冉冉下瑶台。
独教罗邺能吟毕，曾是刘郎再着来。
满眼春愁无处着，半生怀抱向谁开？
此时愁望情多少，一寸相思一寸灰。
诗既成，乃命仆持书报黎，称“将赴试”，密付前诗，以寄瑜娘。瑜见之，不觉失声长叹，亦集古诗十首以复生曰：
故园东望路漫漫，泣血悲风翠黛残。
去日渐多来日少，别时容易见时难。
春蚕到死丝方尽，沧海扬尘泪始干。
无可奈何花落尽，五更风雨五更寒。
玉容寂寞倚栏杆，抱得秦筝不忍看。
桂树参天烟漠漠，月娥霜宿夜漫漫。
春花秋月何时了，暮雨朝云去不还。
正是消魂时候也，金炉香烬漏声残。
残妆漏眼泪栏杆，睹物伤情死一般。
三径冷香迷晓月，十分消瘦怯春寒。
黄花冷落不成艳，青鸟殷勤为探看。
天若有情天亦老，可怜辜负月团圆。
黄菊枝头破晓霜，此花不与俗人看。
车轮生角心犹转，蜡炬成灰泪始干。
云鬓懒梳愁折凤，晓妆羞对怕临鸾。
故人信断风筝线，相望长吟泪一团。
署往寒来春复秋，故人别后阻山舟。
世间美事难双得，自古英雄不到头。
豆蔻难消心上恨，丁香空结雨中愁。
欲知此后相思处，海色西风十二楼。
百岁中来不自由，同君身上属谁忧。
金丹拟注千年貌，仙鹤空成万古愁。
岂有蛟龙曾失水，敢教鸾凤下妆楼。
两身愿托三生梦，几度高吟寄水流。
枯木寒鸦几夕阳，自从别后减容光。
遥看地色连空色，人道无方定有方。
披扇当年叹温峤，此生何处问刘郎。
愁来欲唱相思曲，只恐猿闻也断肠。
天上人间两渺茫，天涯一望断人肠。
多情不似无情好，尘梦那如鹤梦长。
沧海客归珠送泪，坠楼人去骨犹香。
人生自古谁无死，烈烈轰轰做一场。
天涯海角有穷时，此恨绵绵无绝期。
明月清风如有待，冷猿秋雁不胜悲。
曾听弄玉人间曲，只许高人个里知。
寂寞日长谁问我，每因风景寄君诗。
真成命薄久寻思，独立沧浪自咏诗。
粉面怕遭尘土浼，此心惟有老天知。
诗成夜月人何在，花落深宫雁亦悲。
今日春风亭上过，寒猿晴鸟逐时啼。
写毕，令仆持报以复。
生见瑜诗，叹赏不已，思慕倍常，功名之心如雾之散，眷恋之意若川之流。不觉成疾，勿能言动。旁求长医，拱手默然，莫知所以。有一后至者，叹曰：“此必害相思之病也，虽卢扁更生，亦莫能施其术。诚能遂其怀，不治而自愈矣。”初，生之遇瑜，人莫知之也，至是，闻医者之言，举家失措，莫知其由。乃询诸仆，咸曰：“不知。”询之哥，始以实告。即时命仆亟至临邑，别以他事诣瑜父，而密以实告祖姑。祖姑得之，窃以言瑜。瑜即解玉戒指一枚并鱼笺一幅，以投仆曰：“饮之即愈。”仆回抵家，遂以玉戒指磨水，与生饮之，顿觉轻减，稍稍能言。仆乃以瑜娘所与之笺呈上。生拆视之，乃诗一首云：
妾即君兮君即妾，君今有恙妾何安。
凤凰倒了连云翼，松柏须宜保岁寒。
当日造端良不易，从今燃尾谅犹难。
天应怜悯人辛苦，破月应知自有圆。
生览诗数次，忽觉身健，渐渐病愈。时槐黄在迩，生以病故，不克赴试，始有重访旧游之意。
又月余，仍整装复抵黎室。既至，叔婶以生久别，眷待甚厚。延于宣抚外堂之西庑。生见颇有外之之意，意甚不快。又以瑜娘平昔敬重于生，疑其必有交通，每使瑜弟黎铭伴生。生自念负疾远来，思欲与瑜一致款曲，留连半月，竟莫能得，悒怏殊深。
忽值瑜母寿诞，夜间设席庆寿，生入伴斋，至三更后，遂轻步入瑜房中。瑜正忧间，见生突至，相与唏嘘，叹息久之。已而，细诉衷肠，论其间阻解盟之事、致病之由，不胜凄惨。言犹未尽，忽闻门外呼唤之声，生遂含泪而别。临行之际，瑜谓生曰：“兄姑留此，不数日父亲将有远行。”生曰：“诺。”
后数日，黎与子果去。生大喜。即日黄昏，外门未闭，生直至女室，相携玉手，同至剪烛西窗，生顾窗中诗画，宛如梦中，无有或异。于是始谋私奔之约，生深然之。既而，参横斗落，遂不复寝，乃相送而出。东方渐白，门犹未搭，二人相返于剪烛轩下。此轩远僻，人迹罕闻，乃制《南宫一枝花》一曲，按琵琶歌以赠生。瑜平昔善歌，恐闻于外，昔时生每强之不得，今请自歌之。生心欣听。响遏行云，声振林木，骇然惊服。词名《一枝花带过小梁州》。
春愁艳色中，夏景繁华里，秋悲霜降后，冬眼雪零时。触目攒眉，许多情意，心事有谁知？三年里只字不通，一日间百忧并集。
小梁州
碧碧天，茫茫不尽；念青鸾，杳杳无期。可怜辜负深盟誓。玉人何处？招之不至。乐昌镜破，凤钏双离。萧郎萧断，蔡琰茄悲。怪累朝鸟雀频啼，喜今宵玉手同携，漫把曲歌歌，大都来细把离情诉。声声短叹长吁。钟情到此，悲欢离合都经历。怅杀我无双翼，安得双双花并蒂，对对凤于飞？古人言：“在天愿作比翼鸟，在地愿成连理枝。”这言儿也君须记，死生随你。问我何归，相思而已。
歌毕，天明，生乃出。瑜遂书前曲，命婢持示生。
生制《耍孩儿》一曲，暮春同游，命瑜歌之，生拂弦以和之。并附于此。
耍孩儿
老天生我非容易，把俺置入花天月地。欢娱正值少年时，况两人貌美才奇。我便是琼瑶藏中无双宝，你便是紫阳场中第一枝。往古谁堪比？冠世才、风流曹子建，倾城色、窈窕太真妃。
五煞
虽二人，只一身，十分佳，一样齐，根如连理花同蒂。琪花瑶草相晖映，玉蕊金英好护持。谁知得，真情意。博山下深深密约，洞房中悄悄幽期。
四煞
情年深渐昵亲，头交又解携，回头间别三年矣。尔思予两行红粉泪，予思尔几句断肠诗。鳞鸿绝，书难寄。百样相思端绪，万般离况情思。
三煞
可胜叹嗟！椿树倒，痛在心，那堪岸泮严束系。欲重来，奈多修阻不克谐。我的心情秋冬春夏四时里，恨怨悲伤四字儿。此无聊不在心，便在眉。令那割人肠的花开月白，那更苦人心的燕语莺啼。
二煞
我只道破镜不圆，谁承望去璧重归。诉艰辛，一一从头起。耳才闻处肠先断，口未言时泪早垂。相对几声长吁声：哀哀怨怨，噫噫唏唏。
煞尾
此意儿重若山，此情儿融似泥。两人莫负平生志。情粘骨髓刀难割，病入膏盲药怎医？任生生死死，要一处相依。
尾声
如此如此，永由伊，由伊。肯嫁情人，殒身做一个风流鬼，休独使崔张卓司马专美。
自是之后，多会于漱玉亭上。
次夜，生复至，且约以是月中秋，相与践东门之约。瑜允之。
次日，生将辞归，适黎亦回，乃设席以待生。酒至半酣，黎起，举杯谓生曰：“往日时误结丝萝，有乖国法，今思改正。且瑜娘，老夫所钟爱者，不欲外适，恐致相见之难，将求佳婿以赘之。况且子既泮于文林，必历乎仕路，但与瑜娘相呼为兄妹，不亦宜乎？”生听其言，唯唯从命。复以红罗一匹以与生，曰：“劳子远来，无以为馈，聊以表吾违约之过。子其纳之。”生亦受之不辞。宴罢，日暮，生回室，思欲与瑜一会，重申旧约，奈何无间可乘，转展反复，莫能成寝。既晓，瑜乃命碧桃以罗鳞趾一片并近体一首以别生云：
间别三年始得逢，才逢数日却匆匆。
一身归去轻如叶，万恨生来重似蓬。
莫把仙机轻漏泄，好教云翼早相从。
向来言约君须记，只在中秋一月中。
生归家数日，复往践约。及至，不复露身，但寓于佃夫之家，阴使老妪为通情焉。至中秋夜，赏月罢散，俱已醉寝。瑜乃窃开后门走出。时生正伫立俟候，忽见瑜至，相与同到寓所，命佃夫抬轿，至海滨。时舟在岸，生乃抱瑜登舟，渡海而东。半月间，始得登岸。其程中所作《八景》，附录于此：
兰房寂寞
素娥今夜到蟾宫，鹤怨猿悲惆怅中。
香冷博山人不见，秋风秋雨泣寒蛩。
花槛萧条
绕栏浓艳四时开，都是区区手自栽。
此生莺花谁是主，故园猿鹤不胜哀。
仙门夜月
惨淡中秋半夜天，相期私出小门前。
回首见月颜何厚，步未移时泪已涟。
古道秋风
野草寒烟望眼荒，秋风飒飒树苍苍。
不知此地是何处，怕听猿声恐断肠。
博浦开船
平生不省出门前，今日飘零到海边。
同驾木兰从此去，鹤归华表是何年？
扁舟驾浪
一叶轻舟鼓浪行，摇摇摆摆几层层。
也知平日优游好，怎奈安从险处成。
孤棹摇风
苦爱风流不肯休，西风吹起浪波流。
人言舟里黄泉近，终日昏昏怕举头。
烈楼登岸
沙白茅黄海气腥，人言此地是丰盈。
岸头举目非吾土，两泪汪汪别二亲。
登岸之际，忽见仆夫在彼俟候，迎瑜归家。
既至，择日设花烛之会，行合卺之礼。二人交欢之时，不啻若仙降也。乃于枕上共成一词，以识喜云。词名《一剪梅》。
金菊花开玉簟秋，鸾下妆楼，凤下妆楼。新人原是旧交游，鱼水相投，情意相投。
举案齐眉到白头，千岁绸缪，百岁绸缪。顶香待月旧风流，从此休休，自此休休。
自是之后，符氏缉知，具状词告于郡。
时郡者由进士出身，博学好事，亦重风情，素闻生之才名、瑜之佳誉，勒生与瑜供状词。辂供曰：
伏以不告而娶，固知获罪于圣门；窃负而逃，未免有乖于国法。虽然有咎，未必无因。谨具状由，备陈始末。缘念我祖之妹，我父之姑，早适临邑之县，厥姓曰黎，厥官曰士，世居临邑之乡。所有孙女，正及可笄之岁；念予小子，先成结谊之盟。自是冰人亲断，千金一诺，复兼月老更交，礼于双璧。玉镜之台，吾已下矣；芙蓉之褥，余得隐焉。讵念人心不测，天地无常，俄焉时候，倏尔云亡。彼海翁遽然易虑，慕彼千金之值，欺予六尺之孤，弃旧好而结新欢，见小利而忘大义。父心母意虽欲更张，女愿男情粘滞不了。是以犯在色之戒，通和好之私。日盛月新，胶坚漆固，两情难舍，百计无由。万虑千思，惟恐破乐昌之镜；三更半夜，遂窃效卓氏之逃。自博浦而下船，至烈楼而登岸。艰于山，险于水，始克到家；寄诸东，转诸西，未遑宁处。冤家有头债有主，已被告明；官司无党亦无偏，从公勘审。今蒙唤问，所供是实，得罪惟甘。冀审缘由，果孰先而孰后；曲成斯美，俾有始而有终。望大人宽宏法之仁，小子遂宜家之乐。生则仰天而祈祷，死则结草以报恩。不在多言，伏乞
台览。
瑜娘供状：
窃惟，告则不得娶，所以悖理而私奔；观过斯知仁，尚望容情而恕罪。荷申悃上渎高明。伏念瑜，父生母育，忝处中闺，师顺婉闲，谨训内则。先时结谊，以缔好于辜生；近日解盟，复许亲于符氏。欲从乎先进，则不顺乎亲；欲适乎后人，则有伤于信。是以犹豫而莫决，未知定向以适从，三思于心，两端互执。出乎此则入乎彼，理势必然；舍乎利而取乎义，心情方慊。况且符氏，粗粗鲁鲁，孰若辜子，昂昂。泾渭判然，薰莸别矣；难离难合，不得不然。所以月下花前，预许偷香之约；更阑人静，竟为怀璧之逃。驾一苇之仙舟，凌千层之碧浪；渡蓬莱之仙境，抵琼馆之明区。谁想洞房之乐方深，而符氏诬词已下；枕度之欢未已，而府中胥吏来拘。自作自欢，事已发矣；吐情吐实，伏乞鉴焉。尚冀秦台之镜照临，孟母之刀剖析。庶俾一段良缘，始终美满；免丧三分微命，翕剡云亡。夫如是，则妾再生之辰也。谨具厥由，详情乎理。
郡览毕，以朱笔判曰：
盖闻，《易》备三才，贵阴阳之正义；《诗》称四始，开男女之及时。《春秋》著谨始之文，经书重大婚之礼。兹乃彝伦之大，实为风化之原。载于圣经昭昭者也；传诸后世，郁郁乎哉！矧今圣化，人物衣冠之盛，不异中州，尚期媲美于鲁邹，岂意犹存于郑卫。切照书生辜辂，初知文墨，略涉诗书。况能怀席上之珍，何患无书中之玉？处子瑜娘，生长富华，性质婉娩，何不韫匮藏之宝，待夫善价之沽？却乃逞已私情，污吾淳俗，非独有违于国法，抑且有叛于圣经。揆诸理而罪固难逃，原其心而情实可恕。再照，土官黎稠，蠢尔黎蛮，野哉羯老，不能修理帏幕，安能制服黎民？矧今背约欺孤，损贫就富，事由其始，罪所当先。原告符氏，猴头兽尾，狼子野心，不能揣己自量，却夺人匹配。且复捏虚词诬告，欺诳官司。理既有亏，法当坐罪。牵连之人数，各科断于本条。呜呼！一理所存，两端互执。欲断之符氏，恐开争占之方；欲断之辜生，虑起淫奔之路。是故，度以中正之道，所以归父母之家。风流案自此打开，陷人坑从今填满。旷夫怨女，永无间言；债主冤家，大家解结。一惟圣朝之律，深惩荡俗之非。凡诸后生，当鉴前辙。判语已毕，合属施行。
于是，命黎父领之回。
先是，二人淹滞囹圄，极情凄惶。乃至判断明白，将使瑜父领瑜前归，二人相语别曰：“妾与君历尽危险，备经辛苦，犹不得遂其美满之情，今日系于囹圄之门，此人之至恶者也。非缘兄，亦不出此。我父又将领妾远回，今夜与君在此，不知明日又在何处也。死则已矣，倘不死，庶毋相忘于患难之中。”二人抱头大恸，绝而复苏者数次。既而，拭泪立会数次，以极其情。不觉钟敲谯阁，日上三竿。女遂自摘其发系生之臂，生亦摘发以系瑜臂。仰天叹曰：“虽今生不得为同室人，亦当死为同穴鬼；纵有死生之殊，永无违背之异；皇天后土其证之焉。”瑜乃口念《沁园春》一阕，歌以别生。每歌一句，长哭一声。满狱闻之，莫不掩泣。歌曰：
夫为妻亡，妻为夫死，死又何难？念狼虎丛中，曾经险阻，镬汤狱里，受尽辛酸。有口难言，含冤莫诉，碎了心肠烂了肝，愁杀处，见君尤缧绁，我独生还。
恩情万种千般，誓死死生生永不单。这三世冤家无解结，一条性命惜摧残！生不同衾，死当同穴，付与符氏冷眼看。须记取，绵绵长恨，天上人间。
瑜及临去之时，生之婢女以酒送瑜。瑜出一笺以付之，使之与生。乃《醉春风》词一曲：
玉貌减容色，柳腰无气力。可怜好事到头非。啾啾唧唧，彩凤分飞。宝镜坠井，魂招不得。
回头长叹息，血点垂胸臆。乾坤有尽意无穷，恺恺愁愁，嗟嗟叹叹，相思罔极。
瑜娘既出，生亦疏放，然溺于所爱，恩愈厚而情愈深，终日不食，终夜不寝，痴痴呆呆，如醉如梦，动静语默，皆思瑜之心形也。甚至精神耗损，容有变色。所为之事，旋踵而忘，不知其与荀情崔魄，孰果先而孰后也。尝作《玉蝴蝶令》一阕云：
憔悴玉人去也，深盟已负，幽怨难招。终日昏昏，无赖无聊。恨如山，重峰叠嶂；愁若线，万绪千条。想娇娘，眼波波深恨，旆摇摇难招。
游魂飞散，金钗脱股，玉带宽腰，被冷香残，兰房寂寂，长夜迢迢。僧金袈，倩谁解结？风流案，何日能消？可怜宵，玉人何在，风雨潇潇。
又诗曰：
临风长叹息，好事到头非。
一点心难朽，千年愿已违。
离鸾终日怨，塞雁几时回？
寂寂寒窗下，无言但泪垂。
谁想凤和凰，翻成参与商。
灯残心尚在，烛冷泪还长。
当日同司马，如今似乐昌。
相思成痼疾，自觉断中肠。
瑜娘自归之后，黎幽之冷室，使之自尽。瑜终日独自悲吟，欲殒命，然以未得与生诀别，尚不能忍，乃作哀词八首以自吊云：
暗室兮寥寥，长夜兮迢迢。欣欢兮今何在，天涯兮亦何遥。愁频结兮不能消，魂已飞兮不能招。风流债兮偿未了，鸳鸯颈兮何时交。
妾心兮悲又悲，皇天兮知不知？相思兮此际，相见兮何时？雁儿东去，燕儿西归，镜已分兮钗已离。心盟有在兮君应不违，灵神作证兮吾将谁依？在天愿作兮比翼鸟，在地愿为兮连理枝。天地兮无穷尽，此情兮无绝期。
日在兮青天，鱼在兮深渊。天与渊兮悬何绝，我与君兮合无缘！不怨父兮不怨母，不怨人兮不怨天。但怨红颜多薄命，倚门长叹泪涟涟。
幽室无人兮与鬼交亲，微喘苟存兮与鬼为邻。愁眉兮终日颦，幽恨兮几时伸。誓此生兮不惜身，即与子兮合其真。生当为兮同室人，死当为兮同穴尘。
春风桃李兮今何在，秋雨梧桐增感慨。填不平兮美满坑，偿未了兮风流债。香罗重解兮何时，佳期已失兮难再。
百年伉俪兮一旦分张，覆水难收兮拳拳盼望。倘若不遂所怀兮死也何妨，正好烈烈轰轰兮便做一场。莫教专美兮待月西厢，何必偃仰兮苦恋时光。
树欲静而风不休，鱼欲停而水长流。海纵枯兮心尚在，石虽烂兮情犹存。于今堪叹亦堪悲，无缘佳期不到头。甘向牡丹花下死，便为情鬼也风流。
只为君情兮苦牵缠，遂使今日兮受斯愆。窃负而逃兮真可慊，缧绁而拘兮犹可怜。父兮母兮不相见，兄兮弟兮不相援。与其苟生于人世，孰若饮恨于黄泉！
词成，黎以公干之县，祖姑乃乘间纵瑜潜而出。时生家仆来探访消息，厚赂瑜家童，求以道意于瑜，瑜乃出一简付之，命送与生。生拆视之，不觉放声大哭。其书曰：
妾与君自交会以来，殆已四载于斯矣。吾兄与妾眷恋之心，始终弗替，绸缪之意，生死弗改。月下之盟，口血犹未干也；灯前之语，德音尚在耳也。妾拳拳是念，切切惟思，未尝一日而去怀，惟冀与子偕老而已。曩者中秋之行，始得遂志，自谓可以驯至百年，而不负灯前月下之心遂矣。奈何无知恶少，嫉妒顿生，构成官讼，遂至钗分镜破，簪折瓶沉。父母恶之，乡人贱之，臭秽彰闻，闺门贻笑，良可悲夫！妾今幽居别室，风月不通。正欲自尽也，则恐自轻沟渎，人莫知之；正欲苟存也，则将何面目去见父母？是以犹豫未决，思欲与子一诀而后殒身也。呜呼！百岁伉俪，一旦分张；千载佳期，时难再得。想迎风待月之时，握雨携云之会，其可得乎？呜呼，不可得也。此妾之所以长叹深悲者也，所以饮恨长逝者也。妾所以作哀词录之以奉呈焉，以表生死不忘之志。瑜泣血谨书。
生览毕，忽焉如有所失，乃作《嗟嗟凤侣》六章以自旷云：
嗟嗟凤侣，在天一方，思之不见，我心孔伤。
嗟嗟凤侣，在天一涯。思之不见，我心孔悲。
嗟嗟凤侣，非梧不栖。胡为乎哉，一东一西。
嗟嗟凤侣，非竹不食。胡为乎哉，一南一北。
嗟嗟凤侣，遭幽囚兮。一日不见，如三秋兮。
嗟嗟凤侣，落樊笼兮。一日不见，如三冬兮，使我心忡忡兮。
生即日促装兼道而行，直抵黎之左右潜居焉。使人以密告祖姑，祖姑密以告瑜。瑜闻生至，思得一见而无由，乃作《首尾吟》二律以馈生云：
生不从兮死亦从，天长地久恨无穷。
玉绳未上瓶先坠，金轸初调曲已终。
烈女有心终化石，鲛人何术更乘风？
拳拳致祝无他意，生不相从兮死亦从。
生不相从兮死亦从，吁嗟好事转头空。
睽违已似河边柳，偶得全凭塞上翁。
幽怨未消幽恨结，此身虽异此心同。
拳拳致祝无他意，生不相从兮死亦从。
辜生是日又得此诗，越加忧惨。知瑜以死相许也，乃溺恨燥肠作赋，名曰《钟情》，密以馈女云：
予自与卿交合之后，悲欢离合，莫不备经。然后知吾二人钟情之至，亘古至今，天上人间所未有者也。自前寓此，埋身晦迹，一月余矣，思与子一会，以叙往昔之好，以成往昔之盟，以谐往日之愿，以践往日之言，不可复得，可胜叹哉！近得子所作《首尾吟》二律，感伤悲戚，怨恨凄惨，且以见吾子之无二志矣。读之再三，感之不已。呜呼！不知何时复得相见也。兹不揆愚鲁，强写情怀，作成鄙赋一篇，名曰《钟情》。盖情所钟者，皆吾与子经历之所履也，不待赘言已可知矣，然未有不因言而见心者也。吁！韩子所谓‘物不得其平则鸣，’岂虚语哉！今因人便，敬述谬作以寄吾子，希吾子其采之。虽然，文笔虽工，无补于事，要在践言耳。
同生死人辜辂拜首
献赋曰：
心动为情，与生俱生。蕴之而为至中之德，发之而为至和之声。至微至妙，惟纯惟精。因乎万物之感，故有二者之名。嗟叹，夫人之所禀虽同，我之所钟独异。非忧欢之切心，匪爱恶之介意。杳杳焉莫究其由，茫茫焉莫窥其标。但见感乎物，应乎中，触于目，着于躬。乾旋坤转，吾情之无穷也；日往月来，吾情之交通也；春风和气，吾情之冲融也；骤雨浓云，吾情之朦胧也；泪之洒然，气之嘘然，吾情之所以如山如峰也。然一身之有限，而万状之无涯。既而乐之，乐忽变而哀，情之所钟，为何如哉！察其所由，源源而来。想其月明风清，寂无人声；兰扃启矣，情人止矣；尔乃一气潜消，两情不已；贯两玉而一串，洽两身而一体，莮莮焉，猗猗焉，不啻乎凤之鸣、枝之连理也。虽文萧之绊彩鸾，三郎之幸妃子，天下钟情之乐，又岂加于此哉！至若子规声苦，秋闺夜雨，人既归兮，臂既解兮，尔乃恨结于心，愁塞于眉，嗟赤绳之缘薄，叹鳞雁之音稀，肃肃焉，切切焉，奚啻乎雁之失群、鸾之分飞也。虽溺爱之荀情多情之崔魄，天下钟情之苦，又岂有加于此哉！呜呼噫嘻！吾之与子，交情之至，止于此矣！方跨粉墙，游洞房，待月明，窃仙香，赴云雨之幽会，期天地而久长，此情之钟于乐之一也。及其辞阆苑，归琼馆，赴佳期，望穿眼，念日月之流迈，伤春景之不返，此情之钟而为苦之一也。及至久别而相逢，久窒而复通，携琴以随相如，举案以待梁鸿，此又情之钟而为苦之一也。讵意事发入于公门，身居于囹圄，埋龙剑于狱中，分明镜于江浒，此又情之所钟而为苦之一也。情兮情兮，钟情至此当何如！极乐哀生，言既不虚；苦尽甘来，言岂我诬？悼往者之不可救，念来者之犹可图。望赵卿之返璧，期合浦之还珠。誓此心兮，生死不殊；誓此情兮，生死不逾。身虽异处，情非二途。卿其我乎？我其卿乎？钟情之赋，止于如斯，复可言之可言欤！乃从而歌之曰：乾坤易尽兮，情不可极。日月易转兮，情不可移。云雾可消兮，情难释。江海可量兮，情难测。情之起，先天地而始。情之穷，后天地而终。微此人兮，吾谁与俦？微此情兮，吾何以终！
瑜览赋毕，不觉失声大哭，即而，援笔修书一封以答生云：
同生死人妾瑜拭泪含涕，谨布心声，特令便人代为申达微意，以渎情人辜兄：妾惟悲欢相继，虽事势之必然，生死同途，实人情之至愿。皇天后土，鉴一生无二之心；霜竹雪梅，秉万古不移之节。春情如海，永不枯干；盟誓若山，何由转动？但恐情命短短，物在人亡，空垂首于九原，枉分身于两处，为此悲耳，岂不哀哉！妾今在幽房，何殊地狱。吞声哽咽，绝如泣血之子规；顾影悲吟，恰似失群之孤雁。欲苟延性命，亲却不从；将殒灭微躯，兄又不至。伤心积恨，岂止一端；残喘微躯，惟欠一死。感兄不弃，幸经百里而来询；嗟妾无缘，不得一朝而相见。室迩人遐，空怀恨焉；月缺花残，实可伤也。近得情书飞坠，华赋传来，浏亮新奇，凄凉惨切，备尽悲欢离合之状，极夫风流慷慨之言。蹙额开缄，含泪披读，泄胸中之苦趣，开笔下之陈言。奈何纸短情长。未克言穷意尽。伏乞采之，实为幸也。
黎归，闻其母纵瑜，大怒，愈加禁锢，节其饮食。生潜住月余，不复通其消息，愈加忧怏。然赖祖姑时加通问，且命生，姑留于此，因便窃发。
又月余，值黎岳父之诞辰，黎偕其妻俱往之外氏。是夜，祖姑乃穴墙纵瑜令出，命佃人舁之，随生东归。
数日至家，再设花烛之宴，重誓山海之盟。生乃命婢把酒，与瑜共饮。欢甚，生口占一绝以侑女酒：
经霜松柏愈森森，足见平生铁石心。
今夜灯前一杯酒，故人端为故人斟。
瑜接卮，亦吟一绝以答生：
经霜松柏愈斑斑，足见平生铁石肠。
今夜灯前一杯酒，故人端为故人尝。
瑜复酌酒，再酬生：
经霜松柏愈斑斑，足见平生铁石肝。
今夜灯前一杯酒，故人端为故人谈。
生接卮，亦吟以复：
经霜松柏愈青青，足见平生铁石盟。
今夜灯前一杯酒，故人端为故人倾。
后黎归，觉女之亡，亦不甚怒，祖姑乘间劝黎，因许瑜归宋。祖姑密使人报生知，夫妻遂备礼起行。既至，俯伏请罪。居月余方归。
生友闻生完璧而返，乃各牵羊携酒相贺，席间青门黄仁卿作而言曰：“今日之饮，诚所谓不常之饮也，诸君可无一语，以庆辜兄之乐乎？”众曰：“诚哉是言也。”时玉峰主人在坐，因作一律以为首倡：
几回离合几悲欢，如此钟情世所难。
雪冻不摧松落落，蛾飞难掩月团团。
丰城龙剑分终会，合浦灵珠去又还。
从此玄霜俱捣尽，如将诗句诵关关。
众客遂次第呈诗，诗多不载，玉峰主人又结一律云：
好将诗句诵关关，青鸟何方再探看。
无可奈何风太急，似曾相识月重圆。
画蛇笑彼安蛇足，失马知君得马还。
好把风流收拾起，早携书剑上长安。
瑜娘重归之后，孝敬其姑，恭顺其夫，待姊妹以和友为先，遇仆婢以恩惠为本。一家内外，无不敬之。机杼之精，剪制之巧，为一时之冠，时誉翕然。暇日，则与生吟咏。玩绎诗书，吟咏情性，一唱一和，所作诗词，集为一稿，名曰《和鸣集》。厥后生掇巍科，跻大任于时，为名士大夫。夫妻偕老百年，永终天命。
玉峰主人与生交契甚笃，生一旦以所经事迹、旧作诗词备录付之，命为之作传焉。既成，乃为之赞曰：
伟哉辜生！
卓冠群英，
玉质金声。
懿哉瑜娘！
秀出群芳，
国色天香。
曰秀曰芳，
今古无双，
可羡可嘉，
千载奇逢，
意密情浓，
成始成终。
洋洋美誉，
流播乡闾，
莫不曰善。
斯色斯才，
生我琼台，
猗欤休哉。
玉峰主人，
笔力通神，
相像写真，
作此传记，
传之无涯。
详观此集，
妙哉妙哉。

[book_title]卷之一·上层
【华阳奇遇记】
天历二年，己巳之岁，于潜秀才文信美，偶出游，至半道，忽有二使，布袍葛履，联袂而来，长揖于前曰：“华阳丈人，薰沐而请！”信美仓卒辞避曰：“信美天目之鄙人，华阳地肺之灵境，仙凡既隔，造诣何由？”二使曰：“已办轩车，愿勿多让。”遂与同行。果有竹兜子一乘，俟于道左。信美既上，舁去如飞，顷刻即至。使者偕信美入，丈人玉冠绡衣，秉简出迓，且致辞云：“潜越奉邀，曲承枉顾，幸勿以牵率见罪也！”与之抗礼，并坐于堂。茶罢出，杯珍罗列，丈人亲执盏于信美前曰：“老夫叨处洞天，久思闲逸，而男婚女嫁，尚尔关心。今弱息及笄，议婚震泽，将纳其次子为婿。佳期式届，聘礼已临，诸事皆备，惟回书未得人耳。稔闻名士，尤擅才华，特此樊迓，无非借重。”命左右，取笔砚鸾笺，置于几案之上。信美肘若神运，思如泉流，挥洒无停，略不经意。云：
福地阴阳合，洞天谐二姓之缘；龙池岁月深，水府缔万年之好。专凭兔颖，虔复鸾缄。恭维震泽主者顺济昭王亲家阙下：乾坤粹气，星斗寒芒。果证真仙，受害资于上界；位齐海渎，膺显号于明时。为霖运仁静之施，体道存智之用。涓流必纳，廓其量于有容；众派爰归，汇其涯于无际。久著朝宗之望，夙推润下之功。视事坐鱼鳞堂，斑行肃睦；休退晏玳瑁殿，歌舞鲜妍。官联天上之豪华，庙食吴中之绵，远民虔崇于香火，世尊俯仰于威灵。福禄攸同，商农均赖。某，志耽冲素，体法谦虚，通籍金门，生杀忝司于下土；秉钧玄省，朝参幸近于清光。既交邻壤之欢，仍羡华腴之盛。如令嗣某，昂闻望，允为白面绣衣；即小女某，婉娩听从，讵谓红楼富家。仁厚慕象美之公子，肃雍愧下嫁之王姬。自顾何人，敢辞非耦。宜其家，宜其室，纳微式谨于初盟；投以桃，投以李，将意莫酬于厚贶。长春不老，永世齐芳。
丈人读罢，称叹再三，遂留宿以光花烛之会。于是遣价赍书。遍请附近洞府群仙，壮观礼席。至日骈集，车马之多，旗麾之盛，盖世所未有。
丈人顶九旒之冠，佩五岳之图，被赤霜之服，宿客于别殿。俄而千驺万骑，擂鼓鸣笳，翠盖文旌，拥雕鞍之先后；绣裳衮服，俨珠履之尊崇。灯烛辉煌，笙歌缭亮。待者走报：“新婿及门也！”群从起迎，引入幕次。忽内间传命，索催妆诗甚急。而婿所带相行之人，艰涩殊甚。从者数十辈，络绎不绝。婿缉知信美在坐，私下遣人致。信美即代吟之。诗曰：
玉镜台前绿鬟，象牙梳滑坠床间。
宝钗金凤都簪遍，早出红罗绣幔看。
又
十八鬟鬓气力桥，妆成不觉夜迢迢。
风流自有张生笔，留取双眉见后描。
媒持以入，众皆喝彩。但见得，红妆百队，画烛两行。箫管喧哗，香风淡荡。引婿入洞房合卺。执事者又忘将撒帐文来，左右皆失色。婿呼媒耳语，复使出致信美，信美撰附之曰：
伏以未判，固溟滓之无形；清浊既分，使刚柔之有对。粤从开辟之始，已生配匹之名。至道所存，大婚尤谨。恭惟震泽新婿郎君，华阳元姬淑女，早钟间气，夙孕真姿。礼乐文章，端可作吴彩鸾之倩；工容言德，允宜为王君迥之妻。非能自从于灵源，红华肯题于流水。天作之合，神助其成。惟化工不离于阴阳，而道妙造端乎夫妇。曲房窈窕。罗帏翠被。郁金香盛服辉光，火烷罩衣绣方领。揭盖露珠冠之饰，交杯互玉之#尝。锦褥平铺，软衬金莲之袜；黛螺浓染，轻描偃月之眉。二姓百年，一双两好。燕婉既谐于伉俪，绸缪宜合于琴瑟。于以采藻，于以采苹，蒸尝之荐。载弄之璋，载弄之瓦。合欢讵让于名花。并带宛同于奇果。嘁嘁似朝阳之凤，雍雍类春渚之鸿。响犀帏幔，蹙龙鳞之轻细；梦回鸳枕，口含鸡舌之芳馨。奇逢已遂于结缡，善颂更陈于撒帐。请歌辞语，庸助17万锦情林欢声。
撒帐东：罗帏绣幕围春风，红绽樱桃含白雪，元精耿耿贯当中。
撒帐西：歌舞留人月易低，惊起芙蓉睡新足，倚风情态被春迷。
撒帐南：新人轿上着春衫，云鬓半偏新睡觉，断肠春色在江南。
撒帐北：云楼半开壁斜白，小语低声问玉郎，春色脑人眠不得。
撒帐上：两雨红妆笑相向，淡云轻雨拂高堂，睡觉不知新月上。
撒帐下：满山明月东风夜，水箪银床梦不成，美酒清歌曲房下。
伏愿撒帐之后，姑媳交庆，家室攸宜。一掬琼浆，谩说裴航之奇遇。五双白璧，可知雍伯之阴功。纵石烂而海枯，谅天长而地久。螽斯秩秩。麟趾振振。
奈何婿之傧相，多作吴语，不善于读，复传呼文秀才抵内寝。珠玉相辉，绮罗交映；桃腮杏脸，粉颈酥胸者，不知其几千百人，如非女与婿对坐象床，断不能辨其孰为新归也。信美抗声郎诵，从容闲雅，抑扬高下，甚得其宜，听者齐声道好，礼成而出。须臾，婿遣媒致谢，利市冰绡二匹，明珠二颗。信美拜受，便赴礼筵。所设皆非烟火之食，不能名识。丈人遍告坐宾，赞誉信美之才调。且作而言曰：“惟兹嘉礼，旷劫罕遇。今文士贲临，群仙光降。愿留珠玉，以为洞天之重，不识可乎。”信美献《洞天花烛》。诗曰：
玄黄初分□灵壤，峭璧穹岸绝来□。深岩不遣俗人到，窈窕惟宜法宫敞。重重叠叠峙华构，画栋凌霄挂金榜。丈人华盖钧轴相，佐治蓬莱生杀掌。神明自与世尘异。婚嫁本无情欲想。阴阳动静合橐龠，示有偶配非惚恍。高闳孰是可作对，震泽尊居百川长。时良日嘉车辆多，琼树瑶柯顿成双。烹龙凤设宾筵，拷鼓挝钟震霆响。蹇予凡陋忝司笺，利市平分珠与镪。雍容喜得厕衣冠，宾相宁期近屏幌。庖丁络绎进珍羞，座客纷纭□□□。饮河鼹鼠愧盈腹，止鲁惭厚享。幸观花烛献新篇，留与千年洞天赏。
众宾传玩，咸赞新奇。宴罢酒阑，扶携而出。明日，丈人于玄清内殿，特待新婿，专命信美陪席。信美固让不敢当，翁婿交请，乃就坐。酒三行，美人捧红罗二端、文锦二匹为谢。既终宴，遣前二使送出。还家，家人惊怪，失已半月矣。信美悉出诸物货卖，遂成富室，子孙甚盛，号遇仙文氏。于潜人至今称之不绝。
【张于湖宿女真观记】
话说宋朝淮西和州泾阳县，有一秀才，姓张，名孝祥，字安谷，号于湖。腹中背记五车书，胸内包藏千古史。因恋新婚，不赴科第。其父作诗以诫之：
西风飒飒逼槐黄，文士纷纷赴选场。
休恋凤衾鸳帐暖，桂花香似麝兰香。
于湖见诗，遂赴京应举。幸喜高登，除授江西临江县尹。在任一清如水，四民咸仰。
一日余闲，往临江亭观玩。但见山青水秀，景物鲜明。见正面屏风画着潇湘八景，左壁“范蠡归湖”，右壁“子房归山”。攸攸之乐，猛然触心，遂于壁上题诗一首云：
洞庭潮送客，景物晚烟笼。
雨过山岚静，潮回港舣通。
北去搜千叠，南来转万篷。
不如趋潮去，江边学钓翁。
题毕，归衙，不在话下。
不觉四季光阴如拈指，两轮日月似奔梭，三年任满，升越州通判。未任一年，改升金陵建康府尹。带领伴仆王安，雇船前去。
饥食渴饮，夜住晓行，来到扬子江，过金山寺，见十数人驾快船一只，问云：“来船莫不是建康府尹张爷的么？”于湖叫王安答道：“只说不是。”王安回道：“后船来的是。”那接官公人去了。王安问道：“相公何意，不要公人跟随入城？”于湖曰：“他们跟着，不得闲行游玩。且同你入城，寻亲访友，茶坊酒肆，勾栏寺观，俱以游玩，方可理任。”
来到通江桥边。时八月天气，尚且炎热。于湖吩咐王安：“上岸寻个寺观，烧汤水洗浴。解凉则个。”王安上岸，行无半里，见一座道观，向前与门公唱喏，道曰：“我官人行船辛苦，欲借浴堂与官人洗澡则个。”门公曰：“请坐，待小人与观主说知。”门公转过鹤轩，与观主说道：“有一官人，借浴堂洗澡。禀过观主得知。”观主曰：“天气炎热，洗浴何妨。”传语请入。
王安报知于湖。于湖即入轩前，与观主相见。于湖将眼觑见：观主头戴星冠，身披鹤氅，人物清标，丰姿伶俐。于湖暗暗喝彩道：“不知来到女真观，得遇此观主，半老佳人，恁般风韵。”遂调《西江月》词一阕，单道观主妙处：
半旧鞋儿着稳，重糊纸扇风多。隔年煮酒味偏浓，雨过夭桃色重。
强距公鸡快斗，尾长山雉枭雄。烧残银烛焰头红，半老佳人可共。
吟毕，与观主分宾主而坐。观主问曰：“尊官何处？高姓贵名？因甚到此？”于湖曰：“小生洛阳人氏，姓何，名通甫。游玩至此，天气炎热，敬到上宫，借求一浴。请问观主高姓？贵庚？”观主答曰：“贫道在俗姓潘，年四十有八，讳名法成。”正说之间，帘栊响处，只见一人俄然而入。头戴七星冠，身披紫霞服，皂丝绦，红履，约有二十余岁。颜色如三十三天天上玉女临凡世，精神似八十一洞洞中仙女下瑶池。生得丰姿伶俐，冠乎天成。于湖一见，荡却了三魂，散却了七魄。观主令他进前。稽首施礼毕，伫立侧边，启唇问曰：“官宰高姓？”于湖答道：“姓何，名通甫。”那道姑曰：“小道事冗，不及陪奉。”稽首而去。于湖想：“好个佳人，可惜做了道姑。”又问观主曰：“适间来者是何人？”观主曰：“就是敝观知客。”
正问之间，只见小童请相公沐浴。于湖至浴堂浴罢，到客房梳篦整冠。值门公在侧，便问门公：“多少年纪？”门公曰：“小人今年六十二岁。”于湖曰：“你在此几年？”门公曰：“有二十余年。”于湖又问曰：“你身上衣服，谁管你的？”门公道：“告相公得知，小人但得三餐足矣。岂望衣服有无。”于湖谓王安曰：“你去船中取布一匹，赐与门公做衣服穿。”王安取与门公。门公拜谢。于湖就问门公曰：“方才鹤轩相见那个知客，姓名甚么？那里人氏？今年几何？”门公曰：“姓陈，名妙常，今年二十三岁，金陵建康府人氏，十五岁在此出家。”于湖曰：“他的宿房在哪里？”门公曰：“在东廊第一间便是。”言未已，被女童来请相公晚斋撞散。
于湖到鹤轩相见，谓观主曰：“蒙容洗浴，又赐晚斋，何以克当？生之舟中炎热，故假馆借宿一宵，来日便行，自当拜谢。”观主曰：“无妨。如若未行，宽住几日。”
当晚斋罢，于湖闲步东廊之下，明月如昼，吟诗一首：
浩荡偏宜八月秋，蟾光皎洁照诸州。
谁家玉镜新磨出，挂在长空忘却收？
乘此月明，信步闲行，听得琴声响亮，见座黑门楼未关，挨身而入。见十余个道姑盘环而坐，知客中坐抚琴。于湖叹曰：“此女正是凤凰与鸡伴，难以类比。”正看之际，忽然琴弦已断。知客曰：“莫不是有人盗听吾琴？”于湖慌忙而转，自言曰：“何年月日，再逢此女，吾愿足矣。可怜落在空门。”乘此月色，题诗一首于粉壁上：
星斗当天月正圆，忽闻窗下理琴弦。
瑶池降下真仙子，看罢教人独惨然。
尾后书“洛阳才子何通甫题”。题毕，回房歇息。
次早，门公来请早斋。斋罢，却待收拾起程，只见门公报曰：“知客有请。”于湖即至知客房中，分宾主而坐。茶罢，知客曰：“夜来轩中有失迎迓。”于湖曰：“冒渎多端，不罪幸矣。”观见壁上有诗，而读曰：
晓日瑶台夜气清，天风吹落步云声。
尘根未尽俗缘在，千里关山月正明。
于湖读罢，问曰：“此诗何人所作？”知客答曰：“昔汉光武游王母宫，见仙妃在彼，数日抚琴，故作‘天风吹落步云声’。”于湖暗忖道：“十分人物，写作俱高，有十二分奇妙。”知客曰：“小道今日上殿回来，见壁间题先生佳作，重蒙过奖。”于湖曰：“小生冲撞贵寓，窃听琴音，回房乱道《临江仙》小词以奉。伏乞勿掷。”就袖中取出，递与知客拆开观看：
误入蓬莱仙洞里，松荫忽睹数婵娟。众中一个最堪怜。瑶琴横膝上，共坐饮霞觞。云锁洞房归去晚，月华冷气侵高堂。觉来犹自惜余香。有心归洛浦，无计到巫山。
知客看了暗道：“正是引贼入寨。”于湖曰：“知客休哂。”知客曰：“重蒙所赐佳章，又好笑，又好恼，书云：夫人必自侮，然后侮人。小道欲言，尤恐冒渎洪威。”于湖曰：“久闻知客佳妙，小生诚为抛砖引玉。”知客道：“相公勿罪。”落笔即写《杨柳枝》词一阕：
襄王魂梦云雨期，两心知。子今无计恋琼姬，自着迷。　道心坚似絮沾泥，不往飞。任取杨枝作柳枝，强挨尸。
写罢，于湖观看，大笑。知客曰：“班门弄斧，幸勿哂焉。”于湖曰：“诚所谓人才双全，非世之常出也。”于湖看毕，亦作《杨柳枝》词以奉云：
碧玉冠簪金缕衣，雪如肌。从今休说西施，怎如伊。　杏脸桃腮不傅粉，最偏宜。好对眉儿好眼儿，觑人迟。
写毕，知客观见，不语，亦作前词以答：
清净堂前不卷帘，景幽然。闲花野草漫连天，莫胡言。　独坐黄昏谁是伴？一炉烟。闲来窗下理琴弦，小神仙。
于湖看毕，即忙起身。知客曰：“言词冒犯。”于湖谢别，到船中叫王安取绢一匹，送至观中，谢了观主。进城上任理事。于湖自言：“特性急了，今回错过，何时再逢这般聪明女子。”悔之不已。
那陈妙常懊恨不及，从此惹起凡心，常有思念之意。不觉又是十月初一日，本观设斋，会集众道姑，道姑齐来与观主稽首。正问答间，门公报曰：“观处有一秀才，言称和州泾阳县人，姓潘，要见观主。”观主曰：“请他进来。”门公出去，引到鹤轩相见。观主问道：“侄儿几时到此？”那潘必正拜了四拜，退而言曰：“列位姑姑，就此相见。”众道姑还礼，俱各请坐。观主与众道姑道：“这是我侄儿潘必正也。从家而来，家眷安否？”必正道：“俱各平安。有书在此。”观主道：“几时离家？”必正道：“旧岁十二月离家，正月到京应举，二月初九日头场过了，第二场忽然患病，未得终场。等欲回家，奈有书在此，未及下得，如今特来拜见姑娘。”观主道：“行李安在何处？”必正回道：“在船上。”观主道：“你与门公去搬上来，住数日，另讨船回去。”必正同门公将行李搬至观中。观主叫女童洒扫后房，与必正安歇。必正道：“一朝半日便要回家，不须多事。”观主道：“宽住几日，我要与你说话。”到晚歇了。
次早，必正到各道姑房里相访讫。闲坐之间，问门公姓名。门公曰：“小人姓戚，名中立。”必正又道：“东廊尽头那间房住的道姑，姓甚名谁？”门公道：“是本院知客陈妙常。一院之中，只是他生得秀丽，吟诗作赋，抚琴诵经，无有不能。”必正道：“曾有秀才过客与他赓诗和韵否？”门公道：“适问小人这件衣服，便知是个官人，姓何名通甫，号洛阳才子者送与小人的。”必正道：“为甚的送与你？”门公道：“是我引他见妙常。将布一匹，送与小人。”必正即将丝绸海青一件与他，又吩咐道：“休对人说我将衣服送你。”门公道：“小人谨领。”必正就调一个相思《杨柳枝》词封了，门公递与知客，通报道潘官人特来相访。妙常微微冷笑道：“在那里请进。”潘必正向前施礼，邀入客位，分宾而坐。茶罢，必正道：“适间小生门公送一柬，乱道《杨柳枝》词一阕奉上。知客拆观：
傍观道观过茅屋，惊人目。星冠珠履逍遥服，能妆束。
绝世仪容琼姬态，倾城国。淡妆全无半点俗，荆山玉。
妙常见了大惊：“此人言词典雅，字若龙蛇，况兼人物厚重，比那何家大不同。”妙常道：“多承佳句。请问官人青春有几？”必正曰：“二十有五。”又曰：“那月寿诞？”必正曰：“八月十三。”妙常曰：“官人是大。”必正曰：“知客是几时寿诞？”妙常曰：“目下不远。”
正说之间，小童来请道：“观主有请。”必正即回，到鹤轩见了观主，观主问道：“你这几日身体如何？”必正道：“托庇姑娘清福，颇安。”观主道：“你且住一程回去。”必正道：“只是搅扰姑娘。”茶罢，相别。
到房中，自思曰：“回心甚急，奈被此人勾住，又得姑娘相留。”十分喜悦，就在房中抚琴。陈妙常在房外听曰：“此曲乃《凤求凰》也。”暗暗喝彩，自回房中。
次日，妙常使女童来请必正吃茶。必正即到房内，依次而坐。茶罢，妙常将琴放在几上，烧炷好香，打个稽首，请必正抚琴。必正曰：“不能。”妙常曰：“何故太谦？”观主曰：“必正先抚一曲，然后知客亦抚。”抚毕，各自散了。
自此，往来半月。一日，必正走到妙常房中。女童曰：“官人请坐。”必正：“师父何在？”女童曰：“去石城长春院访一观主，未回。”必正见书橱未锁，拿一部《通鉴》来看。内有一帖，见了大惊，去了三魂，荡了七魄。乃是《西江月》一首：
松院青灯闪闪，芸窗钟鼓沉沉。黄昏独自展孤衾，懒睡思愁不稳。　一念静中有动，遍身欲火难禁。强将津唾咽凡心，争奈凡心转盛。
必正曰：“既是凡胎俗骨，何苦出家，有此怨意？不若乘机嘲戏，他若不从，却有招词在此。”亦写《西江月》一首云：
玉貌何须傅粉，仙葩岂类凡花。终朝只去恋黄芽，不顾星前月下。　冠上星替北斗争，案头经诵《南华》。未知何日到仙家，曾许彩鸾同跨。
写毕，放在砚匣底下，露些纸角出来。把《通鉴》安顿了，却待转身，妙常回来，与必正相见，叙礼坐定。必正问曰：“何往？”妙常曰：“长春院观主患病，去访，留吃中饭。有失相迓。潘官人中膳否？”必正曰：“正欲回房吃饭。”妙常曰：“宽坐，取琴来请教一曲。”见砚匣下一简，拿出观看。不看万事俱休，看了柳眉剔起，星眼圆睁，叫道：“好也！好也！潘必正，是何道理！此间是清净道场，祝圣之处，写甚淫词艳曲，调戏良人！先到观主处说明，再到官府处定夺！”必正双膝跪下道：“望师兄高抬贵手，一时狂兴，误写此词，伏乞恕罪！”妙常道：“你是读书之人，此理难容！定要与观主说知，再不许上我门来！”必正道：“自古道：‘有风不可使尽帆’。有应即对，有问即答。”妙常道：“我有甚言词许你‘彩鸾同跨’？”必正道：“我说出来你不要赖。”妙常道：“你说，你说。”必正曰：“‘强将津唾咽凡心，争奈凡心转盛。’斯言何谓耶？”妙常回嗔作喜曰：“从何而来？”必正曰：“在我袖中。”妙常用手来取，却被必正拖住道：“同你到观主处说明，再送官司定夺。”妙常赔笑道：“罢了，落在你手中。”先前硬似生铁，向后软如糖绵，眉来眼去，情兴如火。必正道：“且将这两个女童如何发落？”妙常就叫两个女童送一幅素绢与张春院观主。这两个女童去了。必正妙常乃携手同入兰房。必正道：“死生不忘卿恩。”妙常道：“你莫此等闲看，我身犹处子，并无点泄。”卸下星冠，脱下衣服，取一幅白香绫帕，亲手取红。必正见了，心中大喜。妙常曰：“潘郎，这是五百年前结了这段姻缘，今日交付与君，休使贱妾有白头之叹。”交会间：
恰似鸳鸯戏水，浑如鸾凤穿花。喜孜孜连理共枝，美甘甘同心结蒂。恰恰莺声不离耳畔，喃喃燕语甜吐舌尖。杨柳腰，点点春浓；樱桃口，微微气喘。星眼朦胧，细细汗流香玉体；酥胸荡荡，涓涓露滴牡丹心。真合美爱色情多，怎比偷香滋味别。
又有一篇《南乡子》词，单道日间云雨。其词曰：
情兴两和谐，搂定香肩脸帖腮。手摸酥胸软似绵，美奇哉，褪裤儿脱绣鞋。玉体着郎怀，舌送丁香口便开。倒凤颠鸾云雨态，多情今夜千万早些来。
云雨罢，起来，妙常戴了冠子道：“还是戴冠子好，不戴冠子好？”必正遂作《鹧鸪天》一阕云：
卸下星冠睹玉容，宛如神女下巫峰。霎时云雨欢娱罢，无限恩情两意浓。轻搂抱，款相从，时间一度一春风。若还得遂平生愿，尽在今宵一梦中。
妙常看罢道：“今夜不许你再来。我要上殿诵经，不可污了身体。”必正曰：“总不如锦帐欢娱，便是非常之乐。”妙常曰：“不要闲说。”必正遂出一联，与妙常对云：
霎时云雨，难同彻夜之欢娱；
妙常对云：
半晌恩情，怎比通宵之快乐。
必正道：“承蒙不阻，犬马不能报也。今夜莫上殿罢。”妙常道：“待我上殿回来也无妨，你房正连着我房，晚间掇梯从墙上过来，使观主不疑。”必正欢喜无限，吟诗一首云：
一见仙容不下怀，愁眉深锁几曾开？
多蒙窈窕殷勤意，暮暮朝朝暗约来。
写毕，妙常看罢，回诗一首：
君心欲我隔千山，我欲还君弹指间。
今日与君成配偶，莫将容易意阑珊。
必正曰：“承蒙师兄佳意，我辈如何发遣？”妙常道：“自今为始，以夫妇叙礼，不许以师兄称。”正说之间，女童回来，阻住。必正作别回房。
次早，见姑娘。姑娘道：“侄儿身体如何？”必正道：“稍安。”辞别回房，坐定自思：“妙常生得十分人物，写作俱高。”正欲掇梯过墙，只见日色未落，不得到晚，口吟一诗云：
红轮何苦不衔山？伫立阶前几度看。
但得疏星三四点，免教仙子候花间。
吟毕，只闻楼头鼓擂，寺内钟鸣，众道姑上殿各散，回房睡了。必正关了房门，正欲掇梯过墙之际，只听得隔墙叫一声：“潘必正！”叫者是何人？
花面金刚，玉体魔王。绮罗织就豺狼。法场斗帐，牢狱牙床。柳眉刀，星眼剑，绛唇枪。口美香舌，蛇蝎心肠。共他者，无不遭殃。纤尘落水，片雪投汤。秦楚强，吴越壮，也为他亡。早知色是伤人剑，杀尽世人何不妨。必正听叫，连忙下来，却是姑娘。姑娘道：“你那里去？”必正道：“登厕。”姑娘道：“你弹一曲《凤友鸾交》与我听者。”必正就抚。及毕，姑娘回房去了。
必正依旧上墙，陈妙常接着下来。两个携手到亭子上，并肩而坐。妙常道：“你先上墙来了，如何又下去抚琴？”必正道如此，如此。妙常道：“早是不曾过来，倘若被他看见，如何是好？”必正看看一座好花园，但见：
淡烟笼院宇，薄雾罩池塘。双双粉蝶宿花丛，对对游蜂穿柳浪。湖山隐隐，依稀见着峰尖；池沼汀清，仿佛一天星斗。飒飒金风穿绣幕，团团明月透珠帘。
妙常曰：“等你不来。因见湖山石眼透出月光，遂吟一绝。”云：
蟾蜍一线透湖山，斜倚栏杆偷眼看。
仰观斗柄横三点，心忙移步出花间。
必正听得，大笑道：“我不能得日落，口吟四句，韵脚一般相同。”妙常曰：“愿闻。”必正吟曰：
红轮何苦不衔山？伫立阶前几度看。
但见疏星三四点，免教仙子候花间。
妙常道：“何期不约而自同如此？”必正曰：“我与你同心同意，前世分定夫妻。”言罢，二人入房，解衣共寝，覆雨翻云。正是：
欢娱嫌夜短，寂寞恨更长。不觉天晓。必正仍归旧路去了。
次日，见姑娘。姑娘道：“吃早饭未？”必正曰：“未曾吃。适来偶见一太医，看脉，说我身甚是虚弱，若不用荤腥调理，恐伤性命。”姑娘听罢，吃了一惊。便叫门公买酒肉鸡鹅果品之类，送在必正房中。必正捡入。到晚，将酒肴与妙常同饮。正是：竹叶穿心过，桃花上脸来；茶为花博士，酒是色媒人。灯光之下，看妙常有倾国倾城之色。口占《菩萨蛮》一阕云：
芸堂空锁倾城色，万态千娇谁能及？何幸到鸾帏，春心不自持。　点染香罗片，遂我平生愿。此处会云英，何须上玉京？
妙常听罢，亦口占《菩萨蛮》云：
香衾初展芭蕉绿。垂杨枝上流莺宿。花嫩不禁揉，春风卒未休。　千金身已破，默默愁眉锁。密语嘱檀郎，人前口谨防。
必正看罢，情兴越浓，遂解带云雨。及罢，即于枕上说海誓山盟，就中诉深情密意。忽闻邻鸡三唱，最怪的晓霞穿碧落，偏嫌的红日照纱窗。必正披衣而起，回房。
夜去明来，约有半年之期。必正一日与妙常闲坐，只见妙常两眼垂泪，眉头不展。必正将手帕与妙常拭了眼泪，问道：“因何这等烦恼？”妙常袖里取出一个帖子，递与必正，必正看时却是《临江仙》词一阕，云：
眉似云开初月，纤纤一搦腰肢。与君相识未多时，不知因个甚，裙带短些儿。茶饭不餐常似病，终朝如醉如痴。此情尤恐外疑，专将心腹事，报与粉郎知。
必正看毕，曰：“既有此事，何不早说？有甚难哉！”妙常曰：“我平日在此欺着手下的人，今日做出这丑事来，如何是好？只得寻个死路，免污他人耳日。”泪下如雨。必正曰：“但放心怀。待我明日入城，切一帖堕胎药，吃了便好。”妙常曰：“我晓得你做个脱身之计，去了不回。我命只在今夜。”必正曰：“若有此心，天地不。”
必正辞别妙常，入到城中。正行间，只见喝道前来，必正避不及，街傍伫立。却是必正的故友张于湖。于湖一见必正，连叫住轿，与必正相见。邀必正同到府中，分宾主而坐。茶罢，于湖问道：“行馆何处？”必正道：“在城外女贞观姑娘处。”于湖道：“令姑是何人？”必正道：“是住持潘法成。”于湖道：“既是此观，其中有一好物在彼。”必正道：“兄长何以知之？”于湖曰：“旧岁在彼借水洗浴，曾作《杨柳枝》词。”必正道：“莫不是洛阳才子何通甫之作？”于湖细说，二人大笑。必正亦备言前事。于湖曰：“不难。你捏作指腹为亲，为因兵火离隔，欲求完聚，告一纸状来，我自有道理。”
必正别了于湖，回到观中，与妙常具说前事。晚间，到姑娘房中，必正双膝跪下，将妙常之事，说与姑娘。姑娘道：“我也有些知觉，但不知你肯娶他么？”必正道：“小侄愿娶。”姑娘道：“叫他来，问他。”必正叫妙常到房里，见了姑娘。姑娘道：“你做得好事！”妙常低头不语。姑娘道：“去写状子来，明日进城去告。”
次日，三人同到建康府中下状。当日，太守升堂，三人跪下。太守问道：“告甚么状？”观主人道：“乞还俗事。”太守道：“卷帘。抬头。”叫妙常，问道：“你曾云‘清净堂前不卷帘’？”唬得陈妙常魂不附体。太守道：“潘必正、陈妙常二人既是指腹为亲，各供本身之事。供得明白，准你还俗。”必正供曰：
乡贯举人潘必正，伏蒙琴堂判府龙图侍郎台下：告为结亲完娶事。伏闻才愧相如，无挑琴之兴；贤同颜子，有秉烛之忧。先母与陈母，指腹为婚，因兵火流离，情意俱绝；岂期偶然之会，共诉前因。各留原剪衫襟之表，堪为执证。幸望仁恕，许配终身，偕老终身。所供是实。
女贞观知客陈妙常供曰：伏闻生居宦族，乃无谢女之才；长在玄门，叨沐孙姑之德。尘根已尽绝孟光之慕梁鸿；俗缘以再断云英之约裴航。闹中取静，打坐看经；忙里偷闲，寻师讲道。岂期百年冤债来寻，况是严师力学。今有度牒，系是官文，未敢自专。伏望判府俯察来词，特赐与决。
金陵建康府女贞道姑潘法成状供：
本观女姑陈妙常，伊母陈谷英存日，将女妙常曾指腹与潘必正为妻。现有原割衫襟合同为照。为因兵火离散。各无音耗。幸蒙天赐，偶然相会，所说旧日根苗，辐辏姻缘。俱在青春之际，如乐昌破镜重圆，似文君驾车之愿。因有原关度牒在身，未敢自便还俗。恕蒙准告。望乞台判。
太守看毕，援笔判曰：
道可道，名可名，强名曰道。空即是色，色即是空，做曰真空。清者浊之源，守不住练药丹炉；动者静之机，熬不过凡情欲火。大都未撞着知音，多管是前生注定。抛弃了布袍草履，再穿上翠袖罗裳；收拾起纸帐梅花，准备着罗帏绣幕。无缘处，青浦黄庭消白日；有分时，洞房花烛照乾坤。
张于湖判毕，即令还俗。
潘必正与陈妙常成亲后，于湖举必正贤良方正，除授苏州府吴江县尹。后官至礼部侍郎。妙常生一男一女。夫妻衣锦荣归，享天年而终。
【玩江楼记】
谁家柔女胜娥，行步香尘体态多。
两朵桃花焙晓日，一双星眼转秋波。
钗从鬓畔飞金凤，柳傍眉间锁翠蛾。
万种风流观不尽，马行十步九蹉跎。
这首诗，是柳耆卿题美人诗。当时是宋神宗朝，东京有一才子，姓柳，双名耆卿，排行第七，人皆称柳七官人。年二十五岁，丰恣洒落，人材出众，琴棋书画，吟诗作赋，无所不通。专爱在花街柳巷，多少名妓无不瞻仰。他在京师，与三个出名上等行首家取乐。一个唤作陈师师，一个唤作赵香香，一个唤作徐冬冬。这三个行首，赔钱争养着那柳七官人。曾作词儿一阕为证。词名《西江月》：
师师媚容艳质，香香与我情多，冬冬与我煞脾和。独自窝盘三个。
撰字苍生未肯，权将好字停那，如今意下待如何。奸字中间着我。
这柳七官人在三个行首家闲耍。一日做一篇歌头曲尾，歌云：
十里荷花九里红，中间一朵白松松。白莲到好摸藕吃，红莲只好结莲蓬。莲蓬好吃藕玲珑。开花虽结子，也是一场空。一时乘酒兴，空肚里吃三盅。翻身落水寻不见，则听得采莲船声扑咚咚。
柳七官人一日携仆，到金陵城外玩江楼上，独自个玩赏。吃得大醉，命仆取笔，作词一阕，词寄《虞美人》，乃写于楼中粉壁上：
春花秋月何时了？往事知多少。小楼昨夜又东风，故园不堪回首月明中。雕栏玉砌应犹在，只是朱颜改。问君却有许多愁？恰似一江春水向江流。
柳七官人词罢，掷笔于楼，拂袖而返京师。这耆卿，诗词文采，压于才士。因此，近侍官僚喜敬者，多举孝廉，保奏耆卿为浙江管下余杭县宰。耆卿乃辞官僚，别了三个行首，各各饯别而不忍舍。遂别亲朋，带将仆人，携琴剑书箱，迤逦在路。不则一日，来到余杭县上任。端的为官清正，讼简词清。过了两月，使用己财起造一楼于官塘水次，效金楼之楼，题之额曰玩江楼，以自取乐。本处有一美歌妓，姓周名字月仙。那柳七官人每召至楼上歌唱祗应。柳县宰见月仙果然生得：
云鬓轻梳蝉翼，娥眉巧画春山。朱唇注一颗夭桃，皓齿排两行碎玉。花生媚脸，水剪明蛑。意态娇娆，精神艳冶。岂特余杭之月色，犹胜都下之名花。
当日酒散，柳县宰看了月仙，春心荡漾，以言挑之。月仙再三拒而不从乃去。柳七官人叫兵隶打听，原来这周月仙自有个黄员外，情密甚好。好黄员外宅，与月仙家离古渡一里有余。因此每夜用船来往。耆卿备知其事，乃密召其舟人至，吩咐交伊夜间，船内强奸月仙，可来回话，自有重赏。那舟人领命去了。
却说周月仙，一日晚独自下船竟投黄员外家去。其夜月明如昼，船行半程，舟人将船泊于无人烟处，走入船仓内，舟人把月仙搂抱在舱中，逼着定要云雨。月仙自料难以脱身，不得已而从之。与舟人云收雨散，月仙惆怅而作诗歌之：
自恨身为妓，遭淫不敢言。
羞归明月渡，懒上载花船。
是夜，周月仙被舟人淫过了，不敢明言，乃往黄员外家至晓回家，那舟人已自回复柳县宰。县宰设计，乃排宴于玩江楼上，令人召周月仙歌唱，却令舟人假作客官预坐。酒至半酣，柳县宰乃歌月仙所作之诗曰：
自恨身为妓，遭淫不敢言。
羞归明月渡，懒上载花船。
柳耆卿歌诗毕，周月仙惶愧，羞惭满面，安身无地低首不语。耆卿命舟人退，月仙向前跪下而告曰：“伏望相公恕容贱妾之罪，怜而惜之。妾今愿为侍婢，以奉相会，心无二矣。”当日，月仙遂与耆卿欢会云雨。耆卿大喜而作诗曰：
佳人不肯奉耆卿，却驾孤舟犯夜行。
残月晓风杨柳舞，肯教孤员此时情。
诗罢，月仙拜谢耆卿而回。自此，常侍耆卿之侧，与之欢悦无怠。忽一日，耆卿酒醉，命月仙取纸笔，作词一阕，词寄《浪里来》。其词曰：
柳解元使了计策，周月仙中了机谋。我教那打鱼人，准备了钓鳌钩。你是惺惺人算我，出不得文人手。姐姐免劳惭歉，我将那点钢锹掘倒了玩江楼。
柳七官人写罢，付与周月仙。月仙谢了自回。这柳县宰，在任三年，周月仙殷勤奉侍，两情爱笃。却恨任满回京，与周月仙相别。自回京都，至今风月江湖上，万古渔樵作话文。有诗云：
一别知音两地愁，任他月上玩江楼。
来年此日知何处？遥指白云天际头。
【芙蓉屏记】
至正辛卯，真州有崔生名英者，家极富。以父荫，补浙江温州永嘉尉，携妻王氏赴任。道经苏州之山，泊舟少憩，买纸钱牲酒，赛于神庙。既毕，与妻小饮舟中。舟人见其饮器皆金银，遽起恶念。是夜，沉英水中，并婢仆杀之，谓王氏曰：“尔知所以不死者乎？我次子尚未有室，今与人撑船往杭州，一两月归来，与汝成亲，汝即吾家人，第安心无恐。”言讫，席卷其所有，而以新妇呼王氏。王氏佯应之，勉为经理，曲尽殷勤。舟人私喜得妇，渐稔熟，不复防闲。将月余，值中秋节，舟人盛设酒肴，雄饮痛醉。王氏伺其睡熟，轻身上岸，行二三里，忽迷路，四面皆水乡，惟芦苇菰蒲，一望无际；且生自良家，双弯纤细，不任跋涉之苦，又恐追寻至，于是尽力狂奔。久之，东方渐白，遥望林中有屋宇，急往投之。至则门犹未启，钟梵之声隐然。小顷开关，乃一尼院。王氏径入，院主问所以来故，王氏未敢以实对，绐之曰：“妾真州人，阿舅宦游江浙，挈家偕行，抵任而良人殁矣。孀居数年，舅以嫁永嘉崔尉为次妻，正室悍戾难事，棰辱万端。近者解官，舟次于此，因中秋赏月，命妾取金杯酌酒，不料失手坠于江，必欲置之死地，遂逃生至此。”尼曰：“娘子既不敢归舟，家乡又远，欲别求匹配，卒乏良媒，孤苦一身，将何所托？”王惟涕泣而已。尼又曰：“老身有一言相劝，未审尊意如何？”王曰：“若吾师有以见处，即死无憾！”尼曰：“此间僻在荒滨，人迹不到，茭葑之与邻，鸥鹭之与友，幸得一二同袍，皆五十以上，侍者数人，又皆淳谨。娘子虽年芳貌美，奈命蹇时乖，盍若舍爱离痴，悟身为幻，被缁削发，就此出家，禅榻佛灯，晨餐暮粥，聊随缘以度岁月，岂不胜于为人宠妾，受今世之苦恼，而结来世之仇雠乎？”王拜谢曰：“是所志也。”遂落发于佛前，立法名慧圆。王读书识字，写染俱通，不期月间，悉究内典，大为院主所礼待，凡事之巨细，非王主张，莫敢辄自行者。而复宽和柔善，人皆爱之。每日于白衣大士前礼百余拜，密诉心曲，虽隆寒盛暑弗替。既罢，即身居奥室，人罕见其面。岁余，忽有人至院随喜，留斋而去。明日，持画芙蓉一轴来施，老尼张于素屏。王过见之，识为英笔，因询所自。院主曰：“近日檀越布施。”王问：“檀越何姓名？今住甚处？以何为生？”曰：“同县顾阿秀，兄弟以操舟为业，年来如意，人颇道其劫掠江湖间，未知诚然否？”王又问：“亦尝往来此中乎？”曰：“少到耳。”即默识之。乃援笔题于屏上曰：
少日风流张敞笔，写生不数黄筌。芙蓉画出最鲜妍。岂知妖艳色，翻抱死生冤！　粉绘凄凉疑幻质，只今流落谁怜！素屏寂寞伴枯禅。今生缘已断，愿结再生缘。
其词盖《临江仙》也。尼皆不晓其所谓。
一日，忽在城有郭庆春者，以他事至院，见画与题，悦其精致，买归为清玩。适御史大夫高公纳麟退居姑苏，多募书画，庆春以屏献之，公置于内馆，而未暇问其详。偶外间忽有人卖草书四幅，公取观之，字格类怀素而清劲不俗。公问：“谁写？”其人对：“是某学书。”公视其貌，非庸碌者，即询其乡里姓名，则蹙眉对曰：“英姓崔，字俊巨，世居真州，以父荫补永嘉尉，挈累赴官，不自慎重，为舟人所图，沉英水中，家财妻妾，不复顾矣。幸幼时习水，潜泅波间，度既远，遂登岸投民家，而举体沾湿，了无一钱在身。赖主翁善良，易以裳衣，待以酒食，赠以盘缠，谴之曰：‘既遭寇劫，理合闻官，不敢奉留，恐相连累。’英遂问路出城，陈告于平江路，今听候一年，杳无音耗，惟卖字以度日，非敢谓善书也。不意恶札，上彻钧览。”公闻其语，深悯之，曰：“子既如斯，付之无奈！且留我西塾，训诸孙写字，不亦可乎？”英幸甚。公延入内馆，与饮。英忽见屏间芙蓉，泫然垂泪。公怪问之。曰：“此舟中失物之一，英手笔也。何得在此？”又诵其词，复曰：“英妻所作。”公曰：“何以辨识？”曰：“识其字画。且其词意有在，真拙妇所作无疑。”公曰：“若然，当为子任捕盗之责。子姑秘之。”乃馆英于门下。
明日，密召庆春问之。庆春云：“买自尼院。”公即使宛转诘尼：“得于何人？谁所题咏？”数日报云：“同县顾阿秀舍，院尼慧圆题。”公遣人说院主曰：“夫人喜诵佛经，无人作伴，闻慧圆了悟，今礼为师，愿勿却也。”院主不许。而慧圆闻之，深愿一出，或者可以借此复仇，尼不能拒。公命舁至，使夫人与之同寝处，暇日，问其家世之详。王饮泣，以实告，且白题芙蓉事，曰：“盗不远矣，惟夫人转以告公，脱得罪人，洗刷前耻，以下报夫君，则公之赐大矣！”而未知其夫之故在也。夫人以语公，且云其读书贞淑，决非小家女。公知为英妻无疑，嘱夫人善视之，略不与英言。公廉得顾居址出没之迹，然未敢轻动。惟使夫人阴劝王蓄发返初服。
又半年，进士薛理溥化为监察御史，按郡。溥化，高公旧日属吏，知其敏手也。具语溥化，掩捕之，敕牒及家财尚在，惟不见王氏下落。穷讯之，则曰：“诚欲留以配次男，不复防备，不期当年八月中秋逃去，莫知所往矣。”溥化遂置之于极典，而以原赃给英。英将辞公赴任，公曰：“待与足下作媒，娶而后去，非晚也。”英谢曰：“糟糠之妻，同贫贱久矣。今不幸流落他方，存亡不卜，且单身到彼，迟以岁月，万一天地垂怜，若其尚在，或冀伉俪之重谐耳。感公恩德，乃死不忘，别娶之言，非所愿也。”公凄然曰：“足下高谊如此，天必有以相佑，吾安敢苦逼。但容奉饯，然后起程。”翌日，开宴，路官及郡中名士毕集。公举杯告众曰：“老夫今日为崔县尉了今生缘。”客莫喻。公使呼慧圆出，则英故妻也。夫妇相持大恸，不意复得相见于此。公备道其始末，且出芙蓉屏示客，方知公所示“了今生缘”，乃英妻词中句，而慧圆则英妻改字也。满座为之掩泣，叹公之盛德为不可及。公赠英奴婢各一，赀遣就道。英任满，重过吴门，而公薨矣。夫妇号哭，如丧其亲，就墓下建水陆斋三昼夜以报而后去。王氏因此长斋念观音不辍。真之才士陆仲，作画芙蓉屏歌，以纪其事，因录以警世云：
画芙蓉，妾忍题屏风！屏间血泪如花红。败叶枯梢两萧索，断缣遗墨俱零落。去水奔流隔死生，孤身只影成飘泊。成飘泊，残骸向谁托？泉下游魂竟不归，图中艳姿浑似昨。浑似昨，妾心伤，那禁秋雨复秋霜！宁肯江湖逐舟子，甘从宝地礼医王。医王本慈悯，慈悯怜群品，逝魄愿提撕，茕嫠赖将引。芙蓉颜色娇，夫婿手亲描，花萎因折蒂，干死为伤苗。蕊于心尚苦，根朽恨难消。但道章台泣韩，岂斯甲帐遇文箫。芙蓉良有意，芙蓉不可弃。幸得宝月再团圆，相并相爱莫相捐。谁能听我芙蓉篇？人间夫妇休反目，看比芙蓉真可怜。
【连理树记】
上官守愚者，扬州江都人，为奎章阁授经郎时，居顺天。馆东与国史检讨贾虚中为邻。贾，柯敬仲友也，工诗善画，家藏古琴三张，曰：“琼瑶音”、“环佩音”、“蓬莱音”，皆敬仲所鉴定。守愚亦雅好吟咏，兼嗜绿绮，与贾交游特厚。每休暇过从，诗酒琴棋，从容竟日。贾无嗣，止三女，尝曰：“吾三女可比三琴。”遂取琴名名女焉。守愚子粹，甚清俊聪敏，生时人送《唐文粹》一部，故小字粹奴。年十岁，因遣就贾学，贾夫妇爱之如子，三女亦视之犹兄弟，呼为粹舍。尝与其幼女蓬莱同读书学画，深相爱重，贾妻戏之曰：“使蓬莱他日得婿如粹舍足矣。”归以告，守愚曰：“吾意正然。”遣媒言议，各已许诺。粹二人亦私喜不胜。不期贾忽罢归，姻事竟弗谐。后三年，守愚出为福州治中，始至，僦居民舍，得楼三楹，而对街一楼，尤清雅，问之，乃贾氏宅也。守愚即日往访，则琼瑶、环佩已适人，惟蓬莱在室，亦许婚林氏矣。粹闻之，悒怏殊甚！蓬莱虽为父母许他姓，然亦非其意也。知粹至，欲一会而无由，彼此时时凝立楼栏，相视不能发语。蓬莱一日，以白练帕裹象棋子掷粹，粹接视之，上画绯桃，题一诗曰：
朱砂颜色瓣重台，曾是刘晨旧看来。
只好天台云里种，莫教移近俗人栽。
粹识其意，然静而思之，彼业已定矣，莫如之何。亦画梅花一枝，写诗以复，诗曰：
玉蕊含春捏素罗，岁寒心事谅无他。
纵令肯作仙郎伴，其奈孤山处士何？
用彩绳系琴轸三枚，坠之，投还蓬莱。蓬莱展看有“孤山处士”之说，知其谓己订盟森氏，衷情不白，惟闷闷而已。未逾时，值上元节，闽俗放灯甚盛，男女纵观。粹察贾氏宅眷必往，乃潜伺于其门。更深人静，果有舆夫舁轿数乘而前，蓬莱与母三四辈上轿，婢妾追随，相续不绝。粹尾其后，过十余街，度不得见，乃行吟轿傍曰：
天遣香街静处逢，银灯影里见惊鸿。
彩舆亦似蓬山隔，鸾自西飞鹤自东。
蓬莱知其粹也，欲呼与语，放其所怀，而从者纷纭，不敢启口。亦于轿中微吟曰：
莫向梅花怨薄情，梅花肯负岁寒盟！
调羹欲问真消息，已许风流宋广平。
粹听之，知其答己梅花之作，不觉感叹！归坐楼中，念蓬莱之意虽坚，而林氏之聘，终不可改，乃赋《凤分飞》曲以寄之曰：
梧桐凝露鲜飙起，五色琅夜新洗，
矫翮蹁跹拟并栖，九苞文彩如霞绮。
惊飞忽作丹山别，弄玉箫声怨呜咽。
咫尺秦台隔弱流，琐窗绣户空明月。
□□扫尾仪朝阳，可怜相望不相将！
下谪尘寰伴凡鸟，不如交颈两鸳鸯。
诗成，无便寄去，忽贾遣婢送荔枝一盘来，粹诡曰：“往在都下，与蓬莱同学，有书数册未取，以此帖呈之，俾早送见还也。”婢不悟是诗，持去，递与蓬莱，读之，垂泣曰：“嗟乎！郎尚不余谅也。”乃作《龙剑合》曲答之，示终身相从之意，写以鱼笺，密置《古文真宝》中，付婢绿荷曰：“粹舍取旧所读诗，此是也，汝持去还之。”婢送粹所，揭之，中有笺烂然，知必诗也，题曰《龙剑合》曲，词曰：
龙剑埋没狱间久，巨灵昼卫鬼夜守，蛟螭藏，魍魉走，精光横天气射斗。冲玄云，发金钥，至宝稀世有。奇姿烁人声撼牖，鹈膏润锷凤刻首。龙剑煌，新离房，静垂流电舞飞霜，影含秋水刃拂，团金宝珠装。司空观之识其良，悬诸玉带间金章，紫焰煌煌明，星折中台事岂常！逡巡莫敢住，一去堕渺茫。龙灵是龙精，莹如鹇尾摇清冰，雄作万里别，雌伤千古情，暂留尘埃匣，何日可合并？会当逐风雷，相寻入延平。纯钩在，纵然贵重非我匹。我匹久卧潭水云，一双遥怜两地分。度山仍越壑，苦辛不可言，天遣雷焕儿，佩之大泽，铿然一跃同骏奔，骇浪惊涛白昼昏，始知神物自有耦，千秋万岁肯离群。
粹读之曰：“清才丽句，无妇人女子萎之气，宛然李青莲之韵度也。是岂寻常庸碌者之配哉？”俄而闽中大疫，蓬莱所议林生竟死，贾夫妇知粹未婚，乃遣人报守愚求终好，守愚欣跃从之。六礼既备，亲迎有期，花烛这夕，粹与蓬莱相见，不啻若仙降也，因各赋诗一首以志喜，时至正十九年己亥二月八日也。
粹诗曰：
海棠开处燕来时，折得东风第一枝。
鸳枕且酬交颈愿，鱼笺莫赋断肠词。
桃花染帕春先逗，柳叶舒黄画未迟。
不用同心双结带，新人原是旧相知。
蓬莱诗曰：
与君相见即相怜，有分终须到底圆。
旧女婿为新女婿，恶姻缘化好姻缘。
秋波浅浅银灯下，春笋纤纤玉镜前。
天遣赤绳先系足，从今唤作并头莲。
蓬莱自入上官之门，孝事舅姑，恭顺夫子，一家内外，罔不称贤。暇则与粹唱和诗词，娱情琴画。平生所作，编成一集，粹题之曰《絮雪稿》，且为序于首简。诗与序多不录，姑载一二以传好事者：
闺怨
露颗珠团团，冰肌玉钏寒。杏梁栖只燕，菱镜掩孤鸾。残树枯黄遍，圆荷湿翠乾。绣奁生画色，窗下还愁看。
白苎词二首
茜裙紫袖映猩红，飞絮轻桃花风。缓歌白苎捧玉盅，娇音芳韵绕帘栊，梁尘飞堕云凝空。秋波回目蛾扫黛，余声悠扬歇还在。歌当细听杯当再，绿鬓朱颜能久待！
响如苍玉触鸣玑，蹁跹锦袖红地衣，回风激雪当世稀。翻身按节疾如飞，香尘蒙蒙发委坠。玳筵夜静纱灯晦，鲛绡湿透胭脂泪。
春晓曲
芳池冰影薄，曲槛鸟声娇。鸾镜红绵冷，蛾眉翠黛消。冶容舒嫩萼，幽思结柔条。纤指收花露，轻将雪粉调。
秋夜曲
幽兰露华重，罗幌凉风动。木匣掩香纨，绣衾谁与共？萤影度疏帘，兽炉枭枭烟。银芳焰灭，自脱翠花钿。
咏蝶
薄翅凝香粉，新衣染媚黄。
风流谁得似？两两宿花房。
谢大姊惠鞋
莲瓣娟娟远寄将，绣罗犹带指尖香。
弓弯著上无行处，独立花阴看雁行。
咏并蒂荔枝
植物生联蒂，应知造化成。
深闺憔悴质，见尔重含情！
园中咏菜
满圃绿纤纤，芳苗雨后添。
惟应穷措大，咬得寸根甜。
粹时才名藉甚，当道有欲荐之者，蓬莱苦口止之曰：“今风尘道梗，望都下如在天上，君岂可舍父母之养，而远赴功名之途乎？独不见王儒仲妻之言曰：令狐子伯之贵，孰与君之高哉？”粹然之，亦无意于出，乃以亲老辞。次年，治中物故。又明年，为至正壬寅，闽城为盗所据，城中大姓多避匿山谷，粹亦挈家遁。盗踪迹得之，尽戕其一门，留蓬莱一人不杀，将以为妻。蓬莱知不免，绐盗曰：“我一家尽死，无所于归，将军纵舍我，我亦何以为生乎？愿事将军终身，乞埋
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:08:55-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>