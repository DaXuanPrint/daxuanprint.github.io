<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="还冤记。全文,还冤志全文在线阅读,还冤志全文在线下载,大玄古籍书库">
<meta name="description" content="原称《冤魂志》,亦名《还冤记》、《还魂记》,别称《冤报记》、《北齐还冤志》等。隋颜之推撰。原三卷。今本一卷,三十六条。取材于经史纪事,兼及当代事件传闻,历叙西周至隋人物与世事片断,皆以冤屈鬼魂复仇或为恶者受惩为结局。旨在扬善抑恶,阐扬戒杀好生,因果报应之说。历代史志均有著录。《崇文总目》小说家作。《还冤志》三卷,《文献通考》、《直斋书录解题》作。《北齐还冤志》,殆因旧本之首题北齐黄门侍郎颜之推撰,遂误以冠于书名之上。《太平广记》引作。《还冤记》。《还冤记》、《冤魂志》、《还冤志》实即一书,今本均为一卷。_还冤志_全文在线阅读_还冤志_全文在线下载_大玄古籍书库">
<title>还冤志_颜之推_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">还冤志</span> <br/>
          作者： <span class="inputVal" id="bkauthor">颜之推</span> <br/>
          朝代： <span class="inputVal" id="bkdate">隋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,小说,完结</span> <br/>
          字数： <span class="inputVal" id="bknum">[book_length]15718</span> <br/>
          说明： <span class="inputVal" id="bkdec">原称《冤魂志》,亦名《还冤记》、《还魂记》,别称《冤报记》、《北齐还冤志》等。隋颜之推撰。原三卷。今本一卷,三十六条。取材于经史纪事,兼及当代事件传闻,历叙西周至隋人物与世事片断,皆以冤屈鬼魂复仇或为恶者受惩为结局。旨在扬善抑恶,阐扬戒杀好生,因果报应之说。历代史志均有著录。《崇文总目》小说家作 《还冤志》三卷,《文献通考》、《直斋书录解题》作 《北齐还冤志》,殆因旧本之首题北齐黄门侍郎颜之推撰,遂误以冠于书名之上。《太平广记》引作 《还冤记》。《还冤记》、《冤魂志》、《还冤志》实即一书,今本均为一卷。</span> <br/>
          封面： <span class="inputVal" id="bkimg">Z_15026.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]还冤志
[book_author]颜之推
[book_date]隋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,小说,完结
[book_length]15718
[book_dec]原称《冤魂志》,亦名《还冤记》、《还魂记》,别称《冤报记》、《北齐还冤志》等。隋颜之推撰。原三卷。今本一卷,三十六条。取材于经史纪事,兼及当代事件传闻,历叙西周至隋人物与世事片断,皆以冤屈鬼魂复仇或为恶者受惩为结局。旨在扬善抑恶,阐扬戒杀好生,因果报应之说。历代史志均有著录。《崇文总目》小说家作 《还冤志》三卷,《文献通考》、《直斋书录解题》作 《北齐还冤志》,殆因旧本之首题北齐黄门侍郎颜之推撰,遂误以冠于书名之上。《太平广记》引作 《还冤记》。《还冤记》、《冤魂志》、《还冤志》实即一书,今本均为一卷。
[book_img]Z_15026.jpg


[book_title]还冤记 全文
1.含玄
晋明帝杀力士含玄。玄谓持刀者曰：“我颈多筋，斫之必令即断，吾将报汝。”持刀者不能留意，遂斫数疮，然后始绝。寻后见玄绛冠朱服，赤弓丹矢射之，持刀者呼曰：“含玄缓我。”少时而死。(《法苑珠林》卷三六)
2.徐光
徐光在吴世，常行幻术于市鄽间。种枣橘栗，立得食之，而市肆卖者，皆已耗失。凡言水旱，甚验。常过大将军孙𬘭门，褰裳而趋，左右唾践。或问其故，答曰：“流血覆道，臭腥不可。”𬘭闻而怒，杀之。斩其首，无血。及𬘭废幼帝，更立景帝，将拜蒋陵。有大飘风如廪，从空中坠𬘭车上，车为之倾顿。顾见徐光在松树上，拊手指㧑，嗤笑之。𬘭问左右．无见者。𬘭恶之。俄而景帝诛𬘭，兄弟四人，一旦为戮。(《法苑珠林》卷四一)
3.诸葛覆
宋琅琊诸葛覆，永嘉年为九真太守，家累悉在扬都，唯将长子元崇述职。覆于郡病亡，元崇年始十九，送丧欲还。覆门生何法僧贪其资货，与伴共推元崇堕水而死，因分其财。尔夜元崇母陈氏梦元崇还，具叙亡父事及身被杀委曲，“尸骸流漂，怨酷无双．违奉累载，一旦长辞，衔悲茹恨，如何可说？”歔欷不能自胜。又云：“行速疲极，困卧窗下床上，以头枕窗。母视儿眠处，足知非虚矣。”陈氏悲怛惊起，把火照儿眠处，沾湿犹如人形。于是举家号泣，便始发问。于时徐森之始除交州，徐道立为长史。道立，即陈氏从姑儿也。具以所梦，托二徐捡之。二徐道遇诸葛丧船，验其父子亡曰，如鬼语，乃收其行凶二人，即皆款服。依法杀之，更差人送丧达都。(《法苑珠林》卷四四)
4.庄子仪
燕臣庄子仪无罪，而简公杀之。子仪曰：“死者无知则已，若其有知，不出三年，当使君知之。”期年，简公将祀于祖泽。燕之有祖泽，犹宋之有桑林，国之大祀也。男女观之。子仪起于道左，荷朱杖击公，公死于车上。(《法苑珠林》卷五七)
5.汉王如意
汉王如意，汉高帝第四子也。吕后生长子也，立为皇太子，而如意母戚夫人，得宠于帝。帝数欲替太子而立如意，群臣争之，故遂封如意于赵。吕后以是嫉之。及高帝崩。吕后候如意到长安而拉杀之，又支断戚夫人手足，号为人彘。后吕后袚除于灞上，还。道中见物如苍狗攫后腋，忽而不见。卜之云：“赵王如意为崇。”遂病腋伤而崩。(《法苑珠林》卷五七)
6.夏侯玄
魏夏侯玄，字太初，亦当时才望，为司马景王所忌而杀之。玄宗族为之设祭，见玄来灵座，脱头置其傍，悉取果食酒肉以内颈中；既毕，还自安头，言曰：“吾得诉于上帝矣，司马子元无嗣也。”寻而景王薨，遂无子，其弟文王封次子为齐王，继景王后；攸薨，攸子冏嗣立，又被杀。及永嘉之乱，有巫见宣王泣云：“我家倾覆，正由曹爽、夏侯玄二人诉怨得申故也。”(《法苑珠林》卷七八)
7.于吉
汉孙策既定会稽，引兵迎汉帝。时道人于吉在策军中，遇天大旱，船路艰涩，策尝自出，督切军中人。每见将士多在吉所，因愤怒曰：“吾不如吉乎？”收吉，缚置日中，令其降雨，如不能者，便当受诛。俄顷之间，云雨滂沛；未及移时，川涧涌溢。时并来贺吉，免其死。策转忿恚，意使杀之。因是策颇愍常，每仿佛见吉。后出射猎，为刺客所伤，治疗将差，引镜自窥，镜中见吉，顾则无之，如是再三，遂扑镜大叫，疮皆崩裂，须臾而死。(《法苑珠林》卷七九)
8.彭生
鲁桓公夫人文姜者，齐襄公之妹也。桓公与文姜俱朝于齐，襄公通其妹焉。桓公谴责文姜，文姜告襄公；襄公怒，乃与桓公饮酒。桓公出，襄公使公子彭生送桓公于车，彭生多力，乃抵桓公胁，桓公薨于车上。鲁人告于齐曰：“寡君畏君之威，不敢宁居，来修旧好。礼成而不反，无所归咎。恶所辞以告于诸侯？请以彭生除耻辱也。”齐人归罪于彭生而杀之。后襄公猎于贝丘，有大豕，从者曰：“臣见豕乃彭生也。”襄公怒曰：“彭生何敢见乎？”射之。豕乃人立而啼公。公惧，坠于车，伤足而还。其臣连称、管至甫二人作乱，遂杀襄公焉。(《法苑珠林》卷八十)
9.公孙圣
吴王夫差杀其臣公孙圣而不以罪。后越伐吴，吴败走，谓太宰嚭曰：“吾前杀臣公孙圣，投于胥山之下，今道当由之。吾上畏苍天，下惭于地。吾举足而不能进，心不忍往。子试唱于前，若圣犹在，当有应。”嚭乃向馀杭之山，呼曰：“公孙圣。”圣即从上应曰：“在。”三呼而三应。吴王大惧，仰天叹曰：“苍天苍天，寡人岂可复归乎！”吴王遂死不反。(《法苑珠林》卷八四)
10.张璀
晋安定张祚以永和中作凉州刺史，因自立为凉王。河州刺史张璀士众强盛，祚猜忌之，密遣兵进图璀，璀率众拒祚，祚遂为璀所杀。璀后数见祚来，部从铠甲，举手指璀云：“底奴！要当截汝头。”璀入姑臧，立张玄靖为凉王，自为凉州牧，又谋废玄靖而自王。事未遂间，与玄靖同车出城西门，桥梁牢壮，而忽摧折。刺史旧事，正旦放鸟。璀所放，出手辄死。有鹳来巢广夏门，弹逐不去，自往看之。炖煌宋混遣弟澄即于巢所害璀。璀临命，语澄曰：“汝荷婚姻，而为反逆，皇天后土，必当照之。我自可死，当令汝剧我矣。”混自为尚书令，辅政，有疾，昼曰见璀从屋而下，奄入柱中。其柱状若火烧，掘土则无所见，混因病死。澄又然灯，油变为血；厩中马，一夕无尾；二岁小儿作老公声．呼曰：“宋混、澄．斫汝头。”又城东水中出火。后三年，澄为张邕所杀。(《法苑珠林》卷八四)
11.鞠俭
前凉晋西域校尉张颀以怨杀鞠俭。俭临死有恨言。后颀夜见白狗，自拔剑斫之，不中。颀便倒地不起，左右见俭在傍，遂以暴卒。(《法苑珠林》卷八四)
12.太乐妓
宋元嘉中，李龙等夜行劫掠。于时丹阳陶继之为秣陵县令，微密寻捕，遂擒龙等。龙所引一人是太乐妓，忘其姓名。劫发之夜，此妓携同伴往就人宿，共奏音声。陶不详审，为作款引，随例申上。及所宿主人士贵宾客，并相明证。陶知枉滥，但以文书已行，不欲自为通塞，遂并诸劫十人，于郡门斩之。此妓声艺精能，又殊辩慧，将死之曰，亲邻知识看者甚众。妓曰：“我虽贱隶，少怀慕善，未尝为非，实不作劫。陶令已当具知，枉见杀害。若死无鬼则已，有鬼必自陈诉。”因弹琵琶，歌曲而就死。众知其枉，莫不殒泣。经月馀日，陶遂夜梦妓来至案前，云：“昔枉见杀，实所不分；诉天得理，今故取君。”便入陶口，仍落腹中。陶即惊寤，俄而倒绝，状若风颠，良久方醒。有时而发，发辄天矫头反著背，四曰而亡。亡后家便贫悴，一儿早死，馀有一孙，穷寒路次。(《法苑珠林》卷八四)
13.邓琬
宋泰始元年，江州刺史邓琬立刺史晋安王子勋为帝以作乱。初南郡太守张悦得罪，锁归杨都，及湓口，琬赦之，以为冠军将军，与共经纪军事。琬前军袁𫖮既败，张悦惧诛，乃称暴疾，伏甲而召邓琬，既至，谓之曰：“卿首唱此谋,今事忽矣,计将安出?”琬曰：“斩晋安王以待王师，或以得免。”悦怒曰：“卿始此祸，而欲卖罪少帝乎？”命斩于床前，并杀其子，以琬头降。至五年，悦寝疾，见琬为厉，遂死。(《法苑珠林》卷八四)
14.萧嶷
齐豫章王萧嶷亡后，忽见形于沈文季曰：“我病未应死，皇太子加膏中十一种药，使我癕不差；汤中复加药一种，使我痢不断。吾已诉先帝帝许还东邸，当判此事。”便怀出青纸文书示文季云：“与卿少旧，为呈主上也。俄而失所在。文季惧，不敢传，少时，文惠太子薨。(《法苑珠林》卷八四)
15.元徽
魏城阳王元徽初为孝庄帝画计杀尔朱荣，及尔朱兆入洛害孝庄，而徽惧，走投洛阳令寇祖仁。祖仁父叔兄弟三人为刺史，皆徽之力也。既而尔朱兆购徽万户侯，祖仁遂斩徽送之，并匿其金百斤，马五十疋。及兆得徽首，亦不赏侯。兆乃梦徽曰：“我金二百斤、马百疋，在祖仁家，卿可取也。”兆觉曰：“城阳家本巨富，昨令收捕，全无金银。此梦或实。”至晓，即令收祖仁，祖仁又见徽曰：“足得相报矣。”祖仁款得金百斤、马五十疋，兆不信之。祖仁私敛戚属，得金三十斤，马三十疋输兆，犹不完数。兆乃发怒，悬头于树，以石硾其足，鞭捶杀之。(《法苑珠林》卷八四)
16.窦婴
汉窦婴，字王孙，汉孝文帝窦皇后从兄子也。封魏其侯，为丞相，后乃免相。及窦皇后崩，婴益疏薄无势，黜不得志，与太仆灌夫相引荐，交结甚欢，恨相知之晚乎。孝景帝王皇后异父同母弟田鼢为丞相，亲幸纵横，使人就婴求城南田数顷。婴不与，曰：“老仆虽弃，丞相虽贵，宁可以势相夺乎？”灌夫亦助怒之。鼢皆恨之。及鼢娶妻，王太后诏列侯宗室皆往贺鼢。灌夫为人狂酒，先尝以醉忤鼢，不肯贺之。窦婴强与俱去。酒酣，灌夫行酒至鼢，鼢曰：“不能满觞。”灌夫因言辞不逊，鼢遂怒曰：“此吾骄灌夫之罪也。”乃缚灌夫，谓长史曰：“有诏召宗室，而灌夫骂，坐不敬。”并奏其在乡里豪横。处夫弃市。窦婴还，谓其妻曰：“终不令灌夫独死，而婴独生。”乃上事，具陈灌夫醉饱事，不足诛。帝召见之。婴与鼢互相言短长。帝问朝臣：“两人谁是？”朝臣多言婴是，王太后闻，怒而不食，曰：“我在，人皆凌籍吾弟；我百岁后，当鱼肉之乎？”及出，鼢复为婴造作恶语，用以闻上。天子亦以鼢为不直，特为太后故，论婴弃市。婴临死，骂曰：“若死无知则已，有知，要不独死！”后月馀，鼢病，一身尽痛，若有打击之者，但号呼，叩头谢罪。天子使视鬼者瞻之，见窦婴、灌夫共守笞鼢。鼢遂死。天子亦梦见婴而谢之。(《法苑珠林》卷八七)
17.刁玄亮
晋大将军王敦枉害刁玄亮。及敦入石头，梦白犬自天下而噬之。既还姑孰，遇病，白日见刁乘轺车，道从吏卒来，仰头瞋目，乃入摄录敦。敦大怖，逃不得脱，死。(《法苑珠林》卷八七)
18.经旷
河间国兵张鹿、经旷二人，相与谐善。晋太元十四年五月五曰，共升锺岭，坐于山椒。鹿酗酒失性，拔刀斩旷。旷母尔夕梦旷，自说为鹿所杀，投尸涧中，脱裈覆腹，寻觅之时，必难可得，当令裈飞起以示处也。明晨追捕，一如所言。鹿知事露，欲规叛逸。出门辄见旷手执双刀，来拟其面，遂不得去。母其告官，鹿以伏辜。(《法苑珠林》卷八七)
19.万默
晋山阴县令石密先经为御史，枉奏杀典客令万默。密白曰见默来，杀密遂死。(《法苑珠林》卷八七)
20.殷涓
晋大司马桓温功业殊盛，负其才力，久怀篡逆。废晋帝为海西公，而立会稽王，是为简文帝。太宰武陵王晞，性尚武事，好犬马游猎，温常忌之，故加罪状，奏免晞及子综官，又逼新蔡王晃，使列晞、综及前著作郎殷涓、太宰长史庾清等谋反，频请杀之。诏特赦晞父子，乃徙新安。殷父浩先为温所废，涓颇有气尚，遂不诣温，而与晞游，温乃疑之；庾清坐有才望，且宗族甚强，所以并致极法。简文寻崩，而皇太子立，遗诏委政于温，依诸葛亮、王导旧事。温大怨望，以为失权，僭逼愈甚。后谒简文高平陵，方欲伏，见帝在坟前，举体莫衣，语温云：“家国不造，委任失所。”温答：“臣不敢，臣不敢。”既登车，为左右说之。又问殷涓形状，答以肥短。温云：“向亦见在帝侧。”十馀曰便病，因此忧懑而死。(《法苑珠林》卷八七)
21.苻永固
秦姚苌字景茂，赤亭羌也。父戈仲，事石勒。石氏既灭，苌随其兄襄与苻永固战于三原。军败，襄死，苌乃降永固，即受禄位，累加爵邑，及转龙骧将军，督梁、益州诸军事，永固谓之曰：“朕昔以龙骧建业，此号未曾假人。今持山南委卿，故特以相授。”其蒙宠任优隆如此。后随永固子睿讨慕容泓，为泓所败，睿独死之。苌遣长史诣永固谢罪，永固怒既甚，即戮其使。苌益恐惧，遂奔西州邀聚士卒而自树置。永固频为慕容冲所败，冲转侵逼；永固又见妖怪屡起，遂走五将山。苌即遣骁骑将军吴忠围永固，忠执永固以送苌，即曰囚之，以求传国玺及令禅让。永固不从，数以叛逆之罪，苌遂杀之，遂称帝。后又掘永固尸，鞭挞无数，裸剥衣裳，荐之以棘，掘坎埋之。及苌遇疾，即梦永固将天官使者鬼兵数百，突入营中。苌甚悚愕，走入后帐，宫人逆来刺鬼，误中苌阴。鬼即相谓曰：“正著死所。”拔去矛刃，出血石馀。忽然惊寤，即患阴肿。令医刺之，流血如梦。又狂言曰：“杀陛下者臣兄襄耳，非臣苌罪，愿不赐枉。”后三曰苌死。(《法苑珠林》卷八七)
22.李期
李雄既王于蜀，其第四子期，从叔寿袭期，而废为邛都公，寻复杀之，而寿自立。寿性素凶狠猜忌，仆射蔡兴等以正直忤旨，遂诛之。无几寿病，恒见李期、蔡兴而为祟，呕血而死。(《法苑珠林》卷八七)
23.张超
宋高平金乡张超，与同郡翟愿不和。愿以宋元嘉中为方与令，忽为人所杀，咸疑是超。超后除金乡县职，解官还家，入山伐林。翟兄子铜乌，执弓持矢，并赍酒醴，就山贶之。斟酌已毕，铜乌曰：“明府昔害民叔，无缘同戴天曰。”引弓射之，即死。铜乌其夜见超云：“我不杀汝叔，枉见残害。今已上诉，故来书报。”引刀刺之，吐血而死。(《法苑珠林》卷八七)
24.张稗
宋下邳张稗者，家世冠族，末叶衰微。有孙女姝好美色，邻人求聘为妾。稗以旧门之后，耻而不许。邻人忿之，乃焚其屋，稗遂烧死。其息邦先行不在，后还，亦知情状，而畏怜人之势，又贪其财，而不言，嫁女与之。后经一年，邦梦见稗曰：“汝为儿子，逆天不孝，弃亲就怨，潜同凶党。”便捉邦头，以手中桃杖刺之，邦因病，两宿，呕血而死。邦死之曰，邻人又见稗排门直入，张目攘袂曰：“君恃贵纵恶，酷暴之甚，枉见杀害。我已上诉，事获申雪；却后数曰，令君知之。”邻人得病，寻亦殂殁。(《法苑珠林》卷八七)
25.吕庆祖
宋世永康人吕庆祖，家甚温富。尝使一奴名教子，守视墅舍。以元嘉中庆祖自往案行，忽为人所杀。族弟无期先大举庆祖钱，咸谓为害。无期赍羊酒脯至柩所而咒曰：“君荼酷如此，乃云是我。魂而有灵，使知其主。”既还，至三更，见庆祖来云：“近履行,见教子畦畴不理，许当痛治奴，奴遂以斧斫我背，将帽塞口；因得啮奴三指，悉皆破碎。便取刀刺我颈，曳著后门。初见杀时，诸从行人亦在其中。奴今欲叛，我已钉其头著壁。”言毕而灭。无期早旦以告其父母，潜视奴所住壁，果有一把发，以竹钉之，又看其指，并见破伤。录奴诘验，臣伏。又问：“汝既反逆，何以不叛？”奴云：“头如被系，欲逃不得。”诸同见者，事事相符，即焚教子并其二息。(《法苑珠林》卷八七)
26.牛牧寺僧主
宋高祖平桓玄后，以刘毅为抚军将军、荆州刺史。到州，便收牛牧寺僧主，云藏桓家儿，度为沙弥，并杀四道人。后夜，梦见此僧来云：“君何以枉见杀贫道？贫道已白于天帝，恐君亦不得久。”因遂得病，不食，曰弥羸瘦。当发杨都时，多有诤竞，侵陵宰辅。宋高祖因遣人征之，毅败，夜单骑突出，投牧牛寺。僧曰：“抚军昔枉杀我师。我道人自无报仇之理，然何宜来此？亡师屡有灵验，云天帝当收抚军于寺杀之。”毅便叹咤，出寺后岗上大树，自缢而死也。(《法苑珠林》卷九一)
27.苏娥
汉世何敞为交阯刺史，行部到苍梧郡高要县，暮宿鹊奔亭。夜犹未半，有一女子从楼下出，自云：“妾姓苏名娥，字始珠，本广信县修里人，早失父母，又无兄弟，夫亦久亡，有杂缯百二十疋，及婢一人，名致富。妾孤穷羸弱，不能自振，欲往傍县卖缯，就同县人王伯赁车牛一乘，直钱万二千，载妾并缯，令致富执辔。乃以前年四月十曰，到此亭外。于时日暮，行人既绝，不敢前行，因即留止。致富暴得腹痛，妾往亭长舍乞浆取火，亭长龚寿操刀持戟，来至车傍，问妾曰：‘夫人从何所来？车上何载？丈夫安在？何故独行？’妾应之曰：‘何故问之？’寿因捉妾臂曰：‘少爱有色，宁可相乐耶？’妾时怖惧，不肯听从。寿即以刀刺胁，一创立死；又杀致富。寿掘楼下，埋妾并婢，取财物去；杀牛烧车，车釭及牛骨贮亭东空井中。妾死痛酷，无所告诉，故来自归于明使君。”敝曰：“今欲发汝尸骸，以何为验？”女子曰：“妾上下皆著白衣，青丝履犹未朽也。”掘之，果然。敞乃遣吏捕寿，拷问具服；下广信县验问，与娥语同。收寿父母兄弟，皆系狱。敝表：“寿杀人，于常律不至族诛，但寿为恶隐密经年，王法所不能得；鬼神自诉，千载无一，请皆斩之，以助阴教。”上报，听之。(《法苑珠林》卷九二)
28.王忳
汉时有王忳，字少林，为郿县令。之县，到釐亭，亭常有鬼，数数杀人。忳宿楼上，夜有女子，称：“欲诉冤，无衣自盖。”忳以衣与之，乃进曰：“妾本涪令妻也。欲之官，过此亭宿。亭长杀妾大小十馀口，埋在楼下，夺取衣裳财物。亭长今为县门下游徼。”忳曰：“当为汝报之，勿复妄杀良善耶！”鬼投衣而去。忳旦收游徼，诘问，即服。收同谋十馀人，并杀之。掘取诸丧，归其家殡葬，亭永清宁。人谣曰：“信哉少林世无偶，飞被走马与鬼语。”飞被走马，别为他事，今所不录。(《法苑珠林》卷九二)
29.徐铁臼
宋东海徐某甲，前妻许氏，生一男名铁臼，而许亡，某甲改娶陈氏。陈氏凶虐，志灭铁臼。陈氏产一男，生而咒之曰：“汝若不除铁臼，非吾子也。”因名之曰铁杵；欲以杵捣铁臼也。于是揰打铁臼，备诸苦毒。饥不给食，寒不加絮。某甲性暗弱，又多不在，后妻恣意行其暴酷。铁臼竟以冻饿被仗而死，时年十六。亡后旬馀，鬼忽还家，登陈床曰：“我铁臼也。实无片罪，横见残害。我母诉怨于天，今得天曹符来取铁杵。当令铁杵疾病，与我遭苦时同。将去自有期曰。我今停此待之。”声如生时，家人宾客，不见其形，皆闻其语。于是恒在屋梁上住。陈氏跪谢搏颊，为设祭奠，鬼云：“不须如此。饿我令死，岂是一餐所能对谢？”陈氏夜中窃语道之，鬼厉声曰：“何敢道我？今当断汝屋栋！”便闻锯声，屑亦随落，拉然有响，如栋实崩。举家走出，炳烛照之，亦了无异。鬼又骂铁杵曰：“汝既杀我，安坐宅上以为快也！当烧汝屋。”即见火然，烟焰大猛，内外狼狈，俄尔自灭，茅茨俨然，不见亏损。曰曰骂詈，时复歌谣，歌云：“桃李华，严霜落柰何？桃李子，严霜早落已。”声甚伤切，似是自悼不得成长也。于是铁杵六岁，鬼至便病．体痛腹大，上气妨食，鬼屡打之，处处青黡，月馀而死。鬼便寂然。(《法苑珠林》卷九二)
30.宋皇后
汉灵帝宋皇后无宠而居正位，后宫幸姬众共谮毁。初，中常侍王甫枉诛勃海王悝及妃，妃即后之姑也。甫恐后怒之，乃与大中大夫程何，共构后执左道咒诅。灵帝信之，遂收后玺绶，后自致暴室，而以忧死。父及兄弟，并被诛。诸常侍小黄门在省阁者，皆怜宋氏无罪。帝后梦见桓帝曰：“宋皇后无罪，而听用邪嬖，使绝其命。勃海王悝既已自贬，又受诛毙。今宋后及悝自诉于天，上帝震怒，罪在难救。”梦殊明察。帝既觉而惧，以事问羽林左监许永：“此为何祥？其可禳乎？”永对以宋后及勃海王无辜之状，宜并改葬，以安冤魂，返宋家之徙，复勃海之封，以消灾咎。帝弗能用，寻亦崩焉。(《法苑珠林》卷九三)
31.王凌
魏司马宣王功业曰隆，又诛魏大将军曹爽，篡夺之迹稍彰。王凌时为扬州刺史，以魏帝制于强臣，不堪为主；楚王彪年长而有才，欲迎立之。兖州刺史黄华以凌阴谋告宣王。宣王自将中军讨凌，掩然卒至。凌自知势穷，乃单船出迎宣王。宣王送凌还京师，凌至项城，过贾逵庙侧，凌呼曰：“贾梁道，吾固尽心于魏之社稷，唯尔有神知之。”凌遂饮药死，三族皆诛。其年，宣王有疾，白曰见凌来，并贾逵为祟。因呼凌字曰：“彦云，缓我！”宣王身亦有打处，少曰遂薨。(《法苑珠林》卷九四)
32.支法存
支法存者，本是胡人，生长广州，妙善医术，遂成巨富。有八尺毾毾，作百种形像，光彩曜曰；又有沈香八尺板，居常芬馥。王淡为广州刺史，大儿劭之屡求二物，法存不与。王淡因状法存豪纵，杀之而籍没家财焉。死后形见于府内，辄打阁下鼓，似若称冤。如此经月。寻王淡得病，恒见法存守之。少时遂亡。劭之至扬都，又死。(《法苑珠林》卷九四)
33.沮渠蒙逊
宋沮渠蒙逊时，有沙门昙摩谶者，博达多识，为蒙逊之所信重。魏氏遣李顺拜蒙逊为凉王；仍求昙摩谶。蒙逊吝而不与。摩谶意欲入魏，屡从蒙逊请行。蒙逊怒，杀之。既而左右白曰见摩谶以剑击蒙逊，囚病而死。(《法苑珠林》卷九六)
34.杜伯  周杜国之伯名曰恒，为周大夫。宣王之妾曰女鸠，欲通之，杜伯不可。女鸠诉之宣王曰：“恒窃与妾交。”宣王信之，囚杜伯于焦，使薛甫与司工锜杀杜伯。其友左儒九谏，而王不听，左儒死之。杜伯既死，即为人见王曰：“恒之罪何哉？”王召祝而以杜伯语告之。祝曰：“始杀杜伯，谁与王谋之？”王曰：“司工锜也。”祝曰：“何不杀锜以谢之？”宣王乃杀锜，使祝以谢杜伯。杜伯犹为人而至，言其无罪。司工锜又为人而至曰：“臣何罪之有？”宣王告皇甫曰：“祝也与我谋而杀人。吾所杀者，又皆为人而见，当奈何乎？”皇甫曰：“杀祝以谢之。”宣王乃杀祝以兼谢焉，又无益也。皆为人而至。祝亦曰：“我焉知之？奈何以此为罪，而杀臣也？”后三年，宣王游于圃田，从人满野。日中，杜伯乘白马素衣。司工锜为左，祝为右。朱衣朱冠起于道左，执朱弓朱矢射宣王。中心，折脊，伏于弓衣而死。(《法苑珠林》卷一一零)
35.王济左右
晋王济左右尝于闱中就婢取济衣物。婢欲奸之，其人云：“不敢。”婢言：“若不从我，我当大叫。”此人卒不肯。婢遂呼云：“某甲欲奸我。”济即令人杀之。此人具自陈诉，济犹不信，故牵将去。顾谓济曰：“枉不可受，要当讼府君于天。”后济乃病，忽见此人语之曰：“前具告实，既不见理，今便应去。”济数曰卒。(《法苑珠林》卷一一零)
36.游殷
汉时游殷字幼齐，汉世为羽林中郎将。先与司隶校尉胡轸有隙，轸遂诬构煞之。殷死月馀，轸得病，目睛脱，但言：“伏罪！伏罪！游幼齐将鬼来。”于是遂死。(《法苑珠林》卷一一零)
37.孙元弼
晋富阳县令王范有妾桃英，殊有姿色，遂与阁下丁丰、史华期二人奸通。范尝出行不还，帐内都督孙元弼闻丁丰户中有环佩声，觇视，见桃英与同被而卧。元弼叩户扇叱之，桃英即起，揽裙理鬓，蹑履还内。元弼又见华期带佩桃英麝香。二人惧元弼告之，乃共谤元弼与桃英有私。范不辨察，遂杀元弼。有陈超者，当时在座，劝成元弼罪。后范代还，超亦出都看范。行至赤亭山下，值雷雨曰暮。忽然有人扶超腋，迳曳将去，入荒泽中，电光照见一鬼，面甚青黑，眼无瞳子，曰：“吾孙元弼也，诉怨皇天，早见申理，连时候汝，乃今相遇。”超叩头流血，鬼曰：“王范既为事主，当先杀之。贾景伯、孙文度在太山玄堂下，共定死生名录。桃英魂魄，亦收在女青亭者。是第三地狱名，在黄泉下，专治女鬼。”投至天明，失鬼所在。超至扬都诣范，未敢说之。便见鬼从外来，迳入范帐。至夜范始眠，忽然大厌，连呼不醒。家人牵青牛临范上，并加桃人、左索。向明小稣，十许曰而死；妾亦暴亡。超亦逃走长干寺，易姓名为何规。后五年三月三曰，临水酒酣，超云：“今当不复畏此鬼也。”低头，便见鬼影已在水中，以手搏超，鼻血大出，可一升许。数曰而殂。(《法苑珠林》卷一一零)
38.阴鉴
晋时张骏据有凉州，忌害镇军将军武威阴鉴，以其宗族强大而多功也，遂讽其主簿魏纂，使诬鉴谋反。骏逼鉴自杀。后三年纂病，见鉴在侧，遂死。(《法苑珠林》卷一一零)
39.简良
晋时羊聃字彭祖，晋世庐陵太守。为人刚克粗暴，恃国姻亲，纵恣尤甚，睚呲之嫌，辄加刑煞。征西大将军庾亮槛送，具以状闻。有司奏聃杀郡将吏及民简良等二百九十人，徒谪一百馀人，应弃市。依八议，请宥。显宗诏曰：“此事古今所未有。此而可忍，孰不可忍？何八议之有？可狱所赐命。”聃兄子贲，先尚南郡公主，自表解婚，诏不许。琅琊孝王妃山氏，聃之甥也，苦以为请。于是司徒王导启：“聃罪不可容恕，宜极重法。山太妃忧感动疾，陛下罔极之恩，宜蒙生全之宥。”于是诏下曰：“山太妃唯此一舅，发言摧鲠，乃至吐血，情虑深重。朕丁荼毒，受太妃抚育之恩，同于慈亲。若不堪难忍之痛，以致顿弊，朕亦何颜以寄?今便原聃生命，以慰太妃渭阳之思。”于是除名为民。少时疾病，恒见简良等曰：“枉岂可受？今来相取，自申黄泉。”经宿而死。(《法苑珠林》卷一一零)
40.孔基
晋时会稽孔基，勤学有志操，冯结族人孔敞。敞使其二子，以基为师。而敞子并凶猥，趣向不同，基屡言之于敝，此儿常有忿恚。敞寻丧亡，服制既除，基以宿旧，乃赍羊酒往看二子，二子犹怀宿怨，潜遣奴于路侧煞基。奴还未至，仍见基来，张目攘袂，厉声言曰：“奸丑小竖，人面兽心。吾蒙顾在昔，敦戢平生，有何怨恶，候道见害？慢天忘父，人神不容，要当断汝家种。”从此之后，数数见形孔氏。无几，大儿向厕，忽便绝倒，骆驿往看，已毙于地；次者寻复病殂。兄弟无后。(《法苑珠林》卷一一零)
41.陶侃 晋时庾亮诛陶称后，咸康五年冬，节会，文武数十人，忽然悉起，向阶拜揖。庾惊问故，并云：“陶公来。”陶公是称父侃也。庾亦起迎。陶公扶两人，悉是旧怨，传诏左右数十人，皆操伏戈。陶公谓庾曰：“老仆举君自代，不图此恩，反戮其孤，故来相问陶称何罪？身已得讼于帝矣。”庾不得一言，遂寝疾。六年一月死。(《法苑珠林》卷一一零)
42.诸葛恪
吴幼帝即位，诸葛恪辅政，孙峻为侍中、大将军。恪强愎傲物，峻崄侧而好权。建兴二年，恪攻新城，无功而还，峻将以幼帝响恪而杀之。其日，恪精神扰动，通夕不寐。张约、腾胤以峻谋告恪，恪曰：“竖子其何能为？不过因酒食，行鸩毒耳。”将亲信人，以解药酒自随。恪将入，畜犬追衔其衣裾，不得去者三。恪顾拊犬头曰：“怖那，无苦也。”既入，峻伏兵杀之。峻后病，梦为恪所击，狂言常称见恪，遂死。(《法苑珠林》卷一一三)
43.王宏
汉王宏，字长文，为扶风太守，与司徒王允俱为李傕等所害。宏素与司隶校尉胡仲不相能，仲因就狱促竟其事。宏临死叹曰：“胡仲小子，勿乐人之祸，祸必及汝！”仲后病，头不得举。眼若睡，见宏来，以大杖击之。数日死。(《太平广记》卷一一九)
44.魏辉俊
北齐阳翟太守张善，苛酷贪叨，恶声流布。兰台遣御史魏辉俊，就郡治之。赃贿狼籍，罪当合死。善于狱中，使人通诉，反诬辉俊为纳民财，枉见推缚。文宣帝大怒，以为法司阿曲，必须穷正。令尚书令左丞卢斐覆验之。斐遂希旨，成辉俊罪状，奏报，于州市斩决。辉俊遗语令史曰：“我之情理，是君所见，今日之事，可复如何？当办纸百番，笔二管，墨一锭，以随吾死，若有灵祗，必望报卢。”令史哀悼，货卖衣裳，为之殡殓，并备纸笔。后十五日，善得病，唯云：“叩头。”未旬日而死。才两月，卢斐坐讥驳《魏史》，为魏收奏，文宣帝鸩杀之。(《太平广记》卷一一九)
45.真子融
真子融，北齐世尝为井陉关检租使。赃货甚，为人所纠。齐主欲以行法，意在穷治，乃付并州城局参军崔法瑗，与中书舍人蔡晖，共拷其狱。然子融罪，皆在赦前，法瑗等观望上意，抑为赦后。子融临刑之际，怨诉百端，既不得理，乃誓曰：“若使此等平直，是无天道！”后十五日，法瑗无病死。经一年许，蔡晖患病，肤肉烂堕都尽，苦楚百许日方死。(《太平广记》卷一一九)
46.羊道生部曲
梁太山羊道生，为邵陵王中兵参军。其兄海珍，任溠州刺史。道生乞假省之。临别，兄于近路设顿，祖送道生。道生见缚一人于树，就视，乃故旧部曲也。见道生，涕泣哀诉云：溠州欲赐杀，乞求救济。道生问：“汝何罪？”答云：“失意，逃叛。”道生便曰：“此最可忿。”即下马。以佩刀刳其眼睛吞之。部曲呼天大哭。须臾海珍来。又嘱兄决斩。至座良久，方觉眼睛在喉内，噎不肯下。索酒燕之，顿尽数杯，终不能去。转觉胀塞，遂不成宴而别。在路数日死，当时见者，莫不以为有天道焉。(《太平广记》卷一二零)
47.释僧越
梁东徐州刺史张皋，仆射永之孙也，尝因败入北。有一土民，与皋盟誓，将送还南。土民遂即出家，法名僧越，皋供养之。及在东徐，且随至任。恃其勋旧，颇以言语忤皋。皋怒，遣两门生，夜往杀之。尔后忽梦见僧越，云：来报怨。少时出射，而箭栝伤指，才可见血，不以为事。后因破梨，梨汁浸渍，乃始脓烂。停十许日，膊上无故复生一疮，脓血与指相通，月馀而死。(《太平广记》卷一二零)
48.刘某
江陵陷时，有关内人梁元晖，俘获一士大夫，姓刘，此人先遭侯景乱丧，失其家口，唯馀小男，始数岁，躬自担负，又著连枷，值雪泥，不能前进。梁元晖监领入关，逼令弃儿。刘甚爱惜，以死为请。遂强夺取，掷之雪中，杖棰交下，驱蹙使去。刘乃步步回顾，号叫断绝。辛苦顿弊，加以悲伤，数日而死。死后，元晖日日见刘伸手索儿，因此得病。虽复对之悔谢，来殊不已。元晖载病到家而卒。(《太平广记》卷一二零)
49.张延康
梁庐陵王萧续，为荆州刺史。时有武宁太守张延康，甚便弓马，颇为人伏，代下将还。王要伏事，延康意贪进，上辞不肯留。王遂寻延康为郡时罪，锁系在狱，发使启申，意望朝廷委州行决。梁主素识延康，兼疑王启不实，乃敕送都。王即怀恨，又惧延康申雪，翻复获罪，乃未宣敕。使狱卒说延康曰：“如闻王欲见杀，君何不拔身还都自理？若能去，当为方便。”延康然之，遂夜逃。王遣游军设伏，刺延康于城下，乃表叛狱格战而死。又有枝江令吴某，将还扬州，被王要结，亦不肯住，遂使人于于道系杀之。举家数十口，并从沈溺。后数年，王得疾，日夜常见张、吴二人，王但曰：“宽我！宽我！”少时而薨。(《太平广记》卷一二零)
50.乐盖卿
庐陵王在荆州时，尝遣从事量括民田。南阳乐盖卿，亦充一使。公府舍人韦破虏，发遣诫敕，失王本意。及盖卿还，以数误得罪，破虏惶惧，不敢引愆，但诳盖云：自为分雪，无劳诉也。数日之间。遂斩于市，盖卿号叫，无由自陈，唯语人以纸笔随殓。死后少日，破虏在槽上看牛，忽见盖卿挈头而入，持一碗蒜虀与之。破虏惊呼奔走，不获已而服之，因尔得病，未几卒。(《太平广记》卷一二零)
51.康季孙
康季孙性好杀，滋味渔猎，故是恒事；奴婢愆罪，亦或死之。常病，梦人谓曰：“若能断杀。此病当差；不尔必病。”即于梦中，誓不复杀。惊悟战悸，汗流浃体，病亦渐瘳。后数年，三门生窃其两妾以叛，追获之，即并殴杀。其夕，复梦见前人来曰：“何故负信？此人罪不至死，私家不合擅杀，今改亦无济理。”迨明呕血，数日而卒。(《太平广记》卷一二零)
52.张绚部曲
梁武昌太守张绚，尝乘船行。有一部曲，役力小不如意，绚便躬捶之，杖下臂折，无复活状，绚遂推置江中。须臾，见此人从水而出，对绚抚手曰：“罪不当死，官枉见杀，今来相报。”即跳入绚口，绚因得病，少日而殂。(《太平广记》卷一二零)
53.杨思达
梁杨思达为西阳郡守，值侯景乱，时复旱歉。饥民盗田中麦。思达遣一部曲守视，所得盗者，辄截手腕，凡戮十馀人。部曲后生一男，自然无手。(《太平广记》卷一二零)
54.弘氏
梁武帝欲为文皇帝陵上起寺，未有佳材，宣意有司，使加采访。先有曲阿人姓弘，家甚富厚，乃共亲族，多赍财货，往湘州治生。经年营得一桴，可长千步，材木壮丽，世所稀有。还至南津，南津校尉孟少卿，希朝廷旨，乃加绳墨。弘氏所卖衣裳缯彩，犹有残馀，诬以涉道劫掠所得，并劾造作过制，非商贾所宜，结正处死，没入其财充寺用。奏遂施行。弘氏临刑之日，敕其妻子，可以黄纸百张，并具笔墨置棺中。死而有如，必当陈诉。”又书少卿姓名数十吞之。经月，少卿端坐，便见弘来，初犹避捍，后乃款服，但言：“乞恩！”呕血而死。凡诸狱官及主书舍人，预此狱事及署奏者，以次殂殁，未及一年，零落皆尽。皇基寺营构始讫，天火烧之，略无纤芥，所埋柱木，亦入地成灰。(《太平广记》卷一二零)
55.朱贞
梁秣陵令朱贞，以罪下狱。廷尉平虞献考核其事，结正入重。贞遣相知谓献曰：“我罪当死，不敢祈恩，但犹冀主上万一弘宥耳。明日即是国家忌曰，乞得过此奏闻，可乎？”献答曰：“此于理无爽，何谓不然？谨闻命矣，而朱事先入明日奏束。”献便遇客共饮，颇醉，遂忘抽文书。旦日，家人合束，内衣箱中，献复不记。比至帝前，顿束香案上，次第披之，方见此事，势不可隐，便尔上闻。武帝以为合死。付外详决。贞闻之，大恨曰：“虞小子，欺罔将死之人。鬼若无知，固同灰土；傥其有识，必报之。”贞于市始当命绝，而献已见其来。自尔之后，时时恒见，献甚恶之。又梦乘车在山下行，贞于山上推石压之。居月馀，献除曲阿令，拜之明日。诣谢章门下。其妇平常，于宅暴卒，献狼狈而还，入室哭妇，举头见贞在梁上，献曰：“朱秣陵在此，我妇岂得不死！”于时屋无故忽崩，献及男女婢使十馀人，一时并命。右丞虞骘是其宗室，助丧事，见献还，暂下堂避之，仅乃得免。(《太平广记》卷一二零)
56.齐文宣帝
北齐文宣高洋既死，太子嗣位，年号乾明。文宣母弟常山王演，本在并州，权势甚重。因文宣山事，随梓宫出邺，以地望见疑，仍留为录尚书事。王遂忿怒，潜生异计。上省之日，内外官僚，皆来奔集。即收缚乾明腹心，尚书令杨遵彦等五人，皆为事状，奏斩之。寻废乾明而自立，是为孝昭帝。后在并州，望气者奏邺中有天子气。平秦王高归彦，劝杀乾明，遂录向并州，尽之。其年，孝昭数见文宣作诸妖怪，就其索儿，备为厌禳，终不能遣而死。(《太平广记》卷一二零)
57.梁武帝
陈霸先初立梁元帝第九子晋安王为主，而辅戴之。会稽虞骘本梁武世为中书舍人、尚书右丞。于时梦见梁武帝谓骘曰：“卿是我旧左右。可语陈公，莫杀我孙，篡杀于公不利。”事甚分明。骘即未见篡杀形，不敢言之，数日，复梦如此，并语骘曰：“卿若不传我意，卿亦不佳！”骘虽嗟惋，决无言理。少时之间，太史启云：“殿内当有急兵。”霸先曰：“急兵正是我耳。”仓卒遣乱兵害少主而自立。尔后骘便得病，又梦梁武曰：“卿不能为我语陈主，致令祸及，卿与陈主，寻当知也。”骘方封启报梦之由。陈主为人，甚信鬼物。闻此大惊，遣舆迎骘，面相询访，乃尤骘曰：“卿那不道，奇事，奇事！”六七日骘死，寻有韦戴之事。(《太平广记》卷一二零)
58.韦载
陈武帝霸先既害梁大司马王僧辩，次讨诸将。义兴太守韦载，黄门郎政之第四子也，为王公固守。陈主频遣攻围，不克。后重征之。诱说载曰：“王公亲党，皆已殄灭，此一孤城，何所希冀？过尔相拒耶？若能见降，不失富贵。”载曰：“士感知己，本为王公，所以抗御大军，致成仇敌。今亦承明公尽定江左，穷城自守，必无路活。但锋刃屡交，杀伤过甚，军人忿怨，恐不见全。老母在堂，弥惧祸及，所以苟延日月，未能束手耳。必有誓约，不敢久劳神武。”乃遣刑白马盟，戴遂开门，陈主亦示宽信，还扬都。后陈主即位，遣载从征，以小迟晚，因宿憾斩之。寻于大殿视事，便见戴来，惊走入内，移坐光严殿，载又逐入，顾访左右，皆无所见，因此得病死。(《太平广记》卷一二零)
59.后周宫女
后周宣帝在东宫时，武帝训督甚严，恒使宦者成慎监察之。若有纤毫罪失，匿而不奏，慎当死。于是慎常陈太子不法之事，武帝杖之百馀。及即位，顾见髀上杖瘢，乃问成慎所在。慎于时已出为郡，遂敕追之；至便赐死。慎奋厉曰：“此是汝父所为，成慎何罪？悖逆之馀，滥以见及，鬼若有如，终不相放。”于时宫掖禁忌：相逢以目，不得辄共言笑。分置监官，记录愆罪。左皇后下有女子，欠伸泪出，因被劾，谓有所思忆，便敕对前拷讯之。初击其头，帝便头痛；更击之，亦然。遂大发怒曰：“此冤家耳！”乃使拉折其腰，帝复腰痛。其夜出南宫，病渐重。明旦还，腰痛不得乘马，御车而归。所杀女子之处，有黑晕如人形，时谓是血，随扫刷之，旋复如故。如此再三。有司掘除旧地，以新土填之，一宿之间如故。因此七八日，举身疮烂而崩。及初下尸，诸曲脚床，牢不可脱，唯此女子所卧之床，独是直脚，遂以供用，盖亦鬼神之意焉。帝崩去成慎死，仅二十许日焉。(《太平广记》卷一二九)
60.郭祖深
梁人郭祖深，上梁武帝一十八条事，请废墎内小寺及无案业僧尼。梁武不纳。后梦见神唾之，遂著白癞，虽悔不差。(《辩正论》卷七注)
61.王奂妾
济琅琊王奂。仕齐至尚书左仆射。甚信释典，而妒忌之深，便忘弘恕。尝在斋内使爱妾治髭，忽有乌衔黄梅过庭而坠。奂猜妾有密期，掷果为戏，使奴出外觇。遇见一士，向篱私游，奴即往擒捉。此人言瞋污媟，便迩迸走。奴还白之。奂谓弥用有实，苦加核问；妾备自陈。终不见察。即遣下阶笞杀之。妾解衣誓曰：“今日之死，实为枉横。若有人天道，当令官知。”尔后数见妾来诉怨。俄而出为雍州刺史，性渐狂异。如有凭焉。无故打杀小府长史刘兴祖，诬其欲反，为御史中丞孔稚圭所奏。世祖遣中书舍人吕文显、直阁将军曹道刚领齐仗兵收奂。奂子彪，素称凶剽，及女婿殷睿遂劝奂曰：“曹、吕今来，不见真敕，恐为奸变。政宜录取，驰以奏闻。”奂纳之，便配千馀人仗，闭门拒守。彪遂辄与官军战。彪败而走。宁蛮长史裴叔业于城内举兵攻奂，斩之。时人以为妾之报也(《法苑珠林》卷九二)
62.杜嶷妾
杜嶷，梁州刺史怀宝第二子也，任西荆州刺史，性甚豪忌。新纳一妾，年貌兼美。宠爱殊深。妾得其父书云：比日困苦，欲有求告。妾倚帘读之。嶷外还，而妾自以新来，羞以上事闻嶷，因嚼吞之。嶷谓是情人所寄。遂令剖腹取书。妾气未断，而书已出。嶷看讫，叹曰：“吾不自意，匆匆如此，伤天下和气，其能久乎？”其夜见妾诉。嶷旬日而死。襄阳人至今以为口实。(《法苑珠林》卷九五)
63.梁孝元帝
周文帝宇文泰，初为魏丞相，值梁朝丧乱。梁孝元帝为湘东王，时在荆州，时遣使通和，礼好甚至，与泰断金立盟，结为兄弟。后平侯景，孝元即位，泰犹人臣，不加崇敬，颇行倰侮。又求索无厌，或不惬意，遂遣兵袭江陵，虏系朝士，至于民庶，百四十万口，而害孝元焉。又魏文帝先纳茹茹主郁久闾阿那坏女为后，和亲殊笃。害梁主之明年，瑰为齐国所败，破国，率馀众数千奔魏。而突厥旧与茹茹怨仇，即遣饷泰马三千疋，求诛瑰等。泰遂许诺。伏突厥兵，与瑰讴会，醉便缚之。即日灭郁久闾一姓五百馀人，流血至踝。茹茹临死。多或仰天而诉。明年冬，泰猎于陇右，得病，见孝元及瑰为祟。泰发怒肆骂，命索酒与之，两月日死。(《法苑珠林》卷九五)
64.裴植
梁裴植随其季叔叔业自南兖州入北，仕于元氏，位至尚书。植同堂妹夫韦伯昕有学业。恃壮气，自以才智，常轻陵植，值憎之如仇。后于洛下，诬告植谋为废立，植坐此死。百许日，伯昕病，向空而语曰：“裴尚书死，不独见由，何以见怒也。”须臾而卒。(《法苑珠林》卷九五)
65.郭祚
万纽于忠者，北伐人，仕魏，世为侍中、领军。以立明帝勋，专权在内。尚书仆射郭祚、尚书裴植，乃共劝高阳王雍出忠。忠闻之，逼有司奏其罪。矫诏立并杀之。朝野愤怨．莫不切齿。二年，忠得病，见裴、郭为崇，寻死。(《法苑珠林》卷九五)

        </div>
      </div>
    </div>
  </div>
</div>
<!--update:2025-08-30 10:14:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>