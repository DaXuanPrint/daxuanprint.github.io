<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="第一回　苏妲己驿堂被魅　云中子进斩妖剑,第二回　西伯入商得雷震　西伯陷囚羑里城,第三回　纣王作酒池肉林　西伯脱囚归歧周,第四回　西伯建台凿池沼　子牙避纣隐磻溪,第五回　子牙代武吉掩灾　西伯侯初聘姜尚,第六回　西伯再访姜子牙　子牙收服崇侯虎,第七回　周武王议伐商辛　姜子牙檄降殷郊,第八回　姜子牙收服洛阳　孟津河白鱼入舟,第九回　太公遗计收五将　纣王拜将征西歧,第十回　太公兴周灭商纣　武王分土封诸侯,第十一回　周公秉政诛管蔡　成王感变启金滕,第十二回　周公定鼎于郏鄏　召公奭宣布王化,第十三回　南民不忍伐甘棠　">
<meta name="description" content="八卷(有刊本为十二卷)。又名《周朝秘史》明余邵鱼撰。余邵鱼字畏斋，建阳(今福建建阳)人，生卒年不详，明嘉靖末年在世，万历时余象斗呼为“先族叔翁”。所作《春秋列国志传》又名《列国志传》，长篇历史小说，叙述自商纣王即位选美女得妲己至秦统一天下的一段历史故事。宋元话本中就早有讲述列国故事的，如《秦并六国平话》、《七国春秋平话》等。余邵鱼在这些创作的基础上，又依据历史典籍的材料，掺杂了一些如“苏妲己驿堂被诛”、“穆王西游昆仑山”等民间传说，较全面地演述了春秋战国时期的重大历史事件。在开头部分，还用很大篇幅演述了商">
<title>春秋列国志传_余邵鱼_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">春秋列国志传</span> <br/>
          作者： <span class="inputVal" id="bkauthor">余邵鱼</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,小说,完结</span> <br/>
          字数： <span class="inputVal" id="bknum">[book_length]374883</span> <br/>
          说明： <span class="inputVal" id="bkdec">八卷(有刊本为十二卷)。又名《周朝秘史》明余邵鱼撰。余邵鱼字畏斋，建阳(今福建建阳)人，生卒年不详，明嘉靖末年在世，万历时余象斗呼为“先族叔翁”。所作《春秋列国志传》又名《列国志传》，长篇历史小说，叙述自商纣王即位选美女得妲己至秦统一天下的一段历史故事。宋元话本中就早有讲述列国故事的，如《秦并六国平话》、《七国春秋平话》等。余邵鱼在这些创作的基础上，又依据历史典籍的材料，掺杂了一些如“苏妲己驿堂被诛”、“穆王西游昆仑山”等民间传说，较全面地演述了春秋战国时期的重大历史事件。在开头部分，还用很大篇幅演述了商周历史，以显示治乱兴亡的历史发展轨迹。书中暴露了殷纣王、周厉王、晋灵公等统治者的残暴失政，亦有封建正统说教和少量神怪荒诞描写。该书是宋元平话之后较系统完整地演述春秋列国故事的历史小说，在文学史上有一定地位，是冯梦龙《新列国志》的创作基础。有明内府抄本，八卷。明万历丙午(1606)三台馆余象斗重刊本，亦八卷，藏上海图书馆和日本篷左文库。日本内阁文库藏有明万历间十二卷龚绍山刊本。北京图书馆藏有万历乙卯 (1615) 龚绍山刊本，亦十二卷。</span> <br/>
          封面： <span class="inputVal" id="bkimg">Z_14282.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]春秋列国志传
[book_author]余邵鱼
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,小说,完结
[book_length]374883
[book_dec]八卷(有刊本为十二卷)。又名《周朝秘史》明余邵鱼撰。余邵鱼字畏斋，建阳(今福建建阳)人，生卒年不详，明嘉靖末年在世，万历时余象斗呼为“先族叔翁”。所作《春秋列国志传》又名《列国志传》，长篇历史小说，叙述自商纣王即位选美女得妲己至秦统一天下的一段历史故事。宋元话本中就早有讲述列国故事的，如《秦并六国平话》、《七国春秋平话》等。余邵鱼在这些创作的基础上，又依据历史典籍的材料，掺杂了一些如“苏妲己驿堂被诛”、“穆王西游昆仑山”等民间传说，较全面地演述了春秋战国时期的重大历史事件。在开头部分，还用很大篇幅演述了商周历史，以显示治乱兴亡的历史发展轨迹。书中暴露了殷纣王、周厉王、晋灵公等统治者的残暴失政，亦有封建正统说教和少量神怪荒诞描写。该书是宋元平话之后较系统完整地演述春秋列国故事的历史小说，在文学史上有一定地位，是冯梦龙《新列国志》的创作基础。有明内府抄本，八卷。明万历丙午(1606)三台馆余象斗重刊本，亦八卷，藏上海图书馆和日本篷左文库。日本内阁文库藏有明万历间十二卷龚绍山刊本。北京图书馆藏有万历乙卯 (1615) 龚绍山刊本，亦十二卷。
[book_img]Z_14282.jpg


[book_title]第一回　苏妲己驿堂被魅　云中子进斩妖剑
话说纣王名受辛者，帝乙之幼子，汤王之二十八代孙也。
都朝歌，国号商。帝乙有三子，长曰微子启，次曰微仲衍，皆是庶出，三日受辛，乃正宫所生。帝乙尝欲立微子启为太子，群臣皆谏，宜立正宫之子。于是，立受辛为太子。及帝乙既崩，群臣奉受辛即位为纣王。纣王生性聪明，才力过人，手能格猛兽，身能跨骏马，智足拒谏，言足饰非，常自以天下之人皆出己下。当时天下小镇诸侯有八百余国，四方各设一大镇，为诸侯之伯，每岁一贡，三年一朝。各方大镇，率其小国入商，两班文武，有王子比干、微子、微仲、箕子、胶鬲、梅伯、雷开、商容、蜚廉、恶来、费仲等，相与辅弼。即位七年，是岁癸丑，诸侯合当大朝。东伯侯姜桓楚，西伯侯姬昌，南伯侯鄂宗禹，北伯侯崇侯虎，各率本方小国，赍宝入朝。当时，纣王好声色，不理国政，及诸侯来朝，纣令各贡美女五十名，选入后宫洒扫。
北伯侯崇侯虎出班奏曰：“臣闻冀侯苏护，有女仪容绝世，美貌无双，可充掖庭歌舞。”纣王大悦，即诏苏护归国，送女入朝。苏护出朝谓同僚曰：“主上荒淫必致败亡，吾女岂作宫廷之妾，而陷丧身之祸乎？”遂回冀州，绝贡不朝。不觉一年，各方俱进美女，独苏护之女不至，又绝一年之贡。蜚廉奏曰“苏护故违王旨，不进宫女，又绝朝贡，王如不征，难以统驭列国。”纣王然之，遂令蜚廉，操练将卒，发驾亲征。左司空箕子谏曰：“苏护诚有大罪，不可不征，然调本方侯伯征之足矣，何必亲劳圣驾。”纣王纳其言，遂诏西伯侯姬昌，北伯侯崇侯虎，两镇合兵，以征苏护。
使者至岐州，姬昌接旨，管待王使，谓群下曰：“苏护忤旨失贡，天子诏我合兵征之。兵者凶器，不可轻动，今欲遗书，令其入商待罪，谁愿一往？”大夫散宜生出班愿往，姬昌即遣宜生往冀州，一面又遣使止北伯崇侯虎之兵。散宜生直投冀州，苏护延入府堂，分宾主而坐。护曰：“大夫辱临敝邑，有何见谕？”宜生曰：“贤侯累失朝贡，天子诏西伯，加兵征伐，西伯体好生之德，按甲未动，先命宜生督公入朝，公能从之，入商待罪，庶可保全首领。”苏护曰：“主上失道，闻吾女颇有姿色，前岁入朝，挟吾进女后宫，此吾所以恶其失道，故绝进贡，今召西伯征吾，吾宁死于西伯台下，岂肯更入无道之朝？”
宜生曰：“主上既慕令爱姿色，明公即送入宫，女受掖庭之宠，公为掖庭之贵，岂不美哉！何必拒王命以取大祸？”护沉思良久曰：“吾本誓不朝商，今承西伯明教，敢不奉从。愿大夫复命，来日即亲送小女入商待罪。”散宜生大喜，相辞而别。
次日，苏护收金帛，修谢表，香车辇，壮士二百名，亲送爱女入商。其女名妲己，年方十七，姿色冠世，绣工音乐，无不赅备。登车之日，父母兄弟，俱各痛哭，不忍分别，护即麾车马出城。行不数日，至恩州馆驿安歇。本驿首领告曰：“此驿幽僻，淫邪所聚之地，往来游宦被魅者多矣！贤侯不宜寝之于内。”苏护叱曰：“吾送后妃入朝，天子有诏在此，何魅之有？”即令妲己寝于正堂，数十婢妾，各持短剑，密卫榻之左右，燃烛焚香，亲封其户。户外又令壮士，持利器，互相替换，巡视不息。将至半夜，忽有一阵怪风，从户隙而入中堂。侍妾有不卧者，见一九尾狐狸，走近卧榻，其妾挥剑斩之，忽灯烛俱灭，其妾先被魅死。狐狸尽吸妲己精血，驱其魂魄，托其躯壳，卧于帐中。
殆及天明，苏护启户，问夜来动静，见妲己依然如故，令壮士巡搜驿内前后，果见一妾被其魅死。苏护大惊，遂不少留，即登车马起程，不知妲己早被狐狸所魅。车马行至朝歌，先进表章，待罪朝外。纣王览罢表章，宣妲己入朝，见其仪容妖姣，花貌绝伦，不胜欢悦，曰：“此女足赎前罪，何必赍金帛！”
遂赦苏护，官复原职，又遣使赍金帛，赏分姬昌。崇侯虎闻知，怨姬昌专功受赏，遂有陷害姬昌之意。
纣王即日立妲己为贵妃，妲己谢恩侍宴。纣王熟视其貌，卓冠宫庭，令其歌，操百乐，无所不通。纣王大喜，因妲己如天仙下降，遂另建受仙宫，与妲己朝夕喧歌。令师涓作靡靡之乐，其音隐寓北鄙杀伐之意。每令师涓歌弹，妲己娇舞，纣王即鼓掌大笑，曰：“观卿等歌舞，真为世所罕有！”于是，纣王遂荒朝政，日与妲己宴游不息。
时，终南山有炼气之士，号云中子者，一日出游，见冀州之分，妖气上冲室壁，即令道童取照魔镜引之，其妖乃千年老狐之状，落在商都。云中子叹曰：“吾不扫除此魔，则陷民丧国。”遂令道童砍山下枯柏木，削成剑，佩带入朝歌。道童曰：“吾师欲除邪魔，用此枯木之剑如何？”云中子曰：“千年老狐，非千年枯木，不能以触其形神。”遂扮为游方道士，直往朝歌，遍观都内之气，其妖出于宫掖。
次日，具表献剑，纣王宣入，问其何来，云中子曰：“小道方外炼气之士，昨观妖气冲于室壁，及小道至京师，遍询下落，此妖已入大王宫掖，特请除之！”纣王笑曰：“先生之言妄矣！朕深宫缜密，羽林虎贲，杀气腾腾，纵有妖秽，从何而入？”道士曰：“臣观此妖非小，若不早除，后主覆亡家国！”
纣王大惊曰：“先生何术可除？”道士曰：“臣进神剑一口，大王请悬宫中，百魅自然消灭。”纣王受剑，欲行赏赐，道士曰：“臣献此剑，特为社稷生民而进，非图富贵而来！”遂谢恩出朝。纣王即将木剑悬于后宫。
妲己实系老狐成精，假枉人形，闻纣王带剑入宫，即昏卧于榻。纣王闻之，即入省视。妲己告曰：“小妾生长深闺，睹剑戟心惊目骇，恐惧成疾，万乞除之。”王笑曰：“此游方道士献木剑，与朕驱邪，何必惊惧？”妲己曰：“大王玉堂金屋，有何祟魅？此方外邪术，蛊惑圣聪，乞王火速焚之，勿陷其迷。”纣王曰：“善！”即令焚剑于宫外。次日，太史杜元铣奏曰：“妖气直贯紫微，乞搜宫禁邪魅。”纣王又以此说问于妲己，妲己曰：“妾幼颇习星历，略达天文，妾观数夜以来，紫微辉朗，并无妖气，此太史与方士交结，诬言倾陷社稷，请先斩元铣，以禁妖言，再建高楼于宫中，凡百灾祥，妾愿逐一明奏。”
纣王从之，令斩杜元铣之首，号令都城，再有妖言者，夷三族。
却说云中子未归终南山，只在都城，见宫中妖气未除，再欲入朝，及闻斩太史，号令都城。仰天叹曰：“不二十年，都城即为战场矣！”遂书二十四字于西门外而去：
妖氛秽乱宫廷，圣德播扬西岐。
要知血浸朝歌，戊寅岁中甲子。
百姓争视其句，莫知意味，恐纣闻知，即涂抹之。时，宫中建楼，高十余丈，号摘星楼，朝夕与妲己游宴其上。纣王悦其举止，已有废皇后、立妲己为正宫之意。一日诏正宫皇后会宴于受仙宫。皇后姓姜氏，东伯侯姜桓楚之女，性好雅重，不乐荒淫。见妲己谄媚得宠，本不欲往，然闻诏只得强赴。妲己亲迎就宴。酒数巡后，纣王令师涓拊节而歌，妲己举袖而舞，纣王左顾右盼，不胜欢悦。独姜后俯首不观，纣王问曰：“师涓善歌，妲己善舞，诚若天乐当前，尔何不乐观听耶？”姜后对曰：“妾闻明王所重在贤人君子，未闻以淫乐邪色为尚者，若尚淫邪，必有宫闱之患！”纣王闻之，颇有怒色。姜后又曰：“太史累奏，灰贯紫微，其气落在深宫，大王全然不省，反听妲己邪色，信师涓淫乐，斩杜元铣，以塞忠谏之路，妾忧社稷倾亡之不暇，何暇观此淫邪乎？”纣王默默不语。姜后辞归本宫。嬖臣费仲，知王有废立之意，乘机奏曰：“姜后嫉忌，妄诽圣乐，大王岂可置而不问？”纣王曰：“吾欲废后而立苏氏久矣！正恐群臣谏诤，令其抗拒多端，吾必废之！”次日姜后复具谏表，直上摘星楼，劾奏妲己为妖邪，师涓为谗佞。纣王览罢，掷表于地，唾詈：“妒妇何敢妄谤吾否？”喝令左右斩之！姜后叱退武士，大詈：“无道昏君！宠嬖妾而斩正宫，焉能守社稷？”纣王大怒，左手揽衣，右手揪发，震其四股，仰投十丈楼下。欲知后事如何，且看下回分解。

[book_title]第二回　西伯入商得雷震　西伯陷囚羑里城
姜后坠于楼下，头破脑裂，顷刻而殂。时，太子商郊，年方十三，闻母后被刑，直奔楼下，抱尸号哭。纣王抚慰曰：“尔母嫉忌忤旨，故自殒于楼下，不必痛哭，以伤情性。”太子告曰：“母后未闻失德，父王信谗而陷至死，今又不收葬其尸，何弃结发而绝重伦耶！”纣王闻言余为动情，即收姜后之尸，以厚礼葬之。遂立苏氏为正宫，太子恸母死于非罪，又见立妲己为正宫，昼夜号哭不止。
费仲奏曰：“姜后之父姜桓楚，为东方侯伯，镇大兵雄，若闻大王杀皇后，立妲己，太子哀思，必兴兵乘机谋反，不如诈称国有大政，宣四侯伯入朝同议。桓楚若至，即擒斩首，以绝后患，有何不可？”纣王大悦，即时遣使，宣四方侯伯。
却说西伯侯，姓姬名昌，乃太王之孙，王季之子。其父生得龙颜虎眉，身长一丈，有四乳，口角丰隆。承祖父遗政，布德行仁，专恤鳏寡孤独，小邦诸侯，各倾心服德，两班群臣有太颠、阂天、散宜生、辛甲、鬻子等，皆贤明君子，以辅相治道。及闻纣王失德，每欲入朝进谏而未及暇。忽闻王使至，问群下曰：“商王此诏，非宣议政，当有异论。吾尝观先天之数，吾有七年之厄。此行倘陷不测，尔等宣德布政，匡扶西土，不必遣人访我。若待灾满，自当西回。”群臣曰：“主公既知此行不吉，辞而勿往何如？”西伯曰：“君命所召，焉敢故拒？”
即日发驾出岐州，群臣饯送于城外，伯邑考拥住马头哭曰：“吾父不可前去！”西伯抚慰曰：“吾儿不必忧虑，尔兄弟和睦，共守国家，不日吾即西归，断勿以我为念！”邑考只得放行。
一日，行至燕山下，西伯止住从者，暂停筠亭，少刻当有大风雨至。从者告曰：“今乃日正中天，云收四塞，风雨从何而来？”西伯曰：“吾演先天之数，今日乙巳辰，若遇己卯时，不但有大风雨，抑且当有盖世英雄从地而出！”从者详问其故，西伯言犹未讫，雷雾四合，暴雨淋漓，平地水满三尺。忽听燕山西北一声霹雳，火光散乱，林中有胎儿啼哭。西伯急令巡之，见古墓穴中，雷震棺木，有女尸破胎，坠一婴儿，呱呱而泣。
西伯谓从者曰：“此子非寻常之人，他日必为西方出力。”乃询本处乡村之人乳之。
行至数里，未得乳妇，忽前有道士将近车前，长揖曰：“侯伯何往？”西伯答曰：“吾承王诏入朝歌，先生何方人氏？”
道士曰：“小道终南山炼气之士，号云中子。”西伯慌忙下车相见，便问何往，云中子曰：“小道因观天象，见妖气落于商王宫内，吾进木剑，请扫除之，不料商王昏德，反斩太史，以禁方士，所以吾欲遍游天下，寻破魅之士。今观将星落在燕山之西，故来此以询所在。星辰霹雳，发于木方，此象从雷而出，今寻至此，却又隐而不见。”西伯闻其有符婴儿之事，即抱婴，度与云中子曰：“先生所寻将星者，莫非此子耶？”云中子视其丰神骨节大异，问曰：“贤侯从何而得此子？”西伯以雷震之事相告。云中子曰：“此子非俗，他日长大，必能荡商家氛秽，但民间不能养育，小道愿收入本山，恩养成人，教其演习兵机，以候扶真主，破妖魅，拯险溺之民。”西伯曰：“然则可呼何名？以为他年相会之记？”云中子曰：“即以雷震呼之，有何不可？”西伯欣然曰：“先生命名最为合义。”遂相辞而别。
西伯行至数日，车马遂入朝歌。时，姜桓楚、鄂宗禹、崇侯虎陆贯到京，四侯伯会次日入朝。时京城百姓，皆哀姜后死于非罪，恶妲己立为正宫，议论纷纷，传于桓楚耳中。桓楚闻知姜后被投摘星楼而死，放声大哭。次日，即具表入朝，数纣王斩正宫，宠妲己，嬖费仲，荒国政四事。纣王大怒曰：“朕欲除此老贼，尚未降诏，焉敢先谤吾过！”喝令斩之。
姬昌、鄂宗禹及满朝文武皆谏：“桓楚为东方侯伯，纵使有罪，不可极刑，况所谏皆是，大王何可加以重罪？”纣王犹豫不决，妲己在帘内忙告纣王曰：“群臣皆桓楚之党，大王若不醢桓楚之尸，何以示法？”纣即令醢桓楚为肉酱，贬其子姜文焕备守潼关，以杨越奇为东方侯，代守青州。又下令群臣，再谏者枭首示众，群臣俱退。鄂宗禹会同姬昌、崇侯虎曰：“吾等世食国禄，今主上溺于酒色，妄废皇后，而醢大臣，岂可惧死，甘于坐视？明日必合表极谏，共黜妲己，以理国政，虽加以斧钺，亦所弗恤。”姬昌曰：“吾观商德将衰，不出三十年后，有革命之象。公言虽是，只恐主上执迷不悟耳！”宗禹曰：“天命虽有常数，然为臣当尽其职，吾必冒死而谏！”
崇侯虎心本惧死，又恨西伯专功受赏。次日，崇侯虎先奏纣王曰：“大王昨醢姜桓楚，群臣皆服，独鄂宗禹与姬昌互相诽谤，且姬昌妄称能演先天之数，言国家不出三十年而丧。若不除此二侯，终为大王之患！”纣王大怒，正欲令武士监捉二侯，二侯早合表来谏，其表曰：具谏表臣鄂宗禹、臣姬昌，诚惶诚恐，稽首顿首，百拜上表。臣闻圣人御极，行正道以防心；天子司民，握乾纲而宅志。
所以唐尧不下阶而治，虞舜惟垂拱而理。未闻有嬖宠奸淫，殄绝夫妇，斩醢大臣，妄斩太史而能平理天下者也。伏自大王御极以来，灾星历变于天下，妖气屡出乎宫中，正大王忧国爱民之秋，防心宅志之日。是故皇后乃母仪天下，无瑕玷而加极刑；妲己秽污宫室，有妖媚而宠重位。刑不上大夫，则醢姜侯，而亏先王之典；官不旷太史，则枭元铣，以失司天之监。内听师涓之乐，蛊惑圣聪；外信费仲之言，盲蔽电眼。且臣闻明王不自治，而听治于民；不自德，而信德于天。今大王废朝纲，变典法，上激天变，下兴民怨，社稷危亡，在于旦夕。故臣等不避斧钺之诛，直进逆耳之言，伏望继明主之行，恢圣人之德，亲君子而远费仲，黜妲己以赠正官。广纳忠谏，痛革前非，如此则天变可消，民怨可弭，而社稷稳如泰山，国祚安如磐石。
臣等不胜战栗，奉表以闻。
纣王览罢，裂碎表章，大詈：“匹夫焉敢妄进谤言！”令有司推出斩首，鄂宗禹大骂不止。群臣谏曰：“姬昌素有德政，以服诸侯。大王今宣入朝，一旦杀之，西土军民，必然生变。万乞宽然，以赦其死。”纣王令斩鄂宗禹，解还姬昌。纣谓昌曰：“本欲将汝同斩，姑念汝有德西民，暂赦归国，毋得旷我朝贡！”姬昌再拜谢恩而退。
崇侯虎、费仲独奏曰：“姬昌善理先天之数，能知未来之事，况其国大兵强，此来不杀而赦其西归，何异纵虎归山，放龙入海，后欲制之难矣！”王曰：“吾已赦之，焉可反复？”
崇侯虎曰：“姬昌西归，城中士夫必行饯送，臣请行饯，观其有怨望之言，可乘此杀之，以绝后患！”纣王然之。
次日，西伯发驾西归，满朝士夫，果设饯于朝天桥，崇侯虎亦在其中。酒至数巡，西伯告众士夫曰：“主上偏信妲己而殃社稷，不出二十年中，其身定作煨烬矣！”群臣听皆失色，不敢出言，晏罢相辞而别。崇侯虎即以姬昌之言告纣王，纣王大怒，即令雷开，率数十刀斧手，追捉姬昌。
时，姬昌出城三十里，在马上自思：“身有七年之厄，又何安乐而回？”正疑思间，马后喊声连天，一彪人马追至。西伯视之，乃殿前都校尉雷开也，知其是来捉己，面上并无惧色，驱马回入朝歌，与雷开见纣王。纣王大詈：“匹夫！吾赦汝回，焉得反谤吾丧于煨烬？”西伯顿首对曰：“非臣敢谤，此乃天数已定。”纣曰：“汝数应绝于何地？”西伯曰：“臣之气数过十二年后安休而死。”纣曰：“吾为万乘之君，尚没煨烬之下，汝却安休而死，何其诬妄之甚！”喝令斩之。大司徒胶鬲奏曰：“大王以昌言为妄，可令其演察目前祸福，验则赦之，不验，斩亦未迟。”
纣即命姬昌占朝廷今日主何吉凶，姬昌即占一课曰：“以臣占之，今日酉时，成汤宗庙，当有火灾。”纣王弗信，囚昌于南牢，以验吉凶。殆及黄昏，巡城兵马果奏宗庙发火。纣王尽发卫士救之。风火相激，不能救止。须臾间，七庙皆成焦土。
纣王默羡姬昌之神。次日欲放西归，费仲又奏曰：“西伯精灵，终成大患，王既不杀，亦请囚之，待其臣子来赎，然后赦回，庶几服其叛意。”纣王纳其言。
次日，降诏囚昌于羑里城。胶鬲苦谏，纣皆不听。西伯谢罪，入于羑里城中，仰天自叹曰：“七年之厄，诚有定数，吾敢怨君而私民乎？”遂杜门不出，取伏羲氏六十四卦，次序而演之，为卦下之辞，垂世立教。
却说纣王自醢姜桓楚，斩鄂宗禹，又囚西伯侯，留崇侯虎在朝议政。满朝文武，皆缄口不言，其所言者，有祟侯虎、费仲、蜚广、雷开、恶来一班佞臣而已。故纣王略无忌惮，无所不为。毕竟如何，且看下回分解。
宋贤道原刘先生有诗云：
七载艰难羑里城，卦爻祸福辨分明。
玄机打透失天秘，万古传名号圣人。
唐人韩退之作文曰：目窈窕兮其凝其重，神肃肃兮听不闻声，朝不日出兮，夜不见乎月与星，有知无知兮为死为生，呜呼臣罪当诛兮天王圣明。

[book_title]第三回　纣王作酒池肉林　西伯脱囚归歧周
纣王每欲建造高台，广开苑囿，又恐群臣谏议，先修宗庙，复遣蜚廉、费仲，在都城南阳社，环三里之地筑台。高千尺，上造玉门琼室，尽饰金珠白璧；下建琼林御库，收贮货物。又令在都城，建造钜桥，大仓数千余间。三年未能成就，纣王不悦。崇侯虎曰：“以万乘之君，造一台榭，何忧不就！臣请将外郡粮税户役，各增一倍，都城百姓，则税役不增，但调其用工服役。如此财力具备，不上三年，台榭可成，库藏亦满。”
纣王大喜，即出诏书，重敛劳民。
费仲、蜚廉将畿内之民，三丁抽一，单丁独役。富者虽少壮则卖而不调，贫者虽老弱必驱而用之。替换督工，昼夜不息，民间不胜疲苦，劳死于台下者，纵横枕藉。外不胜重敛者，卖妻鬻子，至于逃亡。及至七年，始得成功。费仲、蜚廉请纣王游玩。纣王驾至台上，一见此台，高耸广阔，画饰琅玕，白玉皆格，翡翠珠玑，欣然叹曰：“非崇侯虎献谋，费仲蜚廉效力，安得有此高台？”遂名其台为鹿台，封崇侯虎为大司徒，费仲、蜚廉为左右镇殿大将军，使其重敛民财，以充鹿台之库；厚收粟麦，以实钜桥之仓。日与妲己赏宴于上，自谓天下崇台美室，皆不能及。然不知乃焚燎天下之财，疲苦万民之力，始能成就。
怎生见得？后人曾有四六之词一篇，以讥之云：台高插汉，榭耸凌云。九曲阑干，饰玉雕金光彩彩；千层楼阁，朝星映月影溶溶。轻卉奇花，香馥四时不卸；珍禽异兽，声扬千里传闻。游宴者，姿情欢乐；供力者，劳悴艰辛。涂壁脂泥，尽是万民之膏血；华堂彩色，皆收百姓之精神。丝颖锦席，空尽织女机杼；丝竹弦歌，变作野夫啼哭。真个以天下奉一人，须始信独夫公万姓。
一日，纣王与妲己，宴于鹿台，调六宫妃嫔，赴于台下，令其自去裙裤，裸身歌舞，互相欢谑。纣与妲己望之，抚掌大笑。独姜后宫中嫔御七十二人，挥涕掩泪，不肯裸体歌舞。妲己奏曰：“此姜后之官女，每怨大王杀其主母，欲谋作乱，以弑大王！妾始不信，今违王命，诚有此意！是当加以严刑，用惩将来！”王曰：“何为严刑？”妲己曰：“依小妾之见，可在摘星楼前，挖地方数百步，深高五丈余，令取百般蛇蝎蜂虿之类，群聚穴中，将此宫女，投落坑穴，与百虫嘬咬，号作虿盆之刑，方可儆众。”纣王大悦，即令费仲开成虿盆，收聚百虫，将此七十二名宫女，齐投坑中，悲哀号哭，不忍见闻。纣王大笑曰：“非皇后之计，则不能灭此叛妾！”
殷郊太子闻知，忙入鹿台，进谏曰：“法为有罪而设，今众妾无谋逆之罪，而加以极惨之刑，此皆妲己误惑圣聪，使天下谈父王为无道。请斩妲己，以正朝纲！”妲己忙奏：“太子与众妾同谋，故敢强词，妄毁小妾。”纣王喝令，锤死殷郊！
王子比干闻知，慌忙入谏曰：“太子，国之根本，父王何忍加刑？”纣王俯思半晌，令谪太子与姜文焕共守潼关。太子悲号，甘死不愿远出！比干又谏曰：“太子乃社稷之主，不可远谪边关。”纣王不从，比干挽殷郊出朝，抚谕之曰：“君父之命不可违，殿下暂出潼关，不日父王回意，吾当保奏还朝。”太子泣辞比干而出，忽一人叩住马头，谏不可往。众视之，乃大夫梅伯也。太子曰：“吾知不可出国也，君命已下，不可有违！”
梅伯曰：“殿下请回东宫，臣奏主上。倘有疏虞，臣甘代死！”
殷郊不从，驱马出城，直奔潼关，不在话下。
梅伯入见纣王曰：“皇后无失德而被刑，太子无罪过而被谪。主上若不追回太子，复立东宫，臣愿甘代其死！”妲己又奏曰：“梅伯皆太子之党，故互相为救。”纣曰：“如何可绝此党？”妲己曰：“群臣轻侮朝权，皆由刑法轻薄故也！依妾之见，可铸铜柱，内煽焰火，外涂脂腋，令犯人梅伯裸体抱柱，则皮肉朽烂，肋骨粉碎，如此下方畏惧，朝无奸党矣！”纣王曰：“善！”即立铜柱，涂腋煽火，将梅伯解衣抱柱，梅伯痛哭受刑。顷刻间肉焦骨碎化为飞灰。后人有诗云：
炮烙当庭标，火威乘势烧。
开肢耒抱搏，一胆先摧裂。
须臾化骨肋，顷刻竭膏血。
吾知纣山河，随此烟烬灭。
梅伯既死，众皆心惊胆落。纣王大笑曰：“此刑极美！即命何名？”妲己曰：“可名为炮烙之刑。”又曰：“炮烙不可概用，可制铜斗，亦加火其中，曰熨斗。罪不至死者，令以手持熨斗，则手足焦烂，方别轻重。”纣王然之。即立铜柱、铜斗各数十号，置于殿前，但有罪者，即加此刑。满朝缄口畏惧。
妲己见群臣畏刑不谏，遂恣意所为，与纣旦夕欢宴不息。
一日，宴于摘星楼，又令宫女裸衣歌舞，各相争戏。妲己又奏曰：“此戏不足以尽圣欢，可于台下开二坑穴。一则中间垒橹为丘，四围引酒为池；一则悬肉为林，令各嫔妃，裸衣戏于酒池，各相扑打，胜者随浸死池中，败者投于虿盆内。”纣王即依其所行，宫人投死者，浮沉不计其数。纣与妲己抚掌大笑曰：“此乐尤称吾意！”遂令费仲南距朝歌，北抵邯郸，纵横数千里内，五里建一离宫，十里建一别馆，自与妲己同乘逍遥车，管弦歌韵，拥于前后，昼眠夕宴，号作长夜之饮。不拘官民，如有谏者，不投虿盆，则抱铜柱，于是天下骚动，百姓逃亡，诸侯亦有叛者。
后人有诗八句云：
先王制律为民忧，商纣淫奢祸自求。
炮烙刑标尸骨朽，虿盆法立血膏流。
离宫别馆生民衅，舞榭歌亭动寇仇。
可惜成汤锦绣业，年来敛手属西周。
却说西伯囚于羑里将近七年，群臣在岐周者商议赎还。大夫散宣生曰：“主公离岐下之时，曾言有七年之厄，令群臣子弟不得入朝探访，候在七年灾满，方可赎还。”群臣皆以为然，独伯邑考曰：“君父久困于外，臣子全无怜念之意，忍心害伦，大不可也！”遂携数从者，直出岐州。时，姬发、姬旦向前阻曰：“父侯有命，不许吾等省问，待其灾满，方可迎还。”
伯邑考不从，直投朝歌，具赎罪之表，先见纣王。纣王宣入，伯邑考曰：“臣父违忤天颜，囚系七年，臣痛父困苦，愿以身代。”纣谓妲己曰：“此忠孝之士，即应释西伯之罪。”
妲己曰：“吾闻伯邑考善弹琴，妾欲闻其雅操，大王试令操一曲，然后放回。”纣王然之。即取琴与伯邑考，令操一曲。伯邑考辞曰：“臣闻父母有疾，不御琴瑟。今父囚七年，臣心痛如刀割，焉敢弹琴？”纣曰：“此皇后爱汝雅操，不必忤辞，试操一曲，即放尔父回国。”伯邑考只得受琴操之，以求赦父。
然自思纣王无道，因在琴中寓音以谏之。其辞曰：明君作兮，布德行仁；末闻忍心兮，重敛烦刑；炮烙炽兮，肋骨碎粉；虿盆惨兮，肺腑外倾。万民精血，以灌酒池；百姓膏脂，以悬肉林。机杆空兮，鹿台毋满；犁锄折兮，钜桥粟盈。我愿明王，去谗逐淫，振顿纲纪兮，而天下和平。
妲己闻其曲音，奏纣王曰：“伯邑考专刺时政，诽谤王非，若不除却此子，必助西伯为乱。”伯邑考唾面大詈：“淫妇！
贱妇！蛊惑我王，我死青名不朽，可惜成汤社稷，亡于汝手矣！”遂以琴击妲己，妲己越席而避，纣王大怒，喝令斩之。妲己曰：“妾闻圣人不食其子，西伯素称先知，可将伯邑考醢为肉酱，送与西伯，西伯不食，必是先知圣人，斩而勿放；倘其不知而食，则一常人而已，放其西归，以免妄杀侯伯之议。”
伯邑考詈不绝口，顷刻死于乱刀之下。后人有诗哀曰：
孤身出西岐，万里探亲灾。
未入羑里城，先登纣王台。
辞琴孝志在，击王怒心摧。
可惜青年杰，化为异国灰。
纣王差使，赍肉酱入于羑里。
时，西伯囚系七年，杜门不出，镇日演伏羲之卦。忽一日，有怪鸟呜于庭前，西伯即演卦象，便知当损一子。顾谓从者曰：“数日以来，心惊肉颤，吾惧长公子入朝，告赎吾罪，必中妲己之计。”从者对答未终，忽报王使至。西伯迎接入堂，使者呈肉酱曰：“主上以侯伯无甚大过，拘于僻城数年，故赐奇味，不日将复诏侯伯西归。”西伯接肉在手，心知是子之肉，然又知妲己试探之谋，乃对使者强啖其肉，望北谢恩，使者相辞而出。谓其从者曰：“世谓西伯乃先知之圣，子肉尚不知而啖之，何足道哉！”从者回告西伯，西伯哭曰：“吾非不知是子之肉，若不勉强食之，则吾亦死矣！”悲号呕吐，闷绝于地。
左右慌忙救治，始安起，谓从者曰：“吾灾将满，商王闻吾食子肉，定有释囚之意。尔等且宜收拾，以伺西归。”又遣使入岐州，报知伯邑考之事。
使者直奔西岐，入见群臣，告知伯邑考之事，合朝哀哭。
或议出兵攻纣，迎还西伯。散宜生曰：“长公子多因不守父训，故得大祸。今主公厄数已满，只宜具表赎还，不可兴兵以生他变。”群臣曰：“谨遵公命！”宜生游选美女十个，良马千乘，金宝各十车，遣闳天入商去赎文王。
闳夭领贡物，直投朝歌馆驿安下。访得朝中政柄皆在费仲之手，乃以良马八匹，金宝一车，美人二名，先见费仲。费仲正入府中，闳天日：“吾主囚陷七年，国中政事尽废，臣子日夜悲号，仰望西归。今以小物敬献，愿司寇在主上面前，赞一美言，则西土君臣感德不浅。”费仲欣然受其金宝，曰：“大夫次日进上贡物，小官力当保奏。”闳夭相辞出府。次日，即上表贡。纣王览罢，宣美人上殿，大悦曰：“欲赎姬昌，十美人足矣！何必更用他物？”遂遣使赦出姬昌。妲己谏为不可，费仲进曰：“姬昌虽有罪过，然已囚七年，西方百姓无主，若不释归，必然生变。”纣纳费仲之言，赦出西伯。西伯即日受诏，出羑里城，入朝谢罪。纣王曰：“寡人念卿为西方民主，颇闻德政，今赦尔前罪，赐尔白旌黄钺，得专征伐，快速西归，以守尔职。”后史臣有诗一律纪西伯脱厄羑里云：
商德滋昏周德昌，脱囚羑里系兴亡。
神龙独为祥云起，灵凤偏因瑞气祥。
他日飞熊频入梦，此时文豹早亡商。
戎衣不举传孙子，八百苍姬作肇光。
明东屏居士咏史诗云：
盛德拘幽国步艰，天心无系独夫残。
卦辞毕系闳夭入，铁钺雕弓一路还。
西伯车马归至岐州，群臣闻知，罄国出迎数百里外，满城百姓，牵牛担酒，鼓舞而迎，曰：“今日复见我之父母矣！”
西伯入朝，先谒宗庙，再受朝贺。群臣诸子各相问安已毕，右班一人忿然奏曰：“臣观商辛失政，殄绝人伦，吾主无罪，而受七年囚系，今者圣驾全归，何不举西歧之众，打入朝歌，与民除害。”毕竟此人是谁，且看下回分解。

[book_title]第四回　西伯建台凿池沼　子牙避纣隐磻溪
众视之，乃将军辛甲也。西伯大惊曰：“卿何妄发此言？
商乃君也，孤乃臣也，君虽失道，臣子当尽其职，岂敢兴兵犯上？卿等无得再言伐商。”群臣皆曰：“谨遵圣命！”于是，西伯广布仁政，厚恤下民，画土为牢，刻木为吏，不动刑罚，而民自劝。百姓有男不能婚，有女不能嫁者，则出公钱嫁娶之。
有老而无子，幼而无父者，皆给钱帛赈恤之。由是，西方百姓家给人足，咸歌颂太平。又令辛甲，率兵二百，建高台于都城，以观灾祥。辛甲领命出朝，将要兴工，百姓皆曰：“父母欲建一台，我等理应趋事，搬泥运木，服役无休。”西伯闻知，方遣上大夫太颠，以酒食亲劳百姓，诫其暂停休息，不须急就。
百姓闻诏，愈加用力，台遂不日而成。
辛甲请西伯观台，西伯与数群臣发驾至台下，登临完毕，西伯曰：“吾欲在此台下开凿池沼，以备游览。但筑成此台。
百姓皆疲，何忍再役？”百姓在台下闻知此语，即便凿为池沼，正凿之下，忽见枯骨一付，百姓挥抛于沼外，西伯在台上望见，问：“是何人骸骨？”军吏曰：“远年枯骨，不知何方人氏？”
西伯忙令埋之，百姓踊跃，拜于台下，曰：“吾王恩及枯骨，我等敢不奉役，即时效力！”不满三日，沼囿毕成，吏收麋鹿、鸿雁、鱼鳞、鸟兽置于沼，西伯大宴群臣于台下。又以金帛散赏百姓，百姓欢喜，而指台沼曰：“此君王之灵台灵池也！”
古人曾有诗云：
沼凿深深囿僻开，经营不日万民来。
要知商丧西周振，须察灵台与鹿台。
时有虞芮二国百姓，相争界上之田，积年不决，虞侯秘与芮侯共质成于西伯。二侯一至岐州界上，见耕者让畔，行者让路，及至都城，百姓往来者，男则行左，女则行右，年至五十以上者，肩不负重，手不提挈。二侯访问乡民，乡民曰：“此西伯之教化也！”二侯安于公馆。次日，将见西伯，侍立朝外。
少顷，文武百官，拥拥而至，士让大夫，大夫让卿，相推相逊，序职而入。虞、芮二侯自相告曰：“我等不能率以教经，使民积年争讼，诚乃小人！焉可轻履君子之庭？”即便各归本国，以所争之地让为间田。天下闻知，咸曰：“西伯教化，使人迁善而不自知，真圣人也！”相率而朝于岐者四十余国，更有彩凤鸣于岐山，以昭仁政之瑞。后史臣有诗云：
教化默融远国民，风行草动总归仁。
朝鸣彩凤岐山下，灵瑞须昭大圣人。
当时西伯日行仁政，民争归顺。纣王日行暴虐，民多背叛。
时，商都城东，有民姓姜名尚字子牙者，其先祖尝为西岳，佐禹治水有功，虞夏之际，封为吕姓姜氏，尚其苗裔也。子牙年过七十，家道寂寞，有经天纬地之才，排兵布阵之术，但未遇时，甘守清贫，而不求仕。及纣王恣行强暴，残虐生民，浩叹曰：“吾闻君子不处乱世！今商王绝人伦，焉可再居此地？”
乃挈家属，徙居东海之滨，钓鱼为生。
其妻马氏，见其老而不遇，终朝求去，曰：“子今七十以上，竟无显达，吾请与子诀别！”子牙曰：“吾年八十，位至封侯，尔且暂守目下之贫，富贵之乐，终有在也！”马氏快快不悦。一日，出钓海滨，马氏馈饷，子牙迎而受之，恭敬如宾。
子牙乃按竿垂钓，坐石矶而啖饭。马氏私视篮藟，并无片鳞，及收钓视之，其钩直而不曲。马氏怒而言曰：“丝不设饵，钓不曲钩，其鱼从何而得？子将穷困至死，又何望封侯乎？”子牙笑曰：“吾丝不设饵，钓不曲钩，不钓鱼鳖，独钓王侯，此非妇人之见所能知也。”马氏曰：“虽钓王侯，亦必曲钓而得，焉有直钩而能取者乎？”子牙又曰：“吾宁向直中取，不向曲中求。尔暂归家，再过数年，不遇圣王而取富贵，誓不立于天地间！”马氏不对而归。
子牙终日垂钓，忽见民有扶老负幼，担囊挈饷，纷纷西行，接踵不息。子牙怪而问之，行者曰：“商王无道虐民，我等欲投西岐，以作太平百姓！”子牙曰：“西岐如何太平？”行者曰：“西伯侯发政施仁，鳏寡孤独，各得其所，四方乐业，草木枯春，所以吾等欲避商而西投也！”子牙闻而叹曰：“西伯既善养老，吾盍西归矣？”遂收纶竿，挈妻子奔岐州。
行至潼关，关下约有二千余人，老幼男女，悲号不得进关。
子牙问其故，众民曰：“关主以我等为逃亡之民，故拒不肯放关。”子牙问：“关主是谁？”众民曰：“正主太子殷郊，副主乃国舅姜文焕也！”子牙乃推开众人，直扣关门，军吏放入，求见关主。关主问曰：“汝何方人氏？”子牙曰：“小人乃商都之民姜尚也！”殷郊曰：“求见何为？”尚曰：“吾闻良禽择木而棲，良民择世而处。方今商王失德，苦虐生民，民不堪命，故投西伯，以求乐此终年。”殷郊大怒，喝令开关，押此一起逃民，入商请罪。姜尚言曰：“太子请息雷怒，乞容其诉。
常云国以民为本，民以食为天。今商王重敛民财，民间父母冻饿，妻子不能相保，故欲弃暴归仁，以求自活，太子以我等为逃役之民差矣！自今商王宠妲己、嬖费仲，姜皇后无罪见杀，东侯伯因谏被醢，太子遭废，国舅被谪，此乃三纲殄绝，伦理背违，公等名呼君父，实皆仇敌，何自不察，更助无道，而杀陷害之民耶？”
太子默思不语，姜文焕被子牙说动。一边放声痛哭，大骂：“昏君，实我杀父之仇，何可更为守关。”即令开关，放此流民过去。又说太子曰：“殿下有君父之义，不可弃职，吾愿西投，求兵伐商！”殷郊曰：“我母因妲己而死，梅伯为我而亡，我亦同母舅西投借兵，除此贱婢，以消世恨！”子牙止之曰：“二公皆商家臣子，岂可背叛，不如暂守潼关，待有兵东伐，会兵助阵，生擒妲己，以雪前仇可也！”殷郊嘉纳其言，遂放子牙下关而去。
却说子牙，行不数日，将至岐州，见二士峨冠博带，状貌非常，端坐息于道旁树下。子牙进前长揖曰：“二公何方人氏？”其土曰：“吾乃孤竹国伯夷、叔齐也！”子牙忙拜于道曰：“公子何以至此？”伯夷曰：“吾之弟兄，因让国而出，欲投于商，商王失政，故处北海之滨，亡世三丘，今闻西伯发政施仁，尤善养老，所以徒步而来，欲为西方太平义士。”子牙叹曰：“得天下者得其民，吾知商德衰矣！”遂相辞而出，夷、齐竟隐岐山之西，不在话下。
且说子牙，入于岐州，遍游都内山川，无一可棲之所。一日，游于城外，见一樵夫，问曰：“吾乃远方细民，渔钓为生，今闻西伯仁政，故挈妻孥西投，路僻人生，不知何处可以垂钓？敢烦指引。”樵者曰：“此去西南九十里，有地名曰磻溪。源从渭河而出，此处溪径深远，林木森列，兼有石室清幽，波涛汹涌。”子牙叹曰：“不因渔父引，岂得到此处。”遂谢樵者，安居石室。欲知子牙后事，且看下回分解。

[book_title]第五回　子牙代武吉掩灾　西伯侯初聘姜尚
却说磻溪上有大石，子牙终日立于石上，垂竿而钓。不觉三年，须眉皓白，并无贤士往来，独有樵牧之夫，相为邻友。
然子牙甘守淡苦，以仁义之风，化诸樵牧。磻溪前后，村中民户，皆服其化。独其妻姜马氏，不乐贫困。一日，又诘子牙曰：“子言年至八十，位至封侯，今者东迁西徙，寂寞如故，富贵不来，年光屡换，如之奈何？”子牙慰曰：“吾观西北，有祥云瑞气，三年之后，必有明王至此，汝宜暂守清寒，富贵屈指可得矣！”马氏悻悻不乐。
一日，出钓磻溪，见一樵者，扣歌而至，近前视之，乃故人武吉也。子牙曰：“子何至此？”吉曰：“吾乘闲访亲于前村，因来谒子。”尚即收钓，延入石室，煮鱼酌酒，以叙故旧。
酒至数巡，子牙熟视吉之相貌，大惊曰：“子何神彩俱散？”
吉曰：“主何凶兆？”尚曰：“黑气障天庭，非伤他人则为他人所伤！”武吉泣曰：“吾死不足惜！但有老母无养，子有何术为我图之？”尚慰曰：“死生祸福皆系于数，固非人力所能迁改，然子倘有事变，即来磻溪，吾当与子谋之。”武吉辞归，怏快不乐，其母追问因由，武吉恐唬母氏，竟托他故。
一日采樵卖于城中，门吏拦索钱物，武吉曰：“西伯之政，关隘城市，但察往来奸细，无有索钱物之理？”门吏大怒，即欲殴吉，吉拔樵斧便打，措手不及，门吏竟死于樵斧之下。巡城兵马绑武吉来见西伯。西伯阅其供招，叹曰：“此吾教化未孚，以致门吏欺压下民，本当赦尔归家，争奈人命为重，亦不治尔死罪，但囚系三年，以赎死罪。卫士押武吉入于土牢，只见门无锁锢，不设官司，唯有木刻吏人而已。武吉在中，莫敢逃去，此西伯仁政之所致也。武吉因家有老母，无人奉养，每为泪下，狱士以武吉之事，奏于西伯。西伯曰：“吾以仁孝治民，岂可因人之子，而绝其母乎？”遂放武吉，归家顾母，然后赴狱，且诫告曰：“旬日不至，必发兵捉到，决致死罪不赦！”
武吉叩谢归家。时母闻吉被囚，忧惧号哭，见吉归家，且惊且喜，曰：“吾儿焉得逃回？”武吉将西伯德政以告，母曰：“上既如此，不可违刑，汝宜速赴囚系。”武吉曰：“吾往磻溪，主见姜尚，求一保身之策，然后赴狱。”武吉即日来见姜尚，具实以告，尚曰：“吾曾言死生吉凶，非人力能保。然吾有小术，蒙子厚爱，不可不施。”即在石室，布一掩星局，缚一草人，置于局中，燃灯一盏于脚下，尚即披头跣足，密演神机，口含清水，喷灭其灯，左手望西北一指，牵起黑云，掩却武吉之形，投草人于渭水。乃告吉曰：“汝暂隐于家，七日不出，西伯再不拘子矣！”武吉告辞归家，七日不出，待过旬余，西伯疑吉不至，群臣曰：“此乃顽民，重违犯罪，可令卫士捕获斩之，以禁凶顽。”西伯曰：“吾演先天之数，武吉投河而死，其象已没，何必再捉？”
君臣正议之间，有高都一万三千流民，来投西伯，诉其苦楚。闳夭奏曰：“主公广行仁政，四海皆是赤子，今闻南尧山之下，其地广阔肥饶，人烟稀少，可迁一起汤民于尧山，因其家口派与田地，使其耕种就食，庶可为民父母。”西伯嘉纳其言，即准施行。闳夭又曰：“商王失德，皆崇侯虎所致，吾主宜发精兵，攻打崇邑，与民除害，有何不可？”西伯然之，遂令闳夭、辛甲、太颠各领精兵五千，分道而进，自督大兵五万继后至。即日，便出岐州，行不数日，三道之兵，会于石楼山，扎下营寨，打战书于崇。时崇侯虎在朝，其子崇应彪于国，得西伯战书，即调部将孙钟、姜皓各引五千精兵出拒西伯，与西军相持，累月不克，西伯急下令曰：“此吾德政未孚，所以不能攻破，岂可强张兵势，以陷良民。”即日发调各寨班师，诸将皆曰：“祟城破在目下，主公因何班师，以废前功？”西伯曰：“纵使吾得祟城，亦不忍见生民被害，理合退修德政，待其改过来降可也！”诸将不肯解围，西伯下令有不退者斩首示众，三军只得振旅西还。
西伯既归岐州，是夜西伯梦有一熊，自东南飞入殿陛，顷刻侍立坐侧，群臣各个拜伏。忽然惊觉，乃是一梦。次日，以梦访问群臣，群臣皆莫能辨。独散宜生曰：“熊本良兽，又生飞翊，其贤可知，侍立坐侧，百官拜伏，此必为群臣之表，相君左右者也！自东南飞入殿陛，贤人出东南，主公宜猎本方，以求贤者。”西伯曰：“梦寝之事，何必深信！”散宜生曰：“昔商高宗，梦天神赐其良弼，乃画贤人之相，遣使遍求天下，果得傅说于版筑之间。高宗命说为相，君臣既合，政事修举，能中兴商室。主公岂可轻梦寐而弃大贤哉？”西伯曰：“善！”
乃卜之，因而喜曰：“今日出猎，所获非龙非彪非熊非虎，其所得者乃伯王之辅。”
于是，命五百卫士，引九龙车与数文武，即日出猎东南，驾至洛谷溪边，有三五渔者，或钓或网，休息于磐石之上，弹竿击石，相与赓歌。其歌曰：
忆昔成汤扫桀时，十一征兮自葛始。
堂堂正大应天人，义旗一举全无敌。
经今六百有余年，祝纲恩波将竭息。
悬肉为林酒作池，鹿台积血高千尺。
内荒于色外荒禽，嘈嘈四海沸呻吟。
我曹本是沧浪客，洗耳不闻亡国音。
日逐洪波歌浩浩，夜观星斗垂孤钓。
孤钓不如天地宽，白头俯仰天地老。
忽见一族车马，循岸而至，渔家挈竿而起。辛甲闻其歌声超俗，因问其人。渔者曰：“我等海滨钓夫，将军自何来？”
辛甲曰：“西伯侯出猎，尔等何不回避？”众渔者弃竿抛网，投拜西伯驾下曰：“俗民不识父母，万乞赦罪！”西伯问曰：“尔等既是钓夫，何歌韵超俗？”渔者顿首曰：“非俗民能歌此韵，前去渭水之西，有白发钓翁，自言遗世之士，隐遁磻溪数年，常作此歌，以教臣等也。”西伯顾谓群臣曰：“贤者固在是矣！”群臣曰：“主公何知？”西伯曰：“古云里有君子，而鄙俗化。今渭水渔家，皆有清高气味，非有贤者所在而何？”
车马遂往磻溪而进。
行至数里，又有一起耕牧之夫，荷锄横笛，互相歌来。其歌曰：
凤非乏兮麟非无，但嗟世治有隆污。
龙兴云出虎生风，世人慢惜蓁贤路。
君不见耕莘野夫，心乐尧舜与犁锄。
又不见昔傅岩子，萧萧蓑笠甘寒楚。
当年不入高宗梦，霖雨终身藏版筑。
古来贤达辱而荣，岂特吾人不遇春。
且横牧笛歌清昼，慢叱犁牛耜白云。
王侯富贵斜晖下，仰天一笑皆春风。
西伯在车上闻之，抚膺叹赏，谓从者曰：“其中必有贤士，急宜访问。”辛甲复将一起耕牧之夫，拥至驾下，西伯慌忙下车曰：“贤明君子，愿与相见，俗眼不能深辨。”一起细民惊而处曰：“臣等乃耕牧野人，非贤明之士！”西伯曰：“又何歌韵清绝，皆有贤明气象？”细民曰：“非臣等有此清歌，前去渭水溪边，有一渔翁歌此，以教臣等也！”西伯曰：“其人安在？”细民曰：“其翁丝不设饵，钓不曲钩，自言不钓鱼鳖，只钓王侯，终日垂竿磻溪岸口，大王欲访高贤，直至上流可见！”西伯欣然登车，又行数里许，将近磻溪，不见钓叟，乃停骖浩叹，徘徊不已。少顷，碧岩背后，走出一樵夫扣柯而下山曰：
春水悠悠春草奇，金鱼未遇隐磻溪。
世人不识高贤志，看作溪旁老钓矶。
西伯视之，乃昔日逃囚武吉也。左右拥至驾前，西伯责曰：“吾以尔为投河而死，焉敢罔上逃刑？”武吉顿首曰：“非臣敢罔上逃刑，此间有一渔翁，善理阴阳，颇知兵略，与臣结渔樵之交，代臣掩灾，故臣得至今日，望乞赦罪！”西伯惊曰：“其人安在？”武吉曰：“现隐磻溪石室，小臣昨来访谒，因宿一宵，大王欲见，小臣愿引驾。”西伯大喜！遂赦吉罪，令其引至磻溪。
却说姜尚，三日以前，仰望西北，一道祥云，渐逼隅西，因知有贤王至，特按钓竿于绿杨岸口，遂隐而不出。及武吉引西伯驾至，不见子牙，直到石室，果见林木苍苍，清幽淡雅，石泉交接，云树相映。须臾，有一小童出迎，西伯与数群臣同步入草厅。问小童曰：“主翁安在？”小童曰：“今早有数云樵之士，相邀入山采药，要三日后方返。”西伯叹曰：“访贤不遇，何孤之不幸也！”乃书二十八字于琴案。
宰割山河布远猷，大贤抱负可充谋。
语贤不见垂竿老，天下人愁几日休。
书罢，散宜生曰：“昔汤聘伊尹，币聘三至而后起，欲见贤者非至诚不可。主公暂退，与文武各沐浴斋诫三日再来，方得遇此高贤。”西伯曰：“善！”遂出草厅，登车而行，至绿杨岸口，见其钓竿，徘徊不进，又取笔书四句，令人送于石室。
求贤远出到溪头，不见贤人只见钩。
一竹青线垂绿柳，满江红日水空流。
使者领帖回投石室，西伯车马回岐州，戒令满朝文武，各要斋戒沐浴三日再至磻溪。辛甲独进曰：“主公以千乘之尊，权辖西伯总镇，名望著于天下，今欲见一钓叟，发数壮士，即能捕到，不如遗书一封，彼即引领赴阙，何必斋戒沐浴，敬之如神明，尊之如父母乎！”西伯笑曰：“卿何言也？古人入君子之乡，在车必式，敬贤之礼，岂敢怠忽？”于是，辛甲亦退而戒三日，以备调遣。欲知后事如何，且看下回分解。

[book_title]第六回　西伯再访姜子牙　子牙收服崇侯虎
纣王十五年，岁次辛酉，秋九月，西伯再访子牙。乃撤去戈矛剑戟，独带两班文武，将出岐州，散宜生奏曰：“宜封武吉为引驾将军以彰求贤之意。”西伯然之，遂宜武吉，拜为引驾将军，令其先投渭水。武吉谢恩而出，大驾徐徐而进。前子牙疑西伯因猎而至，非有求贤诚心，故隐而不出。及见西伯遗下之帖，信其心诚志笃，自思三日之后，必然再至，乃复出钓磻溪。果见一簇车马，从北而至。子牙端坐钓矶，按竿不动。
西伯驾至溪岸，令武吉先探在否，武吉见子牙独钓溪边，回告西伯。西伯下车，与群臣徒步行至钓边。见其人童颜鹤发发，貌伟非常。即欲遥瞻下拜，子牙垂竿不顾，乃击石而歌曰：西风起兮白云飞，岁已暮兮将焉为？
西伯端恭立于石侧，待其歌毕，走至跟前，君臣一齐降拜，子牙见其恪恭之诚，慌忙投竿而扶。西伯曰：“孤乃西方侯伯姬昌是也！当今商王失政，天下万民，陷于水火。孤不度德，欲拯民庶，怎奈智穷仁薄，不足以副民望。今闻先生道德高重，敢屈归朝，实为天下之幸！”子牙对曰：“臣乃海滨细民，素无深谋远略，然承侯伯赐问，不敢不尽其愚。当今海内之地三分，侯伯已有其二，其为侯伯献策者，皆曰可举东征之兵，而取商家天下。依臣看来，商未可伐者有三。”西伯曰：“愿闻明教！”子牙曰：“商王失德，殄绝人伦，人神共怒，四海共知。侯伯乃祖乃父皆北面为商家之臣，不可行以下弑上之兵，此以理论一不可也！臣尝上考天文，下验人事，商家天命未改，成汤恩泽未竭，又有微子、微仲、王子比干、箕子、胶鬲一班贤臣，相与辅弼，兵甲百万，武臣千余，此以势论二不可也！
侯伯只宜尽守臣节，增修德政，抚字商民，若夫商秽不悛，民陷既极，一举吊民伐罪之师，以振应天顺人之举，此时民心离叛，则商都不攻而破矣！”
西伯曰：“善！谨奉教。愿乞先生名姓？”子牙曰：“姜尚字子牙，号飞熊，因避纣乱，徙居东海之滨，及闻侯伯善养老，复迁于此。”西伯大喜，顾谓群臣曰：“飞熊入梦，信不诬矣！昔吾先祖太公尝云，数十年后，当有圣人适此，以兴吾国，然则吾之太公久望子矣！”遂拜子牙为太公望，因劝登车而归。子牙苦辞，西伯不从，并收其家属，载于后车而归。时，子牙年已八十二矣。唐胡曾先生咏史诗云：
岸草青青渭水流，子牙曾此独垂钩。
当年未入飞熊梦，几向斜阳叹白头。
明东屏先生咏史诗云：清渭萧萧白发翁，波光明月漾微风。
得璜妆敛丝纶晚，曾未思君到热中。
又史臣咏一律云：
渭水溪头一钓竿，鬓霜皎皎两冒皤。
胸藏星斗冲天焰，气吐虹霓扫日寒。
养老来归西伯下，避危超出纣王关。
自从梦入飞熊后，造起周纲却不难。
后子牙果能成周，唐梁肃先生有一律云：
一顾成周力有余，白云闲钓五溪鱼。
中原莫道无麟凤，自是皇家结网疏。
世传子牙钓于磻溪边之石，有脚迹尚在，宋贤东坡苏先生，曾题其石云：
问道磻溪石，犹存渭水头。
苍苍虽有迹，大钓本无钩。
又有一律独题磻溪云：
夜入磻溪如入峡，照人炬火落惊猿。
山头孤月耿犹在，石上寒波晓更喧。
唐人梁肃先生有磻溪铭云：
至人无心，与道出处。
处则土木，出则雷雨。
惟殷道绝，粤有尚父。
爰宅于幽，盘桓草莽。
天地开辟，阴阳运行。
明极而昏，昏极而明。
遇主水滨，谟泰八纮。
牧野恒恒，一麾而平。
维彼日月，得天而光。
维彼圣贤，得时而彰。
独夫昏迷，我乃豹藏。
文武作周，我乃鹰扬。
大道无休，运行有常。
运周变通，至虚而恍。
竹铭磻溪。古今茫茫。
西伯引子牙归朝，群臣进贺，西伯大悦。拜子牙为镇国大军师，总领内政。子牙辞曰：“臣献治国三策，王能受纳，则臣敢任此职，不纳臣不敢受也！”西伯曰：“愿闻其教！”子牙曰：“治国之要，一敬天，二爱民，三亲贤。”西伯曰：“然则为天下为何？”对曰：“王得之国富民，伯者富士，仅存之国富大夫，无道之国富仓廪，是谓上溢而下漏，为国大要，不可不知。”西伯曰：“善！”子牙曰：“宿善不祥，宜行仁政之实。”西伯即日发仓廪之粟，以赈鳏寡孤独，大排筵席以宴群臣。即以大政，日与子牙评议。行得一年之间，西方大治。
时，崇侯虎倚纣王宠爱之势，不敬父兄，苦虐百姓，百姓投告于西伯。西伯曰：“崇可伐矣！”遂调辛甲为先锋，亲自出征。
子牙请曰：“臣自出磻溪，未建尺寸之功，愿领精兵伐崇回报。”西伯大悦，即许子牙运筹，自督大兵出城。
时，子牙行不数日，复屯石楼山下。子牙下令，诫诸将无得妄进，挂榜文于崇城外，示崇侯虎之罪曰：崇侯虎蛊惑商王，陷害百姓，蔑侮父兄，不敬长上，决狱不平，百姓方尽，不得衣食，此所谓为臣不忠，为子不孝，不可为民父母。今西伯侯亲率大兵五万，前来与民除害，曾诫三军，入城之日，毋得杀人，毋坏房屋，毋伐树木，毋伤六畜，有犯一件，斩首不赦。尔等崇民，急早出降，免遭涂炭，榜文至示，军民知悉。
百姓见榜，自相告曰：“吾之父母也！”相率投降。崇侯虎闻知大怒，急令姜皓、崇应彪截住四门，出城者乱斩，城中百姓，悲号鼎沸，争攻军吏，突门而出。姜皓、祟应彪不能禁止，反被百姓所伤。入见崇侯虎，崇侯虎慌忙披挂，率将士杀出西门，列开阵势，以候厮杀。祟侯虎大骂：“姬昌逆贼，我等皆为商家诸侯，何得兴兵犯界！”辛甲闻知，更不答话，拍马直取崇侯虎。崇侯虎亦轮刀相迎，两人战至二十余合，子牙令太颠姬旦出马夹攻，崇侯虎措手不及，被辛甲活捉而归。祟应彪见父被捉，拍马杀出。辛甲架满弓弦，望应彪直射一矢，应彪落马，太颠捆缚而归。
大兵掩杀一阵。子牙忙令收兵，遂请西伯驾入崇城。左右请斩崇氏父子，灭其社稷。子牙曰：“不可！崇侯虎作乱，此来正欲除暴救民，安可覆其社稷？”西伯然之，令斩崇侯虎头，悬于城下，释崇应彪之缚，立其为后，召集崇之群臣，安抚百姓，即令大军班师。崇应彪叩头谢罪，率百官送出西伯，离崇城而去。此子牙初出磻溪第一功也。后人有诗一绝云：
渭水溪头一钓翁，谟谋西伯扇仁风。
止凭片榜收崇邑，能显先生第一功。
大驾车马即日西还，归至岐山，议功论赏，大宴群臣。过数月，西伯有疾，宣太公望托孤，又谓世子发曰：“商虽无道，吾家世称臣，当守其职，事太公宿父，睦爱兄弟，恤悯百姓，吾死无憾。”又曰：“见善勿怠，时至勿疑，知非勿处，此三者道之所起也！”世子发再拜受命。是夕，西伯遂崩，年九十七岁，后谥为周文王。时，商纣王二十年也。
彼美文王德，巍然甲众侯。
际遇昏君时，小心翼翼求。
商都三道谏，羑里七年囚。
卦发先天秘，易传后世周。
飞熊劳入梦，丹凤出鸣州。
仁风光后稷，德业继公刘。
终守人臣节，不逞伐商谋。
万古岐山下，犹传西伯侯。
又史臣评曰：文王生无道之世，大修仁政，天下三分而有其二，以服事殷。孔子曰：“周之德其可谓至德也已矣！”诗云：“惟此之王，小心翼翼。”此之谓也。程子又曰：“文王德似尧舜是也。”
太公望率群臣立姬发嗣西伯之位，武王葬父既毕，尊太公望为师尚父，其余文武百官，各加一级，君臣同心协力，继志述事，尽遵文王之政，四方诸侯等皆来朝贡。
当时，纣王不理朝政，与妲己日夜游赏，妲已乃狐狸之怪托身，每谗纣王杀无罪之人，彼则夜吸其膏血，其貌愈妍。一日，宴于摘星楼上，时当隆冬，遥见河边有数人将渡，二三老者揭衣涉河中，有后生者逡巡不敢下岸涉河。纣王谓妲己曰：“河水虽寒，老人尚敢过，幼者犹自怯冷，此何为也？”妲己对曰：“妾闻人生一身，得父精母血，方得成胎。父壮母盛故生子，气脉充足，髓满其胫，虽至年老，耐寒傲冷。苟父老母衰则生子，气脉衰微，髓不满胫，略至中年，必先怯冷怕寒。”
纣曰：“岂其然乎？”妲己曰：“大王不信，即将此一起渡河者，断胫视之，便知分晓。”纣王然之，即令蜚廉活捉五人至于楼下，一人一斧断去两胫，果然老者髓满，少者骨空。纣王抚掌大笑曰：“卿真神人也！”妲己曰：“妾不但能辨老幼阴阳，虽妇腹内阴阳，妾亦能知！”纣曰：“何以知之？”妲己曰：“此亦不外父母之精血而已。夫阴阳交媾之时，男精先至，女血后临，是为阴包阳，故其胎为男；若女血先至，父精后临，是为阳包阴，故其胎为女。是以知之！”
纣王不信，妲己曰：“大王不信妾言，可搜城中孕妇与大王验之！”纣即令费仲捉得数十孕妇于楼下。妲己一一指曰，某妇生男，某妇生女，纣令剖妇视之，果皆应验，纣王大喜。
自是恣意妄为，无所忌惮。妲己白日伴纣游赏，夜则露出本相，吸此剖斩之血，以益花貌。一日，纣宴群臣于琼林苑，忽见一狐，隐于牡丹之下。纣王急令蜚廉射之，蜚廉曰：“但放金笼雕，足可逐之。”纣即令放雕，狐被抓破面，遁入沉香架后不见，令武土掘而搜之，见一大土穴，堆积骨骸，狐则不见矣。
纣亦不究是事，群臣宴罢各退。不知后事如何，且听下回分解。

[book_title]第七回　周武王议伐商辛　姜子牙檄降殷郊
却说纣王，入宫见妲己两腮俱破，以花叶贴之，乃问其故，妲己笑曰：“适早被白莺儿抓破耳！”纣亦信之，然不知其在牡丹下为雕鸟所搏也。自是，妲己之形，夜夜出入宫庭，宦官嫔御，多有看见。城中谣嚷，司空商容闻知，乃一日向纣王一本，单说云中子与杜元铣除妖之事，疑或可信。今城中百姓，皆知王宫有妖，大王不省，反斩无辜之胫，剖孕妇之胎，以耗国家元气，用召灾变，臣实痛为杜稷惧，纣王默思不语。妲己忙奏曰：“自有摘星楼以来，妾观天象，并无灾异，万乘之主，杀数小民，岂为累德，此群臣妄陈异议！”纣即怒曰：“吾斩元铣，有禁在前，汝等又何忤旨！本当杀汝老匹夫，姑念为先朝之臣，何不速退！”商容遂即脱下官诰，谢罪出为庶人，百官无一敢保。
妲己专宠。纣王惟言是听，顺之者生，逆之者死。百姓入周者纷纷不息。武王升殿，闻知纣暴滋甚，问群臣曰：“先君羑里之囚，吾兄醢尸之惨，此仇未尝少置，然先君之命不敢违忽。今闻纣王剖胎斩胫，民陷既极，欲举吊民之师，伐商辛，公等之议若何？”太公望奏曰：“臣虽对先君曾言不可行以下弑上之兵，然商德滋昏，生民陷极，若举兵东伐，乃代天救民，何所不可？况先君临崩曾言，时至勿疑，看如今商命当革，民心西归，正其时也！东征之举，不可迟疑。”
武王大悦，即令子牙，聚集诸军，操练讲武，以待东征。
子牙并不谢恩，散宜生曰：“古者明王命将出师，必须筑坛拜将，亲为捧毂推轮，如此将得其用，所向皆捷。臣等请仿古制，拜将行师，名正言顺。”武王曰“我令姬奭、辛桓率壮士五百，筑将坛于城南五丈，按五行之数，历三层备三才之仪。”台成，武王驾龙车与群臣来至南郊，戒令百官，各循规矩，勿得喧哗。
武王端拱立于台下，散宜生执笏进曰：“主公先登，祷于天地，然后拜将。”武王历阶而上，拜罢天地。散宜生又请师尚父登坛，子牙抠衣而上，立于北面，武王请升将座，子牙三辞然后就位。武王亲捧金印，降拜曰：“商辛无道，四海愁怨，今发兵顺天应人，吊民伐罪，争奈智微略短，莫知兵道，万乞尚父为发谋之！”子牙接却金印，曰：“天命靡常，惟德是归，惟德爱民敬事，其运筹料敌，尚之职也。”于是，子牙降座，请武王升南面位，行君臣礼拜谢恩。群臣在台下者，各相告曰：“今日得见先王拜将之制也！”武王下台，命驾而归。散宜生曰：“拜将虽行，捧毂之礼未尽，望主公宜尽诚心，勿慕虚名。”于是，武王请子牙坐中军之车，双膝跪下，为捧车之毂，推车之轮。命辛甲为引车驾先行，自与群臣在后，扬扬归朝。满城百姓，无不称羡。
武王升殿，封子牙为东征大军师，兼督内外诸军事，赐公牌一百，宝剑一口，自大夫以下，斩砍自由，子牙谢恩。武王曰：“克商之兵，尚父当用几桓？”子牙对曰：“东征之兵，只和三万六千五百人，破商必矣！”武王曰：“商虽无道，其兵不下百万，战将尚满千员，今尚父以三万六千五百之兵，何能克商？”子牙对曰：“臣闻用兵之道不在多寡，而在仁智。
今商辛无道，残虐下民，虽有雄兵百万，谅亦必不尽力。主公以堂堂义兵，名正言顺，以一当百，勇气十倍。况臣用三万六千五百之人者，法周天三百六十五度之数，自有克商之术。”
武王曰：“善！”即诏子牙，次日操军练卒，以备东出。
次日，子牙升帐，召集辛甲、尹逸、祁宏、太颠、闳夭一班武将，戒令各率本部，屯于教场，操演韬略，定先锋，然后调遣。诸将得令，各率本部，至教场中，分散屯立。第一队，殿前军骑将军，姓尹名逸字存道。青袍锡甲，方天画戟，领兵七千三百，各服青衣，执青旗，屯于东方。第二队，引车左将军，姓辛名甲字继先。红袍铜铠，耿日钢刀，领兵七千三百，各服红衣，执红旗，屯于南方。第三队，耀威大将军，姓祁名宏字子开。白袍银铠，丈八蛇矛，领兵七千三百，各服白衣，执白旗，屯于西方。第四队，镇西大将军，姓闳名夭字英美。
皂袍铁甲，九节神鞭，领兵七千三百，各服皂衣，执皂旗，屯于北方。第五队，镇国大将军，姓太名颠字守正，金甲黄袍，开山铁斧，领兵七千三百，各服黄衣，执黄旗，屯于中央。子牙纶巾羽扇，升坐中军，诸将参见已毕。子牙令军吏窃通诸将，挨次而出，各逞其勇。子牙又逐名训饬了一番。令其各按部位，勿得乱轶。
次日，上策请武王发驾亲征。武王即留二弟姬旦、姬夷、群臣等守国。即日大兵出城，旗旌掩日，刀戟横空，诈称五十万，杀奔朝歌。行至三日，忽有一阵怪风，从子牙马前飞尘卷幕而起。子牙喜曰：“今日当有破商大将，从西而至。”众皆不信，行近潼关，西北角上有一将，年约十五六岁，身长九尺，腰阔一围，肩抱大斧，高叫：“西兵且住！等我来见军师。”
辛甲俱以为奸细，射住阵脚，问是何人？其将曰：“吾乃西伯侯所生之子雷震也！”辛甲莫知其故，引见子牙，子牙亦不知其故，奏知武王。武王曰：“吾闻昔者，先君入商之时，因避雨于燕山，忽然雷破棺中女胎，得一男子，因名雷震。莫非此子吗？”召而问之，果是雷震。武王曰：“汝在何处，今日至此？”雷震曰：“臣自蒙先君恩救，当时有云中子收臣，养于终南山，一十五年，终日教臣演习武艺。前日吾师因观天象，言商命当改，谅主公必然起兵东伐，故命臣下山助阵。臣愿乞一先锋印挂，力破无道！”
武王顾子牙曰：“此乃先君所收，亦吾弟也。可改为先锋印乎？”子牙曰：“军册已定，不可轻改，但立为保驾大将军，建功若多，然后改职。”武王然之。遂封雷震为保驾大将军。
兵进屯于关下，先锋辛甲回禀：“潼关不开，何计进兵？”子牙曰：“关主与吾曾有旧约，兵至东伐，彼要相助。汝且按甲勿动，待我修书，诏其来降，如不纳降，然后进兵。”辛甲乃退。
当时子牙即修书遣使，上关来见殷郊。殷郊与姜文焕，朝夕操兵讲武，专侯合同东伐。有哨马来报：“西伯兵至，未知真实，所以未敢放关！”及得子牙之书，拆而读之曰：尚自违殿下，直到岐州，感西伯恩遇，位绝群僚。今闻商德滋昏，生民陷溺，惟我主候，上敬天时，下恤民苦，筑坛拜尚为军师，大发精兵，前欲东伐。前承合兵助阵之言，敬有此告。倘殿下愤雪重仇，深忧民溺，望乞到关会议，共举征旗，只此直明，引领而待。
殷郊览罢大惊曰：“姜尚一贵如此耶？”即日同姜文焕收拾本关军册粮簿，直请子牙。子牙延入中军，各叙款曲，即引见武王。武王受其军册，即封殷郊为东征大将军，姜文焕为各营都巡检。大兵遂过潼关，直抵黄河。守将胡雷闻知，急引弓弩，列于河内，以拒西兵。子牙自督先锋进兵。辛甲请计，子牙责曰：“逢山开路，遇水搭桥，乃前部之事，何反来问我？”
辛甲曰：“船支已备，但不能挡抵其箭。”子牙密书数行字与辛甲，领计而归本寨。即令南宫适领五百船支，密渡上流。日引数百船支，摆列河下。将至酉末，令各船燃起火炬，鸣金呐喊，诈若犯岸之势。胡雷急令万弩齐射，西舡渐渐撑进岸上，箭如雨点，然隔河而箭矢落空。将至二更，哨马来报：“南宫适部兵，已渡上流！”胡雷大惊，抽兵来救上流。辛甲挥进诸舡，一齐投上东岸。南宫适引兵杀至，胡雷拍马迎敌，战不数合，欲从僻路走入城中。辛甲追及，大喊一声，拖翻下马。武王大驾亦到黄河，辛甲解胡雷来见子牙，子牙斩却胡雷。令辛甲速进兵攻渑池城。
渑池城主秦敬，闻知大惊，坚闭不出，修书洛阳，问徐盖求救。西兵攻打不息，城池将陷，秦敬大恐，心中无计。时，渑池城东有轩辕庙，倾颓冷淡，庙中有木刻千里眼顺风耳，二小鬼乃托化为人，前见秦敬曰：“吾乃城东小民，颇能武艺，今西兵攻城，闻主公欲降，小民愿出力解围。”敬曰：“汝姓甚名谁？”二人脱口虚报曰：“小民姓高名明，弟名觉，至亲兄弟。”与他盔甲兵器演武，惯习如飞，秦敬大悦，即令挂左右牙将之牌，俟破敌胜回之后，再奏商王加封官爵。二人领兵出城之日，南宫适力不能支，屡为所败，遂坚守不出。子牙令殷郊、雷震，各引本部伏于渑池城下，候辛甲战败，高明兄弟追赶，尔杀入城中，二将领计而去。
次日，辛甲披挂盔甲，抖擞精神，引兵挑战。高明兄弟果然杀出，南宫适、辛甲与之交战十合，复又抵敌不住，拨马逃回，高明兄弟并不来赶。雷震、殷郊回告子牙，子牙正惊疑间，忽报：“高明使者递书到！”子牙召入其卒，手持一牌，书两行曰：“姜尚不必深思苦索，汝之浅谋皆在吾之胸臆，若不解围速退，五万兵马片甲不归。”子牙读之，叱退小卒，大异曰：“此莫非魅耶？”是夜观渑池县内，妖气甚盛，即取照魔镜引之，二将果然露出本相。子牙笑曰：“原来是此二畜生！”
诸将请问曰：“是何怪也？”子牙曰：“此乃千里眼顺风耳塑于神庙以察百邪者是也！”诸将曰：“然则何计可破？”子牙曰：“吾若设计，彼必听见，不能得致。”乃召殷郊、雷震二将，密嘱其计而出。
次日，子牙亲出阵前，大叫：“高明兄弟，何不出马打话？”高明日：“钓鱼野夫见识，焉能出吾之手？”子牙曰：“你武艺颇高，吾今排下一阵，你敢来打阵乎？”高明日：“你且排下，与吾观看！”子牙即将本寨士卒分为九队，开八门，内设日月二宫，星辰垣位。又令南宫适、姬叔度、祁宏、尹逸各引四十九名壮士，分为四队，排列紫微之四方，以按二十八宿。又令雷震着青袍，执铜锤；殷郊着红袍，带火箭，立于天门左右，以按雷电二神。又令太颠、武吉、闳夭、辛甲、姜文焕共引二千四百旗鼓，旋进阵内，以按五行二十四气。高明看见，谓高觉曰：“此老贼排下天阵，又以旗鼓杂处，以壅吾之闻见。”高觉曰：“然则，当从何门打入？”高明日：“直从天门打入！”
次日，子牙大叫：“高明识吾阵乎？”高明出马曰：“此乃天阵，焉有不识？”子牙曰：“敢打阵乎？”兄弟笑曰：“破此阵易如反掌，焉有不敢！”遂引高觉，拍马杀入天门。子牙将太白之旗一麾，诸将金鼓乱鸣，旌旗杂舞，九宫混乱，八门改变。高明兄弟欲寻武王之座，阵中昏黑，左冲右突，不能得出。欲舒千里之眼，则旗帜掩映，不能得见。欲开顺风之耳，金鼓乱振，又不能闻。自辰至午，困于阵中。子牙指麾诸将，殷郊连放数枝火箭。高明兄弟将露本相，雷震轮起铜锤，望高明一打，金光散乱，二人乘空而走，诸将乱杀一阵，遍搜不见高明兄弟。子牙急令乘势打入渑池，秦敬大惊无措，即欲从西门走入洛阳，辛甲追及斩之。西兵入城，收其府库，出榜安民。
忽报：“城东轩辕庙，有木刻小鬼，俱被劈去头颅。”子牙即令焚却破庙。大兵望洛阳而进。
是时，伯夷、叔齐隐居洛旧城内，见武王车驾至此，二人乃叩武王之马首而谏曰：“父死不葬，援及干戈，可谓孝乎？
以臣弑君可谓仁乎？”武王心知其贤，亦不致罪，左右欲杀夷、齐。太公曰：“不可，此义人也！”命左右扶而去之。武王伐纣有天下，伯夷、叔齐耻食周地之粟，乃隐于首阳山下，采薇而食，作歌自悲曰：登彼西山兮，采其薇矣。以暴易暴兮，不知其非矣。神农虞夏，忽焉没兮，安适归矣。吁嗟徂兮，世之衰矣。
后遂饿死于首阳山下。欲知后事如何，且看下回分解。
后人有古风，以吊其义者，今并录于此云：商泽涸，商民苦万状，呻吟思乐土。独夫之心日益骄，周家沛作援民雨。噫嘻！此心将何举，谆谆秉义留车舆。成成宗庙已丘墟，收习藏身耻周粟。君不见，首阳山下人，至今千古扬芳誉。

[book_title]第八回　姜子牙收服洛阳　孟津河白鱼入舟
却说洛阳城，乃徐方、徐盖兄弟为守。盖有二子，长曰升，次日变，俱有智勇。兄弟正在堂议战守之策，忽卫卒报曰：“西兵五十万，战将数千员，今出潼关，枭高明兄弟，过渑池，杀秦敬，大军已至洛阳城下！”徐方听罢大骇曰：“谁人前去敌住西兵？”其弟徐盖请兵愿往。徐方与军五千，令左右从其出城。太公闻洛阳城中，徐家父子兵强，不可轻敌。乃传令命祁宏以下六队之兵，各执青黄赤白黑五色之旗，各被五色之衣，摆下一阵，名曰六甲神阵。命南宫适引战。徐盖将阵势摆开，倚父子之兵，并不打话，手持长枪，直望南宫适杀来。适即诈败，走归本阵。徐盖追入阵内，太公用旗一麾，六队精兵浑作一围，将徐盖困在垓心。徐奕、徐升正欲望阵杀出，以救其父，却被殷郊截其来路，二子忙归入城。告伯父发救兵，徐方不许。
徐升兄弟，怒气冲冠曰：“我父为朝廷受苦，既不念兄弟之情，亦念朝廷之难，何故不发救兵，以救我父？”升、变遂密来见太公，献了洛阳城。
太公拥武王车驾入城，斩了徐方，释却徐盖父子，咸封官职。大兵遂进汜水关，令人报与关主尤项得知，尤项只欲坚守不出，是夜入朝歌求救。忽阶下一人，身长九尺，腹阔十围，怒目填胸，而进曰：“大丈夫当为国家出力，奈何效儿女之态？”众人视之，乃东海人氏，姓邬名文画，能陆地行舟，勇名盖世。尤项曰：“吾闻西兵有姜子牙献谋，殷郊效力，自出岐州，一路破竹而下。今以区区小关之众，欲抗五十万雄兵，何啻以孤羊投群虎哉！”文画曰：“关主何壮他人志气灭自己威风！文画视姜尚、殷郊不过庸常之辈，文画愿自出建功！”说罢，乃单马杀下关来。尤项只得随后相助。
先锋南宫适扬眉怒气欲攻关城。只听一声鼓响，抬头一看，邬文画已从关上杀来。其人雄威壮大，手使丈八蛇矛，身坐千里追风马，相貌甚是可畏。南宫适自思：“出岐州以来，一路如风偃草，并无敌手，今日此汉，诚是劲敌。”抖起精神，向前问曰：“来者何人？”文画曰：“岂不闻吾陆地行舟邬文画耶？”南官适更不打话，轮起神斧，直取文画，文画即将蛇矛刺来，两马相交，斗上六十余合，南宫适神威少壮，西兵阵上突出辛甲。兵威如箭，邬文画真盖世之英雄，又与辛甲斗上数十合，并无惧色。辛甲心下思量：“此人枪法精妙，不能抵敌，当以铁箭除之。”遂佯为败走，文画勒马后追，辛甲按住钢刀，挽满月弓，一声弦响，一箭正中文画心胸。文画眼力高强，翻身一闪，接住铁箭，辛甲连发二十四弦，都被文画左闪右避，尽行收去。文画自思：“平生未遇此敌手！”乃佯为败归，辛甲拍马追之。文画按住蛇矛，从掩心甲内取出流星铜锤，认定额门，回头一打，却被辛甲用刀一隔，掷落空尘，文画速放五锤，如星赶月，辛甲刀刀闪退，似海抛球。二人再欲合马厮战，红日沉西，两下鸣金收兵，各归本寨。
南宫适与辛甲来见太公，备述交锋之事。太公曰：“此人可以计破，不可与之抗力。”令退歇息，再作区处。次日，太公升帐，聚集诸将，各吩咐毕。令辛甲为引战，诸将各受命而行。太公与武王在鸡鸣山顶，以观厮杀。次早，辛甲领五千兵，离汜水关，于南鸡鸣山下，摆开阵势，令士卒大骂。邬文画果引精兵前来，谓辛甲曰：“昨日不因日色西沉，难饶汝命，今日又敢出马？”辛甲曰：“不必多言，今日与你决定雌雄！”
二人拍马相杀，自辰至未，不分胜负，诸般兵器比试，将及申未。辛甲佯马望荆索谷而走，文画以其力弱，不能支持，拍马后追。辛甲且战且走，引至谷内时，红日沉西，东山月上。文画追之不及，正欲勒马收军，太公从鸡鸣山上将旗摇动，谷口将士，尽用木头大石，塞断归路，红光一起，四围山上，火起连天。文画进退无路，本部五千兵卒，尽烧死于荆索谷口。此是太公先排下火炼洪炉，以待文画也。后人有诗为证：陆地行舟倚势强，横行西阵莫能当。
子牙一试洪炉火，盖世英雄烂额亡。
西兵回攻洛阳，尤项闻文画败死，开城出降。武王驾入洛阳，犒劳诸将，出榜安民，大兵遂渡孟津河。
先锋创建大舟，接武王之驾。王驾行至中流，忽有白鱼，身长八尺，跃入武王舟中。子牙曰：“此吉兆也！”即令取之。
驾登东岸，屯营下寨。是夜又有火光一派，自上而下流行，而伏于武王之屋，顷刻又化为鸟，其声扬，其色赤，各寨俱各看见。次日，子牙向武王道贺！武王问：“主何吉凶？”子牙曰：“白者商家正色，舟者国家，白鱼入于王舟，此天命归周之兆。火赤色，乃周家正色。火鸟伏于王屋，亦周室当兴之兆。是以进贺！”武王大悦！
诸侯闻西伯伐商，皆不期而会于孟津。武王停驾俟候，不数日陆续而至者八百余国。皆献玉帛，而告武王曰：“商德滋昏，侯伯合宜征之，以救下民！”于是，武王将诸侯之兵，分作八队，前后相顾，缓缓而行。子牙之车将行，忽起狂风，飞砂走石，拔木扬尘，将子牙之盖伞吹折其柄。众皆惊惧，武王望见，急令前锋旋师。诸侯请曰：“侯伯自出歧州，一路无敌，焉可因一阵之风，弃商不伐？”武王曰：“汝等未知天命。”
即日班师，退修德政。诸候各归本国，不在话下。
且说纣王，内嬖妲己，外嬖费仲、蜚廉，宴游不息，群臣缄口不谏。武王出兵，一路告急表章，连次不息，费仲截下，不以奏闻。及兵至盂津，费仲惊惧，始奏纣王。纣王遂召蜚廉、费仲、雷开督兵五十万，生擒姬发。边臣奏知：“西师已退五日矣！”纣令三将，直逼入岐，斩灭西镇，然后班师。群臣皆曰：“大王不务令德，偏信谗佞，烦刑重敛，苦虐生民。姬发承祖父遗业，布德施仁，天下三分，生民西归其二。此来正欲救民拨乱，所以大兵一出，四方顺应，大王正宜省修政刑，除去谗佞，焉用兴兵，以攻岐周？”纣王默思半晌，令费仲领兵五千，出守潼关。又令雷开，沿路增修营堡，以守渑池。二将领兵出朝，遂与妲己宴于摘星楼下。
妲己见纣颜有不悦之色，复令宫女，脱衣戏于酒池，百般逞戏，纣亦不悦。妲己曰：“大王欲观孕妇乎？”纣但低头不语。妲己又曰：“大王莫非欲观斩胫乎？”纣亦低头不言。妲己曰：“大王有何不乐，小妾愿闻？”纣曰：“西伯侯姬发，兴兵五十万，日出潼关，殷郊、姜文焕，尽皆拜降，海内百姓，三分有二，所以使朕深忧不乐也。”姐己曰：“何不出兵发敌？”纣曰：“姬发之兵已退，但百姓逃亡者，至今不息。”妲己曰：“百姓叛大王而西投者，皆由刑薄故也！大王宜遣众使，查访各处百姓，西投者夷其宗族，则民惧而不逃矣！”纣然之。
遂遣蜚廉、恶来等巡行四方，查考逃民。比干、胶鬲皆曰：“不可！”纣王叱退二臣，遂与妲已并车游玩。
箕子叹曰：“社稷倾如朝露，尚且游宴不止。”即具表告退，至离宫时，蜚廉解到逃民大小共计二百七十余口。纣问妲己，要加何罪？妲己曰：“男子投下虿盆，女子丢下酒池！”
纣依令施行，男子女人号哭，声振天地。箕子止住监押，遂为上表奏曰：臣闻禹王有训曰：“内作色荒，外作禽荒，甘酒嗜音，峻宇雕墙，有一于此，未或不亡。”今大王内宠妲己，荒于色也。
外猎不息，荒于禽也。长夜宴饮，荒于酒也。淫声邪乐，鼎沸靡靡，荒于音也。高建楼台，竭民财力，峻宇雕墙也。大禹王以六事训乎子孙，言有一于此，未或不亡，况大王兼犯六者，而又剖孕斩胫，炮烙焦民者乎？夫民犹赤子也，悬爱保惜，尚恐不悦，焉有惨酷锻炼，而能得赤子之欢心乎？今西伯行仁，大王行暴，百姓弃暴投仁，必然之理。大王正宜率德改行，迁善去非，然后可振朝纲，可复亡民，焉可又将数百民户，投于极刑乎？此臣痛为社稷惊危，故献此言，望乞纳臣之语，准臣之章，实为社稷万幸。
纣王览罢谏章，本欲加刑，念是伯父，喝令囚箕子于南牢，戒再谏者斩！群臣谏曰：“箕子乃皇伯，至亲有罪，不宜囚辱。
”纣放箕子。箕子出离宫，即佯卧于地，披头散发，自吠自悲。
妲己曰：“箕子妄毁大王，何不斩之以示众！”纣令费仲捉箕子，而箕子蓬头跣足，呕血不止。费仲捉见纣王，纣见箕子或啼或笑，语话颠狂。纣曰：“此废弃之人，杀之何益？”遂放之。箕子即佯狂为奴，隐而不出。
王子比干叹曰：“君王有过，为人臣者，不尽死而谏，是废伦也！”遂直具纣王杀皇后，谪太子，嬖妲己，陷百姓数十件以进。纣王大怒，喝令斩之。妲己曰：“妾闻圣人之心有七窍，试剖比干以视其心何如？”纣然之，即杀比干，剖视其心。
百姓闻之，无不哀痛。微子叹曰：“父子有骨肉之亲，君臣有合义之宜，故父有过，子三谏不听，则号泣随之。君有过，臣三谏而不听，则其义可去。今商王杀亲戮戚，拒谏饰非，吾不早去，则成汤之祀绝矣！”遂密投宗庙中，抱祭器，出奔外国。
后孔子叹曰：“微子去之，箕子为之奴，比干谏而死，殷有三仁焉。”朱子曰：“三子之行不同，而同出于至诚恻怛之意，故不拂乎爱之理，而有以全其心之德也，故同谓之仁。”
潜渊读史至此，有哀三仁诗曰：
为何披腹恳忠诚，忍覆商纲及陷民。
披发佯狂归遁后，生生充满一腔仁。
又哀箕子佯狂诗曰：
逆耳忠言非不知，人臣冒陷职当为。
剖心去后魂何在？只有清名耿落晖。
又哀比干剖心诗曰：
人臣以义事君王，义不合兮止自伤。
抱器他时存祀典，以仁济义两生光。
唐贤李翰先生有太师比干赞曰：
全驱非仁，蹈难非知。
死于其死，然后为义。
忠无二体，烈有余气。
正直聪明，至今犹示。
咨尔来代，为臣不易。
又唐贤贾先生，有微子启之赞曰：
天革元命，皇符在木。
吾天降灾，上惨下黯。
人怨神怒，川崩鬼哭。
赫赫周邦，如临深谷。
贤矣微子，逢时颠沛。
居下念存，处否求泰。
谏以明节，仁以远害。
作诰父师，全身而退。
龙战于野，鸟焚其巢。
桓桓周王，奄有商郊。
面缚就执，牵羊接庖。
祀商修器，启宋分茅。
嗟尔宋人，来苏是仰。
穆如雨润，霭若春养。
以戴以翼，是宗是长。
茫茫旧封，千载余响。
我来祠庙，永挹遗芳。
荒阶蔓草，古木垂云。
惆怅象贤，徘徊日照。
镌石纪德，川流斯文。
当时商王无道，每赖三子谏诤，所为颇有忌惮。及三子或逃或死，纣益为暴，无所不至。群臣上表辞官甚众，朝中独有费仲、蜚廉专权，日以谄佞为事，而纣王终是迷于酒色，不理国政，万姓怨望。
忽一日，纣王升殿，问群臣曰：“累有西兵犯界，边关告急，此事若何？”费仲出班奏曰：“前者姬发逆天行师，不能成事，班师而还。臣料子牙，善于调理，必有东伐之谋。望大王速遣良将，把守潼关，其兵若欲再来，终为国家之患！”纣王笑曰：“货卜村夫，虽有百万之师，何能成其大事！”言犹未了，哨马前报：“西伯侯大军自出岐州，如水冲砂，似风送箭，一路关隘尽被打破，斩军缚将，不计其数。今大军渡孟津河矣！”纣王闻之，始有惧色。于是，聚集文武，商议破敌之事。费仲奏曰：“我主勿忧，臣举五将率军前去，则可退矣！”
纣王问：“五将是何人？”仲奏曰：“殿前左卫龙骧将军钟仕才，左卫龙骧将军史元格，中军都督姚文亮，中军指挥使刘公远，殿前中卫都指挥使赵公明。请主点兵二十万，与此五将前去，管叫西兵尽扫除之。”于是，纣王使此五臣，各赐金花玉酒，令赵公明等为都督，亲率大军二十万，前抵孟津。欲知孟津之战，且看下回分解。

[book_title]第九回　太公遗计收五将　纣王拜将征西歧
却说五将，直抵河边，令众兵下寨，差小卒递书与太公，次日决战。太公得书，传令前部先锋，量敌交锋。次日，两军初战，不分胜负。赵公明乃移寨，屯于战舡之上，欲以水战，以逼西兵。哨马报其事与太公。太公乃令左翼将军祁宏，右翼将军高毁二人，各领本部，移寨于河北。令保驾将军南宫适、散宜生同移武王中寨于河口，日令中军作乐饮酒，并无斗意。
却说商将赵公明，见西兵数日不动战鼓，以其不惯水战，不敢出阵。乃令哨马探之，哨马回报说：“西兵中寨，今屯于河口，朝夕作乐饮酒，不知何为？”赵公明言曰：“此疑兵之计，欲我兵少息，彼即出战，姜尚才能，怎掩我哉！”遂传令诸将：“今夜披挂，准定三更上岸，杀人中寨，擒了姬发，则西兵不攻自走矣！”于是以史元格为先锋，钟仕才、姚文亮为左右翼，前去劫寨，刘公远、赵公明只守本船。时夜三更，三将引兵上岸，悄无人声，三将马脖相挨，杀入西兵中军。只见四壁无人，杯盂盘馈，美酒堆筵，三将相谓曰：“我等至此，腹空力竭，可尽将其酒肉饱食一顿，然后击鼓搜营。”三将欢喜，以为天赐饮食，用助气力。
饮食未讫，只听一棒锣响，西兵四面杀出，其三将呕心喷血，如醉如痴，颠倒不知人事，俱被西兵绑缚。太公传令，不许放走一个商兵！诸将尽解见太公。太公命一起商卒曰：“汝等能奉吾命行事者厚赏，如不遵依悉斩首示众！”士卒皆唯唯愿从命听调。太公乃命一起降卒，诈报赵公明、刘公远曰：“彼三人已劫了西兵中寨，缚了武王，请你等速部兵来接应！”
一起降卒得命，直投水寨，去时正五更，天色朦胧，二将在船上打探消息，得闻降卒报知，便点兵上岸而来接应。行不上五里，河北寨内冲出祖安、高毁。芦花岸畔，突出殷郊，西兵截住归路。赵公明、刘公远知中其计，正欲抽回，南宫适、散宜生从后杀来。四面八方尽是西兵，捉住二将，解见太公。太公叫取出三将同斩。前三将已被毒酒醉死，太公令将赵、刘二将缚于河中溺死。于是，夺了商兵船只，渡了孟津河。时春三月戊午日也。原来太公设下此宴，以擒商之五将者，号作将虾饵鲤之计。后人有诗为证：
姜尚神机绝世奇，商臣浅见岂能知。
分明设下钓鱼饵，不动刀枪破五尸。
大军渡河下寨，太公传令曰：“我兵已近朝歌，不可轻进，诸将务要依山靠水扎寨屯营，如有违令轻进者，斩首示众！”
于是，太公排下五营，名作五武寨。第一营，正先锋南宫适，屯下名广武寨。第二营，左翼将军祈宏，屯下名阳武寨。第三营，右翼将军高毁，屯下名武德寨。第四营，左翼保驾将军南宫列，屯下名武涉寨。第五营，右翼保驾将军散宜生，屯下名修武寨。军兵卸甲休息，并令人至朝歌递书。书中数商王十罪。
却说纣王升殿，有赵公明手下残兵回报：“五将尽被西兵捉擒，大军已渡孟津河下寨！”纣王大惊失色，正与群臣议取战守之道，忽有近臣奏曰：“西伯侯元帅姜尚有书到！”纣王传令宣入，令近臣读其书曰：尚闻三皇立极，五帝承宗，未始不由以仁义而基天下。是故唐尧不下阶而治，虞舜惟垂拱而理，夏禹闻善言则拜，成汤立贤士无方。是皆以心传心，允执厥中，所以天理合而人心顺，万民安而诸国朝。逮至商辛，不继先王之德，惟行苦虐之政，据汝之德则无分毫，数汝之罪过于十件。其一，杀皇后，逐太子，殄绝三纲。其二，建台榭，广沙丘，苦虐万民。其三，以酒为池，以肉为林，伤生害性。其四，虿盆之张，炮烙之建，惨酷刑人。其五，剖贤人之心，斩朝涉之胫，滔天之恶。其六，破孕妇之胎，囚羑里之狱，悖地之冤。其七，欲乱黄飞虎之妻，君臣倒置。其八，曾醢伯邑考之酱，父子参商。其九，不敬天时，以致水涝灾旱。其十，不重民事，以致罢业荒农。是皆内惑妲已之淫，外遮费仲之佞，日滋月甚，秽德不悛。今西伯侯奉天明命，以兴问罪之师，出岐州，济孟津河，诸侯不期而会者八百尔。过潼关，屯牧野，豪杰不檄而从者无穷。岂非天命人心恶恶归仁乎？今令星使，递书先达，理合束手出城，与亲待罪，别立新君，以应天人，庶免成汤宗庙不作丘墟。片言违忤，比入朝歌，寸戮不仁，以谢天人之恨！只此先达，草草不书。
近臣将来书读罢。纣王大惊曰：“事已至此，谁人与朕领兵前去退敌？”两班文武，丧形失色，皆无所措。纣王又问费仲，费仲出班奏曰：“臣举一人领兵前去，迎敌西兵。”纣王曰：“卿敢保何人？”费仲曰：“此人乃崇应彪是也！大王可拜应彪为征西大总兵，亲发精兵八十万，与之此人，必能破西兵矣！”纣王依奏，即封应彪为征西大总兵，以彭举为先锋，彭矫、彭执副之，以薛延陀、申屠豹为左右翼，大发精兵，即出朝歌。
却说崇应彪，次日升帐，传令谓诸将曰：“吾闻西师姜尚，谋机用兵，神出鬼没。又加之以殷郊、雷震之智勇绝伦，诸将务宜遵吾节制，不得轻举妄动，以挫兵威。如违令者斩！”诸将皆唯唯，遵其约束。崇应彪又曰：“吾观西兵屯下五武之寨，甚有纪律。今我兵要扎下五星之寨，以遏其锐气。第一营，前部先锋彭举，屯下名土星寨。第二营，左翼将军薛延陀，屯下名火星寨。第三营，右翼将军申屠豹，屯下名水星寨。第四营，左帐中护将军蜚廉，屯下名木星寨。第五营，右帐中护将军尉迟桓垂，屯下名金星寨。吩咐已毕，令小将校下战书于西帅帐下，约次日在牧野交兵。
却说太公升帐，分排已定。次日，两阵对圆，门旗开处，东兵抢出先锋彭举与西兵南宫适二马相驰，斗上十合，不分胜负。只见西兵右翼雷震，挽弓架箭，射中彭举坐马前蹄，马蹶前足，彭举落马。东兵彭矫，正欲前救，却被殷郊大喝一声，刀随手起，彭矫已先被劈下头来。南宫适用枪刺杀彭举。彭执见二兄弟俱被伤亡，拍马冲入西阵，被西阵上三将围住，枪刀直刺，彭执亦死于阵中，西兵掩杀一场，东兵前部先锋共三万余人，杀得尸横遍野，血溢河津，止剩二三千残兵败卒，投本寨而去。西兵乘势，欲攻大寨，太公节制已到，鸣金收军。
却说东兵败卒回报，崇应彪大怒曰：“货卜村夫，焉敢挫我前锋，斩我三将！”忙传令诸将披挂，率大军前进，扫除西兵，旁有诸将校谏曰：“小不忍则乱大谋，元帅安可妄动？”
应彪不听，遂发兵排战。太公闻应彪出阵，乃推坐下车，纶巾羽扇，亲出营来迎。谓崇应彪曰：“将军！知天命识时务者为英雄。今商王无道之甚，西伯侯奉天讨罪，将军何不弃暗投明，前来纳降，奈何反为彼却敌也？”应彪闻言大骂：“货卜村夫！商王有何负你！你却忘恩负义，兴兵犯上。若不下马受缚，谅你插翅难逃！”太公并不答话。应彪怒气冲冠，轮动大刀，直奔西阵。太公以羽扇从车上指麾五寨诸将，一齐杀出，将应彪活捉，来见太公。太公数其罪而斩之。
东兵左帐中护将军蜚廉，见总兵被捉，拍马冲入西阵。太公又指麾诸将，将五阵摆布八卦之阵，蜚廉又被殷郊捉送太公，太公命推出斩之。东兵阵上，有大将方相，又横枪拍马，杀来打阵，直入武王中寨。见旁边无人，持起手中长枪，望武王背后一刺，红光灿烂，八抓金龙出现，绕住武王。方相大惊，正欲抽枪回马，左边冲出保驾将军散宜生、南宫适，齐声一喊，方相措手不及，早被众将捉住，太公命推出斩之。只留得方相败卒，回报朝歌。
纣王闻报大惊，问群臣曰：“谁复出马迎敌？得胜加封官爵。”两班文武默然无语。费仲出班奏曰：“臣虽不才，愿领兵出城，若不活捉子牙，剿灭西兵，誓不回国！”纣王大悦，赐精兵八十万出敌。费仲与散宜生战不数合，费仲不能抵敌，正欲走入朝歌，被南宫适一鞭打中心窝，口吐鲜血，入奔皇城而去。西兵乘势杀入皇城，要活捉商辛并妲己等献功，人人当先而进。
却说东兵阵上，虽有精兵八十万，皆怨商王之虐，全无斗志，倒戈自相攻击，以致血流漂杵。又且朝歌百姓，久怨纣王，一闻西兵入城，犹如大旱得甘霖，赤子见父母，个个牵羊担酒，争来相劳，是以周兵直奔朝歌，并无拦阻。
却说纣王，自败兵之日奔入皇城，至甲子日，闻城已陷，手足无措，急宣羽林、神策等卫诸军护驾。时，诸军皆无力厮杀，文武各相奔走，死者无数。纣王自知大事已去，不能抵敌，乃火焚宫殿，自登鹿台，身衣宝物，投入火中而死，时春三月甲子日也。欲知商灭之事，且看下回分解。
后人有诗一绝云：
玉食锦衣黄帝居，九重尊宠镇天衢。
只因侈肆残民政，畏火昆虫反不如。

[book_title]第十回　太公兴周灭商纣　武王分土封诸侯
太公传令，休要走了奸臣费仲，淫妃妲己，拿获者重赏，卖放者同罪！诸将得令，去寻妲己、费仲，不知其处。殷郊太子，生长宫中，楼阁台榭，无不周知。时，妲己在摘星楼，见宫中火烈，正要起阵怪风，化作金毛狐子而走，被殷郊见其本相，不能变形，遂抱头敛腹，欲投下摘星楼来。早被殷郊大喝一声，举斧一劈，金光灿烂，冷气逼人。殷郊知其为怪，按下神斧，将妲己揪向太公帐下。却说费仲，见宫中火起，投后宰门而出，被雷震活捉，亦解至太公帐下。太公请见武王曰：“商辛无道，皆由妲已、费仲所致，宜建法场于朝歌市上，审问明白，分解其尸，与民快乐！”
于是，武王太公及众文武诸臣于法场，数妲己、费仲之罪，令刽子手先斩妲己。妲己容颜娇媚，刽子手不忍杀之。太公命斩刽子手，另换刽子手亦爱其貌，不忍杀。太公又命斩刽子手，如是者三次，刽子手俱不忍杀妲己，甘自受戮。太公曰：“吾闻妲己乃妖类，必得其形，方可除之。”命左右悬起照魔镜，以鉴之妲己，乃露本相，却是个九尾金毛狐狸，咆哮于场上。
太公命曰：“谁速除之？”殷郊跳出，大喊一声，手起斧落，断狐狸为三截。太公又命将绵缠费仲之脐燃于市上，以解民恨！殷自成汤至纣共二十八君六百四十四年。史官有诗云：
成汤祝纲德声扬，放桀南巢正大纲。
六百乾坤传及纣，谁知付与周武王。
又东平先生有诗云：
苦陷忠良恶不悛，唯耽妲己信谗言。
黎民不道君王死，反向天街鼓舞欢。
又有五言诗云：
天丧商辛业，敌兵尽倒戈。
积山尸遍野，漂杵血流河。
扫尽烦苛法，淫吟凯捷歌。
太平今日定，换却旧山河。
武王既平殷乱，将复归西伯之位，以听天命。众诸侯曰：“商德已绝，天命归周，请西伯合正大位。”武王辞曰：“予以商辛失政，苦虐生民，天人共怒，予故代天讨罪，以救生民。商辛既死，合尊有德，予何敢承大统？”诸侯曰：“天命靡常，惟德是归！侯伯代天救民，义兵一举，诸侯不期而会者八百。赤鸟降屋，白鱼入舟，此天命所归之兆也！何必过辞？应代商命，以正大位。”武王辞之再三，不得已而许之。于是，诸侯奉命筑坛三层，布列香烛，诸侯各服冠冕，立于坛下。武王登坛，诸侯奉册而上，制曰：维殷纣三十二年，岁在已卯冬十月甲子。四海臣庶，奉天承运，咨尔姬发，乃值商纲之季，德坠政衰，既生民涂炭，奉天命所归，吊民伐罪，拯溺亨屯，上应天心，下合人意，理合代商而有天下，率德以司北辰。册立之日，即登大宝，毋致再辞。
尚未受八拜之礼，即降诏以示诸侯。
朕实不德，承此天体，恐坠天人之望，以贻篡逆之羞。咨尔侯众，既尊朕位，各宜恪守乃职，以牧兆民。上合天心，下副民望，庶几君臣得正，政治有成。
诸侯在坛下者，皆呼万岁。武王方受朝贺，改国号曰周，追溢父为文王。自文王以上七世，皆追为王。传旨令闳夭奉太牢，祭比干之墓，召公奭释箕子之囚，毕公高奉勒旌表商容之闾，令南宫适除去酒池肉林，推去虿盆炮烙，散鹿台之财，发钜桥之粟，赈济百姓。朝歌百姓老幼，遮拜于道，留王銮驾，不忍使归。王亲谕之曰：“吾今别立新主，以安汝等，汝等安农乐业，不必悲留。”百姓挽留不住，放声大哭。武王甚是不忍，召武庚，谕以恤民。又召二叔，谕以克供厥职。二人再拜受命。大军出朝歌，归到西岐升殿。文武朝贺毕，武王问群臣曰：“朕德不逮，今承众诸侯奉朕为天子，其国家仪制，当何如？”御弟周公旦，出班奏曰：“姬乃帝后，今改正朔，宜用建子之月为正月，色尚赤，治尚文王。”又问曰：“诸侯王子及功臣当如何？”周公又奏曰：“诸侯功臣，有大勋劳者，宜分土封侯，以昭崇德报功之义。其亲王子孙，亦宜分土封侯，以壮王室。至于上古三皇五帝，唐虞夏商之后，亦宜分土封侯，以报立德之功。”武王从之。后所封诸侯：都太公姜尚，以功臣封诸侯，镇营丘国，号齐。即今山东青州府是也，后为田齐所灭，田氏为秦所灭。
御弟周公姬旦，以王亲封诸侯，镇曲阜，国号鲁。即今山东兖州府是也。
御弟召公姬奭，以王亲封诸侯，镇北方，国号燕。即今北京顺天府是也，其后为秦所灭。
御弟毕公姬高，以王亲封诸侯，镇魏，国号魏。即今河南开封府密县是也。
御弟姬叔鲜，以王亲封诸侯，镇管，国号管。后管叔作乱，其国遂除，所以不续。
御弟姬叔度以王亲封诸侯，镇蔡，国号蔡。即今河南汝宁府上蔡县是也，后至《春秋》为宋所灭。
御弟姬叔振铎，以王亲封诸侯，镇曹，国号曹。即今山东曹州是也，其后亡是也。
御弟姬武，以王亲封诸侯，镇郕国号郕。即今山东兖州府汶上县是也。
御弟姬康叔，以王亲封诸侯，镇卫，国号卫。即今北京戴州是也，其后为秦二世所灭，周之诸侯，惟卫在后亡。
御弟姬叔处，以王亲封诸侯，镇霍，国号霍。即今山西平阳府是也，其后为晋所灭。
商故贤臣微子，封诸侯于宋，国号宋。即今河南彰德府是也，其后至春秋为楚所灭。
先圣王神农之后，封诸侯于焦。即今弘农陕县是也，其后为春秋齐国所并。
先圣王黄帝之后，封诸侯于祝。即今山东济南府是也，其后为战国所灭。
先圣王帝尧之后，封诸侯于蓟。即今北京顺天府是也，其后为战国所灭。
先圣王帝舜之后，封诸侯于陈。即今河南开封府是也，其后为田氏齐所灭。
先圣王夏禹之后，封诸侯于杞。即今河南开封府是也，其后为春秋战国所灭。
故殷贤臣箕子，不肯臣事于周，但陈《洪范》一篇而去，武王封箕子于朝鲜。即今辽东是也，后为战国所并。
功臣南宫适、散宜生、祁突、高毁等各封官有差。共封亲王子弟及功臣为诸侯者大小七十二国。大排筵宴，开库藏，将殷之宝物，悉散于诸侯。后人有诗为证：一举戎衣定大周，分茅列土赐诸侯。
不如桀纣私天下，八百乾坤有自由。
次日，诸侯皆上谢表，各赴本国而去。惟御弟周公旦、召公奭，尚留在朝，以辅王室。武王谓周公曰：“镐京为天下之中，土乃帝王之居。”于是，命召公迁都于镐京。又曰：“当今海内清平，万民乐业，朕当以德治民，不事刀兵，命有司与朕归马于华山之阳，放牛于桃林之野。”令群臣不得言兵，群臣皆唯唯受命。
忽一日，武王有疾，群臣皆惧。召公问周公曰：“今陛下有疾，太子年幼，倘有不讳，为之奈何？”周公曰：“我祈天代王以免患！”周公乃筑坛于城南，亲自登坛，焚香拜告于太王、王季、文王之灵，愿以身代武王。祝罢，史官录周公所告之言，藏于金藤匮中。次日，武王病瘳，诸侯、太公望等闻之，皆来朝贺。武王命大排宴，以待诸侯。
周公问太公曰：“公奉天子之命以镇齐，五月而报，政何以速也？”太公曰：“吾治齐之政，简省繁文，从其便俗，故百姓易从，是以政成之速。”周公又问伯禽曰：“尔奉天子命以镇鲁，三年而后朝，政何其迟也！”伯禽曰：“臣治鲁之政，除鄙俗，使民尽淳良，故民难从，是以政成之迟。”周公叹曰：“后世齐国必强，鲁国必弱，而鲁终将北面事齐矣！”武王问：“何以知之？”周公曰：“政简故便民，而民易治，政繁故扰民，而民难理。是以知之。”后世果然齐强鲁弱，此周公有先见之识，所以为圣人也。后人有诗为证曰：
昔人见识本非常，即政犹能达大纲。
传在春秋相并世，果然鲁弱与齐强。
宴罢，百官退朝，武王命诸侯各返本国。又越月，武王复有疾。不知武王性命如何，且看下回分解。

[book_title]第十一回　周公秉政诛管蔡　成王感变启金滕
武王病至危笃，宣周公、召公，为太子诵托孤寄命。二人既至，武王谓周公曰：“太子年幼，汝宜摄政，以朝诸侯，辅翌王室。”又谓太子诵臼：“汝宜事叔如父，修德行仁，以继先王之政！”言罢而崩。在位七年，寿九十三岁，天命方尽。
史官有诗赞曰：
商纲既丧，天命靡常，维我武王，赫震先光。
弓矢斯张，干戈戚扬，扫纣之秽，视民如伤。
大位既定，文德隆昌，分茅裂土，韬戈用良。
丕显文烈，光佑后行，千百世下，不泯其芳。
成王即位，年幼不能莅政，乃拜周公位居冢宰，摄行政事，大赦天下，诸侯来朝者，周公扆相成王以朝诸侯。诸侯悦服。
却说管叔、蔡叔，相武庚以守殷祀。天朝使者赍赦书到朝歌，武庚等接旨，问使臣曰：“天子年幼，国中政事，有谁摄行？”使臣曰：“冢宰公姬旦，总决政务，相天子，以朝诸侯。
”二叔听罢，送使臣出，乃相谓曰：“吾二人与周公共是武王之弟，天子之叔，远守遐方，身居下职，周公乃居冢宰，摄行朝政。天子年幼，倘或一旦谋弑，遂专大位，吾二人岂不束手以观他人受天子之福哉？”叔度日：“然则今日之计何如？”
叔鲜曰：“合谋诸武庚，起兵打入镐京，杀了周公，废却天子，同享富贵，岂不美哉！”蔡叔大悦，来见武庚，说其起兵。武庚曰：“周公虽居冢宰，以相天子，无过可窥，何敢兴兵犯之？”二叔曰：“此事甚易，遂说周公将有纂弑幼君之心，不利社稷之意，使六街三市儿童，传诵入镐京。天子年幼，无所决断，必废周公，俺这里即以此事为周公之罪，兴兵伐之，则富贵可得矣！”二叔遂作谣言歌曰：
嗟彼凤雏，羽短身孤。
初鸣高岗，鸱鸮在旁。
周公危社稷，王幼实堪伤。
却说此谣言，互相传语，不数月间，哄于镐京街市。近臣录其歌奏闻，成王览罢大怒曰：“冢宰公王室至亲，受先王遗托，勤劳蹇蹇，安有此事？此必京师妖言！”传旨令有司收京师儿童尽戮回报。周公见说，免冠顿首曰：“臣罪当万死，何敢累及兆民，但赐臣死足矣，不必更戮无辜。”周公请死，成王不许。两班文武见周公被诬，乃一齐跪奏曰：“冢宰公之忠，谅人神共知，赖陛下仁明，全其大节，实社稷生民之福也！且事有根原，陛下命兵马司传旨，挨门悄问，倘得其始传之人，只戮此一民，以儆其余足矣，何必尽戮无辜，致生民怨。”成王闻奏，渐转龙颜，传旨各城兵马，逐门查究回报。
忽近臣奏言：“朝歌武庚、管叔、蔡叔，率兵十二万杀来，口口声声道，冢宰将纂社稷，故领兵前来，去谗辅国。今兵已到潼关，望陛下及早定夺！”成王年幼，决断不定，乃问群臣曰：“此事真假若何？”周公又顿首曰：“但望陛下赐臣一死，以止潼关二叔之兵，国家万幸！”群臣忙奏：“即此兵事，便知谣言，的是二叔流言。”王曰：“何以知之？”群臣曰：“冢宰忧勤王室，列国皆知敬服，如果有篡心，今近京诸侯并不起兵讨罪，满朝文武又不动一弹章，朝歌乃遐方小国，安能早知其事，而先兴兵以去谗辅国哉？此必二叔之奸谋，使陛下君臣猜忌，彼得乘隙以谋社稷耳！望陛下圣明，决断此事。”成王犹豫曰：“然则此事如何区处？”群臣又奏曰：“陛下不决此事，令冢宰督军，退得潼关之兵，即见无此反意！”成王心疑周公得兵于外，恐其速叛，尚未肯许，群臣又奏曰：“陛下如疑冢宰，臣等愿以家口作保。”成王见百官所奏甚切，乃传旨点兵十万，与周公东征，周公谢罪出殿。
次日，周公升帐，点兵练将，一面修书往鲁，令伯禽会兵于潼关。即日兵发京城，成王与群臣送出京城之外。成王在马上口占一律云：
彩旗飘飘出镐城，一杯烦汝往东征。
忠贞自信孚天地，贝锦何容陷大臣。
拔剑扫开边塞雾，扬旌收尽野红尘。
王兵奏捷回朝日，凤阁龙楼画影形。
周公听罢大悦，亦在马上吟出一律，以表其忠曰：
平生忠诚谅天知，仗节行藏志不亏。
神鬼何人宁可逆，流言陷我实堪悲。
指挥击扫漫天秽，慷慨先吟报国诗。
东风若奏三军捷，早把边捷报玉音。
周公吟罢，君臣相别，大军望东而进，将近潼关三十里下寨。却说鲁公伯禽，得父之书，率本国精兵五万，已到潼关，候大军到日，然后交兵。闻父兵到，与关主皆出迎接。周公到关，谓伯禽曰：“手足之情，不可动兵相斗，只宜修书，令晓谕之退兵，以待朝廷处决何如？”伯禽曰：“管蔡不念手足，流言陷父，将至极刑，此正宜速交兵而除之，回天子之怒，表我父之忠可也。”周公然之。
却说二叔在关下，闻周公兵到，大惧，将欲退兵。武庚曰：“不可！如不交兵而退，则事机泄漏，得罪反重。”二叔从之。乃各披挂出阵，与鲁公伯禽两下正相厮杀，伯禽手起刀落，管叔死于马下。蔡叔见管叔被诛，舍命而逃，只见潼关上，锣鼓震天，走出一员老将，大声叫曰：“休要走了蔡叔度也！”
蔡叔抬头一看，见是周公，唬得魂飞魄落，抛戈弃甲，往东而走。又被伯禽阻路，掩杀一阵。武庚正欲来救，却被虞文达一轮刺下马来而死。
周公传令，命大军不得停止，赶上蔡叔到朝歌。蔡叔不分昼夜，走入朝歌城内。大军奄至，蔡叔不及坚守，被虞文达抢入城中，活捉蔡叔鲜，来见周公。周公问曰：“汝等何得流言兴兵犯关，以负先王分土之恩？”蔡叔叩头告曰：“皆是武庚、管叔之谋，小弟不能拒阻，以至如此，望兄救我残生。”伯禽曰：“此是逆天之贼，宜斩首示众。”周公曰：“骨肉相残，古今大恶，彼纵不仁，何忍斩之？”令左右监于南牢，以待朝廷处决。
周公传令，令关上虞文达转镇潼关，待奏过朝廷升赏。其子伯禽，亦令转镇鲁国。诫之曰：“我文王之子，武王之弟，当今天子之叔父也。然犹一沐三握发，一沐三吐哺，起以待士，恐失天下之贤，辛勤如是，尚且遭谗狼狈，使无文武力奏，身犹难保。汝今镇鲁，行政宜爱恤下民，尊礼贤士，慎勿以国大而骄人也！”伯禽再拜，受命而退。周公谓左右曰：“我原被谗言出师，今二叔虽除，天子尚有疑我之心，只具表奏闻，以待天子回心，有旨宣我归朝，方可班师，如今只宜居东，以避嫌疑可也。”遂差人奉表入京，出榜安民。
却说成王与群臣正论边事，近臣奏曰：“冢宰公东征得胜，赍表回奏。”成王览表大悦，谓文武曰：“叔父东征，既除二贼，其忠诚固可尚矣！不班师随驾而归，又居东土，只具表回奏，此事为何？”群臣奏曰：“冢宰公以大忠见谗，不能自白，今幸天兵一到，二叔授首，此乃陛下之福！以表冢宰之诚，所以冢宰待罪于东，陛下宜差大臣出关迎接，庶可以全两下之美。
”成王沉吟不许。
至秋末，时五谷大熟，只未收获。忽一日，天昏日暗，狂风大作，驱雷闪电，城中扬砂走石，大木连根拔起，郊野禾稻，尽行偃仆，百姓惊怖。成王与百官大惧，不知所之。召公、毕公奏曰：“先王在日，曾遗卜筮之书，藏于殿前金滕匮中，以备吉凶，今遇天变，王曷启金滕匮，取卜筮之书占卜，以验天变。”成王准奏，乃与群臣拜告天地先王，启金滕匮搜卜筮之书，乃得昔日周公欲代武王身死之书，成王问史氏，史氏备述前事以奏。王大泣曰：“叔父功德隆盛，反被二叔谗言，现出于外三年，皆朕之过，是天变欲警朕之无知也！”群臣皆泣。
王即差大臣，召公、毕公奉诏迎转周公。下诏于京师，以明周公无过。风雷遂止，天朗气清，五谷被风偃倒者皆起。百姓鼓舞，民众大悦。后宋丞相王荆公，因感王莽之事有诗曰：
周公恐惧流言日，王莽谦恭下士时。
假使当年身便死，一生真伪有谁知。
又潜渊居士读史诗曰：
左手旋乾右转坤，群邪嫉正起流言。
安安不效旋胡促，凡几常书赤舄尊。
天变风云昭大节，书藏金匮显忠臣。
成王一整迎归驾，周室君臣孝义存。
召公、毕公奉旨奔潼关，命人报于周公。周公闻圣旨到，俯伏跪听宣诏曰：朕以幼冲，嗣承大统，愚昧聪明，险失忠良大节。孩提心志，混淆良辅谟谋，过虽已往，悔切未然！伏惟冢宰姬旦，王室至亲，百僚总辟，其忠贞信义，表表昭著。蠢兹群小，嫉正流言，征驾久淹于东，皆是朕过，叛首随传于北，越显公忠。
今命使臣，赍诏奉章，迎还征驾，辅弼王家，所有叛臣叔度，本该处死，朕念同本，权贬郭邻。厥子胡仲，率德改行，可续父封于蔡。关守虞文达，汗马多劳，升受幽州都制。呜呼！崇德报功，固朝廷之重典；效劳尽职，实臣子之当为。诏书到日，各毋稽延。
周公接诏书，并管待召、毕二弟。次日，吩咐叔度之子胡仲，守殷车驾，望京而进。行近京师，驿传报于朝廷。成王率文武百官，出郊迎接周公归朝。王谓公曰：“朕以幼昧，不辨邪正，是以远劳叔父，久淹外镇，皆朕之过也！”周公顿首谢曰：“济危救险，人臣之职，有何劳焉？”成王大悦，令排御宴，以宴群臣。
一日，成王在后宫与其弟叔虞饮宴，庭前桐树阴浓，王拾桐叶在手，谓叔虞曰：“朕削此桐叶为珪璋，汝能以此吟诗，朕即封汝为候。”叔虞遂吟曰：
桐叶落庭除，吾王削作珪。
如念连技秀，春风共畅舒。
次日，史佚奏曰：“陛下请择日行封！”王曰：“朕与叔虞戏耳！”佚曰：“天子无戏言，天子一出言，则史官书之于册，望我王速封叔虞，不可反复。”成王乃命设宴，封叔虞为诸侯，国号唐。叔虞谢恩而去。忽近臣奏曰：“有远方夷人入贡。”王宣入朝，其人相貌迥别，语言不通，王问译者曰：“此夷来自何国？”译者曰：“此夷出于交趾之南，国名越裳，言自数十年来，其国中天无烈风淫雨，海不扬波，意者中国有圣人出，故不惮万里之遥，来贡白雉。”又西旅来贡顑獒，大畜四尺白獒。王问群臣曰：“远人来贡，方此可受否？”召公奏曰：“陛下当以贤为宝，不可受此。臣闻玩人丧德，玩物丧志，陛下当自思之。”群臣皆曰：“陛下仁德，加于蛮夷，故夷人不惮远而来贡。古云，远人不服，则修文德以来之，既来之则安之，今若不受此献，恐塞四夷来路。”成王遂受其献，设宴款待来使。欲知后事如休，且看下回分解。

[book_title]第十二回　周公定鼎于郏鄏　召公奭宣布王化
次日，番使来谢告归，王问译使曰：“此来有多少路程？”
译使对曰：“有一万二千之遥，来行三年有余，始至京师。”
王命周公作指南车，赐番使以归，只一年遂至本国。成王谓周公曰：“四夷来朝，各方路途远近不齐，卿官相天下地舆，孰为中正可定都，以便四方朝贡？”周公奏曰：“洛阳居天下之中，昔者先王尝欲建都于洛而不果，此九鼎乃禹王所铸，以镇国者，后来失国，此鼎迁于商，纣王失国，武王载归镐京。”
至成王后迁于洛阳，始定鼎于郏鄏，在河南洛阳，命镐京为宗周，命洛邑为成周。命太史令梅仲宣卜世代久远何如，宣乃于神前卜之。卜曰：“帝喾之孙，鼎基巍赫，传世三十，历年七百。”明东平居士咏史诗云：鼎入王畿蓍定时，卜年七百旋稽疑。
后来八百苍姬录，天耶人耶裕卜期。
周公既定鼎而归，成王大喜。设宴以待周公，周公谢宴以归第。是夜梦一蟠龙，从天降入于渊。公曰：“此梦乃应吾当尽之数。”内臣曰：“冢宰何以知之？”公曰：“蟠龙无翼之龙也，有翼则为飞龙，乃天子之像，吾位居冢宰，与天子差一等，乃是蟠龙也。有翼而下深渊，吾身在天子之旁，今入深渊，乃龙归之所，是以知吾将尽也。”遂遇疾不起。
周公病笃，王与群臣诣周公宅，问曰：“叔父固病不起，倘有不讳，国家大政，谁复可保？”公曰：“国家大政，有召公毕公等在朝，王不必多虑。臣死之后，但愿我王，贤人亲之，佞人远之，忧国爱民，天下自然太平。”公又谓同僚毕公等曰：“我死之后，愿公等尽心佐王，勿忝臣职！”言罢，公下泪，成王与群臣无不下泪，王驾还朝。是夕，周公卒，时年八十二岁。公在周朝，制礼作乐，忠贞大节，为后世人臣之表。是日，天昏日暗，风雾迷漫。后史官有诗赞曰：
喈彼姬公，为周砥柱。制礼作乐，定安遵居。
辅弼幼王，尽心所事。扫荡流言，大节安舒。
节彼太庙，巍然中立。后世人臣，惟公是式。
成王闻报大哭，谓伯禽曰：“汝父忧勤一世，朕不能报，今死之后，赐尔鲁国祭祀，得用天子礼乐，庶表朕叔父之恩也。”伯禽谢恩赴国。
是时，周公既死，成王虑四方百姓不洽王化，乃谓召公奭曰：“尔宜巡行南方，代朕宣流教化，以安百姓。”召公承命出朝。次日，整车马望南来至嵩山之下，忽闻深林中，鹊声喧噪，群鸠处其巢中，召公问左右曰：“前林中鸟声喧噪，是何鸟也？”左右对曰：“近山方识鸟音，我等不知其音，焉知其鸟？公宜拘近山樵夫，问之便知其类。”公遂令唤樵夫来问，樵夫对曰：“长翅白而头绿者为鹊，毛班色褐者名鸠。”公曰：“鸠鹊二鸟也，为何共作一队，飞入巢中？”樵夫对曰：“鹊性巧善，能为巢。鸠性拙，不能为巢，是以共居于鹊巢之内。”公曰：“鸠与鹊不同其类，鹊何为肯让巢与鸠楼？”樵夫对曰：“当今天子，以仁德治天下，故其教化被及禽兽。”召公大悦，令重赏樵夫。
车马遂行至雍县，守臣君陈率左右出城迎接。召公入城，延至公厅坐下。召公问君陈曰：“汝治雍县，百姓亲睦，农桑乐业，诉讼平简之事可具述与吾知之。”君陈对曰：“小官无能，赖天子教化，宰公福荫，小县有三件异政。”公问：“何为三件异政？”君陈曰：“小县郊外，有雉一群，童子与之狎戏，雉不惊飞，童子亦不捕捉，此第一件之异政也。又每岁五谷秋登之际，禾有一枝数穗者，此第二件之异政也。又雍城南山有一兽，名作驱虞，身形似虎，其色黑，其性慈，每日游于郊外，不践生虫草木，口不伤禽兽人命，朝出夕还，人人得而近之，此第三件之异政也。”召公闻说，命安排酒宴。
次日出城，前往南郊，劝劳农桑，令所属官员，俱要相从，县官君陈随至南郊，无亭榭遮阴之所，见道傍有甘棠，绿叶阴浓，其嵩盖如伞。君陈引公下马，坐于甘棠树下，令招四处农民，前来听劝。须臾，一起农夫，荷锄担耜，前来跪下。公问农夫曰：“近年以来，五谷登乎？”农夫皆顿首曰：“赖宰公之福，年年农登，我乡村小民，暖衣饱食，女织男耕，安居乐业。”公问：“何以见之？”民中有一起高年能言者，前来相告。是诗曰：
青山绿水白云乡，春到田畴老幼忙。
女事桑麻无冻苦，男耕田亩有余粮。
公租早送柴门闭，村酒酿成晚稻香。
惟愿皇王千万岁，小民饱暖乐陶唐。
召公大悦，命取酒食，重赏其民。公谓之曰：“我今劝课，汝等归家，各宜孝敬长上，各安生理。”众民拜谢而退，召公车马望京而还。欲知后事如何，且看下回分解。

[book_title]第十三回　南民不忍伐甘棠　楚子胶舟溺昭王
召公车马既回京师，君陈人雍衙内，自思想：“下岁倘有王臣，再来劝农观政，郊外无台榭居止。”乃传命，令郊外农民，开阔道路，伐木建亭。左右回报：“小民伐木建亭，近山树木尽伐，只有南郊道傍甘棠树皆来合抱，不肯伐之。”县官命拘一起抱树之民前来问曰：“吾欲伐去道傍之树，起建劝农之亭，以待来年王臣下马，汝等何得抱树不与我伐？”小民顿首曰：“非小民争树之罪，前日召宰公曾止于甘棠树下，我等怀其德行，不忍伐去此树，欲存之以思召宰公也！”县官大喜，遂建亭于甘棠树之旁，名曰召亭。当时百姓为诗云：
蔽芾甘棠，勿剪勿伐，召公所享。
蔽芾甘棠，勿剪勿败，召公所憩。
蔽芾甘棠，勿剪勿斫，召公所悦。
潜渊居士读史诗曰：
一树甘棠蔼道傍，召公遗德愈芬芳。
当时若使柯条剪，怎得清名万古香。
却说召公回朝见成王，王问：“南方教化何如？”公具鹊鸠共巢、雍城三异之事奏闻。成王大喜曰：“雍邑守臣君陈，周公在日常荐此人，有孝友仁能，今果然也。”命使臣宣其回朝，拜为上卿。当时，文武多士，左有太保召公，大司徒芮公，大宗伯彤公，右有大司马鲁公，大司寇卫公，大司空毛公。此六卿相与辅弼，天下太平。一日，王有疾，内官奉旨宣召、毕二公入宫托孤。二公既至拜毕。王曰：“朕年十三即登大位，今承诸叔父恩诲，践祚已经三十七年，寿登五十，死亦何恨，但劳汝等，须尽心辅朕太子，以承大统，无废先王之政可也！”
言讫而崩。召公奉太子剑即位，是为康王。康王颁诏，以先四方，四方诸侯咸来朝贺，王作诰命以示诸侯，诸侯大悦。当时，康王承先王之遗诏，得公卿之扶佐，海内升平，刑措不用，在位二十六年而崩。群臣奉太子瑕即位，是为昭王。昭王升殿，当时五更侵早，星辰落落，尚未沉没，群臣朝贺未毕，惟见月色朦朦，渐有五色之光，直贯紫微之垣。昭王大怒曰：“日月失序，皆太史旷职，不预奏而救护之过！”遂令押太史柳长卿斩于市上。
群臣止住武士，皆谏曰：“柳长卿虽旷日月失序之奏，然太史乃国家祸福所系，望陛下赦之。但令奏闻月朦之故，以验祸主，如祸福不验，然后杀之不迟。”王息怒，令放回长卿，问其缘由。长卿奏曰：“月者人臣之象，紫微人君之象。今月色直贯紫微，必主小人作衅，国家不宁。”王曰：“小人出于何方？”长卿曰：“依臣占之，小人当出南方诸侯。”王曰：“朕当巡狩，以压之！”王遂赦长卿之罪，往南而进。
有人报于楚子曰：“周天子巡狩，车驾至南方。”楚子问群下曰：“当今天子巡行南方，当何以处之？”张策曰：“吾闻镐京至于楚，水路多于陆路，主公宜作王舟，以迎天子。令匠人以鱼胶合其舟，主公可进此舟于汉水界口，请王换舟。天子如驾此舟于江中，胶见水溶，即使周王共此舟而溺水身死，遂绝其游，有何不可？”楚侯大悦，遂命匠人以胶合一大舟，自领臣下，前至汉水界口，以迎圣驾。
却说昭王銮驾来到汉水界口，正欲渡河，本方守臣奏曰：“江汉之水汹涌不常，此舟难渡此水，请王换南舟以渡。”昭王传旨，正欲换南舟以进。熊廉引胶舟至，面奏曰：“闻我王巡狩，车驾将幸丹阳，臣知此舟不可南渡，故具南船来迎圣驾，望我王移舟换楫，以渡汉水。”昭王大悦，命换楚舟，舟至中河，渐觉沉溺。群臣奏曰：“此舟必有奸诈，应命换舟，不然舟将沉江，王命难保！”王见舟板徐徐解裂，正欲传旨换北船，忽波涛大作，浪起如山。保驾将军毛公，见势危迫，见随从小舟与王舟隔丈余，勇身跳向小船，连拖昭王过船，不觉洪涛一起，将王舟打落波心，昭王合文武随从者，共溺死二百六十余人。昭王在位五十一年。唐人胡曾先生有诗云：
汉江一带碧流长，两岸悲凤起绿杨。
借问胶舟何处没，欲停兰棹纪昭王。
明东平居士咏史诗云：
天子巡行非漫游，楚人那得试胶舟。
巍巍大驾无臣问，王道凌迟重可忧。
潜渊居士读史诗云：
岸草茸茸染翠烟，昭王驾逐海波天。
楚人奸起胶舟计，周纪中流不似前。
却说昭王被水溺死，朝中大臣名祭公奉太子满即位，是为穆王。穆王升殿，诸侯来朝，王与群臣议曰：“南服熊廉无礼，诈进胶舟，溺我父王，朕欲率六国之兵，征楚问罪，群臣意下何如？”祭公奏曰：“楚子害先王，诚有大罪，不可不伐。然我王即位之初，军兵未练，粮草未足，不可轻动，姑俟数年，兵精粮足，然后发问罪之师，则楚可不劳而破矣！”王曰：“善！”近臣奏：“边上有急表，军务紧急。青州有徐哈达，率九夷之兵共三十余万，已渡西河，复欲打破镐京，夺得我中国乾坤。”穆王大惊，急问群臣曰：“此事如何定夺？”右卫将军李造父出班奏曰：“我周传国至今，一百五十余年，四夷排服，百姓安宁，今东夷乘国家新立，敢此无理，陛下可发兵十万，臣愿往抵敌，使其片甲无存，然后可弭四夷之患。”王即准奏。左司徒祭公忙奏曰：“不可！楚子诈进胶舟，溺死先王，乃杀父之仇，不共戴天，尚因兵微将寡，置罪不问。今若舍杀父之仇，以弱军先攻夷狄，必无得胜之理，恐招不测之祸。”
造父又奏曰：“楚子弑君不过运以诡谋，其势未焰，东夷叛上，兵逼京师，今若不敌，后将难图，请发兵与臣，先除夷虏，乘得胜之兵，以征楚国可也！”祭公又奏曰：“此事决不可动兵，如大军一出，楚人乘我国虚，发兵袭后，那时诸侯乱起，进退无门，可不危哉！今臣观东夷之地，辖于东方，与嬴徐子为界，依臣之奏，莫如差使臣前去东国，令嬴徐子收伏东夷，重加升赏，如此则夷虏亦除，楚人不敢仰视中国，庶得两全。”王悦，遂差使臣赍诏，前往青州。欲知后事如何，且看下回分解。

[book_title]第十四回　穆王西游昆仑山　楚人大战麒麟谷
王使至青州，报于东方诸侯嬴徐子。徐子接旨，使臣谓徐子曰：“今东夷之兵，已屯西河，王令诸侯速发兵，以扼其后。”徐子曰：“东夷狼野，今屯兵西河，我兵扼后，彼必奔入京师。烦使臣回奏天子，令发王师，截其前路，我兵后扼东夷，不日可破矣！”使臣闻之，夤夜去奏穆王，王遂令李造父，率兵五万，屯于城下，以截前路。
却说徐子得旨，传令长子嬴伯谟为前部先锋，自率大兵五万，杀奔西河下寨。东夷主将徐哈达，闻知大惊，传令命王林寨长麻里吉光，金林寨长呵嗒令公等议曰：“嬴诸侯何故起兵到此？”诸夷曰：“此必周王有命，令徐子袭我，若奉书一道，与徐子约夺周朝，尊他为大国，徐子贪得，必然许之。待破周之后，再作区处！”哈达大喜，遂修书令小将送与徐子。其书曰：东土大侯伯殿下，窃惟周王失德，百姓艰危，故有楚人诈舟，皆萌吞并之意，哈达等不揣慵弱，发兵攻周，伯侯能借一旆之师，反周助我，后日削平列国，敬尊侯伯为王，可不美哉！只此明请，乞惟电鉴不宣。
徐子读罢，大詈曰：“逆虏无知，吾乃大国之臣，奉命讨贼，岂肯弃主而助汝反哉！”遂命斩却来使，下令命长子伯谟出马交锋。
伯谟青年勇猛，领了二万精兵，杀奔门旗外来，詈曰：“臊膻狗何不出马答话？”只见有一员大将突出喝詈曰：“乳臭孺子，汝知吾否？吾乃东夷寨主徐哈达也！”二马相交，战上二十余合，哈达挽弓架箭，望伯漠左眼射了一箭，早被伯谟躲过，将双刀便砍，哈达力不能敌，往本阵而逃。伯谟策马来赶，哈达坐下八骏，乃日行千里之神马，哪得赶上，东军遂鸣金收军。伯谟回营，告其父曰：“哈达之马往来快捷如风，进则直驰难敌，退则快捷难追，我父必须用一奇计，方可除之！”徐子遂令将卒，于两河沙岸上开陷马坑，各深数丈，将芦苇青草复铺其上，四面尽使壮士，各执钩刀短剑，以备斩马拿人。诸将得令，乘夜装成。
次日，伯谟挑战，哈达果引各寨夷长，打扮前来，伯谟曰：“昨日饶了汝等，今日又敢与吾交锋？”哈达见伯漠孤出，麻里吉光、呵嗒令公三马并出，杀奔东阵。伯谟斗不五合，望西河两岸而走，三马一齐赶上。只有哈达之马先追，伯谟勒回马来又抵数合，将至河口，忽然一声，如雷震地，哈达连人带马坠落坑中，诸壮士四面守住，将钩刀拿起哈达，缚解本寨，其马亦被收去，徐子收军入营，壮士解哈达来见。徐子曰：“周天子有何负你，汝敢发兵叛国？”令推出斩之。哈达再三哀求饶命。徐子曰：“天子诏我伐夷，获贼而放之，是我之罪也！”令斩首赴京请功。忽听得哨马回报说：“麻里吉光及呵嗒令公败兵走向王城，却被主帅李造父悉擒之，余兵尽招抚矣！”
徐子闻之，收军具表，将哈达八骏马及十万降卒尽皆带去，赴京奏闻。穆王令把马收入天囿。
忽近臣奏：“大将军造父得胜回朝！”王令宣入，造父拜于殿下，王曰：“将军汗马功劳，正不知东夷之事如何？”造父详奏了一番，穆王大喜，近臣又奏：“东方诸侯有表到！”
王读表曰：谨具表臣东方嬴徐子，诚惶诚恐，稽首顿首，再拜奉表，伏惟圣人御极，必凭法以收功；天子驱戎，亦爰兵而率服。自商德颓纲，周奉天命，王世已经六叶，国祚将过百余，海宇清宁，华夷安堵。蕞尔荒夷，蠢兹小丑，逆天动无名之师，叛国生乱革之念。王赫斯怒，下诏驱戎。东兵直抵西河，哈哒授首，王师安屯城下，各寨销魂。报数万之貔貅，扫九重之臊羯，余党尽降，只输不转。今招到降卒十万，神驹一匹，辎重器甲尽封，随表来朝，军粮马草，悉收车载贡上。臣兵札于西河，俟圣旨以行。移短表奏于金阙，候玉音而处决。臣不胜忻忻之至，谨奉表以问。
穆王览罢表章大悦，文武百官皆具表称贺。王令设宴，以待来使，又赏群臣，赐嬴徐子以白毛黄钺玉剑彤弓，得专征伐，令彼免朝归国，以俟宣调，使臣赍诏去讫，文武皆退。王独留造父问曰：“吾闻徐子进夷八骏之马，日行千里，吾欲试之，可为朕御？”造父遂御八骏，游于上林苑中，果然快捷如飞。
穆王大喜，停骖回朝。
次日，穆王问群臣曰：“朕得八骏神驹，一息千里，朕欲遍游天下，穷极名山仙迹，谁人为引？”左司徒祭公谏曰：“不可！当今方削东夷，尚有楚仇未报复，王若一出，天下刀兵乱起，社稷诚恐难保！”王怒曰：“朕以万乘之尊，际此清平，欲游天下，有何不可，何故多言？”下令：“有再谏者，灭族。”遂出榜于朝门外：“有能引天子之车，游遍天下名山仙迹者，重加升赏！”时，有道士揭去榜文，王宣道士至殿下，问曰：“汝何人也，敢揭朕榜？”道士对曰：“臣西极国人也！自幼学修炼之术，名为化人。”王曰：“汝能识尽天下名山仙迹否？”化人对曰：“臣幼朝出昆仑，夕游阆苑，十洲三岛，无不遍往！陛下圣意，欲往何方？臣敢引驾！”穆王大悦，遂封化人为引驾大真人，封李造父为护国大将军，安排大辂，即日出宫西游。
车马摇摇，遂陟昆仑之顶。王问化人曰：“此何处也？”
化人对曰：“此西昆仑山，乃泰岳之宗，天下高山大障，皆发于此。此固天下第一名山也！”王曰：“吾闻昆仑山乃西王母所居，朕欲见之，可乎？”化人遂引王驾，渡赤水，升瑶池，见其宫室嵯峨，其额匾曰：“王母瑶池之所”，化人曰：“此即西王母所居之宫，王姑俟少时，小臣先进见王母。”化人先入宫，有青衣仙女数十人，引化人来见，王母曰：“来者何人？”化人曰：“中国周天子之使也！天子欲游仙宫，遣臣前来报知。”王母遂引数十青衣，驾白云仙辇，飘然而出。须臾王母下辇，前来见驾曰：“王辱幸敝宫，请王游玩。”穆王乃下马徒步，随王母入宫，分宾主而坐，穆王再三辞坐。王母曰：“陛下固中国万民之主，此坐何辞？”穆王乃就坐。须臾，青衣进茶，奇香异茗，皆非人间所有。茶毕，王母命张席，以宴周王。酒至数巡，王母谓青衣仙女曰：“难得天子至此，汝辈接舞，我歌数章，以备天子之欢。”青衣得旨，十数人飘飘然，接舞于宴前。王母乃歌云：
昆山高兮赤水范，范瑶池兮万里銮。
銮驾锵兮殷勤献，绿醑清兮各尽觞。
穆王大醉，乐而忘返，遂传旨令造父停骖宫外，朝夕与王母游玩。
唐人胡曾有诗云：
阿母瑶池宴穆王，九天仙乐送琼浆。
漫夸八骏奔如电，归到人间国己亡。
明东屏先生诗云：
龙骧八骏御长驱，识者深为时事悲。
脱乏祭公谋父谏，苍姬宝历属徐夷。
话分两头，却说东方诸侯嬴徐子，得赐白旄黄钺，以专征伐，闻天子西游不返，一日与子伯谟曰：“天子无道，耽于游戏，不理朝政，今天下诸侯，独吾得专征伐，乘此国中无主，吾欲称王号，打入镐京，则天下反掌得矣！”伯谟甚以为然，遂聚其下于都，自号偃王。即发兵十万，望镐京进发。
东方三十六国俱被偃王阻住，不能朝周。而穆王在瑶池饮宴歌舞，并无归朝之意。有从驾司徒祭公，进上数道表章，穆王始令整驾，下了昆仑山。京师守臣大司冠吕刑羽书报于驾前，言曰：“反了东土诸侯嬴徐子，望王速回车驾，商议战守之策！”穆王闻之大惊，问于群臣。司徒祭公奏曰：“昔日者王舍楚人之仇不报而西游，致使东土徐子作反。王宜出诏，差使臣往楚调其兵东伐，使两国交战，必有一失，此渔人收鹬蚌之计也！”王准其奏。一面差使臣赍诏往楚国调兵，一面令造父为御，长驱归朝。
使臣来到郢州，楚侯熊孟甫，乃是熊廉之子。接了圣旨，款待使臣。使臣曰：“前者汝父进胶舟，陷昭王，天子累欲兴兵，前来征汝，群臣每谏，始须数年。今东土嬴徐子，僭王谋反，王调楚国之兵东伐徐子，若灭得徐子而归，将功折罪，重加升赏。”楚子承旨，送使臣出城。令车骑将军姚文龙为前部先锋，长子熊叔茂为第二队，自率大军五万，杀奔湖口，东抵狼子山，与东兵相对下寨，约定次日交兵。
却说偃王，在帐中闻楚兵屯于狼子山，谓伯谟曰：“熊孟甫此来何故？”伯谟曰：“父王不记前岁调我兵以征九夷事乎？此必周王所召与我战也！”偃王曰：“然则此事何如？”伯谟曰：“楚人兵势甚锐，不可交锋，父王可修书一封，挟以周王欲报胶舟之仇，诈约合兵破周室，共分天下之事，彼必从之！”偃王大喜，遂作书以诣楚子。楚子接书览罢，笑曰：“吾岂痴悖者哉？助汝为反耶？”遂裂书于地，大骂来使。约次日以决胜负，使者失色而退。归报偃王，偃王大怒，命伯谟引兵迎敌，自率大军与楚兵连经数战。楚人畏其势强，欲行彭城，前有麒麟谷，茂林丛杂，峻岭崎岖，埋伏五千劲弩手，以鸽哨为号，四下弓弩乱动，定叫伯谟死于乱箭之下。
计议停当，次日班师，诸将依计而行。哨马报入偃王，偃王曰：“楚兵远来，不数日即班师而归，不是粮尽，必有诡诈。
”伯谟进曰：“楚人与我连战数阵，锐气已挫，故称粮尽班师，如有诡计，不施于交锋所在，反施于班师乎？望父王与我精兵数万，赶上楚兵，必斩楚子父子之首，前来献功！”偃王曰：“我见你有勇无谋，楚人必行诡计，不可赶进也！”伯谟曰：“楚有何计？父王不必多疑！”偃王见伯谟请之不已，只得点兵三万与之西追，吩咐伯谟仔细，以察虚实，自率大兵在后，以为接应。喊声大振，直奔彭城西北赶来。楚兵掩旗息鼓，缓缓而退，东兵赶至麒麟谷口，前部副将告伯谟曰：“前去僻路崎岖，树林阴密，恐有埋伏，不可进兵。”伯谟大怒，叱曰：“楚兵只隔一望之地，有何疑哉！”催兵赶上东兵，遂入谷口三五里，忽闻鸽哨腾空，四下弓弩齐发，箭如雨下，伯谟正欲抽兵，谷口险峻，早被楚将姚文龙截住归路，伯谟与部下精兵尽带箭死于谷口，不计其数。后人有诗叹曰：
东土堂堂大丈夫，九夷独占世间无。
可怜身死麒麟谷，千古令人叹伯谟。
偃王知前兵尽陷于谷内，在马上大叫一声：“孺子不听我言，果入楚人圈套！”口吐鲜血，翻身落于马下。左右急扶上马走回。忽听喊声大振，一拥军马，从东南角上杀出。偃王见是楚子熊叔茂，唬得魂飞胆丧，勒马往彭城而逃。叔茂赶至城下，乱杀一阵，东兵十丧八九，尸横遍野而血流成河。偃王大败，引残兵入城，坚闭不出，忧愤成疾，连日吐血不止。不知性命如何，且看下回分解。

[book_title]第十五回　周穆王赵城托孤　密康公因色亡国
楚兵日夜攻城，偃王在城内忧愤成疾，又闻攻城将陷，遂呕血而死。彭城守臣，开门迎接楚兵进城。楚子传令，斩偃王父子首级，差人送京，一面班师，安谕百姓，秋毫无犯，百姓大悦。楚使赍偃王父子首级到京，入朝呈上首级及表章上奏。穆王大喜，传旨差使臣往楚国赦楚子前罪，更赐金帛，赏劳三军。
穆王乘东方初平，得徐兵十万人马，有征伐四方之志，问群臣曰：“朕闻犬戎所居长沙，其地多出珍禽奇兽，数年以来并不来贡，朕欲亲率大军征之，卿等以为何如？”司徒祭公谏曰：“不可！先王耀德不观兵，陛下前者不听臣等之谏，西游昆仑山，遂致东土诸侯作反。今赖诸侯扫荡，东方初平，便欲驱疮痍之卒，远征夷狄，臣窃以为不可！”穆王怒曰：“犬戎数年绝我中国之贡，无礼太甚，今若不征，恐四夷相效，那时悔之何及。群臣敢有再谏者，斩首示众！”穆王发兵二十万，以造父为先锋，望长沙而进。
却说犬戎，乃黄帝之后，七世玄孙名大者，其人生得人身犬面，不食五谷，惟打禽兽而食之，衣禽兽之皮，勇力绝伦，世居长沙武陵洞中，号昆夷。犬戎至穆王时，族类繁多，闻王师将至，犬戎将白狼四牵，白鹿四牵，其麞麋兽皮各数十车，前至河口见驾。穆王见犬戎之物大悦，问群臣曰：“犬戎奉法前来进贡称降，卿等以为受之班师耶？抑必欲驱前去剿除其类耶？”祭公进曰：“王师压境，正欲征其不贡之罪，今犬戎奉法备物进贡，便为顺服，何故必欲剿除其类？王若却其贡而灭其类，恐绝四夷来贡之心。”
穆王大悦，班师回至赵城，得病将崩，宣司徒祭公托孤，李造父封为赵城侯，王遂崩。在位五十五年，太子繄扈在朝，闻王哀至，与群臣大哭，是日即位，是为共王。
共王即位，文武协心，诸侯来朝，天下太平无事。时，密国有百姓莫继先者，家有一女，年方十七岁，未及适人。一日，在花园赏花，见一朵桃花生三蕊，折而戴之，遂有孕。次年一胎产下三女，其父继先异之，将三女孩弃于泾水之上，被水上渔翁救之养大。一日，康公出游于泾水之上，见三女姿态艳美，纳之宫中。康公之母闻知其事，戒之曰：“吾闻兽三为群，人三为众，女三为灿。灿美物也，汝小邦德微，不能享用，速将此三女子贡献于周王为正。康公不从，遂与三女朝夕作乐，不理国政。
一日，共王升殿，大小诸侯尽来朝贺，只有密康公不来。
王问近臣曰：“率土之滨，莫非王臣，今朕承先王大业，即天子位，数年之间，各国诸侯俱来朝贺，密侯有何缘故，竟不来朝？”赵侯李造父奏曰：“密侯失朝，有慢中国，王宜巡狩，问其失朝之罪！”共王依奏，令排銮驾，即日辞京西行，至平凉，屯兵泾水之上。
时，密康公与三女，朝夕在宫中饮宴，烦刑重敛，百姓不胜愁怨。闻天子驾至平凉，牵老负幼，相牵而至，欲向天子诉苦。王问曰：“汝等百姓，何国之民？”百姓曰：“小民密国之民，因密侯耽三女之色，全不劝课农桑，只要烦刑重敛，民不堪命，是以冒死前来投告饥寒。”共王闻奏大怒曰：“此妨民之贼，怎做得一国之主？”喝退一起流民，命赵侯李造父，率三千铁甲兵，直至密城，活捉密康公与此三女子。
时，康公正与三女后宫作乐，闻天子铁甲兵至，仓猝无措，李造父领兵打入宫殿，密侯走于西宫帘下，造父活捉绑缚，又令甲兵执三女子，同解来见共王。共王问密侯曰：“汝妨民之贼！上欺朝廷，下虐百姓，内淫三女之色，外废四方之事，合该何罪？”密侯低头无语，只叫乞留性命。共王传旨，将密侯与三个女子同斩于市，以戒将来，百姓无不鼓舞。明东屏先生有诗云：
家国之纲忌女戎，女戎自伐笑康公。
贪欢麀聚违慈训，祸惨身家一岁中。
群臣又奏曰：“臣等闻密侯之母贤而有智，密侯初得三女之时，其母曾戒以贡王，密侯不听，乃至今日，王宜褒封，以昭后人。”共王传旨，灭了密国，将山河图舆库宝藏物，悉载入京，只存密国之母，封为密国夫人。
銮驾归朝，大排御筵，以宴群臣。是年春二月王崩，在位一十五年，寿八十四岁。群臣奉太子嚭即位，是为懿王，在位二十五年，天下太平无事，寿五十而崩。群臣奉御弟辟方即位，是为孝王。

[book_title]第十六回　嬴非子牧马受封　十丈台李巫监谤
孝王升殿，问群臣曰：“朕承先王余绪，国家帑藏，不知充盈否？”太仆寺卿唐梦驺奏曰：“国家琼林御库器械衣甲帑藏俱各充盈，惟马厩中，数年以来先王累出征讨，今将空乏，乞陛下别选养马者，主其马厩，调养蕃息，庶几可以备用。”
王曰：“马政，国家大事，谁能任其调养？”梦驺奏曰：“臣闻犬丘县有民姓嬴名非子者，善能养马，陛下不必宣他入朝，只给它马三千匹，令养于渭之下数年，马若蕃息，然后宣入朝廷，以备应用。”王准其奏，差使臣赍诏往犬丘县，取嬴非子。
犬丘县守臣接得圣旨，拘得嬴非子到公厅下，谓之曰：“朝廷有旨，差汝掌马厩，给与牝马三千，调养于汧渭界上，候待蕃息，然后宣汝入朝。”
非子得旨，当官给出牝马三千，直奔汧渭界来。戈矛驾列，积草屯粮，朝夕调护。汧渭界上近西戎，西戎产马最盛，非子往来界上，见西戎小卒，每日驱马在汧渭河中饮浴，非子心生一计。号令左右，次日驱牡马一千余匹，浴于汧渭河中，将牝马一千余匹皆系于绿杨之上岸口，欲骗西戎之马。西戎果驱良马二千余匹浴于上流，本厂牡马浴于下流，见岸上牝马不下河中，牡马嘶鸣不已，上流西戎之马，闻下流马声乱鸣，尽奔下流同浴，见上岸牝马嘶鸣，河中众马一齐奔上绿杨岸来，戎卒不能济渡，被本厂士卒不分华夷之马，尽行驱入渭城。不数年，马大蕃息，得万余匹。非子驱入京师，来见孝王。孝王大喜，以秦地封非子为附庸。唐梦驺为大司徒。是岁冬孝王崩，在位一十五年，寿六十五岁。群臣唐梦驺等，奉太子燮即位，是为夷王。夷王即位，楚卫
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:11:31-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>