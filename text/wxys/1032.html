<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,一,二,三,四,五,六,七,八,九,十,十一,十二,十三,十四,十五,十六,十七,十八,十九,二十,二十一,二十二,二十三,二十四,二十五,二十六,二十七,二十八,二十九,三十,三十一,三十二,三十三,三十四,三十五,三十六,三十七,三十八,三十九,四十,跋,燕书全文在线阅读,燕书全文在线下载,大玄古籍书库">
<meta name="description" content="寓言集。明宋濂著。40则。系作者于元末隐居之时所作。抨击元代政治社会的黑暗、讥刺一般的人情世态。笔锋犀利,寄意深刻。形式上,“起有引,末有记”。(傅旭元《小序》)特为讽刺流弊而设。_燕书_全文在线阅读_燕书_全文在线下载_大玄古籍书库">
<title>燕书_宋濂_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">燕书</span> <br/>
          作者： <span class="inputVal" id="bkauthor">宋濂</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,小说,完结</span> <br/>
          字数： <span class="inputVal" id="bknum">[book_length]18114</span> <br/>
          说明： <span class="inputVal" id="bkdec">寓言集。明宋濂著。40则。系作者于元末隐居之时所作。抨击元代政治社会的黑暗、讥刺一般的人情世态。笔锋犀利,寄意深刻。形式上,“起有引,末有记” (傅旭元《小序》)特为讽刺流弊而设。</span> <br/>
          封面： <span class="inputVal" id="bkimg">Z_14556.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]燕书
[book_author]宋濂
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,小说,完结
[book_length]18114
[book_dec]寓言集。明宋濂著。40则。系作者于元末隐居之时所作。抨击元代政治社会的黑暗、讥刺一般的人情世态。笔锋犀利,寄意深刻。形式上,“起有引,末有记” (傅旭元《小序》)特为讽刺流弊而设。
[book_img]Z_14556.jpg


[book_title]序
玄黄之间，事变无垠，辩士设喻，以风以陈。质往旧，开今新，作《燕书》四十首。

[book_title]一
晋侯将伐楚，楚子甚惧。召六卿讯之曰：“楚国虽小，自若敖、鼢冒至于武、文，威棱气焰，慑彼诸姬。今晋君不道，乃谋兵入我，是蔑寡人而死二三子也。寡人耄矣，不复亲帅三军以逆。坚乃城郭，以迟晋人，不亦可乎？”王孙由于对曰：“然。《易》有之：‘王公设险，以守其国。’非险，国孰与守？盍图诸？虽然，城郭有时而堕也。楚国之南有方城焉，其东有汉水焉，晋人虽众，将焉用之？虽然，山川之阻亦可逾也。若使舅犯守郢，先轸保郧，叔肹御云中，荀偃扼直辕，谁敢侮予？虽然，此犹以力言也。齐民毒吾赋久，若绥之以仁，驭之以宽，绳之以礼，则封内之民德君，以死守矣。虽然，是保民也，非保国也。”楚子曰：“何谓保国？”王孙由于曰：“君务上尊天王，下睦四邻。分昭于上，势定于下。上下有序，畴敢构兵？是保国也。”楚子曰：“善。”于是遣公子结如京师，左司马戍聘于齐、鲁诸大国。晋侯闻之，谓诸大夫曰：“楚国方尊王睦邻，而以兵入其境，不祥。”遂退师。君子曰：甚哉，分之大也。分为天则，定乃靡乱，何有兵祸哉？《易》不云乎：“六二之吉，顺以则也。”失则凶矣。

[book_title]二
燕与齐方睦，齐人以燕不虞其入也，将侵之。武安君闻之，走告燕文公曰：“齐将不利于我，公宜谋之。”文公曰：“寡人所谓，晋、楚大国尔，齐何能为哉？”武安君曰：“不然也。臣尝至豚泽，豚泽之人养蜀鸡，有文而赤。翁有群，周周鸣。忽晨风过其上，鸡遽翼诸，晨风不得捕去。已而，有乌来与同啄。鸡视之，兄弟也，与之下上甚驯。乌忽衔其飞去，鸡仰视怅然，似悔为其所卖也。夫巫峡之险，不能覆舟，而覆于平流；羊肠之曲，不能仆车，而仆于剧骖。此无他，福生于所畏，祸起于所忽也。”文公曰：“子诚过虑哉。”不听。未几齐果攻燕，取十城。君子曰：蜂虿且有毒，况上国乎？燕人为不知矣！

[book_title]三
齐路寝坏，桓公欲新之，召工师翰具材。工师翰伐巨木于营丘山中，若藲，若闪，若魄旄，若豫章，无疵，取而泛之河，蔽流而下。工师翰麾众徒，操剞劂斫之，运绳尺剫之，阁阁然，橐橐然，声达乎临淄之郊。越五月，路寝成。桓公环视之，东阿之楹有用樗者。恒公让工师翰曰：“樗，散木也。肤理不密，沈液弗固，嗅之腥，爪之不知所穷。为秩为枨且不可，况为负任器耶！”工师翰对曰：“臣之作斯寝也，嘉木以为脩，文以荐址，画藻以奠井，坚垩以厚墉，陶甓以饰黝。臣窃以为尽善矣，惟东阿之楹缺，以一樗足之，不虞君之见让也。”桓公曰：“寝之巩者在杗廇，承杗廇者在桴，藉桴惟楹耳。一楹蠹，则倾隳，奈何不让？”工师翰曰：“臣闻国犹寝也，一楹蠹，则无寝。若众壬进，尚可有国乎？”桓公曰：“不可也。”工师翰曰：“君既知不可，何为察其小而遗其大也？”桓公曰：“不知也。”工师翰曰：“臣请为君言之：擅执国柄者，有雍巫焉；成内食之奸者，有彝鼓初焉；长君之欲者，有寺人貂焉；外恶诸侯而凶德弗革者，有开方焉。是众楹皆蠹矣，路寝能独存耶？”桓公悟曰：“敬诺。”于是解四子政，而召管敬仲任之。齐国大治。君子曰：工执艺事以谏，忠矣。断而行之者，非勇欤？宜其上下相亲，霸业底定。《书》曰“从谏勿咈”，桓公有焉。《易》曰“纳约自牖”，工师翰近之矣。

[book_title]四
楚庄蹻过商丘之墟，闻司鸿氏之妻婴美而艳，杀司鸿氏攘之。未几，又将室卫人之白闾。白闾宜卫人，不从，引锥自刺，左右夺锥免。蹻怒，欲枭卫人。白闾曰：“卫人厚我若此，勿以妾故伤卫人也。泣而往。”白闾得幸久，竟忘卫人恩己，请曰：“卫人女弟，容颜夸嫭，肌肤若琢玉，善为《阳阿》《七盘》之舞，翩翻如龙旋，见者欲死。君强委禽焉，可妻也。”蹻从之。至，蹻绝怜爱，终不自怿。婴则日媚蹻，作狐狗态，蹻或一破颜，辄出骄人曰：“主君赠我以笑矣！”“主君面目有光，唇如缴丹，齿如齐贝，音中黄钟，其美丈夫哉！悔相从不夙也，虽然，今幸得侍巾栉者，殆天畀我宠乎！”言已，手足皆乱无主。白闾尤善媚，其骄人比婴有过无不及焉。已而蹻专，白闾甚恚，往诟曰：“而溷彘耳，遽忘德吾乎？不然，吾专我主君也。”婴继詈尤力。起避之，白闾与婴逐噪不已。问婴曰：“而昔有良人乎无也？”曰：“有。”曰：“今何在？”曰：“人杀之矣。”曰：“孰杀之？”曰：“主君也。”曰：“然则主君而仇也，而弗能报，反争一旦之宠，不亦傎乎？”婴不能答，白闾遽曰：“妾夫子固在也。”曰：“而夫子固在，而心傥未死，曾记泣别时言乎？”白闾抱大恸，与婴亦泣下，不能仰视。君子曰：大侠出南海中，杀人肝为脯，妻其女妇，事与庄蹻正同。南海之人无缚之者，反北面事之，争权而矜宠。已焉哉，天实为之，谓之何哉？

[book_title]五
顿国之大夫权，闻黄帝与蚩尤战，制角以象龙鸣乐之，刳桐而髹锢焉，画为龙文日习焉。其音郁纡而回旋，优优焉，廱廱焉，可听，若能通乎元潜者。大夫吹向南山之湫，以感龙，湫中三足能闻角鸣，意人将醢己，呀然号，林木皆动。大夫大惊，谓真龙吟也，走谓公之奇曰：“真龙之鸣，业业如灵鼓，前后相续，宛潬不能休，吾向学者殆非也，请改而习诸，何如？”公之奇曰：“子所闻者能也，非龙也。龙之鸣，人鲜能闻。子之角固伪也，今子又以能为龙，益伪矣。舍伪而学伪，奚择焉？”君子曰：世之法孔子，断断兮自谓得其宗者，若真龙出鸣，则骇矣。

[book_title]六
郑伯卒，庶孽夺正公子五争。及厉公自栎入国，将尽刘诸公族，悬剑于国门，且下令曰：“敢争者斩！”子俞弥方病，闻之叹曰：“是何亡国之政也！”乃令左右扶见公。未至，公遥呼曰：“大夫力疾而见寡君，非欲尝国门剑乎？”声色俱厉。子俞弥阳惊曰：“何谓也？”公语之故。子俞弥曰：“君能如此，过文王远矣。臣顿首贺且不暇，况敢争乎？”公解颜曰：“寡君焉能过文王也？”曰：“臣言不悖，君实过之。”公曰：“大夫言何易也？虽然，幸卒言之。”子俞弥曰：“君之过文王者无他，威胜也。”公悦，前子俞弥问曰：“文王初伐犬戎，次伐密须，次伐耆邗，次伐崇侯虎，而作丰邑，自岐徙都之，其威盛矣。大夫乃谓寡君胜之，其故何耶？”子俞弥曰：“文王之威，能行天下，而独不行于周宗，故其孙子之蕃，兄弟之国者十有五人，姬姓之国者四十人。此无他，亲亲也。今君欲兵之，非威胜文王乎？”公艴然见乎色，曰：“大夫言固善，如仪之党何？”子俞弥曰：“郑之公族尽二人党耶？君奈何歼之？臣所居之南有山曰阳都，之山甚深，群熊萃焉。熊性恶血，偶度绝壑，棘刺胁血，见若濡缕。熊亟爪之，血愈滋。爪之不已，肤成坎，原原如泉涌。熊不能禁，剜去其肤，而血弗息，竟擢肾肠以死。郑之公族，犹一体也，今因公子五争，不问小大尽刘，无乃与前事类耶？”公矍然失声曰：“吾过矣，吾过矣！”遂下城门之剑，置诸公族不论。君子曰：郑厉公之愎谏，谁能犯焉？子俞弥反复言之，而公弗格者，以顺入以正出也。《内经》曰：“寒因寒用，热因热用，其始则同，其终则异。”於戏，岂特医师之为然哉！

[book_title]七
蔡人有列宗子泓，性好洁。恶人口过，人与语，遥答之，且答且唾，人进寸则退尺以避。沐浴必十更汤，收湿不以巾，溯风干之。掘坎为匽，而轩其上，下疏河水，随随流。欲行人道，汲井泉前后濯，大雪不废，妻因病寒死。然好嗅女妇足纨，足纨若行幐，缠三周而覆涌泉，善垢。或解之，其臭逆鼻，人不哕即吐，子泓独乐之，骄人曰：“是何郁金之腴也，婆律之润也，椒兰之郁也。”置诸袖中，饭不甘，嗅之；神度弗爽，嗅之；怒不舒、懑不释也，又从而嗅之。濒死召其子曰：“吾死矣，粢盛芗合不尔求也，嘉荐普淖弗汝觊也，能时致足纨于柩前，孝莫大焉。”蔡大夫闻而笑之。君子曰：古语有之，大洁者必有大污。其子泓之谓乎？

[book_title]八
鲁之老父，相与谋造狐白之裘。纫之以密箴，缘之以画纯，佩之以长褑，熨之以榆火。择彤笥承之，趋鲁君之庭而致辞曰：“吾侪小人，得有阖庐以蔽风雨者，非君赐与？出作入息，而鼓腹酣歌者，非君赐与？男播于畴，妇馌于郊，以遂其生者，非君赐与？吾闻上德不报，于人为无礼，于德为愆义，不祥莫大焉。请以是为玉体之共。”谨再拜以献。鲁君曰：“寡人闻之，君犹本也，民犹支也。君所以庇民，如本之养支也。尔二三老父之无衣，宜于寡人乎是给。今倒行而逆施之，无乃不可乎？敢辞。”二三老父又相与谋曰：“是服之不华，无以彰君之德也，盍更诸？”于是以锦为衣，绣以五色龙章，鞶以朱丝，襮以华黼，有文烂如也。又复趋鲁君之庭而致辞曰：“臣等不佞，长于蒿莱之野，未尝受教于君子，不知以礼事君。夫因物以合矩，矩谓之章；缘文以显义，义谓之范。君有至德，而惟皮革之物是供，非合显之意，谨更之，惟君图焉。”公曰：“鲁国虽小，尚敢私一裘乎？礼若可受，絁布惟盈。如其不然，五采奚益？敢固辞。”二三老父又相与谋曰：“吾君诚贤君，其不受者，非有他也，不欲重烦吾民，我等当爱之以德可也。”又进而致辞曰：“君之中心，臣等幸已知之。有君无臣，世谓乱国。臣不敢以亵服污于执事，愿以仁义为衣，道德为领，忠信为绅，廉知为缘。使君服之，长有兹鲁国，先公社稷，永有攸赖，不亦可乎？”公曰：“寡人敢不承教！”君子曰：“鲁之老父，何其善爱君哉！其气和，其辞婉以周，其情恳愿而有依。鲁君应之，若黄钟大吕，弦歌干扬，洋洋乎相宣，泠泠乎相应也。君臣如此，鲁欲不治得乎？《礼》曰“无体之礼”，“上下和同”，此之谓也。

[book_title]九
腹击至赵，赵苫成常与之出游，指河山曰：畛畛乎有截也。指民物曰：棼棼乎众多也。指兵府曰：矛戟犀利也。指内藏曰：玉帛充刃也。“大夫上国也，宁有匹于是乎？”腹击曰：“敝邑索甚，安能及此？然有一说焉，为君陈之可乎？”曰：“可。”曰：“南海之滨有昭支昷者，居蛟汭之丘。汭不产牛，有绳童来者，大如獒，其角茧尔栗尔。昭支昷怖曰：‘是何物也？’其友伯昏氏告曰：‘此谓童牛，《易》称“童牛之牿”是也。’昭支昷曰：‘吾见貌牛者，形咫尺耳，其大有若斯乎？’恳其人购以归，骄其比邻，矜其舆皂，自以为无敌也。他日，宁宣子过焉，谓之曰：‘是未足为大也，高凉之山，有牛曰畟，其有黄，其尾玄，其色类乎卷，其肉重三百馀斤，子盍致之？’昭支昷复往购以归，又自以为无敌也。他日，爰子旃过焉，谓之曰：‘是未足为大也，空宾之林，有牛曰旄，赤鬛垂髀，绀牦蔽膝，体长而多力，其肉重六百斤，子盍致之？’昭支昷复往购以归，又自以为无敌也。他日，倨无膝过焉，谓之曰：‘是未足为大也，巴峡之中，有牛曰犘，其毛拳然，其睛煜然，其角觺然，其肉重一千斤，子盍致之？’昭支昷复往购以归，又自以为无敌也。他日，梁都之舟过焉，谓之曰：‘是未足为大也，合浦之间，有牛曰犎，项肉上葵，龙胡下绥，迅行如飞，其肉重三千斤，子盍致之？’昭支昷复往购以归，且诧人曰：‘如此尚有可敌者耶？’岸舞焉悦，嚣嚣然自溢也。他日，公孙伯光过之，昭支昷出牛仇之。公孙伯光曰：‘是犹未足为大也，岷峨之谷，有牛曰犩，钅敻荡以为顶，鹄象以为跟，雕璧以为背，填脂以为尻，其肉重七千斤，子盍致之？’昭支昷惑曰：‘有是哉？’虽然，且将验之。迨至，果如伯光言。因叹曰：‘使人不我告，我终矜童牛大于天下牛也。’赵之河山、民物、府藏，较之胡、海，固为大国也；比之齐、晋，则不及矣。齐、晋比赵，固为大国也；较之秦、楚，则雄强不如之矣。君勿自足，自足则骄，骄则轻，轻则残民以逞，国欲治，得乎？”苫成常舌本强不能对。君子曰：人自狭者，其不可哉！

[book_title]十
齐景公惩奢而好俭，诸大夫复日浸乎淫靡，然惧景公之知，矫情事焉。每入朝，驾羸马朴车以从，衣恶甚，冠缨殆欲绝也。齐景公谓其诚也，怜焉，召群臣曰：“寡人使子囊带，赐尔等锦衣一袭，及鞞奉、容刀各一，以为身章，而等毋过俭也。”皆对曰：“臣等藉君威灵，得从大夫之后。食虽弗凿，不我馁也；衣虽弗华，未尝冽也。愿君久有此土，俾万子孙食君之俭。《传》曰：‘俭，德之共也。’共则一和，俭则从康，从康则豫，一和则辑，唯君图之。”景公悦。一日出游，会诸大夫飨于鹿门。入而观焉，其车则泽而焕也，其马则矫而腾也，其服食器用则丰明精腴也。景公以其绐己，大怒曰：“叱嗟！而吾臣也，敢尔乎！”尽收而戮之。君子曰：《书》云“作伪，心劳日拙”，其齐大夫之谓乎？

[book_title]十一
秦昭王即位之三年，中外士多去。昭王患之，谓阳山君曰：“寡人遇士不为不至矣，先饥而之，未冻而裘之，寡人何负于士，士之相视如弁髦？将絷维之耶，益离其心。欲任其所之耶，则去者日多矣。弗禁国将空，奈何？”阳山君曰：“君何患焉。夫王孙非重甗不栖，非山实不食，非族林不悬，闻人声则逸。弋人饵而粟之，诏而驯之。命之舂，人立而下上其手；命之水，负壶出汲；命作《兜离》、《桑林》之舞，则冠带踉跄而起。夫王孙，类夫人者，犹可也。至于甝虪，则噬人之物，仰首则百兽慑，掉尾则林木震，啸咆则阴猋四发。非惟不可近，矧敢狎？猎人羉而缚之，习而安之，相与作角抵之戏，跨项编项，或翻出蹯下，无所不至。甝虪亦灵兽，犹可也。至于伯赵，禽中微者尔，技人引而罗之，扰而柔之，抟土为人、兽、神、鬼面，而空其中，衣与皮如之。令其为鬼，则冒鬼面、服鬼衣以出，跳踉偃仆如画。至于人、兽、神皆然。伯赵虽微，犹禽属也。至于蚍蜉，则虫之至微者也。形大于粟，其目、鼻入微不可见。眩人以彘肢诱而致之，集于干壶，玄与黄异贮，序而教之。布髹几于庭，置二壶其上，振鼓三。初则玄、黄皆出，再则各成列，奋首摇鬛相向，三则纷纭交不可辨。闻钲声，各退入壶不乱。夫王孙、甝虪兽也，伯赵禽也，蚍蜉虫也，皆口不能言，冥顽不灵，其可服而制之者，奠心志、宁嗜欲故也，况士灵于万物者乎？且士者，国必资以成治者也。昔我先君缪公，西取由馀于戎，东得百里奚于宛，迎蹇叔于宋，求丕豹公孙支于晋，遂成霸业。臣窃闻之，先君尝语群臣曰：‘林繁则众禽来栖，海宽则大鱼来游。寡人之待士亦以宽，故剑舄乃麇至耳。’今王之驭下如束涩，昼不得宁，夜不得息，来者如入囊，有入无得出者。臣亦将去之，况他人乎？王若以诚待士，纵其去来不问，士若不至，当磔臣以示，不悔也。”昭王曰：“善。”邻国闻之，士之来归者千馀人。君子曰：君子怀材抱艺，孰不欲自见哉？特患遇之非其道，故避去尔。《礼》云，举贤而容众，毁方而瓦合。言宽裕也，君子亦何心哉。

[book_title]十二
齐顷公欲赋民，一丘出车一乘，不从者死。袁娄宰泣曰：“敝邑之赋急矣，四丘一乘尚弗支也，况倍三乎！吾宁死尔，不忍死民也。”弗奉令。公使使者让宰，且召与使者俱。宰至，见公顿首请曰：“臣无罪。”卢蒲就魁在侧，斥曰：“汝恶得无罪？立国养民古也，瘠民肥国今也。胡不朘民膏血以媚公？尔罪一也。公既弃民，汝反欲爱民，使诸侯不敢侵伐，尔罪二也。通国之宰，皆徇公欲，尔独以正自匡，而欲死之，尔罪三也。汝恶得无罪？”公笑而释之。君子曰：古者谏有五，有正谏，有降谏，有忠谏，有戆谏，有讽谏。若卢蒲就魁之言，其殆讽谏也欤！

[book_title]十三
韩帅师伐魏，入舞阳，魏人避之。韩将公仲曰：“夫魏，易摇之国也，今弗斗，盖弱我矣。再帅师进，必下一二城。”公叔曰：“不然，魏国虽小，许鄢在其南，西河络其北，长城界其西，淮颍出其东，是所谓险阻国也。今无故我弱，盖有伏甲焉。譬犹越人阱鼠，鼠好夜窃粟。越人置粟于盎，恣鼠啮不顾，鼠呼群类入焉，必饫而后反。越人乃易粟以水，浮糠覆水上，而鼠不知也。逮夜，复呼群次第入，咸溺死。魏以舞阳饵我，是置粟于盎也，无乃不可乎？”弗听。未几，伏甲四起，韩师歼焉，公仲仅以身免。君子曰：公叔可谓智士哉。所谓智者，察见隐微，无所遁其情尔。魏人无故而弃舞阳，岂力弱哉。盖诱我也。公仲遽信之，何耶？老子曰：“将欲夺之，必固与之。”其魏人之谓矣。

[book_title]十四
晋栾氏世为晋卿，以财名。至栾雩，益务侈靡，狗马声色无不好。藉之举火者百家，无规之者，媚惑惟恐不亟。求獒西旅，访神马渥洼，征乐姬燕赵。出则行马拥犬，还则吹竹弹丝。为长夜饮，酒酣，连臂踏歌曰：“北邙之阴，白杨悲止。今我不乐，日月驰止。卷发衰止，饮酒沱止，我心和止。”无日不然，盖藏皆空，而为乐不厌。雩觉，召所嬖谓曰：“吾乐已，太康家力，不向单乎？”辄绐之曰：“鱼雁满薮泽，羊牛溢郊，金帛珠玉，充积库藏，何谓单乎？”雩复悦。雩妻蓼媛骂曰：“蛲蛔所藉以生者，在人肠胃中也。噆其血，日夜不止，人因病厉死。人死，即蛲蛔亦槁矣。尔曹藉吾家举火，旦旦蛊而伐之。我家亡，汝家得独存乎？”众畏蓼言，以计去之，嬖乱益甚。雩以贫死，百馀家皆散为丐。君子曰：山之阳有桑，群虫穴之，昼夜啮弗止。桑沈液干而悴，虫亦无生者。虫其栾氏之客欤？使戒蓼言，亦何至于丐？哀哉！

[book_title]十五
楚有斫子般者，貌肃而言庄，言则必称先王，国人皆以为修洁人也。一日，饮薳启强家，而沈尹寿、师祁犁与焉。师祁犁与沈尹寿语，语近亵。斫子般怒曰：“若等陷女蛊，若渠略出入秽坏，虽鬼见亦唾也，尚敢扬言俎豆间乎？”众皆色沮。言未既，有艳姬过门，斫子般起更衣。忽见夫握刀趋甚疾，众随之观，则所追者正斫子般也。初，斫子般通于姬，姬知饮薳启强家，过而目招之。斫子般将尾而私焉，不虞良人见也。沈尹寿拊膺叹曰：“天下宁复有是耶！天下宁复有是耶！”薳启强尤之曰：“子何见之晚也！昔纪侯好狙，使狙师教焉。狙师脱土肖人貌饰之，冠九山之冠，衣结霞之衣，蹑文鸾之履。升降周旋，人也；拜立坐跪，人也。狙师度可用，进纪侯。纪侯观之乐，举觞觞焉。狙饮已，竟跳掷裂冠裳遁去。盖狙假人貌饰形也，其心狙也，因物则迁尔，子何怪斫子般哉？今之世，假称先王以文奸言者，衣袂相属也，子何怪斫子般哉！”君子曰：天之高也，日月之昭也，星辰之远也，涉天之家咸得测焉。独人心之变，尧舜有难知者。观斫子般之事，可为寒心矣。

[book_title]十六
齐西王须，善贾海，出入扶南、林邑、顿逊群蛮中，贸迁诸宝，若毒冒、颇黎、火齐、马脑之类，白光烨烨然。遇东风覆舟，附断桅浮沈久之，幸薄岸。被湿行彝阴山中，山幽不见日，常若雨将压地。西王须自分必死，寻嵌窦绝气，庶遗胔不为乌鸢饭。未入，猩猩自窦中出，反复视，意若怜之者。取戎叔、雹葖、委萎诸物，指之食。西王须方馁，甘之。窦右有小洞栖，新毳厚尺馀，甚温，让西王须。猩猩独卧于外，大寒不自恤。语言虽殊，朝夕咿作声，似慰解状。如是者一年不懈。忽有馀艎度山下，猩猩犹急挟西王须出，送之登。及登，则其友也。猩猩犹遥望不忍去。西王须因谓其友曰：“吾闻猩血可染罽，经百年不蔫。是兽也腯，刺之可得斗许，盍升岸捕之？”其友大骂曰：“彼兽而人，汝则人而兽也，不杀何为？”囊石加颈，沉之江。君子曰：负恩背义，人弗戮，鬼斯戮之矣。西王须之见杀也，宜哉！虽然，西王须固可杀，犹施于异类也。类同者亦有之，岂惟类同，而同气者亦或有之，奈之何哉？天王之法尚在，吾当执刑书以往。

[book_title]十七
玉戭生与三乌丛臣朋，玉戭生曰：“吾侪宜自厉，异时立朝，势人之门，足毋陟也。”三乌丛臣曰：“此余切齿腐心者，盍誓诸？”玉戭生喜，乃歃血誓曰：“二人同心，毋循利，毋訹有位，毋附厥憸壬而移其行。有违此盟，明神殛之。”居亡何，共仕于晋。玉戭生复申前誓，三乌丛臣曰：“言犹在耳，何敢忘也！”时赵宣子得君，诸大夫日奔走其庭。三乌丛臣既悔，复恐玉戭生知之，又不得不往也，鸡初鸣，即去候宣子。入门，有危坐东荣者，举火照之，则玉戭生也。各惭而退。君子曰：二子贫贱时其盟诚良，及登禄仕，遽变其初志，何耶？利害战于中，位势怵于外故也。士君子养于山林，而坏于朝廷，昔人之叹，其有感哉！

[book_title]十八
武安君说六国从亲以孤秦。秦惠王患之，使犀首期齐、魏，与共伐赵，以败从约。赵肃侯使使臣说齐、魏之君曰：“臣之东邻有长潴君，其妻终葵夫人，妒虐其侍姬，长潴君苦之。长潴君之友六人，家有如夫人者三，和而不争，长潴君泣而诉焉。六人者各遣其妻，载饔饩以食夫人，且解之曰：‘人所贵于妇者，能乐其夫子尔。长潴君年将耄矣，宜安之。今因帷薄之故以伤其心，可不可乎？’夫人答曰：‘妾不佞，不知明训，不能奉夫子，致辱玉趾贲于兹敝庐，有命敢不敬从？然窃有辞焉：长潴君实耄，子且幼，未能胜洒扫。所恃以无恐者，长潴君存耳。苟一旦溘先朝露，吾属将操觚丐于道路。长潴君精神几何？宝之爱之，惟妾尔。侍姬惟欲是从，长潴君若死，其目岂有泪耶？肉未及寒，已思移他家矣。妾虽愚，宁复计帷薄事乎？’六人之妻各归，逐其如夫人者。今六国合从，将以摈秦。秦遣衡人一訹，从约顿解，而惟秦之令是从，不亦难哉？且说士之口，是非纷乱，唯其所命皆傅理善惑，大王不可不察也。”齐、魏之君皆曰善，于是遣使至诸国，从约复成。君子曰：七国之君，甚矣无识也，随辨士之舌以为东西。辨士升，国势降矣，故当时谓无士为无国。传曰：“眩白为黑，倒上为下。”其士之谓欤？

[book_title]十九
鬷夷子谓魏力叔牟曰：“越山之中，多蒙颂、玃父，而牛尾狸亦产焉。狸与肉间错，味旨甚。当林实秋肥，狸日饫之，其毛泽泽。狸自料为人所忌，穴山为宫，树石为栅，聚箨为墉，昼伏夜动，无隙可寻。老猎师嗾犬踪迹之，毁栅坏墉，而烟其宫。狸不能烟也，闭目冒火出，犬随毙之。”力叔牟曰：“狸何罪哉？”鬷夷子曰：“狸何罪哉，利其肉之脆也。高国氏以富见祸，人以为无辜，殊不知从己召也。高国氏亦牛尾狸哉？”君子曰：匹夫无罪，怀璧其罪。信矣！

[book_title]二十
楚放宜咎者，善为鹯，学未三月皆驯，纵之扬则扬，呼之降则降，指鹙鸧凫鹄，使之击则击，无不如志。西邻有终利之伊，争能宜咎，欲学之。求鹯于太阴山，使调鹰奴囚之七月。有鸧过焉，命鹯搏之。鸧惊坠，鹯亦坠，对立闪枝上。招之，矫矫然逝矣。馀者瘦死过半。终利之伊甚惭，往宜咎曰：“子何术而使鹯驯也？”宜咎曰：“吾亦何术哉。予初得之也，冠之以笼胄，束之以绦旋，严之以鼓鼙，承之以鞲帣，振之以銮和。使其目无邪视，神无外驰。时其饥也，和水肉以炙之；廉其餍也，咽羽毛以泄之。于是其天者全，不知有人，人亦鹯比。故命击则击，命止则止。今子畜之以人，不以禽，乖戾其性情，动摇其筋骸，逆乱其血，紊伤其羽翮，不适其饥饱。神既不完，天者皆丧矣，又乌能如人志哉！唯恐其不纵也，纵则扬去尔。吾亦何术哉，所用与子异尔。”终利之伊再拜曰：“吾因问调鹯，而得驭将之术也。”君子曰：岂惟驭将哉，治民亦犹是尔。

[book_title]二十一
楚将伐鲁取其地，召诸大夫问焉。辟闾巫臣曰可，神子鱼曰不可。楚子病之，请言其故。辟闾巫臣曰：“鲁公失政，季氏得民。公伐之，弗胜，次于阳州。齐侯唁公于野井，而不能讨。鲁之臣子，枕戈待旦莫敢发者，畏季氏威也。君将求逞诸侯，而徼福周公之庙，奈何不伐？臣故曰可。”神子鱼曰：“周室东迁，列国失序。若声罪加之以兵，何君不可攻？何国不可伐？楚之视鲁，犹齐、晋之视楚也。鲁可伐也，楚能免焉？臣故曰不可。”辟闾巫臣曰：“鲁弃周礼，惟强弱是视。当齐肇伯，衣裳之会九，兵车之会四，鲁鲜不与闻。晋文率诸侯会于温，以臣召君，不可以训，亦仆仆而往，不遑宁处。其蔑我楚国则曰：‘是荜路篮缕之邦，可与行典礼乎？’楚国之民，含怒日久，非特君也。康王即世，鲁公虽与二三丈夫辱临楚郊，实怵于势，非中诚也，不伐何以示远？臣故曰可。”神子鱼曰：“周公相王室，尹天下，于周为睦。分鲁公以大辂、大旗，夏后之璜，封父之繁弱。殷民六族，使帅其宗。辑其分族，将其丑类，以法则周公。用即命于周，其德至今未泯也。夫修惠以怀人，人谁弗亲？逞威以上人，人孰能辑？今以鲁不我与，而兵之以示远，其无乃非德惠也乎？臣故曰不可。”辟闾巫臣曰：“受姓定封，孰非懿亲？诸姬存者，其可数也。或明德之弗崇，则弗足以存。且臣闻之，立德敷政，立义和民。德，天之明也。义，地之制也。君人者，则天之明，法地之制，以洽和民人，古之道也。今鲁之公室弱，民罹荼毒，若入火无所避之。弃而不伐，不亦左乎？臣故曰可。”神子鱼曰：“王灵虽微，天下共主。楚国固强，终人臣也。以君伐臣，是谓布义。以臣伐君，是谓悖政。四海弗靖，职此之由。若以师宿于鲁境，东诸侯告于天王，使一介之使以让君曰：‘鲁也弱，诸臣畔之，致使其君越在草莽，不能事宗庙，诸姬窃忧之。君为大国，不唯其难之靖，而土地是图，或为执事羞。天王命我诸姬，亦既有辞，当以公徒三万，与君周旋于龟蒙之墟。君其图焉。’不知君将何辞以对也？臣故曰不可。”辟闾巫臣曰：“天王崩，王室乱，刘子、单子以王猛居于皇，自救且不及，况能馁我鲁乎？五侯九伯，桓公实征之，以臣伐君，非一朝夕。今楚之霸与齐代兴，我若讨鲁之罪，东诸侯震叠不暇，其能有辞乎？臣故曰可。”神子鱼曰：“鲁之为国，密迩于齐，又甥舅也。王室固多难，鲁之君子，或藉齐馀威以安靖之。楚师进焉，诸姬必忿，将为楚患，是无故勤诸侯也。如或还也，劳师千里，縻厥糗粮，触冒风露，何益于国？臣故曰不可。”楚子曰：“巫臣之言良。”欲帅师东，闻齐侯取郓，居昭公，乃止。君子曰：春秋大夫类多能言，而丽乎理者，何其寡也？季氏逐君，诸侯莫不闻。楚能告天王致讨，桓、文之功可继也，神子鱼乃力遏之。巫臣不务出此，乃凌蔑我王室，惓惓以威远为言，二者胥失也。楚之为楚，其不竞也宜哉！

[book_title]二十二
宋襄公继霸，将与楚子会于盂，以乘车往而不设兵备。通国人皆忧之，莫敢言。昆吾之叟曰：“君安则臣宁。君设有难，宋社且不血食，吾属将焉置诸？请昧死言焉。”俟宋襄公出，歌而遏之曰：“有虓者貔，其毛栩栩。冠弁而揖，吾不知死所。密密者阹，鳞鳞者矛。仡仡者夫，始可貔与居。貔乎貔乎，良足畏乎！君何之乎？”襄公怪之，召而问焉。昆吾之叟对曰：“闻君将与楚子会，有诸？”曰：“然。”曰：“闻君武备弗之戒，有诸？”曰：“然。”曰：“礼务从时，政在体要。佩玉锵锵，不可薪于山。荷戈与祋，不可酬于庙。其理然也。今楚人貔而冠者也，君欲以文德合之，其术迂矣。君之莅政，动法文王。使文王遇貔，亦使勇士操戟逐之，未必朝服与之揖也。”襄公曰：“人皆相率约君以礼，子奈何欲兴戎乎？坛坫之间，玉帛交错，而使甲士厕之，人其谓我何？”不听，往与楚子会。楚子以兵车至，执襄公。君子曰：宋襄公为万世笑者，以胶柱而鼓瑟也。胶柱而鼓瑟且不可，况往会强国而不知变乎？

[book_title]二十三
郑人有爱惜鱼者。计无从得鱼，或汕，或涔，或设饵笱之。列三盆庭中，且实水焉，得鱼即生之。鱼新脱罔罟之苦，惫甚，浮白而喁。逾旦，鬛尾始摇。郑人掬而观之，曰：鳞得无伤乎？未几，糁而食，复掬而观之，曰：腹将不厌乎？人曰：“鱼以江为命，今处以一勺之水，日玩弄之，而曰‘我爱鱼，我爱鱼’，鱼不腐者寡矣。”不听。未三日，鱼皆鳞败以死，郑人始悔不用或人之言。君子曰：民犹鱼也，今之治民者，皆郑人也哉。

[book_title]二十四
楚万咸语不更先生曰：“鼩之在田也，弹丸欲击，卢犬欲磔，山狸欲咬。鼩苦之，其黠者乃往依稷焉。稷，社之配也，世谓之稷鼠，人不敢图。意而之野巢也，乌鸢啄其掞，鸠残其躯，伯赵夺其室，亦不能一朝居。意而近人而家于宫，则舒然安矣。夫物尚有知，人或失所依，何耶？”不更先生曰：“若是余将焉依？”万咸曰：“仁义汝稷也，礼乐汝宫也，人依乎仁义礼乐，其孰曰不然？”不更先生泠然而悟。君子曰：人之智，岂不物若哉？物之专，人则扰而离也。《诗》云：“依彼平林，有集维沄。”沄非平林固不集也，人孰不智哉？

[book_title]二十五
楚共王有照乘之珠，爱之甚，函以金检，命左右负以随，时出玩之。游于云梦之泽，失焉。共王不悦，下令国中曰：“有获吾珠者，予以万家之邑。”楚国臣无小大咸索珠，简茅淘土，哄哄者三月，竟不得。更数年，繁阳之子牧犊于泽，有气青荧起菅中，视之珠也，椟以献。共王不食言，乃赐之邑。君子曰：仲尼既没，珠之失二千年矣，求者非一世一人，而弗获之。一旦乃入牧犊者之手，可以人贱忽其珠哉！

[book_title]二十六
卫灵公问治国之要于蘧伯玉曰：“寡人之国不为小矣，久而不治，欲帅虎士以御四封，何如？”蘧伯玉曰：“可也，非其要也。”曰：“遣使致聘，以修邻好，何如？”曰：“可也，非其要也。”曰：“慎简百僚，毋旷厥官，何如？”曰：“可也，非其要也。”曰：“社阏文谒，勿使行政，何如？”曰：“可也，非其要也。”曰：“斥摈奸回，崇厥正士，何如？”曰：“可也，非其要也。”曰：“俭德是共，屏弃淫侈，何如？”曰：“可也，非其要也。”曰：“怀保小民，夙夜匪懈，畏之如天，敬之如神，绥之如子，何如？”曰：“斯其至矣！有民斯有国，有国斯有君。民者君之天也，君之则君，舍之则独夫耳，可不畏哉！”公曰：“善哉言乎！”君子曰：蘧伯玉之言，其有激哉！君者主民，民之从君，犹水朝宗，振古然也。而曰民为君之天，何耶？虽然，天之生民，使君主之，不使虐之，虐之非君也。是则君为民立，民亦重矣哉。

[book_title]二十七
赵成阳堪，其宫火，欲灭之，无阶可升，使其子朒假于奔水氏。朒盛冠服，委蛇而往。既见奔水氏，三揖而后升堂，默坐西楹间。奔水氏命傧者设筵，荐脯醢觞朒。朒起，执爵啐酒，且酢主人。觞已，奔水氏曰：“夫子辱临敝庐，必有命我者，敢问？”朒方白曰：“天降祸于我家，郁攸是崇，虐焰方炽。欲缘高沃之，肘弗加翼，徒望宫而号。闻子有阶可登，盍乞我？”奔水氏顿足曰：“子何其迂也！子何其迂也！饭山逢彪，必吐哺而逃；濯溪见鳄，必弃履而走。宫火已焰，乃子揖让时耶？”急舁阶从之。至，则宫已烬矣。君子曰：迂儒偾事，往往类此，是何可胜道！人以经济自负，临事之际，或不知急缓，以至覆亡，亦何其谬哉！

[book_title]二十八
中山君嬖梁其生。生蹇僿而椎鄙，尽国中无过者，唯中山君宜之，一朝不见，辄若有所失。语大夫旃曰：“梁其生其智人哉？何为能安我也？”大夫旃曰：“心成怜，白发玄。情弗怡，艳色媸。从古然也。”中山君曰：“何哉？”大夫旃曰：“君闻癸北子之为人乎？子慎妃耦，十年不遂，恒郁郁离居。曲逆有丑女，眇左目，疹瘢如丛珠，且黑而羸。曲逆人过而不睨。丑女怒，去从师学击筑，弹坎篌，三年精其技。又善为《北里》之舞以惑人。子一见大悦，致厚币聘以归，字曰玄姬。朝筑焉，莫坎篌焉，嬖之甚。子稍出游，归必熟视其面，无不妍者，反笑世人多一目云。其友宛爰都怜之，为致赵女，光艳皦照人，世谓闾须、白台不能似之。子逐出曰：‘何物丑类，敢侪吾玄姬？’所谓玄姬，其君之智人欤？”中山君笑曰：“大夫言过矣！”君子曰：中山君之蔽，一至是乎！妍媸最易辨，且不可，况其他乎？世道既污，以佞为贤，以正直为憸邪者，皆是也。尚何暇中山君之笑哉！尚何暇中山君之笑哉！

[book_title]二十九
宋大心钩与公玉乘、无庸伯仇，同居于乘丘。大心钩学内圣外王之道，淫淫而洽于心。公玉乘迂之曰：“子之道古也，不宜于今。是翠黄擒鼠也，千不得一焉。”乃舍去，学假仁定霸之术，三年而足之。无庸伯仇又尤之曰：“子病大心钩，善矣。子道亦未为得，是使韩卢捕鼠，百而一中焉。予所业则异于是。”公玉乘曰：“何术也？”曰：“捭阖之术也，仪、秦之舌，申、韩之法，轸、到之略也。放之一邑则一邑服，放之一国则一国准，放之天下则天下从。是使蒙贵袭鼠也，十不失一焉。”大心钩、公玉乘疑之，相与说于秦王。大心钩进曰：“王道如春，煦妪兆民，无迹可窥，均囿至仁。王假臣以三十年，鸿化覃于迩遐矣。”王曰：“子之言美矣，惟黄虞能致之尔，寡人不能伺也。”目公玉乘言，公玉乘进曰：“揣摩地势，明王之制，义融于人，己蚀其利。王假臣以十年，霸业可定矣。”王曰：“子之言良矣，惟桓、文能行之尔，寡人不能学也。”无庸伯仇见二人所对不合，于是不待王见问，目如明星，风雷隐隐起舌间，利害粲如也。言已，且继曰：“愿王假臣五月之久，四海诸侯皆惧，膝行而来朝矣。”王大悦，曰：“此寡人夙夜不敢忘者也！”即命为上大夫，与闻国政。公玉乘去之齐，不遇，又之宋、之卫，无客之者。晋人闻而召之，亦为大夫。大心钩辙环诸侯，皆不售，老死垂丘，一如无庸伯仇之言。君子曰：羽龠、于戚之舞，不可施郑、卫之邦，亦犹子女优杂之戏，不可陈齐、鲁之俗。大心钩欲行先王之道于春秋之世，难矣哉！

[book_title]三十
晋定公好以位骄人。扬食我谏曰：东海有巨鱼，名王鲔焉，不知其大多少。赤帜曳曳见龛赭间，则其鬛也。王鲔出入海中，鼓浪喷沫，腥风盖翛翛然云。逢鲣必吞，日以十千计不能餍。出游黑水洋，海舶聚洋中者万，王鲔一喷，皆没不见。其从雄行海间，孰敢向问之者？溯潮上罗刹江，潮退胶焉，矗若长陵。江滨之人以为真陵也，涉之，当足处或战，大骇。斫甲而视，王鲔之肌。乃架栈而脔割之，载数百艘。乌鸢蔽体，群啄之，各饫。夫王鲔之在海也，其势为何如？一失其势，欲为小且不可得，位其可恃乎哉？”定公曰：“寡人已知之矣，子姑就舍。”君子曰：德称其位者恒下人，反是则骄。是何也？德则虚，不德则盈。虚则能容，盈则覆，理也。传曰“君子以虚受人”，又曰“日中则昃”，可不信夫！

[book_title]三十一
齐侯再伐山戎。宾胥无问曰：“闻君将有事山戎，然乎？非与？”公曰：“然。何如？”曰：“以臣观之，可伐者五，不可伐者一。”公惊曰：“何谓也？”曰：“谋夫孔多，可伐者一也。矛戟铦利，幡帜精明，可伐者二也。既廪充刃，饷弗绝，无仰于邻，可伐者三也。卒乘辑睦，队伍成列，不战则已，战无不克，可伐者四也。大而陈、蔡、宋、卫，小而邾、邓、杞、薛，皆与国也，奔号承令，匍匐恐后，可伐者五也。以此言之，止君勿行者惑也。臣窃有私焉，夫山戎，蕞尔之邦也，使诚有罪，君亦既伐之矣，奈何再乎？为土地耶，海滨千里，君悉有之，何爱僻远之野，以广君土疆？为民人耶，衣冠剑舄，充斥君之境上，何爱魋结卉裳之俗，以乱我边陲？为一战可以定伯耶，君已帖陈服郑，亲鲁而攘楚矣，何假乎山戎？今再帅师，徒使斯民肝脑润草莽，枯胔暴原野耳。夫争地以战，残民以逞，非仁君也。非仁君不足以霸诸侯，此不可伐一也。”齐侯曰：“大夫言固善，山戎屡悖寡人，奈何？”宾胥无曰：“熊罴豺虎并家于山，蛟鼍鱼鳖俱穴于渊，九彝百蛮均宅于仁。君务仁德之修，独不能容一山戎乎？容之则来庭，伐之则叛去，力不胜德故也。君请改图焉。”齐侯曰：“大夫之言善。”止。君子曰：桓公贤君哉，不然，何闻义则服如此也。

[book_title]三十二
南文子任卫国之政，察见渊鱼，人莫不畏之。一旦忽若狂易者，以足衣为巾，以冠缨苴履，以食豆而羹箪，百物靡不反者。卫君深忧之，亲枉驾文子之闾，问曰：“先生病耶？”曰：“臣非敢病也。”曰：“先生非病，何反悖若是耶？”曰：“臣非敢反悖也，效尤也。”曰：“何谓效尤？”曰：“今国中法制不定，上下无章，骁暴者字民，孱夫操弓矢出斗，是箪受羹而豆盛食也。贵戚之卿混乎舆台，是履苴冠缨也。髡钳之伦升于上士，是巾足衣也。举国反易，而无一人悟者，君顾独忧臣乎？臣实病，亦一身尔，如国何？”卫君曰：“目能察白黑，而不见其睫。心能识壮耄，而不觉其形。自蔽之患也，请为先生更诸。”君子曰：南文子托疾以悟卫君，美矣。卫君闻之，即有心目之喻，亦易悟也哉。《诗》曰：“鹤鸣于九皋，声闻于天。”此之谓也。

[book_title]三十三
渔者庶其廉与妇竞绝，数月不通。于越入楚，兵大掠。各东西匿，死生不相恤。人诤庶其廉盍聚诸，辄谢去。一日，渔于海，获甲虫曰鲎，雌雄相负，虽风涛不解。庶其廉悔曰：“是物也，人或不如可乎？”归召妇与居，礼之终身。君子曰：阴阳合而大化彰，寒暑正而岁功成，夫妇和而家政理。天道也，亦人道也。俗降世污，有反目至死弗觌者，不亦悲夫！视庶其廉之能悔，抑又贤矣。

[book_title]三十四
秦有尊卢沙者，善夸谈，居之不疑。秦人笑之，尊卢沙曰：“勿予笑也，吾将说楚以王国之术。”翩翩然南。迨至楚境上，关吏絷之，尊卢沙曰：“慎毋絷我，我来为楚王师。”关吏送诸朝，大夫置馆之。问曰：“先生不鄙夷敝邑，不远千里，将康我楚邦。承颜色日浅，未敢敷布腹心，他不敢有请，姑闻师楚之意，何如？”尊卢沙怒曰：“是非子所知！”大夫不得其情，进于上卿瑕。瑕客之，问之如大夫。尊卢沙愈怒，欲辞去。瑕恐获罪于王，亟言之王。趣见。未至，使者四三往。及见，长揖不拜，呼楚王谓曰：“楚国东有吴越，西有秦，北有齐与晋，皆虎视不瞑。臣近道出晋郊，闻晋约诸侯图楚，刑白牲，列珠盘玉敦，歃血以盟曰：‘不祸楚国，无相见也。’且投璧祭河，欲渡。王尚得奠枕而寝耶？”楚王起问计，尊卢沙指天曰：“使尊卢沙为卿，楚不强者有如日。”王曰：“然。敢问何先？”尊卢沙曰：“是不可以空言白也。”王曰：“然。”即命为卿。居三月，无异者。已而晋侯帅诸侯之师至，王恐甚，召尊卢沙却之。尊卢沙瞠目视，不对。迫之言，乃曰：“晋师锐甚，为王上计，莫若割地与之平耳。”王怒，囚之三年，劓而纵之。尊卢沙谓人曰：“吾今而后，知夸谈足以贾祸。”终身不言，欲言扪鼻即止。君子曰：战国之时，士多大言无当，然往往藉是以媒利禄，尊卢沙亦其一人也。使晋兵不即至，或可少售其妄。未久辄败，亦不幸矣哉！历考往事，矫虚以诳人，未有令后者也。然则尊卢沙之劓，非不幸也，宜也。

[book_title]三十五
宋有白冥子旗，耕于渠蒢之野，得石焉。圆而皙，肉且倍好，上有蒲谷文。子旗熟视之曰：“质如截昉，泽而有章，其璧也哉？孚尹旁达，廉而不刿，其璧也哉？无功而家大宝者祸，当献诸朝。”于是沐浴冠带，言于周王曰：“臣渠蒢之贱夫也，偶挈耒耜以耕，窃不自意，地不爱宝，获嘉璧焉。臣不敢私，闻王将有事上帝、方明，六玉阙其一焉，敢献诸下执事。”王使大夫窾受璧，荐诸玉尹。玉尹曰：“嘻，是瑉也。”却还之。子旗抱石叹曰：“吾闻有道之朝，是与非别白。绣衣虽华，不鬋以补冠，太阿虽钝，不季以割牲。今强谓璧为瑉，可不可乎？”楚丘丈人过而视之，曰：“子旗其幸矣哉！”子旗怒曰：“何幸也？”曰：“卞和以玉献尚遭刖，况尔荐瑉者乎？”子旗终不悟。君子曰：士以真材炫，且犹不可，假才能自致与？呜呼，世不特一子旗也。

[book_title]三十六
越人甲父史与公石师交。甲父史能计而弗决，公石师善决而计疏，各合其长，事无留行，人两而一心也。因语相侵，离去，政辄败。密须奋泣谏二人曰：“君不闻海虫有水母乎？水母无目，资虾以行，虾亦资水母食，两不能无也。水母姑置之，又不闻有琐吉乎？腹藏蟹，饥则蟹出求食，归则琐吉饱。否乃死，蟹失所巢，亦两不能无也。琐吉姑置之，又不闻夏屋有蟩鼠乎？与邛邛、巨虚比，为邛邛、巨虚啮甘草。即有难，邛邛、巨虚负而走，亦两不能无也。蟩鼠姑置之，又不闻西域有共命之鸟乎？枳首一体，性多妒，饥则争啄，一俟其瞑，餐毒草害之，及下嗌皆毙，亦两不能无也。是皆山海虫尔，不足怪。虽人亦有之，北方有比肩之民，迭食而迭望，失一则死，亦两不能无也。今二人甚类之，其所异者，彼以形，此以事尔。奈何离去？奈何离去！”二人相顾曰：“微奋言，吾等将愈败。”欢焉如初。君子曰：十二官各有所司，必相资以成体。况尺有所短，寸有所长，何可自用乎？密须奋可谓善讽矣！

[book_title]三十七
猗于皋闻尾勺氏畜豹善捕兽，以双白璧易之。且肆筵，召所与游者饮，出豹于庭而譝其能。于是治金为绳，系之文罗，日割牲啖之。居亡何，有硕鼠过宇下，急解豹毙之。豹视鼠若不见，猗于皋怒詈之。他日又有鼠过焉，猗于皋复纵之，豹遇鼠如初。猗于皋怒鞭之，豹辄嗥，猗于皋愈鞭之。易以缧绁，置之牛羊栈中，日以糟。豹丧欲泣，猗于皋之友安期子佗闻之，诮曰：“吾闻巨阙虽利，补履不如利锥；锦绮虽丽，供不如尺布；文豹虽鸷，擒鼠不如狸狌。子何愚也？曷不用狸搦鼠，而纵豹捕兽哉？”猗于皋说，如其言。未几，狸捕鼠且尽，豹获獐鹿麃麂以归，无算者。君子曰：兽固善捕，亦各有所能，至于用人，乃违其才，何耶？

[book_title]三十八
楚多鹑，善格，如胶弗之解。大夫黎嗜之，偶使韩，遂挟以行。左右言于韩君，君说之，令国中罗鹑与格，皆不胜。君以韩无鹑，愧之。无钩大夫曰：“夫鹑，海内所有也，而韩独无乎？然而能格与否，在所择焉尔。今衣褐而班文鹑也，翁鳞而尾佳鹑也，刀啄而剑距鹑也。鹑则鹑矣，求能格者几何？虽然，此不足道也。国中圆冠方屦，尧行舜趋者，皆士也，能与君排难解纷者复几何？能否在君，不在物也。”君说。择善鹑与黎格，卒大胜。韩因此而得择士之法。君子曰：古语有云，羊质而虎皮，见草悦，见豺战，士鲜不类之。然岂无真虎哉？亦患人君不能用耳。

[book_title]三十九
楚帅师伐晋，晋人恐，严甲兵以待。楚入河阳，退师，未几又入，如是者三。晋侯疑，朝群臣问焉。伯瑕对曰：“楚诱我也，急宜驱，弗驱必深入，存亡不可期。”晋侯曰：“子计疏矣。”伯瑕恚曰：“君如弗纳臣言，臣终不能俘随君，请先去之。”晋侯斥之，问步毅。步毅对曰：“楚非昔楚矣，执政众乖，内嬖日盛，曳绮縠而副玉珈者，后宫千人，旦讴莫酣，惟日不足，焉能及我？”问士渥浊。士渥浊对曰：“毅言固当，亦知其一，未知其二者也。楚西有秦难，东诸侯则齐、郑、鲁、卫，枕戈待隙，独吾国有新丧，未暇攻。彼虞我兵起，五国必应之，故先动相制耳，不足虑也。”问范。对曰：“如二大夫言。”问韩起。韩起大笑绝缨。晋侯变色曰：“大夫笑寡人乎？”起对曰：“老臣何敢笑君？实笑雁奴不知也。”晋侯曰：“何谓也？”曰：“具区之泽，白雁聚焉，夜必择栖。恐人弋己也，设雁奴环巡之，人至则鸣，群雁藉是以瞑。泽人熟其故，爇火照之，雁奴戛然鸣，泽人遽沉其火。群雁皆惊起，视之无物也。如是者四三，群雁以奴绐己，共啄之。未几，泽人执火前，雁奴不敢鸣，群雁方寐，一网无遗者。今楚师进退三，执火之谓也，君何不少察之乎？”晋侯曰：“人不当如是哉！”于是大严守备。楚子闻之，曰：“勿谓晋无人。”不敢侵。君子曰：晋侯其善谋哉！集众人之虑，必有一长者。及韩起献计，楚人知悉其情，遂退师。《诗》云：“先民有言，询于刍荛。”况士乎？

[book_title]四十
宋剔成君自高，视群臣皆下。有谏者，辄拒曰：“尔欲上我耶？毋不已也。”指所佩剑曰：“惧此乎？”皆怖汗而退。欲造九成台于雍丘之郊，恐群臣言，戒门者毋纳士，纳则死。北殷子且谓门者曰：“吾将见吾君。”门者沮之。子且坚欲入，且曰：“吾事君十年，岂不知君？君所甚恶者谏耳，吾不谏则已，何沮也？”曰：“子既不谏，欲入何为？”曰：“吾善为鸡戏，将以悦君也。”门者入白剔成君，君召至。子且鼓肱为翼，胶胶而长鸣。鸣已，急趋出，气甚畅。君怪之，趣使还，问曰：“子人耳，乃效鸡鸣，何也？”曰：“臣尊鸡甚，故效之。”曰：“何故尊之？”曰：“臣以尧舜之知，或不如也。”曰：“是何言与？是何言与！寡人闻，非圣人者无法，况方之异类乎！”曰：“臣焉敢非圣人，窃有疑也。道蔽天地者尧，德极万世者舜，皆古圣人也。今谓其知不鸡若者，诚过乎激。然风雨晦冥，能司晨不愆度者，尧舜能之乎？”曰：“不能也。”曰：“尧舜虽大圣，司晨必以鸡乎？”曰：“固也。”曰：“君知如此，奈何尽下群臣无若鸡者乎？”君喜曰：“群臣无言及兹者，今乃始闻之。寡人有过，子宜力谏也。”曰：“君令臣谏，臣不敢隐。今赋急民单，环四封皆强敌，夙夜忧勤，且惧不免，况事游观乎？”曰：“寡人不敢也。”曰：“君曰不敢，而造九成之台，何也？”剔成君即日罢其役。君子曰：日之行昼，天下无不照。月之行夜，万国无不明。然日月之光有所不及者，一灯之微，足补其功。此盖子且鸡喻之说也。

[book_title]跋
余为《燕书》四十篇，盖取郑人误书“举烛”之义。读者好之，谓有秦汉风。余独愧汗弗止者，何也？自婴忧患以来，神情销沮，见于觚翰之中，气苶而辞荒，恶在其能秦汉也？不犹优孟之似孙叔敖哉！
至正丁酉夏五月记。

        </div>
      </div>
    </div>
  </div>
</div>
<!--update:2025-08-30 10:12:33-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>