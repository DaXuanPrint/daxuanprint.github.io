<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="万福寺摴蒲记,李生窥墙传,醉游浮碧亭记,南炎浮州志,龙宫赴宴录,金鳌新话全文在线阅读,金鳌新话全文在线下载,大玄古籍书库">
<meta name="description" content="朝鲜15世纪诗人、小说家金时习因不满李朝暴政,遂削发为僧,四处云游,在金鳌山隐居期间创作传奇集《金鳌新话》。此书收进5篇传奇。《李生窥墙传》描写出身封建贵族的李生和崔娘生死不渝的爱情。崔娘遭乱死后,鬼魂化为人与李生结为夫妻。作者塑造了反抗封建礼教的一对情侣。《万福寺樗蒲记》写被倭寇杀害的少女变成仙女和梁生相爱的故事,表现了仙女对人间生活的向往之情。《醉游浮碧楼记》写富室子弟、书生洪某在平壤游历古迹时,与古朝鲜时代的仙女不期而遇,两人以对诗而抒发情怀,后来仙女归天,洪某饱受思念之痛而死。《龙宫赴宴录》以文士">
<title>金鳌新话_金时习_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">金鳌新话</span> <br/>
          作者： <span class="inputVal" id="bkauthor">金时习</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,小说,完结</span> <br/>
          字数： <span class="inputVal" id="bknum">[book_length]22452</span> <br/>
          说明： <span class="inputVal" id="bkdec">朝鲜15世纪诗人、小说家金时习因不满李朝暴政,遂削发为僧,四处云游,在金鳌山隐居期间创作传奇集《金鳌新话》。此书收进5篇传奇。《李生窥墙传》描写出身封建贵族的李生和崔娘生死不渝的爱情。崔娘遭乱死后,鬼魂化为人与李生结为夫妻。作者塑造了反抗封建礼教的一对情侣。《万福寺樗蒲记》写被倭寇杀害的少女变成仙女和梁生相爱的故事,表现了仙女对人间生活的向往之情。《醉游浮碧楼记》写富室子弟、书生洪某在平壤游历古迹时,与古朝鲜时代的仙女不期而遇,两人以对诗而抒发情怀,后来仙女归天,洪某饱受思念之痛而死。《龙宫赴宴录》以文士韩生应邀赴龙宫为龙王写文章,后来抛弃名利入山隐居的故事,表达了作者消极遁世的思想。《南炎浮州志》写儒士朴生梦游阴曹地府,与阎罗王谈论哲理、宗教等问题从而表达了作者对李朝统治者的愤懑和“民本”思想为基础的进步倾向。《金鳌新话》在人物描写和情节设计上都比稗说文学作品有很大发展和突破,从而成为朝鲜中世纪小说文学的先导,对李朝后期小说文学的发展,起到重要的开创作用。金时习被认为是朝鲜第一个小说作家,他还创作有大量诗歌,有诗集《宕游关西录》、《关东日录》等,还作有许多汉诗如《渔夫》、《记农夫语》等。</span> <br/>
          封面： <span class="inputVal" id="bkimg">Z_15089.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]金鳌新话
[book_author]金时习
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,小说,完结
[book_length]22452
[book_dec]朝鲜15世纪诗人、小说家金时习因不满李朝暴政,遂削发为僧,四处云游,在金鳌山隐居期间创作传奇集《金鳌新话》。此书收进5篇传奇。《李生窥墙传》描写出身封建贵族的李生和崔娘生死不渝的爱情。崔娘遭乱死后,鬼魂化为人与李生结为夫妻。作者塑造了反抗封建礼教的一对情侣。《万福寺樗蒲记》写被倭寇杀害的少女变成仙女和梁生相爱的故事,表现了仙女对人间生活的向往之情。《醉游浮碧楼记》写富室子弟、书生洪某在平壤游历古迹时,与古朝鲜时代的仙女不期而遇,两人以对诗而抒发情怀,后来仙女归天,洪某饱受思念之痛而死。《龙宫赴宴录》以文士韩生应邀赴龙宫为龙王写文章,后来抛弃名利入山隐居的故事,表达了作者消极遁世的思想。《南炎浮州志》写儒士朴生梦游阴曹地府,与阎罗王谈论哲理、宗教等问题从而表达了作者对李朝统治者的愤懑和“民本”思想为基础的进步倾向。《金鳌新话》在人物描写和情节设计上都比稗说文学作品有很大发展和突破,从而成为朝鲜中世纪小说文学的先导,对李朝后期小说文学的发展,起到重要的开创作用。金时习被认为是朝鲜第一个小说作家,他还创作有大量诗歌,有诗集《宕游关西录》、《关东日录》等,还作有许多汉诗如《渔夫》、《记农夫语》等。
[book_img]Z_15089.jpg


[book_title]萬福寺摴蒲記
南原有梁生者，早喪父母，未有妻室，獨居萬福寺之東. 房外有梨花一株，方春盛開，如瓊樹銀堆，生每月夜，逡巡朗吟其下. 詩曰:
一樹梨花伴寂廖，可憐辜負月明宵.
靑年獨臥孤窓畔，何處玉人吹鳳簫.
翡翠孤飛不作雙，鴛鴦失侶浴晴江.
誰家有約敲碁子，夜卜燈花愁倚窓.
吟罷，忽空中有聲曰: “君欲得好逑，何憂不遂.” 生心憙之，明日卽三月二十四日也. 州俗燃燈於萬福寺祈福，士女騈集，各呈其志. 日晩梵罷人稀，生袖摴蒲，擲於佛前曰: “吾今日，與佛欲鬪蒲戱，若我負，則設法筵以賽，若不負，則得美女，以遂我願耳.” 祝訖，遂擲之，生果勝，卽跪於佛前曰: “業已定矣，不可誑矣.” 遂隱於几下，以候其約.
俄而有一美姬，年可十五六，丫鬟淡飾，儀容婥妁，如仙姝天妃，望之儼然，手携油甁，添燈揷香，三拜而跪，噫而歎曰: “人生薄命，乃如此邪?” 遂出懷中狀詞，獻於卓前. 其詞曰: “某州某地居住，何氏某，竊以曩者，邊方失禦倭寇來侵，干戈滿目，烽燧連年，焚蕩室廬，盧掠生民，東西奔竄，左右逋逃，親戚僮僕，各相亂離，妾以蒲柳弱質，不能遠逝，自入深閨，終守幽貞，不爲行露之沾，以避橫逆之禍，父母以女子守節不爽，避地僻處，僑居草野，已三年矣. 然而秋月春花，傷心虛度，野雲流水，無聊送日，幽居在空谷，歎平生之薄命，獨宿度良宵，傷彩鸞之獨舞，日居月諸，魂銷魄喪，夏日冬宵，膽裂腸摧，惟願覺皇，曲垂憐愍，生涯前定，業不可避，賦命有緣，早得歡娛，無任懇禱之至.”
女旣投狀，嗚咽數聲. 生於隙中，見其姿容，不能定情，突出而言曰: “向者投狀，爲何事也?” 見女狀辭，喜溢於面，謂女子曰: “子何如人也，獨來于此?” 女曰: “妾亦人也，夫何疑訝之有，君但得佳匹，不必問名姓，若是其顚倒也.” 時寺已頹落，居僧住於一隅，殿前只有廊廡，蕭然獨存，廊盡處，有板房甚窄. 生挑女而入，女不之難，相與講歡，一如人間.
將及夜半，月上東山，影入窓柯，忽有跫音，女曰: “誰耶? 將非侍兒來耶?” 兒曰: “唯. 向日娘子，行不過中門，履不容數步，昨暮偶然而出，一何至於此極也?” 女曰: “今日之事，蓋非偶然，天之所助，佛之所佑，逢一粲者，以爲偕老也. 不告而娶，雖明敎之法典，式燕以遨，亦平生之奇遇也. 可於茅舍，取裀席酒果來.”
侍兒一如其命而往，設筵於庭，時將四更也. 鋪陳几案，素淡無文，而醪醴馨香，定非人間滋味. 生雖疑怪，談笑淸婉，儀貌舒遲意必貴家處子，踰墻而出，亦不之疑也. 觴進，命侍兒，歌以侑之，謂生曰: “兒定仍舊曲，請自 製一章以侑，如何?” 生欣然應之曰: “諾.” 乃製滿江紅一闋，命侍兒歌之曰:
惻惻春寒羅衫薄，幾回腸斷金鴨冷.
晩山凝黛，暮雲張繖.
錦帳鴛衾無與伴，寶▩半倒吹龍管.
可惜許光陰易跳丸，中情懣.
燈無焰銀屛短，徒收淚誰從款.
喜今宵，鄒律一吹回暖.
破我佳城千古恨，細歌金縷傾銀椀.
悔昔時抱恨，蹙眉兒眠孤館.
歌竟，女愀然曰: “曩者蓬島，失當時之約，今日瀟湘，有故人之逢，得非天幸耶. 郞若不我遐棄，終奉巾櫛，如失我願，永隔雲泥.” 生聞此言，一感一驚曰: “敢不從命?” 然其態度不凡，生熟視所爲，時月掛西峯，鷄鳴荒村，寺鐘初擊，曙色將暝. 女曰:“兒可撤席而歸，隨應隨滅不知所之.” 女曰: “因緣已定，可同携手.” 生執女手，經過閭閻，犬吠於籬，人行於路，而行人不知與女同歸，但曰: “生早歸何處?” 生答曰: “適醉臥萬福寺，投故友之村墟也”
至詰朝，女引至草莽間，零露瀼瀼，無逕路可遵. 生曰: “何居處之若此也?” 女曰: “孀婦之居，固如此耳.” 女又謔曰: “於邑行路，豈不夙夜，謂行多露.” 生乃謔之曰: “有狐綏綏，在彼淇梁. 魯道有蕩，齊子翺翔.” 吟而笑傲. 遂同去開寧洞，蓬蒿蔽野，荊棘參天，有一屋，小而極麗，邀生俱入，裀褥帳幃極整，如昨夜所陳. 留三日，歡若平生然，其侍兒，美而不黠，器皿潔而不文，意非人世，而繾綣意篤，不復思廬，已而女謂生曰: “此地三日不下三年君當還家以顧生業也. 遂設離宴以別.” 生悵然曰: “何遽別之速也?” 女曰: “當再會，以盡平生之願爾，今日到此弊居，必有夙緣，宜見鄰里族親，如何?” 生曰: “諾.” 卽命侍兒，報四鄰以會.
其一曰鄭氏. 其二曰吳氏. 其三曰金氏. 其四曰柳氏. 皆貴家巨族，而與女子，同閭閈親戚，而處子者也. 性俱溫和，風韻不常，而又聰明識字，能爲詩賦，皆作七言短篇四首以贐，鄭氏態度風流，雲鬟掩鬢，乃噫而吟曰:
春宵花月兩嬋娟，長把春愁不記年.
自恨不能如比翼，雙雙相戱舞靑天.
漆燈無焰夜如何，星斗初橫月半斜.
惆悵幽宮人不到，翠衫撩亂鬢鬖*사.
摽梅情約竟蹉跎，辜負春風事已過.
枕上淚痕幾圓點，滿庭山雨打梨花.
一春心事已無聊，寂寞空山幾度宵.
不見藍橋經過客，何年裴航遇雲翹.
吳氏，丫鬟妖弱，不勝情態，繼吟曰:
寺裏燒香歸去來，金錢暗擲竟誰媒.
春花秋月無窮恨，銷却樽前酒一盃.
漙漙曉露浥桃腮，幽谷春深蝶不來.
却喜隣家銅鏡合，更歌新曲酌金疊.
年年燕子舞東風，腸斷春心事已空.
羨却芙蕖猶竝蔕，夜深同浴一池中.
一層樓在碧山中，連理枝頭花正紅.
却恨人生不如樹，靑年薄命淚凝瞳.
金氏，整其容儀，儼然染翰，責其前詩，淫佚太甚，而言曰: “今日之事，不必多言，但叙光景，胡乃陳懷，以失其節，傳鄙懷於人間.” 遂郞然賦曰:
杜鵑鳴了五更風，寥落星河已轉東.
莫把玉簫重再弄，風情恐與俗人通.
滿酌烏程金叵羅，會須取醉莫辭多.
明朝捲地東風惡，一段春光奈夢何.
綠紗衣袂懶來垂，絃管聲中酒百巵.
淸興未闌歸未可，更將新語製新詞.
幾年塵土惹雲鬟，今日逢人一解顔.
莫把高唐神境事，風流話柄落人間.
柳氏，淡粧素服，不甚華麗，而法度有常，沈默不言，微笑而題曰:
確守幽貞經幾年，香魂玉骨掩重泉.
春宵每與姮娥伴，叢桂花邊愛獨眠.
却笑春風桃李花，飄飄萬點落人家.
平生莫把靑蠅點，誤作崑山玉上瑕.
脂粉慵拈首似蓬，塵埋香匣綠生銅.
今朝幸預鄰家宴，羞看冠花別樣紅.
娘娘今配白面郞，天定因緣契闊香.
月老已傳琴瑟線，從今相待似鴻光.
女乃感柳氏終篇之語，出席而告曰: “余亦粗知字畵，獨無語乎.”
乃製近體七言四韻，以賦曰:
開寧洞裏抱春愁，花落花開感百憂.
楚峽雲中君不見，湘江竹下泣盈眸.
晴江日暖鴛鴦竝，碧落雲銷翡翠遊.
好是同心雙綰結，莫將紈扇怨淸秋.
生亦能文者. 見其詩法淸高，音韻鏗鏘，唶唶不已. 卽於席前，走書古風長短篇一章，以答曰:
今夕何夕，見此仙姝.
花顔何婥妁，絳脣似櫻珠.
風騷尤巧妙，易安當含糊.
織女投機下天津，嫦娥抛杵離淸都.
靚粧照此玳瑁筵，羽觴交飛淸讌娛.
殢雨尤雲雖未慣，淺斟低唱相怡愉.
自喜誤入蓬萊島，對此仙府風流徒.
瑤漿瓊液溢芳樽，瑞腦霧噴金猊爐.
白玉牀前香屑飛，微風撼波靑紗廚.
眞人會我合巹巵，綵雲冉冉相縈紆.
君不見文簫遇彩鸞，張碩逢杜蘭.
人生相合定有緣，會須擧白相闌珊.
娘子何爲出輕言，道我掩棄秋風紈.
世世生生爲配耦，花前月下相盤桓.
酒盡相別，女出銀椀一具，以贈生曰: “明日，父母飯我于寶蓮寺. 若不遺我，請遲于路上，同歸梵宇，同 覲我父母，如何?” 生曰: “諾.”
生如其言，執椀待于路上，果見巨室右族，薦女子之大祥車馬騈闐上于寶蓮，見路傍，有一書生，執椀而立，從者曰: “娘子殉葬之物，已爲他人所偸矣.” 主曰: “如何?” 從者曰: “此生所執之椀.” 遂聚馬以問，生如其前約以對，父母感訝良久曰: “吾止有一女子，當寇賊傷亂之時，死於干戈，不能窀窆，殯于開寧寺之間，因循不葬，以至于今. 今日大祥已至，暫設齌筵，以追冥路. 君如其約，請竢女子以來，願勿愕也.” 言訖先歸.
生佇立以待. 及期，果一女子，從侍婢，腰裊而來，卽其女也. 相喜携手而歸，女入門禮佛，投于素帳之內，親戚寺僧，皆不之信，唯生獨見，女謂生曰: “可同茶飯.” 生以其言，告于父母. 父母試驗之，遂命同飯，唯聞匙筋聲，一如人間. 父母於是驚歎，遂勸生，同宿帳側，中夜言語琅琅，人欲細聽，驟止其言曰: “妾之犯律，自知甚明. 少讀詩書，粗知禮義，非不諳褰裳之可愧，相鼠之可赧，然而久處蓬蒿，抛棄原野，風情一發，終不能戒. 曩者，梵宮祈福，佛殿燒香，自嘆一生之薄命，忽遇三世之因緣. 擬欲荊▩椎▩, 奉高節於百年，羃酒縫裳，修婦道於一生. 自恨業不可避，冥道當然，歡娛未極，哀別遽至. 今則步蓮入屛，阿香輾車，雲雨霽於陽臺，烏鵲散於天津，從此一別，後會難期. 臨別凄惶，不知所云.” 送魂之時，哭聲不絶，至于門外，但隱隱有聲曰:
冥數有限，慘然將別.
願我良人，無或踈闊.
哀哀父母，不我匹兮.
漠漠九原，心糾結兮.
餘聲漸滅，嗚哽不分，父母已知其實，不復疑問. 生亦知其爲鬼，尤增傷感，與父母聚頭而泣，父母謂生曰: “銀椀任君所用. 但女子，有田數頃，蒼赤數人，君當以此爲信，勿忘吾女子.”
翌日，設牲牢朋酒，以尋前迹，果一殯葬處也. 生設奠哀慟，焚楮鏹于前，遂葬焉. 作文以弔之曰:
“惟靈，生而溫麗，長而淸渟. 儀容侔於西施，詩賦高於淑眞，不出香閨之內，常聽鯉庭之箴. 逢亂離而璧完，遇寇賊而珠沈. 托蓬蒿而獨處，對花月而傷心. 腸斷春風，哀杜鵑之啼血，膽裂秋霜，歎紈扇之無緣. 嚮者，一夜邂逅，心緖纏綿. 雖識幽明之相隔，實盡魚水之同歡. 將謂百年以偕老，豈期一夕而悲酸. 月窟驂鸞之姝，巫山行雨之娘，地黯黯而莫歸，天漠漠而難望. 入不言兮恍惚，出不逝兮蒼茫. 對靈幃而掩泣，酌瓊漿而增傷. 感音容之窈窈，想言語之琅琅. 嗚虖哀哉. 爾性聰慧，爾氣精詳. 三魂縱散，一靈何亡. 應降臨而陟庭，或薰蒿而在傍. 雖死生之有異，庶有感於些章.”
後極其情哀，盡賣田舍，連薦再三夕，女於空中，唱曰: “蒙君薦拔，已於他國，爲男子矣. 雖隔幽明，寔深感佩. 君當復修淨業，同脫輪回.”
生後不復婚嫁，入智異山採藥，不知所終.

[book_title]李生窺牆傳
松都有李生者，居駱駝橋之側. 年十八，風韻淸邁，天資英秀. 常詣國學，讀詩路傍. 善竹里，有巨室處崔氏，年可十五六，態度艶麗，工於刺繡，而長於詩賦. 世稱: “風流李氏子. 窈窕崔家娘. 才色若可餐，可以療飢腸.”
李生嘗挾冊詣學，常過崔氏之家，北牆外，垂楊裊裊，數十株環列，李生憩於其下. 一日窺牆內，名花盛開，蜂鳥爭喧，傍有小樓，隱映於花叢之間，株簾半掩，羅幃低垂. 有一美人，倦繡停針，支頥而吟曰:
獨倚紗窓刺繡遲，百花叢裏囀黃鸝.
無端暗結東風怨，不語停針有所思.
路上誰家白面郞，靑衿大帶映垂楊.
何方可化堂中燕，低掠珠簾斜度墻.
生聞之，不勝技癢，然其門戶高峻，庭闈深邃，但怏怏而去. 還時以白紙一幅，作詩三首，繫瓦礫投之曰:
巫山六六霧重回，半露尖峰紫翠堆.
惱却襄王孤枕夢，肯爲雲雨下陽臺.
相如欲挑卓文君，多少情懷已十分.
紅粉墻頭桃李艶，隨風何處落繽紛.
好因緣邪惡因緣，空把愁腸日抵年.
二十八字媒已就，藍橋何日遇神仙.
崔氏，命侍婢香兒，往取見之，卽李生詩也. 披讀再三，心自喜之. 以片簡，又書八字，投之曰: “將子無疑，昏以爲期.” 生如其言，乘昏而往，忽見桃花一枝，過墻而有搖裊之影. 往視之則以鞦韆絨索，繫竹兜下垂. 生攀緣而踰，會月上東山，花影在地，淸香可愛. 生意謂已入仙境，心雖竊喜，而情密事秘，毛髮盡竪，回眄左右，女已在花叢裏，與香兒，折花相戴，鋪罽僻地，見生微笑，口占二句，先唱曰:
桃李枝間花富貴，鴛鴦枕上月嬋娟.
生續吟曰:
他時漏洩春消息，風雨無情亦可憐.
女變色而言曰: “本欲與君，終奉箕帚，永結歡娛，郞何言之若是遽也? 妾雖女類，心意泰然，丈夫意氣，肯作此語乎 ? 他日閨中事洩，親庭譴責，妾以身當之. 香兒可於房中，賫酒果以進.” 兒如命而往，四座寂寥，闃無人聲，生問曰: “此是何處?“
女曰: “此是北園中小樓下也. 父母以我一女，情鍾甚篤，別構此樓于芙蓉池畔，方春時，名花盛開，欲使從侍兒遨遊耳. 親闈之居，閨閤深邃，雖笑語啞咿，亦不能卒爾相聞也.” 女酌綠蟻一巵，口占古風一篇曰:
曲欄下壓芙蓉池，池上花叢人共語.
香霧霏霏春融融，製出新詞歌白紵.
月轉花陰入氍毹，共挽長條落紅雨.
風攪淸香香襲衣，賈女初踏春陽舞.
羅衫輕拂海棠枝，驚起花間宿鸚鵡.
生卽和之曰:
誤入桃源花爛熳，多少情懷不能語.
翠鬟雙綰金▩低，楚楚春衫裁綠紵.
東風初拆竝帶花，莫使繁枝戰風雨.
飄飄仙袂影婆婆，叢桂陰中素娥舞.
勝事未了愁必隨，莫製新詞敎鸚鵡.
吟罷，女謂生曰: “今日之事，必非小綠，郞須尾我，以遂情款.” 言訖，女從北窓入，生隨之，樓梯在房中. 綠梯而昇，果其樓也. 文房几案，極其濟楚. 一壁展煙江疊嶂圖，幽篁古木圖，皆名畵也. 題詩其上，詩不知何人所作. 其一曰:
何人筆端有餘力，寫此江心千疊山.
壯哉方壺三萬丈，半出縹緲烟雲間.
遠勢微茫幾百里，近見崒嵂靑螺鬟.
滄波淼淼浮遠空，日暮遙望愁鄕關.
對此令人意蕭索，疑泛湘江風雨灣.
其二曰:
幽篁蕭颯如有聲，古木偃蹇如有情.
狂根盤屈惹苺苔，老幹夭矯排風雷.
胸中自有造化窟，妙處豈與傍人說.
韋偃與可已爲鬼，漏洩天機知有幾.
晴窓嗒然淡相對，愛看幻墨神三昧.
一壁貼四時景，各四首，亦不知爲何人所作. 其筆，則摹松雪眞字，體極精姸. 其一幅曰:
芙蓉帳暖香如縷，窓外霏霏紅杏雨.
樓頭殘夢五更鐘，百舌啼在辛夷塢.
燕子日長閨閤深，懶來無語停金針.
花底雙雙飛蝶蛺，爭趰落花庭院陰.
嫩寒輕透綠羅裳，空對春風暗斷腸.
脉脉此情誰料得，百花叢裏舞鴛鴦.
春色深藏黃四家，深紅淺綠映窓紗.
一庭芳草春心苦，輕揭珠簾看落花.
其二幅曰:
小麥初胎乳燕斜，南園開遍石榴花.
綠窓工女幷刀饗，擬試紅裙剪紫霞.
黃梅時節雨簾纖，鸎囀槐陰燕入簾.
又是一年風景老，棟花零落笋生尖.
手拈靑杏打鸎兒，風過南軒日影遲.
荷葉已香池水滿，碧波深處浴鸕鶿.
藤牀筠簟浪波紋，屛畵瀟湘一抹雲.
懶慢不堪醒午夢，半窓斜日欲西曛.
其三幅曰:
秋風策策秋露凝，秋月娟娟秋水碧.
一聲二聲鴻雁歸，更聽金井梧桐葉.
床下百蟲鳴喞喞，床上佳人珠淚滴.
良人萬里事征戰，今夜玉門關月白.
新衣欲裁剪刀冷，低喚丫兒呼熨斗.
熨斗火銷全未省，細撥秦箏又搔首.
小池荷盡芭蕉黃，鴛鴦瓦上粘新霜.
舊愁新恨不能禁，況聞蟋蟀鳴洞房.
其四幅曰:
一枝梅影向窓橫，風緊西廊月色明.
爐火未銷金筋撥，旋呼丫髻換茶鐺.
林葉頻驚半夜霜，回風飄雪入長廊.
無端一夜相思夢，都在氷河古戰場.
滿窓紅日似春溫，愁鎖眉峰著睡痕.
膽甁小梅腮半吐，含羞不語繡雙鴛.
剪剪霜風掠北林，寒鳥啼月正關心.
燈前爲有思人淚，滴在穿絲小挫針.
一傍，別有小室一區，帳褥衾枕，亦甚整麗. 帳外爇麝臍，燃蘭膏，熒煌映徹，恍如白晝. 生與女，極其情歡，遂留數日，生謂女曰: “先聖有言，父母在. 遊必有方，而今我定省. 已過三日，親必倚閭而望，非人子之道也.” 女惻然而頷之，踰垣而遣之. 生自是以後，無已不往.
一夕，李生之父，問曰: “汝朝出而暮還者，將以學先聖仁義之格言，昏出而曉還，當爲何事? 必作輕薄子，踰垣牆，折樹壇耳. 事如彰露，人皆譴我敎子之不嚴，而如其女，定是高門右族，則必以爾之狂狡，穢彼門戶，獲戾人家，其事不小，速去嶺南，率奴隷監農，勿得復還.” 卽於翌日，謫送蔚州.
女每夕，於花園待之，數月不還. 女意其得病，命香兒，密問於李生之鄰，鄰人曰: “李郞，得罪於家君，去嶺南，已數月矣.” 女聞之，臥疾在床，轉轉不起，水醬不入於口，言語支離，肌膚憔悴，父母怪之，問其病狀，喑喑不言. 搜其箱篋，得李生前日唱和詩，擊節驚訝曰: “幾乎失我女子矣.” 問曰: “李生誰耶?” 至是，女不能復隱，細語在咽中，告父母曰: “父親母親，鞠育恩深，不能相匿. 竊念男女相感，人情至重. 是以，摽梅迨吉，咏於周南，咸腓之凶，刑於羲易. 自將蒲柳之質，不念桑落之詩，行露沾衣，竊被傍人之嗤. 絲蘿托木，已作渭兒之行. 罪已貫盈，累及門戶. 然而彼狡童兮，一偸賈香，千生喬怨，以眇眇之弱軀，忍悄悄之獨處，情念日深，沈痾日篤，濱於死地，將化窮鬼. 父母如從我願，終保餘生，倘違情款，斃而有已. 當與李生，重遊黃壞之下，誓不登他門也.”
於是，父母已知其志，不復問病，且警且誘，以寬其心，復修媒妁之禮，問于李家. 李氏問崔家門戶優劣曰: “吾家豚犬，雖年少風狂，學問精通，身彩似人，所冀捷龍頭於異日，占鳳鳴於他年，不願速求婚媾也.” 媒者，以言返告，崔氏復遣曰: “一時朋伴，皆稱令嗣才華邁人，今雖蟠屈，豈是池中之物. 宜速定嘉會之晨，以合二姓之好.” 媒者，又以其言，返告李生之父，父曰: “吾亦自少，把冊窮經，年老無成. 奴僕逋逃，親戚寡助，生涯疎闊，家計伶俜，而況巨家大族，豈以一人寒儒，留意爲贅郞乎. 是必好事者，過譽吾家，以誣高門也.” 媒，又告崔家，崔家曰: “納采之禮，漿束之事，吾盡辨矣. 宜差穀旦，以定花燭之期.” 媒者，又返告之. 李家至是，稍回其意，卽遣人，召生問之. 生喜不自勝，乃作詩曰:
破鏡重圓會有時，天津烏鵲助佳期.
從今月老纏繩去，莫向東風怨子規.
女聞之，病亦稍愈，又作詩曰:
惡因緣是好因緣，盟語終須到底圓.
共輓鹿車何日是，倩人扶起理花鈿.
於是，擇吉日，遂定婚禮，而續其絃焉. 自同牢之後，夫婦愛而敬之，相待如賓，雖鴻光鮑桓，不足言其節義也. 生翌年，捷高科，登顯仕，聲價聞于朝著.
辛丑年，紅賊據京城，王移福州. 賊焚蕩室廬，臠炙人畜. 夫婦親戚，不能相保，東奔西竄，各自逃生. 生挈家，隱匿窮崖. 有一賊，拔劍而逐. 生奔走得脫，女爲賊所虜，欲逼之，女大罵曰: “虎鬼殺啗我，寧死葬於豺狼之腹中，安能作狗彘之匹乎?” 賊怒，殺而剮之.
生竄于荒野，僅保餘軀. 聞賊已滅，遂尋父母舊居，其家已爲兵火所焚. 又至女家，廊廡荒凉，鼠喞鳥喧. 悲不自勝，登于小樓，收淚長噓. 奄至日暮，塊然獨坐，佇思前遊，宛如一夢.
將及二更，月色微吐，光照屋梁. 漸聞廊下，有跫然之音，自遠而近，至則崔氏也. 生雖知已死，愛之甚篤，不復疑訝. 遽問曰: “避於何處，全其軀命?” 女執生手，慟哭一聲. 乃敍情曰: “妾本良族，幼承庭訓，工刺繡裁縫之事，學詩書仁義之方，但識閨門之治，豈解境外之修. 然而一窺紅杏之墻，自獻碧海之珠. 花前一笑，恩結平生，帳裏重遘，情愈百年. 言至於此，悲慙曷勝. 將謂偕老而歸居，豈意橫折而顚溝，終不委身於豺虎，自取磔肉於泥沙，固天性之自然，匪人情之可忍. 却恨一別於窮崖，竟作分飛之匹鳥. 家亡親沒，傷殢魄之無依，義重命輕，幸殘軀之免辱. 誰憐寸寸之灰心，徒結斷斷之腐腸，骨骸暴野，肝膽塗地. 細料昔時之歡娛，適爲當日之愁寃. 今則鄒律已吹於幽谷，倩女再返於陽閒. 蓬萊一紀之約綢繆，聚窟三生之香芬郁，重契闊於此時，期不負乎前盟，如或不忘，終以爲好，李郞其許之乎?” 生喜且感曰: “固所願也.” 相與款曲抒情. 言及家産被寇掠有無，女曰: “一分不失，埋於某山某谷也.” 又問: “兩家父母骸骨安在?” 女曰: “暴棄某處.” 敍情罷，同寢極歡如昔.
明日，與生俱往尋瘞處，果得金銀數錠及財物若干. 又得收拾兩家父母骸骨. 貿金賣財，各合葬於五冠山麓，封樹祭獻，皆盡其禮. 其後，生亦不求仕官，與崔氏居焉. 幹僕之逃生者，亦自來赴. 生自是以後，懶於人事，雖親戚賓客賀弔，杜門不出，常與崔氏，或酬或和，琴瑟偕和，荏苒數年.
一夕，女謂生曰: “三遇佳期，世事蹉跎，歡娛不厭，哀別遽至.” 遂嗚咽，生驚問曰: “何故至此?” 女曰: “冥數不可躱也，天帝以妾與生，緣分未斷，又無罪障，假以幻體，與生暫割愁腸，非久留人世，以惑陽人.” 命婢兒進酒，歌玉樓春一闋，以侑生，歌曰:
干戈滿目交揮處，玉碎花飛鴛失侶.
殘骸狼籍竟誰埋，血汚遊魂無與語.
高唐一下巫山女，破鏡重分心慘楚.
從玆一別兩茫茫，天上人間音信阻.
每歌一聲，飮泣數下，殆不成腔. 生亦悽惋不已曰: “寧與娘子，同入九泉，豈可無聊獨保殘生. 向者，傷亂之後，親戚僮僕，各相亂離，亡親骸 狼籍原野，儻非娘子，誰能奠埋. 古人云: 生事之以禮，死葬之以禮. 盡在娘子，天性之純孝，人情之篤厚也. 感激無已，自愧可勝. 願娘子，淹留人世，百年之後，同作塵土.” 女曰: “李郞之壽，剩有餘紀，妾已載鬼籙，不能久視. 若固眷戀人間，違犯條令，非唯罪我，兼亦累及於君. 但妾之遺骸，散於某處，倘若垂恩，勿暴風日.” 相視泣下數行云: “李郞珍重.” 言訖漸滅，了無踪迹.
生拾骨，附葬于親墓傍. 旣葬，生亦以追念之故，得病數月而卒. 聞者莫不傷歎，而慕其義焉.

[book_title]醉遊浮碧亭記
平壤，古朝鮮國也. 周武王克商，訪箕子，陣洪範九疇之法，武王封于此地，而不臣也. 其勝地，則錦繡山，鳳凰臺，綾羅島，麒麟窟，朝天石，楸南墟，皆古跡，而永明寺浮碧亭，其一也. 永明寺，卽東明王九梯宮也. 在郭外東北卄里，俯瞰長江，遠矚平原，一望無際，眞勝境也. 畵舸商舶，晩泊于大同門外之柳磯，留則必泝流而上，縱觀于此，極歡而旋. 亭之南，有鍊石層梯，左曰靑雲梯，右曰白雲梯，刻之于石，立華柱，以爲好事者玩.
天順初，松京有富室洪生，年少美姿容，有風度，又善屬文. 値中秋望，與同伴，抱布貿絲于箕城，泊舟艤岸. 城中名娼，皆出闉闍，而目成焉. 城中有故友李生，設宴以慰生，酣醉回舟，夜凉無寐，忽憶張繼楓橋夜泊之詩，不勝淸興，乘小艇，載月打槳而上，期興盡而返，至則浮碧亭下也. 繫纜蘆叢，躡梯而登，憑軒一望，朗吟淸嘯，時月色如海，波光如練，雁呌汀沙，鶴驚松露，凜然如登淸虛紫府也. 顧視故都，烟籠粉堞，浪打孤城，有麥秀殷墟之歎，乃作詩六首曰:
不堪吟上浿江亭，嗚咽江流腸斷聲.
故國已銷龍虎氣，荒城猶帶鳳凰形.
汀沙月白迷歸雁，庭草烟收點露螢.
風景蕭條人事換，寒山寺裏聽鐘鳴.
帝宮秋草冷凄凄，回磴雲遮徑轉迷.
妓館故基荒薺合，女墻殘月夜烏啼.
風流勝事成塵土，寂寞空城蔓蒺藜.
唯有江波依舊咽，滔滔流向海門西.
浿江之水碧於藍，千古興亡恨不堪.
金井水枯垂薜荔，石壇苔蝕擁檉楠.
異鄕風月詩千首，故國情懷酒半酣.
月白依軒眠不得，夜深香桂落毿毿.
中秋月色正嬋娟，一望孤城一悵然.
箕子廟庭喬木老，檀君祠壁女蘿緣.
英雄寂寞今何在，草樹依稀問幾年.
唯有昔時端正月，淸光流彩照衣邊.
月出東山烏鵲飛，夜深寒露襲人衣.
千年文物衣冠盡，萬古山河城郭非.
聖帝朝天今不返，閑談落世竟誰依.
金轝麟馬無行迹，輦路草荒僧獨歸.
庭草秋寒玉露凋，靑雲橋對白雲橋.
隋家士卒隨鳴瀨，帝子精靈化怨蜩.
馳道烟埋香輦絶，行宮松偃暮鐘搖.
登高作賦誰同賞，月白風淸興未消.
生吟罷，撫掌起舞踟躕. 每吟一句，歔欷數聲，雖無扣舷吹簫，唱和之樂，中情感慨，足以舞幽壑之潛蛟，泣孤舟之嫠婦也.
吟盡欲返，夜已三更矣. 忽有跫音，自西而至者. 生意謂寺僧聞聲，驚訝而來. 坐以待之，見則一美娥也. 丫鬟隨侍左右，一執玉柄拂，一執輕羅扇，威儀整齊，狀如貴家處子. 生下階，而避之于墻隙，以觀其所爲. 娥倚于南軒，看月微吟，風流態度，儼然有序. 侍兒捧雲錦茵席以進，改容就坐，琅然言曰: “此間有哦詩者，今在何處? 我非花月之妖，步蓮之姝，幸値今夕，長空萬里，天闊雲收，冰輪飛而銀河淡，桂子落而瓊樓寒，一觴一脉，暢敍幽情，如此良夜何?”
生一恐一喜，踟躕不已，作小謦咳聲. 侍兒尋聲而來，請曰: “主母奉邀.” 生踧踖而進，且拜且跪. 娥亦不之甚敬，但曰: “子亦登此.” 侍兒以短屛乍掩，只半面相看，從容言曰: “子之所吟者，何語也? 爲我陳之.” 生一一以誦. 娥笑曰: “子亦可與言詩者也.” 卽命侍兒，進酒一行，殽饌不似人間，試啖堅硬莫吃，酒又苦不能啜. 娥莞爾曰: “俗士，那知白玉醴紅虯脯乎?” 命侍兒曰: “汝速去神護寺，乞僧飯小許來.” 兒承命而往，須臾得來，卽飯也. 又無下飯，又命侍兒曰: “汝去酒巖，乞饌來.” 須臾，得鯉炙而來. 生啗之. 啗訖，娥已依生詩，以和其意，寫於桂箋，使侍兒，投于生前. 其詩曰:
東亭今夜月明多，淸話其如感慨何.
樹色依稀靑蓋展，江流瀲瀲練裙拖.
光陰忽盡若飛鳥，世事屢驚如逝波.
此夕情懷誰了得，數聲鐘磬出烟蘿.
故城南望浿江分，水碧沙明呌雁群.
麟駕不來龍已去，鳳吹曾斷土爲墳.
睛嵐欲雨詩圓就，野寺無人酒半醺.
忍看銅駝沒荊棘，千年蹤跡化浮雲.
草根咽咽泣寒螿，一上高亭思渺茫.
斷雨殘雲傷往事，落花流水感時光.
波添秋氣潮聲壯，樓蘸江心月色凉.
此是昔年文物地，荒城疎樹惱人腸.
錦繡山前錦繡堆，江楓掩映古城隈.
丁東何處秋砧苦，欸乃一聲漁艇回.
老樹倚巖緣薜荔，斷碑橫草惹莓苔.
凭欄無語傷前事，月色波聲摠是哀.
幾介疎星點玉京，銀河淸淺月分明.
方知好事皆虛事，難卜他生遇此生.
醽醁一樽宜取醉，風塵三尺莫嬰情.
英雄萬古成塵土，世上空餘身後名.
夜何知其夜向闌，女墻殘月正團團.
君今自是兩塵隔，遇我却賭千日歡.
江上瓊樓人欲散，階前玉樹露初溥.
欲知此後相逢處，桃熟蓬丘碧海乾.
生得詩且喜，猶恐其返也，欲以談話留之. 問曰: “不敢聞姓氏族譜.” 娥噫而答曰: “弱質，殷王之裔，箕氏之女. 我先祖，實封于此，禮樂典刑，悉遵湯訓，以八條敎民，文物鮮華，千有餘年. 一旦天步艱難，灾患奄至，先考敗績匹夫之手，遂失宗社. 衛瞞乘時，竊其寶位，而朝鮮之業墜矣. 弱質顚蹶狼藉，欲守貞節，待死而已. 忽有神人撫我曰: ‘我亦此國之鼻祖也. 享國之後，入于海島，爲仙不死者，已數千年，汝能隨我紫府玄都，逍遙娛樂乎?’ 余曰: ‘諾.’ 遂提携引我，至于所居，作別館以待之，餌我以玄洲不死之藥. 服之累月，忽覺身輕氣健，磔磔然，如有換骨焉. 自是以後，逍遙九垓，儻佯六合，洞天福地，十洲三島，無不遊覽. 一日，秋天晃朗，玉宇澄明，月色如水，仰視蟾桂，飄然有遐擧之志. 遂登月窟，入廣寒淸虛之府，拜嫦娥於水晶宮裏. 嫦娥以我貞靜能文，誘我曰: ‘下土仙境，雖云福地，皆是風塵，豈如履靑冥驂白鸞，挹淸香於丹桂，服寒光於碧落，遨遊玉京，遊泳銀河之勝也?’ 卽命爲香案侍兒，周旋左右，其樂不勝可言. 忽於今宵，作鄕井念，下顧蜉蝣，臨睨故鄕，物是人非，皓月掩烟塵之色，白露洗塊蘇之累，辭下淸宵，冉冉一降，拜于祖墓，又欲一玩江亭，以暢情懷. 適逢文士，一喜一赧，輒依瓊琚之章，敢展駑鈍之筆，非敢能言，聊以敍情耳.”
生再拜稽首曰: “下土愚昧，甘與草木同腐，豈意與王孫天女，敢望唱和乎?” 生卽於席前，一覽而記. 又俯伏曰: “愚昧宿障深厚，不能大嚼仙羞，何幸粗知字畵，稍解雲謠，眞一奇也. 四美難具，請復以江亭秋夜玩月爲題，押四十韻，敎我.” 佳人頷之，濡筆一揮，雲煙相軋，走書卽賦曰:
月白江亭夜，長空玉露流. 淸光蘸河漢，灝氣被梧楸.
皎潔三千界，嬋娟十二樓. 纖雲無半點，輕颯拭雙眸.
瀲灩隨流水，依稀送去舟. 能窺蓬戶隙，偏映荻花洲.
似聽霓裳奏，如看玉斧修. 蚌珠胚貝闕，犀暈倒閻浮.
願與知微翫，常從公遠遊. 芒寒驚魏鵲，影射喘吳牛.
隱隱靑山郭，團團碧海陬. 共君開鑰匙，乘興上簾鉤.
李子停盃日，吳生斫桂秋. 素屛光粲爛，紈幄細雕鎪.
寶鏡磨初掛，永輪駕不留. 金波何穆穆，銀漏正悠悠.
拔劍妖蟆斫，張羅▩兎罦. 天衢新雨霽，石逕淡煙收.
檻壓千章木，階臨萬丈湫. 關河誰失路，鄕國幸逢儔.
桃李相投報，罍觴可獻酬. 好詩爭刻燭，美酒剩添籌.
爐爆烏銀片，鐺翻蟹眼漚. 龍涎飛睡鴨，瓊液滿癭甌.
鳴鶴孤松驚，啼螿四壁愁. 胡床殷瘦話，晉渚謝遠遊.
彷彿荒城在，簫森草樹稠. 靑楓搖湛湛，黃葦冷颼颼.
仙鏡乾坤闊，塵閒甲子遒. 故宮禾黍穗，野廟梓桑樛.
芳臭遺殘碣，興亡問泛鷗. 纖阿常仄滿，累塊幾蜉蝣.
行殿爲僧舍，前王葬虎丘. 螢燐隔幔小，鬼火傍林幽.
弔古多垂淚，傷今自買憂. 檀君餘木覓，箕邑只溝婁.
窟有麒麟跡，原逢肅愼鍭. 蘭香還紫府，織女駕蒼虯.
文士停花筆，仙娥罷坎堠. 曲終人欲散，風靜櫓聲柔.
寫訖，擲筆凌空而逝，莫測所之. 將歸，使侍兒傳命曰: “帝命有嚴，將驂白鸞，淸話未盡，愴我中情.” 俄而，回飇捲地，吹倒生座，掠詩而去，亦不知所之. 蓋不使異話，傳播人間也.
生惺然而立，藐爾而思，似夢非夢，似眞非眞. 倚闌注想，盡記其語，因念奇遇，而未盡情款. 乃追懷以吟曰:
雲雨陽臺一夢間，何年重見玉簫還.
江波縱是無情物，嗚咽哀鳴下別灣.
吟訖四盻，山寺鐘鳴，水村鷄唱，月隱城西，明星暳暳，但聽鼠啾于庭，蟲鳴于座，悄然而悲，肅然而恐，愴乎其不可留也. 返而登舟，怏怏鬱鬱，抵于故岸，同伴競問曰: “昨宵，托宿甚處?” 生紿曰: “昨夜，把竿乘月，至長慶門外朝天石畔，欲釣錦鱗. 會夜凉水寒，不得一鮒，何恨如之?” 同伴亦不之疑也.
其後，生念娥，得勞瘵尫羸之疾，先抵于家，精神恍惚，言語無常，展輾在床，久而不愈. 生一日，夢見淡妝美人，來告曰: “主母奏于上皇，上皇惜其才，使隸河鼓幕下爲從事. 上帝칙勅汝，其可避乎?” 生驚覺，命家人，沐浴更衣，焚香掃地，鋪席于庭，支頥暫臥，奄然而逝，卽九月望日也. 殯之數日，顔色不變，人以爲遇仙屍解云.

[book_title]南炎浮州志
成化初，慶州有朴生者，以儒業自勉. 常補大學館，不得登一試，常怏怏有憾，而意氣高邁，見勢不屈，人以爲驕俠. 然對人接話，淳愿慤厚，一鄕稱之.
生嘗疑浮屠巫覡鬼神之說，猶豫未決，旣而質之中庸，參之易辭，自負不疑. 而以淳厚，故與浮屠交，如韓之顚，柳之巽者，不過二三人. 浮屠亦以文士交，如遠之宗雷，遁之王謝，爲莫逆友.
一日，因浮屠，問天堂地獄之說，復疑云: “天地一陰陽耳. 那有天地之外，更有天地? 必詖辭也.” 問之浮屠，浮屠亦不能決答，而以罪福響應之說答之，生亦不能心服也.
常著一理論，以自警，蓋不爲他岐所惑.
其略曰: “常聞天下之理，一而已矣. 一者何? 無二致也. 理者何? 性而已矣. 性者何? 天之所命也. 天以陰陽五行，化生萬物，氣以成形，理亦賦焉. 所謂理者，於日用事物上，各有條理，語父子則極其親，語君臣則極其義，以至夫婦長幼，莫不各有當行之路，是則所謂道而理之具於吾心者也. 循其理，則無適而不安，逆其理而拂性，則菑逮. 窮理盡性，究此者也. 格物致知，格此者也. 蓋人之生，莫不有是心，亦莫不具是性，而天下之物，亦莫不有是理. 以心之虛靈，循性之固然，卽物而窮理，因事而推源，以求至乎其極，則天下之理，無不著現明顯，而理之至極者，莫不森於方寸之內矣. 以是而推之，天下國家，無不包括，無不該合，參諸天地而不悖，質諸鬼神而不惑，歷之古今而不墜，儒者之事，止於此而已矣. 天下豈有二理哉? 彼異端之說，吾不足信也.”
一日，於所居室中，夜挑燈讀易，支枕假寐，忽到一國，乃洋海中一島嶼也. 其地無草木沙礫，所履非銅則鐵也. 晝則烈焰亘天，大地融冶，夜則凄風自西，砭人肌骨，吒波不勝. 又有鐵崖如城，緣于海濱，只有一鐵門，宏壯，關鍵甚固. 守門者，喙牙獰惡，執戈鎚以防外物. 其中居民，以鐵爲室，晝則焦爛，夜則凍烈，唯朝暮蠢蠢，似有笑語之狀，而亦不甚苦也. 生驚愕逡巡，守門者喚之. 生遑遽不能違命，踧踖而進.
守門者，竪戈而問曰: “子何如人也?”
生慄且答曰: “某國某土某，一介迂儒，干冒靈官，罪當寬宥，法當矜恕!”
拜伏再三，且謝搪突([扌+突]).
守門者曰: “爲儒者，當逢威不屈，何磬折之如是? 吾儕欲見識理君子久矣. 我王亦欲見如君者，以一語傳白于東方. 少坐! 吾將告子于王.”
言訖，趨蹌而入，俄然出語曰: “王欲延子於便殿! 子當以訏言對，不可以威厲諱，使我國人民，得聞大道之要!”
有黑衣白衣二童，手把文卷而出，一黑質靑字，一白質朱字，張于生之左右以示之. 生見朱字，有名姓，曰: “現住某國朴某，今生無罪，當不爲此國民.”
生問曰: “示不肖以文卷，何也?”
童曰: “黑質者，惡簿也. 白質者，善簿也. 在善簿者，王當以聘士禮迎之，在惡簿者，雖不加罪，以民隸例勑之. 王若見生，禮當詳悉.”
言訖，持簿而入. 須臾飆輪寶車，上施蓮座，嬌童彩女，執拂擎盖，武隸邏卒，揮戈喝道. 生擧首望之，前有鐵城三重，宮闕嶔峩，在金山之下，火炎漲天，融融勃勃. 顧視道傍人物於火燄中，履洋銅融鐵，如蹋濘泥，生之前路可數十步許，如砥而無流金烈火，蓋神力所變爾. 至王城，四門豁開，池臺樓觀，一如人間. 有二美姝，出拜扶携而入. 王戴通天之冠，束文玉之帶，秉珪下階而迎. 生俯伏在地，不能仰視.
王曰: “土地殊異，不相統攝，而識理君子，豈可以威勢屈其躬也?”
挽袖而登殿上，別施一床，卽玉欄金床也. 坐定，王呼侍者進茶. 生側目視之，茶則融銅，果則鐵丸也. 生且驚且懼，而不能避，以觀其所爲. 進於前，則香茗佳果，馨香芬郁，薰于一殿.
茶罷，王語生曰: “士不識此地乎? 所謂炎浮洲也. 宮之北山，卽沃焦山也. 此洲在天之南，故曰南炎浮洲，炎浮者，炎火赫赫，常浮大虛，故稱之云耳. 我名燄摩，言爲燄所摩也. 爲此土君師，已萬餘載矣. 壽久而靈，心之所之，無不神通，志之所欲，無不適意. 蒼頡作字，送吾民以哭之，瞿曇成佛，遣吾徒以護之. 至於三五周孔，則以道自衛，吾不能側足於其間也.”
生問曰: “周孔瞿曇，何如人也?”
王曰: “周孔，中華文物中之聖也. 瞿曇，西域姦兇中之聖也. 文物雖明，人性駁粹，周孔率之. 姦兇雖昧，氣有利鈍，瞿曇警之. 周孔之敎，以正去邪，瞿曇之法，設邪去邪. 以正去邪，故其言正直，以邪去邪，故其言荒誕. 正直故君子易從，荒誕故小人易信，其極致，則皆使君子小人，終歸於正理，未嘗惑世誣民，以異道誤之也.”
生又問曰: “鬼神之說，乃何?”
王曰: “鬼者，陰之靈，神者，陽之靈，蓋造化之迹，而二氣之良能也. 生則曰人物，死則曰鬼神，而其理則未嘗異也.”
生曰: “世有祭祀鬼神之禮，且祭祀之鬼神，與造化之鬼神，異乎?”
曰: “不異也. 士豈不見乎? 先儒云: ‘鬼神無形無聲，然物之終始，無非陰陽合散之所爲.’ 且祭天地，所以謹陰陽之造化也. 祀山川，所以報氣化之升降也. 享祖考，所以報本，祀六神，所以免禍，皆使人致其敬也，非有形質以妄加禍福於人間，特人焄蒿悽愴，洋洋如在耳. 孔子所謂，敬鬼神而遠之，正謂此也.”
生曰: “世有厲氣妖魅，害人惑物，此亦當言鬼神乎?”
王曰: “鬼者，屈也. 神者，伸也. 屈而伸者，造化之神也. 屈而不伸者，乃鬱結之妖也. 合造化，故與陰陽終始而無跡，滯鬱結，故混人物寃懟而有形. 山之妖曰魈，水之怪曰魊，水石之怪曰龍罔象，木石之怪曰夔魍魎，害物曰厲，惱物曰魔，依物曰妖，惑物曰魅，皆鬼也. 陰陽不測之謂神，卽神也. 神者，妙用之謂也，鬼者，歸根之謂也. 天人一理，顯微無間，歸根曰靜，復命曰常，終始造化，而有不可知其造化之跡，是卽所謂道也. 故曰: ‘鬼神之德，其盛矣乎!’”
生又問曰: “僕嘗聞於爲佛者之徒，有曰: ‘天上有天堂快樂處，地下有地獄苦楚處，列冥([名])府十王，鞠十八獄囚.’ 有諸? 且人死七日之後，供佛設齋以薦其魂，祀王燒錢以贖其罪，姦暴之人，王可寬宥否?”
王驚愕曰: “是非吾所聞. 古人曰: ‘一陰一陽之謂道，一闢一闔之謂變. 生生之謂易，無妄之謂誠.’ 夫如是，則豈有乾坤之外，復有乾坤，天地之外，更有天地乎? 如王者，萬民所歸之名也. 三代以上，億兆之主，皆曰王，而無稱異名. 如夫子修春秋，立百王不易之大法，尊周室曰天王，則王者之名，不可加也. 至秦滅六國一四海，自以爲德兼三皇，功高五帝，乃改王號曰皇帝. 當是時，僭竊稱之者頗多，如魏梁荊楚之君，是已. 自是以後，王者之名分紛如也，文武成康之尊號，已墜地矣. 且流俗無知，以人情相濫，不足道. 至於神道則尙嚴，安有一域之內，王者如是其多哉? 士豈不聞天無二日國無二王乎? 其語不足信也. 至於設齋薦魂，祀王燒錢，吾不覺其所爲也. 士試詳其世俗之矯妄!”
生退席敷袵而陳曰: “世俗當父母死亡七七之日，若尊若卑，不顧喪葬之禮，專以追薦爲務. 富者，糜費過度，炫燿人聽，貧者，至於賣田貿宅，貸錢賖穀，鏤紙爲旛，剪綵爲花，招衆▩爲福田，立瓌([壞])像爲導師，唱唄諷誦，鳥鳴鼠喞，曾無意謂. 爲喪者，携妻率兒，援類呼朋，男女混雜，矢溺狼籍，使淨土變爲穢溷，寂場變爲鬧市，而又招所謂十王者，備饌以祭之，燒錢以贖之. 爲十王者，當不顧禮義，縱貪而濫受之乎? 當考其法度，循憲而重罰之乎? 此不肖所以憤悱，而不敢忍言也. 請爲不肖辨之!”
王曰: “噫哉! 至於此極也? 且人之生也，天命之以性，地養之以生，君治之以法，師敎之以道，親育之以恩. 由是，五典有序，三綱不紊，順之則祥，逆之則殃，祥與殃在人生受之耳. 至於死，則精氣已散，升降還源，那有復留於幽冥之內哉? 且寃懟之魂，橫夭之鬼，不得其死，莫宣其氣，嗸嗸於戰場黃沙之域，啾啾於負命啣寃之家者，間或有之，或托巫以致款，或依人以辨懟，雖精神未散於當時，畢竟當歸於無朕. 豈有假形於冥地，以受犴獄乎? 此格物君子，所當斟酌也. 至於齋佛祀王之事，則尤誕矣. 且齋者，潔淨之義，所以齋不齋而致其齋也. 佛者，淸淨之稱，王者，尊嚴之號. 求車求金，貶於春秋，用金用綃，始於漢魏. 那有以淸淨之神而享世人供養，以王者之尊而受罪人賄賂，以幽冥之鬼而縱世間刑罰乎? 此亦窮理之士，所當商略也.”
生又問曰: “輪回不已，死此生彼之義，可問否?”
曰: “精靈未散，則似有輪回，然久則散而消耗矣.”
生曰: “王何故居此異域而爲王者乎?”
曰: “我在世，盡忠於王，發憤討賊. 乃誓曰: ‘死當爲厲鬼，以殺賊!’ 餘願未殄而忠誠不滅，故托此惡鄕爲君長. 今居此地而仰我者，皆前世弑逆姦兇之徒，托生於此，而爲我所制，將格其非心者也. 然非正直無私，不能一日爲君長於此地也. 寡人聞子正直抗志，在世不屈，眞達人也. 而不得一奮其志於當世，使荊璞棄於塵野，明月沉于重淵，不遇良匠，誰知至寶? 豈不惜哉? 余亦時運已盡，將捐弓劒，子亦命數已窮，當瘞蓬蒿，司牧此邦，非子而誰?”
乃開宴極歡，問生以三韓興亡之跡. 生一一陳之. 至高麗創業之由，王歎傷再三曰: “有國者，不可以暴劫民，民雖若瞿瞿以從，內懷悖逆，積日至月，則堅冰之禍起矣. 有德者，不可以力進位，天雖不諄諄以語，示以行事，自始至終，而上帝之命嚴矣. 蓋國者民之國，命者天之命也. 天命已去，民心已離，則雖欲保身，將何爲哉?”
又復敍歷代帝王崇異道致妖祥之事. 王便蹙額曰: “民謳謌而水旱至者，是天使人主重以戒謹也. 民怨咨而祥瑞現者，是妖媚人主益以驕縱也. 且歷代帝王致瑞之日，民其按堵乎? 呼寃乎?”
曰: “姦臣蜂([逢+虫+虫])起，大亂屢作，而上之人，脅威爲善以釣名，其能安乎?”
王良久，歎曰: “子之言，是也.”
宴畢，王欲禪位于生，乃手制曰: “炎洲之域，實是瘴厲之鄕，禹跡之所不至，穆駿之所未窮. 彤雲蔽日，毒霧障天，渴飮赫赫之洋銅，飢餐烘烘之融鐵，非夜叉羅刹，無以措其足，魑魅魍魎，莫能肆其氣. 火城千里，鐵嶽萬重，民俗强悍，非正直無以辨其姦，地勢凹隆，非神威不可施其化. 咨! 爾東國某，正直無私，剛毅有斷，著含章之質，有發蒙之才，顯榮雖蔑於身前，綱紀實在於身後，兆民永賴，非子而誰? 宜導德齊禮，冀納民於至善，躬行心得，庶躋世於雍熙. 體天立極，法堯禪舜，予其作賓，嗚呼欽哉!”
生奉詔，周旋再拜而出. 王復勑臣民致賀，以儲君禮送之. 又勑生曰: “不久當還，勞此一行，所陳之語，傳播人間，一掃荒唐!”
生又再拜致謝曰: “敢不對揚休命之萬一?”
旣出門，挽車者，蹉跌覆轍，生仆地驚起而覺，乃一夢也. 開目視之，書冊抛床，燈花明滅. 生感訝良久，自念將死，日以處置家事爲懷. 數月有疾，料必不起，却毉巫而逝. 其將化之夕，夢神人告於四鄰曰: “汝鄰家某公，將爲閻羅王者”云.

[book_title]龍宮赴宴錄
松都有天磨山. 其山高揷而峭秀，故曰天磨山. 中有龍湫，名曰瓢淵，窄而深，不知其幾丈，溢而爲瀑，可百餘丈. 景槪淸麗，遊僧過客，必於此而觀覽焉. 夙著異靈，載諸傳記，國家歲時，以牲牢祀之.
前朝有韓生者，少而能文，著於朝廷，以文士稱之. 嘗於所居室，日晩宴坐，忽有靑衫▩頭郞官二人，從空而下，俯伏於庭曰: “瓢淵神龍奉邀.” 生愕然變色曰: “神人路隔，安能相及? 且水府汗漫，波浪相囓，安可利往?” 二人曰: “有駿足在門，願勿辭也.” 遂鞠躬挽袂出門，果有驄馬，金鞍玉勒，蓋黃羅帕，而有翼者也. 從者皆紅巾抹額，而錦袴者十餘人. 扶生上馬，幢蓋前導，妓樂後隨，二人執笏從之. 其馬緣空而飛，但見足下煙雲苒惹，不見地之在下也.
頃刻間，已至於宮門之外，下馬而立. 守門者，皆著彭蜞鰲鱉之甲，矛戟森然，眼眶可寸許. 見生皆低頭交拜，鋪牀請憩，似有預待. 二人趨入報之，俄而靑童二人，拱手引入. 生舒步而進，仰視宮門，榜曰含仁之門. 生纔入門，神王戴切雲冠，佩劍秉簡而下，延之上階，升殿請坐，卽水晶宮白玉牀也. 生屈伏固辭曰: “下土愚人，甘與草木同腐，安得干冒神威，濫承寵接?” 神王曰. “久望令聞，仰屈尊儀，幸毋見訝.” 遂揮手揖坐，生三讓而登. 神王南向，踞七寶華牀，生西向而坐.
坐未定，閽者傳言曰: “賓至.” 王又出門迎接. 見有三人，著紅袍，承綵輦，威儀侍從，儼若王者. 王又延之殿上. 生隱於牖下，欲竢其定而請謁. 王勸三人，東向揖坐而告曰: “適有文士在陽界，奉邀，諸君勿相疑也.” 命左右引入，生趨進禮拜，諸人皆俛首答拜. 生讓坐曰: “尊神貴重，僕乃一介寒儒，敢當高座?” 固辭. 諸人曰: “陰陽路殊，不相統攝，而神王威重，鑑人惟明，子必人間文章鉅公，神王是命，請勿拒也.” 神王曰: “坐.” 三人一時就坐. 生乃跼蹐而登，跪於席邊. 神王曰: “安坐.” 座定，行茶一巡.
神王告曰: “寡人止有一女，已加冠笄，將欲適人，而弊居僻陋，無迎待之館，花燭之房，今欲別構一閣，命名佳會，工匠已集，木石咸具，而所乏者，上梁文耳. 側聞秀才，名著三韓，才冠百家，故特遠招，幸爲寡人製之.” 言未旣，有二丫童，一捧碧玉之硯，湘竹之管，一捧氷綃一丈，跪進於前. 生俛伏而起，染翰立成，雲煙相糺.
其詞曰: “切以堪輿之內，龍神最靈，人物之間，配匹至重，旣有潤物之功，可無衍福之基，是以關雎好逑，所以著萬化之始，飛龍利見，亦以象靈變之迹. 是用新構阿房，昭揭盛號，集蜃鼉而作力，聚寶貝以爲材，竪水晶珊瑚之柱，掛龍骨琅玗之梁，珠簾捲而山靄靑葱，玉戶開而洞雲繚繞. 宜室宜家，享胡福於萬年，鼓瑟鼓琴，毓金枝於億世. 用資風雲之變，永補造化之功，在天在淵，蘇下民之渴望，或潛或躍，祐上帝之仁心，騰翥快於乾坤，威德洽于遐邇，玄龜赤鯉，踊躍而助唱，木怪山魈，次第而來賀，宜作短歌，用揭雕梁.
抛梁東，紫翠岧繞撑碧空. 一夜雷聲喧繞澗，蒼崖萬仞珠玲瓏.
抛梁西，征轉巖廻山鳥啼. 湛湛深湫知幾丈，一泓春水似玻瓈.
抛梁南，十里松杉橫翠嵐. 誰識神宮宏且壯，碧琉璃底影相涵.
抛梁北，曉日初升潭鏡碧. 素練橫空三百丈，翻疑天上銀河落.
抛梁上，手捫白虹遊莽蒼. 渤海扶桑千萬里，顧視人寰如一掌.
抛梁下，可惜春疇飛野馬. 願將一滴靈源水，四海便作甘雨灑.
伏願營室之後，合巹之晨，萬福咸臻，千祥畢至，瑤宮玉殿，挾卿雲之靉靆，鳳枕鴦衾，聳歡聲之騰沸，不顯其德，以赫厥靈.”
書畢進呈，神王大喜. 乃命三神傳閱，三神皆嘖嘖歎賞. 於是，神王開潤筆宴. 生跪曰: “尊神畢集，不敢問諱.” 神王曰: “秀才陽人，固不知矣. 一祖江神，二洛河神，三碧瀾神也. 余欲與秀才光伴，故相邀爾.” 酒盡樂作，有蛾眉十餘輩，搖翠袖，戴瓊花，相進相退，舞而歌碧潭之曲曰:
靑山兮蒼蒼，碧潭兮汪汪.
飛澗兮泱泱，接天上之銀潢.
若有人兮波中央，振環珮兮琳琅.
威炎赫兮煌煌，羌氣宇兮軒昻.
擇吉日兮辰良，占鳳鳴之鏘鏘.
有翼兮華堂，有祥兮靈長.
招文士兮製短章，歌盛化兮擧脩梁.
酌桂酒兮飛羽觴，輕燕回兮踏春陽.
獸口噴兮瑞香，豕服沸兮瓊漿.
擊魚鼓兮郞當，吹龍笛兮趨蹌.
神儼然而在牀，仰至德兮不可忘.
舞竟，復有總角十餘輩，左執籥，右執翿，相旋相顧，而歌回風之曲曰:
若有人兮山之阿，披薛荔兮帶女蘿
. 日將暮兮淸波，生細紋兮如羅.
風瓢瓢兮鬢鬖*사, 雲冉冉兮衣婆娑.
周旋兮委蛇，巧笑兮相過.
損余褋兮鳴渦，解余環兮寒沙.
露浥兮庭莎，煙暝兮嶔峨.
望遠峰之嵾嵯，若江上之靑螺.
疏擊兮銅鑼，醉舞兮傞傞.
有酒兮如泥，有肉兮如坡.
賓旣醉兮顔酡，製新曲兮酣歌.
或相扶兮相拖，或相拍兮相呵.
擊玉壺兮飮無何，淸興闌兮哀情多.
舞竟，神王喜抃，洗爵捧觥，致於生前，自吹玉龍之笛，歌水龍吟一闋，以盡歡娛之情. 其詞曰:
管絃聲裏傳觴，瑞麟口噴靑龍腦.
橫吹片玉一聲，天上碧雲如掃.
響激波濤，曲翻風月，景閑人老.
悵光陰似箭，風流若夢，歡娛又生煩惱.
西嶺綵嵐初散，喜東峰氷盤凝灝.
擧杯爲問，靑天明月，幾看醜好?
酒滿金罍，人頹玉峀，誰人推倒?
爲佳賓，脫盡十載雲泥臺鬱，快登蒼昊.
歌竟，顧謂左右曰: “此間伎戱，不類人間，爾等爲嘉賓呈之.” 有一人，自稱郭介士，擧足橫行. 進而告曰: “僕巖中隱士，沙穴幽人，八月風淸，輸芒東海之濱，九天雲散，含光南井之傍，中黃外圓，被堅執銳. 常支解以入鼎，縱摩頂而利人. 滋味風流，可解壯士之顔，形摸郭索，終貽婦人之笑. 趙倫雖惡於水中，錢昆常思於外郡，死入畢吏部之手，神依韓晉公之筆. 且逢場而作戱，宜弄脚以周旋.” 卽於席前，負甲執戈，噴沫瞪視，回瞳搖肢，蹣跚趨蹌，進前退後，作八風之舞，其類數十，折旋俯伏，一時中節，乃作歌曰.
依江海以穴處兮，吐氣宇與虎爭.
身九尺而入貢，類十種而多名.
喜神王之嘉會，羌頓足而橫行.
愛淵潛以獨處，驚江浦之燈光.
匪酬恩而泣珠，非報仇而橫槍.
嗟濠梁之巨族，笑我謂我無腸.
然可比於君子，德充腹而內黃.
美在中而暢四肢兮，螯流玉而凝香.
羌今夕兮何夕，赴瑤池之霞觴.
神矯首而載歌，賓旣醉而彷徨.
黃金殿兮白玉牀，傳巨觥兮咽絲簧.
弄君山三管之奇聲，飽仙府九盌之神漿.
山鬼趠兮翺翔，水族跳兮騰驤.
山有榛兮濕有笭，懷美人兮不能忘.
於是，左旋右折，殿後奔前，滿座皆輾轉失笑. 戱畢，又有一人，自稱玄先生，曳尾延頸，吐氣凝眸，進而告曰: “僕蓍叢隱者，蓮葉遊人，洛水負文，已旌夏禹之功，淸江被網，曾著元君之策. 縱刳腸以利人，恐脫殼之難堪. 山節藻梲，殼爲臧公之珍，石腸玄甲，胸吐壯士之氣. 盧敖踞我於海上，毛寶放我於江中. 生爲嘉世之珍，死作靈道之寶. 宜張口而呵呻，聊以舒千年藏六之胸懷.” 卽於席前，吐氣裊裊如縷，長百餘尺，吸之則無迹，或縮頸藏肢，或引頸搖項，俄而，進蹈安徐，作九功之舞，獨進獨退，乃作歌曰.
依山澤以介處兮，愛呼吸而長生.
生千歲而五聚，搖十尾而最靈.
寧曳尾於泥途兮，不願藏乎廟堂.
匪鍊丹而久視，非學道而靈長.
遭聖明於千載，呈瑞應之昭彰.
我爲水族之長兮，助連山與歸藏.
負文字而有數兮，告吉凶而成策.
然而多智有所危困，多能有所不及.
未免剖心而灼背兮，侶魚蝦而屛迹.
羌伸頸而擧踵兮，預高堂之燕席.
賀飛龍之靈變，玩呑龜之筆力.
酒旣進而樂作，羌歡娛兮無極.
擊鼉鼓而吹鳳簫兮，舞潛虯於幽壑.
集山澤之魑魅，聚江河之君長.
若溫嶠之燃犀，慚禹鼎之罔象.
相舞蹈於前庭，或謔笑而撫掌.
日欲落兮風生，魚龍翔兮波滃泱.
時不可兮驟得，心矯厲而慨慷.
曲終，夷猶恍惚，跳梁低昻，莫辨其狀，萬座嗢噱. 戱畢，於是，木石魍魎，山林精怪，起而各呈所能，或嘯或歌，或舞或吹，或忭或踊，異狀同音，乃作歌曰:
神龍在淵，或躍于天. 於千萬年，厥祚延綿.
卑禮招賢，儼若神仙. 玩彼新篇，珠玉相聯.
琬琰以鑴，千載永傳. 君子言旋，開此瓊筵.
歌以採蓮，妙舞躚翩. 伐鼓淵淵，和彼繁絃.
一棹航船，鯨吸百川. 揖讓周旋，樂且無愆.
歌竟，於是. 江河君長，跪而陳詩，其第一座曰:
碧海朝宗勢未休，奔波汨汨負輕舟.
雲初散後月沈浦，潮欲起時風滿洲.
日煖龜魚閑出沒，波明鳧鴨任沈浮.
年年觸石多鳴咽，此夕歡娛蕩百憂.’
第二座曰:
五花樹影蔭重茵，籩豆笙簧次第陳.
雲母帳中歌宛轉，水晶簾裏舞逡巡.
神龍豈是池中物，文士由來席上珍.
安得長繩繫白日，留連泥醉艶陽春.
第三座曰:
神王酩酊倚金牀，山靄霏霏已夕陽.
妙舞傞傞廻錦袖，淸歌細細遶彫梁.
幾年孤憤翻銀島，今日同歡擧玉觴.
流盡光陰人不識，古今世事太忽忙.
題畢進呈，神王笑閱，使人授生. 生受之跪讀，三復賞玩，卽於座前，題二十韻，以陳盛事，詞曰:
天磨高出漢，巖溜遠飛空. 直下穿林壑，奔流作巨淙.
波心涵月窟，潭底悶龍宮. 變化留神迹，騰拏建大功.
煙熅生細霧，駘蕩起祥風. 碧落分符重，靑丘列爵崇.
乘雲朝紫極，行雨駕靑驄. 金闕開佳燕，瑤階奏別鴻.
流霞浮茗椀，湛露滴荷紅. 揖讓威儀重，周旋禮度豊.
衣冠文璨爛，環珮響玲瓏. 魚鼈來朝賀，江河亦會同.
靈機何恍惚，玄德更淵沖. 苑擊催花鼓，樽垂吸酒虹.
天姝吹玉笛，王母理絲桐. 百拜傳醪醴，三呼祝華嵩.
煙沈霜雪果，盤映水晶葱. 珍味充喉潤，恩波浹骨融.
還如湌沆瀣，宛似到瀛蓬. 歡罷應相別，風流一夢中.
詩進，滿座皆歎賞不已. 神王謝曰: “當勒之金石，以爲弊居之寶.”
生拜謝，進而告曰: “龍宮勝事，已盡見之矣. 且宮室之廣，疆域之壯，可周覽不?” 神王曰: “可”. 生受命，出戶盱衡，但見綵雲繚繞，不辨東西. 神王命吹雲者掃之. 有一人，於殿庭，蹙口一吹，天宇晃朗，無山石巖崖，但見世界平闊，如碁局，可數十里，瓊花琪樹，列植其中，布以金沙，繚以金墉，其廊廡庭除，皆鋪碧琉璃塼，光影相涵.
神王命二人，指揮觀覽，行到一樓，名曰朝元之樓，純是玻瓈所成，飾以珠玉，錯以金碧，登之若凌虛焉. 其層十級. 生欲盡登，使者曰: “神王以神力自登，僕等亦不能盡覽矣.” 蓋上級，與雲霄幷，非塵凡可及，生登七層而下.
又到一閣，名曰凌虛之閣. 生問曰: “此閣何用?” 曰: “此神王朝天之時，整其儀仗，飾其衣冠之處.” 生請曰: “願觀儀仗.” 使者，引至一處，有一物，如圓鏡，燁燁有光，眩目不可諦視. 生曰: “此何物也?” 曰: “電母之鏡.” 又有鼓，大小相稱. 生欲擊之. 使者止之曰: “若一擊，則百物皆震，卽雷公之鼓也.” 又有一物，如橐籥. 生欲搖之. 使者復止之曰: “若一搖，則山石盡崩，大木斯拔，卽哨風之橐也.” 又有一物，如拂箒，而水甕在邊. 生欲灑之. 使者又止之曰: “若一灑，洪水滂沱，懷山襄陵.” 生曰: “然則何乃不置噓雲之器?” 曰: “雲則神王，神力所化，非機括可做.” 生又曰: “雷公電母，風伯雨師，何在?” 曰: “天帝囚於幽處，使不得遊，王出則斯集矣.” 其餘器具，不能盡識.
又有長廊，連亘數里，戶牖鎖以金龍之鑰. 生問: “此何處?” 使者曰: “此神王，七寶之藏也.” 周覽許時，不能遍見. 生曰: “欲還.” 使者曰: “唯.” 生將還，其門戶重重，迷不知其所之，命使者而先導焉.
生到本座，致謝於王曰: “厚蒙恩榮，周覽佳境.” 再拜而別. 於是，神王以珊瑚盤，盛明珠二顆，氷綃二匹，爲贐行之資，拜別門外. 三神同時拜辭，三神乘輦直返. 復命二使者，持穿山簸水之角，揮以送之. 一人謂生曰: “可登吾背，閉目半餉.” 生如其言. 一人揮角先導，恰似登空，唯聞風水聲，移時不絶，聲止開目，但偃臥居室而已.
生出戶視之，大星初稀，東方向明，鷄三鳴而更五點矣. 急探其懷而視之，則珠綃在焉. 生藏之巾箱，以爲至寶，不肯示人. 其後，生不以名爲懷，入名山，不知所終.

        </div>
      </div>
    </div>
  </div>
</div>
<!--update:2025-08-30 10:14:29-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>