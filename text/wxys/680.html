<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="拳术见闻录,跋,拳术见闻续录,拳术传薪录,拳术相关短篇,拳术见闻录全文在线阅读,拳术见闻录全文在线下载,大玄古籍书库">
<meta name="description" content="《拳术见闻录》，向逵恺然著，上海泰东书局民国八年（1919年）二月十日出版印行。向逵，字恺然，即民国武侠小说奠基人平江不肖生是也，不肖生为其笔名，平江（属湖南）为籍贯，初以《留东外史》扬名，而后以《江湖奇侠传》开民国武侠小说风气之先，被誉为武侠小说鼻祖。向恺然亦习武，初学八拳，后研练太极拳，所著拳术著作尤多，有《拳术》《拳术内外家的分别究竟在哪里？》《太极拳名称的解释》《太极拳与内外放松》《太极径中径》《练太极拳之经验》《太极拳讲义序》《图说子母三十六棍》等等。《拳术见闻录》为笔记体短篇小说，属写实作品，">
<title>拳术见闻录_平江不肖生_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">拳术见闻录</span> <br/>
          作者： <span class="inputVal" id="bkauthor">平江不肖生</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,小说,完结</span> <br/>
          字数： <span class="inputVal" id="bknum">[book_length]143395</span> <br/>
          说明： <span class="inputVal" id="bkdec">《拳术见闻录》，向逵恺然著，上海泰东书局民国八年（1919年）二月十日出版印行。向逵，字恺然，即民国武侠小说奠基人平江不肖生是也，不肖生为其笔名，平江（属湖南）为籍贯，初以《留东外史》扬名，而后以《江湖奇侠传》开民国武侠小说风气之先，被誉为武侠小说鼻祖。向恺然亦习武，初学八拳，后研练太极拳，所著拳术著作尤多，有《拳术》《拳术内外家的分别究竟在哪里？》《太极拳名称的解释》《太极拳与内外放松》《太极径中径》《练太极拳之经验》《太极拳讲义序》《图说子母三十六棍》等等。《拳术见闻录》为笔记体短篇小说，属写实作品，记载江湖中之武人武事。中华书局曾经出版向恺然先生所著之《拳术》，亦附有《拳术见闻录》，与本书内容实为不同，仅同名而已。</span> <br/>
          封面： <span class="inputVal" id="bkimg">Z_14204.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]拳术见闻录
[book_author]平江不肖生
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,小说,完结
[book_length]143395
[book_dec]《拳术见闻录》，向逵恺然著，上海泰东书局民国八年（1919年）二月十日出版印行。向逵，字恺然，即民国武侠小说奠基人平江不肖生是也，不肖生为其笔名，平江（属湖南）为籍贯，初以《留东外史》扬名，而后以《江湖奇侠传》开民国武侠小说风气之先，被誉为武侠小说鼻祖。向恺然亦习武，初学八拳，后研练太极拳，所著拳术著作尤多，有《拳术》《拳术内外家的分别究竟在哪里？》《太极拳名称的解释》《太极拳与内外放松》《太极径中径》《练太极拳之经验》《太极拳讲义序》《图说子母三十六棍》等等。《拳术见闻录》为笔记体短篇小说，属写实作品，记载江湖中之武人武事。中华书局曾经出版向恺然先生所著之《拳术》，亦附有《拳术见闻录》，与本书内容实为不同，仅同名而已。
[book_img]Z_14204.jpg


[book_title]拳术见闻录
序言
余不敏，不克工文艺，唯性喜拳技。然苦其不见于经传，不载于史籍，无所资以佐证其理与法。而世之能之者，又多草茅下贱，强半习而不察，鲜能抉其所以然，余尝恨焉！
癸卯秋，识王子志群于长沙，为余竟日谈，然后知此中理与法之深远，有不可几及者。王子折肱此中廿年，仅得睹其藩篱云；余从王子游才数年，其去藩篱也不更远耶？吁，其艰难哉！
王子尝谓余曰：“而与若寝处其中，恶可不知所自，若盍搜其源，拳术家之名在人间者何少也！”余叹曰：“古来忠义节烈之士，有史氏乐为表扬，然湮没而不闻者何可胜道？况以拳技之末，复为执政者忘乎，已无著术表彰于世，其不闻于时、显于后也何足言！”王子曰：“吾非计夫身后之名也，吾悲夫斯道之将沦胥以亡也。欲求遗真以启后学，若盍成吾志焉！”余曰：“是则吾之素愿也。”重以吾子之命，敢不勉力从事，因以暇缀述旧闻成是篇。区区之论，知无当于拳术之万一，然学识浅陋如余，诚不足窥其高远。又以王子之日促从事，其间银根之误，尚在不免，鳞爪之仅得，更何待言。然昔人千金买死马之骨而良马至，余亦只欲是书得如死马之骨。倘海内有道君子，悯其用心之苦，恕其僭窃之罪，进而教之，虽为执鞭亦忻幸无量。
民国元年壬子八月　平江　向逵[1]恺然识
向逵恺然曰：“明戚继光著《纪效新书》中列《拳经》一卷，吾国拳术始有专书。早岁尝一读之，观其所传三十二式，有法无理，有用无体，精技击者阅之，无裨其长；初学者研之，莫发其蒙。当世盖用之以训练士卒，故无取乎妙理焉！其他散见于杂书者，如《武备志》之类，择焉不精，语焉不详；而为小说家言者，又多摭拾夸诞不经之说，以炫其奇，去拳术之真远矣！”
近世朱阜山著《拳艺学初步》一书，盖略能道其径者，而图与说畔，“五合三催”（说见后）之理，似犹未能洞彻。大抵跳窜排挞鲁莽之事，非文人学士之所优为，不能以文章达其所知。抱残守缺，支离灭裂，其由来久矣。
拳术之为物，不多见于经史，莫能道其沿革者，穿凿附会以求之，无益于技，徒多事耳。大抵人类初生，与群动居。飞不如禽、走不如兽，其自卫者，岂徒智哉？盖亦有其技矣！或以群斗之经验，或师鸟兽之特长，以长百物，以雄丑类，而拳术于是乎始。弓矢出，戈矛成，盖后世圣人制之以补拳术之不逮，非械斗起而后有拳术也。
近世战斗之械日精，拳术之用已失。纵使十年练臂，十年练眼，力如贲育，捷若庆忌，以三寸手枪当之足矣！而历观物质文明极辟之邦，尚兢兢研求不遑者，何也？盖近世提倡拳术之目的，与拳术最初之目的殊。古之拳术杀人，今之拳术育人。人之百为，基于其躬。练拳术则身健，身健则魄力雄、意志强；魄力雄、意志强，天下事不足为也。故余之所述者，本诸见闻，求取实用，不张怪诞，以与邦人君子商之。
吾国拳术至杂，省与省殊，县与县殊，人与人殊。一师各传其弟子，弟子各守其心得。其传术之式，变动不居，美恶并见。不能集海内之拳师而合阅之，则不能知其技之所到，与其术之优劣。唯恒人所言者，为内外两家。能内家者如凤毛麟角，余盖未之知也；外家虽杂，大抵分阴、阳劲之二派。阳劲以刚胜，阴劲以柔胜，各臻其极，无所谓优劣也。唯以身体发育而论，则阴劲不如阳劲。阴劲束身以避敌，猴胸短肋，气敛局紧。阳劲挺膊舒筋，发扬踔厉。以今日而倡拳术，实以阳劲为宜。
拳无论阴、阳劲，一身之前后、左右、上下皆有攻守之手，非然则为不完全之拳式。初学必演拳式者，欲其知“五合三催”之理也。何谓“五合”？手与眼合、眼与心合、肩与腰合、身与步合、上与下合是也。何谓“三催”？手催、身催、步催是也。
拳术以避正面攻击，为第一要义。阴劲之“猴胸”，阳劲之“侧身”，皆所以杀敌之正力也。
王志群曰：“敌不动时我不动，敌欲动时我先动。兵法云：‘其静如山，其动如风；守如处女，出如脱兔。’”
拳术贵审势，势之义有二：在己曰“蓄势”，在敌曰“乘势”。初学者，先学蓄势，如鸷鸟之将击，卑飞敛翼；如猛兽之将搏，缩爪张牙。乘势则神定而眼捷，以时敌隙，非老于技击者不能也。
拳术尚弹力，而不取直力。直力者，尽人而有之，弹力则拳术家之专长。直力之及人，猛者能跌人于数丈外，而不能损其脏腑；弹力及人，则人不及跌，已伤其中矣！譬如植玻璃于平台之上，人力中之，则飞碎；枪力中之，则洞一孔焉。
善拳术者，不易出手，出手必用全力；不易校手，校手必见胜负。
拳师有以能受击得名者，盖亦未遇善击之人耳。余尝见有以手横置地上，而驱自动车其上者；见有持石击胸者；见有仰天受舂者，所受者盖直力也。若遇弹力，虽轻必透，脏腑震动。
湖南有谌四者，以善受击名于湘中，咸同间人也。闻陈雅田善拳，访之，遇于山间。谌四曰：“愿以身权尊拳之轻重。”雅田拳之，谌四不知其苦，头眩而已。复曰：“力尽乎？”雅田再拳之。谌四见萤火无数，绕于睫前，遂衔雅田，欲复之。乃以身倚墓门华表，思侧而创其拳，佯笑曰：“君靳力如此，亦浅之乎视四矣。”雅田奋袂而进，四不及避，华表立折。负四归医之，三日而苏，遂为废疾。（雅田与四非校手，故初拳不用全力，与前说无冲突）
陈雅田长沙人也，学拳于罗大鹤，罗大鹤学拳于辰州言先生。言先生少事学问，亦精技击。家贫不能自食，鬻技江湖间，败于河南，归就笔耕。馆旁有园，养鹤其中。一日言先生倚窗而眺，鹤方修翎，一蛇自深草中出，与鹤斗。蛇蜿蜒取势进啮，左右避啄，柔而有力。鹤翅扑咮击，势疾神耸，乃顿悟拳理，手创一技曰“八拳”。
长沙罗大鹤闻其能，知言先生嗜饼，伪为卖饼者，日过其馆以饵之。言先生感其诚，尽传其技。大鹤将行，言先生送之曰：“我尝汗漫江湖，大江以南，挟此技往无敌也。中州某师，比尝弱焉，恐更有能者，子其慎之。”
大鹤居长沙十余年，西行入蜀乘小舟。溯三峡，有巨艘，挟急流而下，势如奔弩。小舟当其前，且立碎，舟人大恐。大鹤持锚立鹢首，艘至以锚撑之，瞬息而渺，遂脱险。行川中几遍，无创之者。出剑门，道渭洛，得其师之敌，而告之曰：“某言先生弟子，罗其姓大鹤其名者也。”与斗竟日，毙其敌，大鹤大笑，僵如石人。所传四弟子，其一为胡鸿美，早卒；余三人曰杨先绩、曰陈雅田、曰黄胖，皆有名湘中。先绩得大鹤传甚精，雅田多力，微隐其技。胖富，未与人校，亦不审其所到。
拳术之要诀，不外起、顿、吞、吐、沉、托、分、闭八字。起、顿、吞、吐以身言，沉、托、分、闭以手言。
自习与临敌不同。未临敌者，自习虽精，应用必疏。
初学拳术者，最忌多与亲爱之人戏校。戏校者，不出重手，久而成习，其弊为嫩，故不创人。不创人者，不足以为名拳师，其技亦不进。
学拳术者，必使四肢有反射作用，而后足以临敌。临敌时，迅如风雨，不容有用脑之余地。善拳技者之取敌，如常人持箸取馐。持箸之顷，齐之、张之、钳之，五指或拗、或撑，各极其能，固不待思索而能者也。
平江李昌蔓，善破人之名手。初试而败，思之一夕，无不胜者。昌蔓进退矫捷，不可以目。有造访者，自云善骽，昌蔓自数丈外溜步以进，客以骽应之，昌蔓跌出寻丈外。昌蔓曰：“客何由能此？”客曰：“吾之始习也，植坚木之杙于燥土之上，日往踢之。三年杙应足折，复加松枝于杙，蘸水其上，又日踢之。三年杙折而松枝之水不及着足矣！”昌蔓曰：“神哉技也！”使其子坚留而待之。数日昌蔓复与校，客仰而跌。客大惊异，昌蔓曰：“客之骽以全力出，以全力入，故神速如此。入而复出，必有所间，吾之初集也。避客之锋而少顿，不中于足者不三寸焉！足入，吾疾乘之矣。”昌蔓著有《拳经棍径》一书，惜不传于世。
往岁余欲设创国技学会于湖南，延而到者数十百人，杰出之英，如欧阳月庵、蒋焕棠、黄其昌者，皆有非常之技。月庵年七十许矣，辛亥革命湘潭杨氏饶于资财，与月庵有旧，坚求护焉。月庵辞以老，杨氏礼愈恭。月庵一往，杨氏有火壁高数丈，月庵跃而上，脱履于地，缘壁行数步，复腾身下，立履中无爽毫发，卒荐湘潭掌教师曾勤圃以自代。至湘，与余同居者十数日，善饭，好弈，未尝言技。日中必假寐，鼾声齁齁然，尝潜往欲捋其须，甫即，则张目笑谢。明日又故扰之，乞哀不达曰：“某习此未成，辍之恐得奇菑。”临行谓余曰：“子亦知夫剑乎？可珍者利也，不韬且钝矣。”月庵其进技以道者乎。
蒋焕棠，历为孚琦、李准、黄兴卫士，闻王志群能，之湘访之。与余遇，见志群演拳式，焕棠惊曰：“二十年来所仅见也！”焕棠老而多力，以硬胜。居南京时，江西兵变，其子戕于乱兵。焕棠大怒且狂，入乱兵丛中，屈两食指击落数十人颔，其友黄某牵之而去，乱兵皆胆裂，无敢鸣枪击之者。
黄其昌有弟子曰林其青，颀然而长，瘦如枯木，矫捷如猿。余素闻其名，不知其师其昌也。其昌年七十有五，至湘抵余寓，饮之酒，尽数斤而后饭。请易盌，尽三四人馔。时林其青之弟子与座，请示余以技，余亦固请。其昌曰：“平生游关内外三十年，未有当吾爪者，请试之。”以爪叩椅，椅为坚木，铿然有声，举以示座客，得碎木如凿屑。座客皆挢舌。视其爪亦无他异，唯较常人者似胼胝耳！
林其青湘人也，年三十余，去湘避吏捕，越数年案寝，复归于湘，教拳技。湘俗新拳师立馆（俗名设厂），必拜其地之素负技名者，其青至，初不与人往还，授徒亦不演拳式，唯教之立庄、运步、散手而已。各技师恶其骄，又畏其强，乃谮之于何延广。
延广为杨先绩高足，王志群之师也，时年六十余矣。闻谗病之，乃折柬邀其青，并速湘中诸拳师，欲与之校。其青欲往，其友曰：“不可！何延广名满湘中，四十余年未尝一败。且子实无礼，弱于长者何患焉！”其青遂止。邀饮之次日，负荆而往，订交焉。
去长沙百余里，有地曰“高桥”，茶商制茶之所也。暮春三月，士女就之者，达数千人。浏阳、平江、湘阴人至者尤众。其俗皆好斗，茶商往往聘武士以自卫。其青与其弟子游于是间，见茶庄崇门深闭，庄内人声鼎沸，有往救之者，叩扉不得启。其青率弟子至，跃登垣上，弟子不能从，持竹授其青，其青引之而入。启扉牵斗者出，莫敢支吾。
其后以票会事发，严逮之，逻者不知其处，乃拘其青兄。兄曰：“吾弟武勇过人，我能示其所，不能缚其身也。”逻者集二百余人，持戈矛、鸟枪从其兄往曰：“面若弟无汝事矣！”昧爽至一小市，其青犹在梦中，其兄大呼曰：“官人来捕汝，汝无苦我。”其青自内应之，从容理行装。逻者入，其青曰：“释吾兄，吾与汝曹行。”行十数里，得一逆旅，其青索酒食，踞案而饮，旁若无人，逻者环而伺之。食已，其青以手击案，瞥然而出，逻者自后追之，遇一涧，宽数丈，其青越而过，逻者绕梁焉，已不知所之矣。复闻诸其弟子，今尚旅川云。
习纵跳之法，传者甚多。有以砂裹足者，有两手裹砂取势者；有掘阱上蹿，阱深跳高者。林其青之习跳，则直腿不屈，以脚掌撑地取势，自举其身上腾，能距地一尺者。屈足取势，达一丈以上矣。
无人不可以习拳，无人不可以为名拳师。人之不习拳者，恒诿于无力，此大误也。人不患无力，特患其力之不能发挥耳。今使人手持十斤之物，虽至弱者能胜也。人之身至轻者重数十斤，未闻其足之不能自举也。苟以十斤之力，附于手而中于人，人必伤；以数十斤之力，附于足而中于人，人必毙矣！
今人恒曰，某某力重数十斤，某某力重数百斤，此为最粗之评判。实则力之为物，与体积、时间有极大之关系。今以百斤之力论，附于臀者尽人皆有，附于肩者较少，附于肘者又少，附于拳者更少，附于指者则寥寥矣。受之者亦然，受百斤之臀则退，受百斤之肩则跌，受百斤之肘则伤，受百斤之拳则病，受百斤之指，不死必为废疾矣！力之发射也，有以一秒钟能发百斤之者，有以一秒之十分之一能发一百斤之者，有以一秒之百分之一能发百斤之力者，时愈速发射愈难。受之者亦然，一秒钟能受百斤之力者，一秒之十分之一不能受也；一秒之十分之一能受百斤之力者，一秒之百分之一不能受也。
人之肢体能发射之物有二：一曰“力”，二曰“劲”。涩者曰力，畅者曰劲；迟者曰力，速者曰劲；限于局部者曰力，达于全身者曰劲。力方而劲圆，力长而劲短。以力击人者，如引重推巨，支之撑之，为事甚滞，为时甚久；以劲击人者，发其一指，则全身之劲在指端，发其一足，则全身之劲在足尖。其中人也，未中之先无劲，既中之后无劲。中之之顷，疾如掣电，一发便收，是之谓劲。善拳技者，尚劲不尚力。练拳技者，使力化为劲。（前所云弹力即劲也。）
劲有路，不可牵之逆之。牵之逆之者，自杀其劲者也。能破人之劲者，乘人之劲路也。
善拳技者，不当人之劲。若猝不及防，而劲已至，则应之以警劲。警劲者何？敛气竦神，紧以当之，震以杀之，行所无事矣！
恒人每言习一二硬手，便可终身受用，如《纪效新书》所称李半天之腿、鹰爪王之拏、张伯敬之打、千跌张之跌，虽皆以一技享重名，实则拳法悉精。所传得意之技，特其独到者耳。非如世俗教师，百法不通，仅知其一也。且一手之关系，无不与全身相调剂。全身皆劣，而独恃一手一足，正如小儿持石击人，石虽坚，不能中敌也。
校手不可着意安排，安排则有浅见，有浅见则滞，滞者败之道也。此尝闻有以一手破天下敌者，盖不复能笑之矣！
拳术亦有小学功夫，立桩是也！立桩不稳，而遽授以攻守之法，则学者之心，驰骛于高远，不肯下死功，其所到可限量也。此理甚庸，能者绝鲜，譬之秋叶遇微风而陨，以其着枝不牢耳。今之习拳者，立足不住，便欲斗人。手法虽多，一遇大敌，直如摧枯拉朽，甚且至老不悟，良可哀也！
善胜者不弛，善败者不乱，立桩之功也。湘潭邓十六，为邬家拳之健者，有名拳师来访，十六出抢手，拳师执其四指，翘之。十六身悬而桩不乱，如生铁铸成。拳师倒行十数步，投之于寻丈之外，十六立地上，凝神敛气如故，拳师叹息而去。
拳技虽小道，师弟子传授之间，盖不可不择端人。弟子不得师，则技不进；师不得弟子，则技不传。故弟子乐得名师，名师亦乐得佳弟子。世俗拳师，技无所到者，无论矣。即有绝世之术，或靳而不传，或不择人而妄传，皆非善道也。
江西有吴广泰者，长“字门拳”（一名鱼门）。一日游至河畔，见有肩桐油四石者，爱其魁硕，叩之为王金龙，约之至寓谓之曰：“以子之多力，胡不习拳？”金龙曰：“无师奈何！”广泰曰：“即为是也。”金龙试之，立跌，遂师之。
广泰教以字门之第一字曰“残”者，金龙退不知所之。越三年，金龙负钱数十千至，广泰诘之，金龙曰：“欲储钱以谢吾师，且习以验其能否。”广泰使演之，则大惊，且患其强不易制，勒不之教，并戒其弟子勿以技授金龙。其后北省有拳师至江西，与广泰约为兄弟而后校艺，拳师败，遂师事广泰。广泰忘其戒，金龙往学于拳师，一日而尽其技。会广泰与拳师授技于某富室，期尽，富室为酒以饯。金龙至，岸然踞高坐，拳师怒曰：“役夫安得无礼？”金龙曰：“此座无常，唯能者居之耳。”拳师叱之曰：“狂奴学技几日？”广泰闻语大惊，履其足，拳师默然视金龙，目怒意弗善也，不饮而散。
拳师以叩广泰，广泰俱一一告之，且曰：“字门拳，诀虽有八，一‘残’字已含混无余义。汝我之长，彼迈之矣！”自是金龙为江西名拳师，广泰反出其下。广泰复教一童子以点穴之法。金龙后嗜鸦片，一日横卧肆中，童子袖小铁椎抵之，金龙归，中夜而死。
观人演拳式，欲知其技之优劣，与其式之美恶，此无他法，一衡以拳理耳。式完手备，而劲不畅达者，习之者疏也。反势闭劲，身手相戾，上下相乖者，式之劣也。习劣技者，用功愈久，滞涩愈甚，此不可不知也。
今人观拳式，恒喜讥评之曰，某解何用，某手御何敌，此大谬之见也。拳式之为物，不过合多手以连属之耳。其连属之点，则示人取势活劲，未必即以之取敌。且拳式之手，有变化者，有浑涵者。已见变化之手，形式已具，固可察其优劣。若浑涵之手，变化之祖也，非其人演而拆之，不可妄为论定。
习劲之法，多借助器械，如沙囊、摇床、石滚、桩板之属，不可枚举。窃以为劲之发育，必求其圆满透澈，不可少加障碍。作劲而出，物冲其前。劲有击力，物有抗力，两力相遇，抗力大，则击力朒；抗力等，则击力着而缩；抗力小，则张缩兼，其所长之劲亦仅矣。且其所长者，沾着胶滞，不足以极劲之能事也。初学者，欲速程其效，而器械之用日广，去理远矣。
习劲有最良之器械，空气是也。空气无抗力，亦有极大之抗力。故习功劲者，能尽人官骸之所能而宣之，其发必全，其着必透，且其所长之劲，官骸不败，无有衰退；习器械者不然，如前清武士之举刀石，辍不数日，遽失旧观矣。《虞初新志》所载王先生事，每晨向空奋击数千拳，虽为小说家言，亦不可以其诞而忽之也。
语曰：“百打百破，一硬不破，一快不破。”硬者，非身手硬也，劲硬也；快者，非进退快，转侧快也。进退固不能不快，而胜负之数，不在进退，在转侧。盖进短一分，即不及人；退缩一分，即可避敌。远步进退时，与人以可乘之隙，故善拳者，有转侧，无进退。转侧，即进退也。有进无退，进即退也。进即退者，以攻为守也。
习拳者，须自信。自信不强，不能尽己之能，鲜不覆于敌者。敌虽强，可以不与之校，校则视之若寻常人，非骄也。即遇寻常人，亦不可以骄而懈其防。
王老师，清侍卫教师也，道咸间人。少林寺僧海川，以技长其宗，闻王老师名，欲赴京访之。集寺僧而告以行，寺僧请归期，海川曰：“归，则少林宗之荣也；不归无复问矣！”遂之京，与王老师校。凡数百手，海川知不可敌，遂乘隙遁去。良久憩于树下，自以为纵跳之技，旷世无伦，王老师不及也。举目偶眺，王老师已立其侧，海川大惊欲走，王老师止之曰：“毋恐，我诚爱君，不然殆矣！”使海川自视其背，衣上有数指痕。海川大感服，拜于地，愿师事之。王老师曰：“不可！君为少林宗健者，少林之技，超迈等伦，君畔而就我，是宗绝矣！可约为兄弟。”海川泣下，乃自宫为寺人，清宗室贵人中间有能者，海川之所授也。王老师晚年，广传相扑之术，遂得李富东而传其技焉。
李富东，武清人也。少强有力，习技颇精。至保定，与诸相扑者角，莫之与敌。诸相扑者曰：“京师多能者，盍一往观？”富东遂至京，角伤相扑者数人，皆王老师之弟子也。王老师自至，富东与校，应手而跌。富东逃，王老师不之逐也。翌日王老师至富东寓，谓富东曰：“子伤我弟子奈何？”富东曰：“子不亦跌我乎？已相偿矣，尚复何辞！”王老师曰：“子归后，尚习技乎？”富东曰：“不能胜人，习将何补？”王老师喟然曰：“我正以是故来耳！以子之美材，何患不独步海内，昵而就我何如？”富东遽拜之，尽得其技。王老师殁，富东继为侍卫教师，未几归武清，授弟子。富东饶于资，客时盈其座。一日有柳某者来访，负木署曰“天下第一”，自云能胜我者上之，漫游十余年，行南北几遍，无与敌者。至富东家，居数日，与校二百余手，柳稍懈，富东疾进以足踢之，柳腾而上，破承尘立堕炕上，炕为崩，柳遂以木上富东。富东今犹健在，为天津武德会之长，其貌甚恶，鼻尪，江湖人咸称之为“鼻子李”云。
霍元甲字俊卿，天津静海小南河村人也。其父名恩第，于昆弟行次二，尝营镖局，为人慷慨豪侠，喜交游，江湖技士无不知霍二爷者。霍氏家传武技曰“迷踪艺”，有名当时。恩第生元甲昆弟十人，元甲行四，少多病，年十二，与里之八九岁儿角力，辄负。元甲欲练艺，恩第不可曰：“汝弱不胜任，必败吾霍氏名。”霍家有练武室，元甲见摈不得至，然时时自壁隙窥之。宅旁有枣树园，元甲恒夜往其中，习练甚苦，十余年无间辍，家人皆不之知也。乡里习技少年藐之，与校皆败去，乃稍稍知元甲力。居无何，元甲至天津，赁曲店街之怀庆会馆为药栈，怀庆人运药材至津者皆归焉。天津治拳术者甚众，妒霍氏名，欲窘元甲，以辱霍氏。至与之角，辄跌地上，咸莫知其所以致胜者。
景州虎头庄赵氏之徒，伪为力人就元甲佣，诇之无所获。夜起环其寝室，隙壁而窥，亦无所见，以为元甲徒多力而已，颇悔其行。一日三人共肩巨捆牛膝，重可七百斤，上下嘘气为声，唱和而行。元甲见之，蹙额曰：“孱哉孺子！”三人置之地曰：“君自引之何如？”元甲持一巨棒，肩二巨捆以去。力人皆大惊异，顷之十数人夜引二筑衢之石，塞于栈门。元甲晨起，见而蹴之，二石旋去数丈，乃共服元甲能，远近闻风而至者不绝。元甲冲和谦，未尝侮人。
庚子岁，义和团匪作，闻元甲有武勇名，欲罗致之。使使馈以礼，元甲惧却之。闻神拳事，大笑曰：“妄哉！安有神附于人者？我即欲与尊神周旋。”使者惭而退，相戒不犯其处。会西教士以危急弃其徒，其徒虞匪至不免，逃且无所之，涕泣载道。元甲闻之，往曰：“君等虽习异教，我不忍视君等骈首就戮，昵就我者，我以身卫。”于是教徒皆求庇于元甲。怀庆栈内，肩摩踵接，比栈而居者甚众。匪酋韩某闻而怒曰：“我以重渠故不之扰，今显护教民，辱我也！不除之，不足以张神威。”或有以和议进者，韩颔之，遂使人赍书元甲曰：“明日巳初，速以教民授我，薄午吾即以千六百神徒取汝矣！”
元甲得书大惊，集众人而告之曰：“某杀君等也。君等不恃某，必逃。逃虽无幸，必有免者。今且奈何？”众皆惶恐无策，元甲曰：“临难而惧无勇也，弃人于危不义也！君等以身就元甲，元甲敢不以身报乎？明日吾将以辰往巳归，幸而克，君等之福也；不幸，则请迟君等于地下。”众皆哭，声闻数里，妇孺莫能举食，彻夜饮泣。元甲危坐达旦，呼侍者备食事，从容栉沐，食已衣轻服，着短靴，毯冠束带，持雁翎刀，绝尘而去。至匪所，则已鸣号集队，骑士列广场左右骋，步者拥其后，举刃如霜雪，群待酋命。酋居幕中，距案而坐，左右手挟二短铳，指挥匪众。元甲瞥然而入，刺酋断其二臂，匪众皆股栗，遂溃。翌日津报详记其事，当此之时，元甲名闻海内，海内豪侠之士，皆以不一见元甲为恨也。
居无何，俄罗斯人有至津鬻武技者，尝仰卧地上，手持百磅铁哑铃各一，二足挟其一，上承巨板。板上置坚木之案，设四雕椅，四人环坐而博，将物事者，上下无患倾侧。登新闻纸广告，自署曰“世界第一大力士”，复为短文以缀之曰：“世界第二大力士为英吉利人，世界第三大力士为德意志人。”元甲恚曰：“外人蔑我国至是乎？”俟俄力士开幕奏技而往，门者拒之。元甲以刺与之曰：“我来与力士角胜负者，胡不纳我？”门者以闻，遂延之入，力士以询译者，译者为述元甲平生，遂受意而出曰：“西人鬻技求食，故张其词以致观者，公何必与人较短长？”元甲曰：“不可！某有二事，愿达之力士，询其一曰：可与某决雌雄？更请其次，则曰：易词宣众谢过而已。”译者唯唯而入，越数日，俄人登报更语而去。
未几，李富东之弟子曰摩霸者，回回人也，游于津，见元甲曰：“吾师敬慕先生，盍往游焉？”元甲以无暇谢之，三请乃许。元甲之弟子某，与摩霸拟其胜负，各崇其师不相下，乃以物为赌注。摩霸贫，署券质其居室。元甲至武清，富东大喜，款洽备至，与元甲观其徒所习技，元甲皆赞赏不置。越数日，与校。元甲年三十有五，富东且六十矣。衣锦袍，偻即曳地。元甲请弛衣，富东笑而不答。格斗良久，富东少却，元甲进抵以肘，富东后格于炕，大呼曰止。元甲复留数日而归。摩霸与兄共居，患无以赎券，自缢而死。元甲初未之知也，闻其死往吊，哭之甚哀。
逾数年，有英国大力士至上海鬻技，腹上能承铁磴重八百斤，能曳自动车倒行。元甲由津之沪，则力士已赴南洋矣！力士盖佣于人者，鬻技所得之赀，悉以授之主者，而月受其给焉。时主者犹在沪上，元甲延译士往见之，欲与之角，期以明年三月，赛金三千元。至期不角者，罚旅赀五百元。元甲倩电灯公司西人平福为证。次年正月元甲即至上海，闻力上已至自南洋，又如汉口矣。
顷之有白人与黑人至，皆自命为力士，角技鬻券，观者塞广幕。元甲与其友二人往观，阍者索券，元甲曰：“我与力士较力者，亦须券乎？”叩其姓氏，知为霍元甲也。肃之入坐，睹其技曰：“易与耳！是亦以技鸣于我国，国人羞死矣！”遂请角。黑人方克其敌，许之，约以明日。元甲延张园之主张叔和为证人，死于敌不索偿也。次日逾午，黑人偕数西人至，律师与焉，谓元甲曰：“子毋足踢，毋首触，毋拳击，毋肘摧，毋指掌中人，即与子斗耳！”元甲笑曰：“然则使我卧而承之乎？惧我即窜去上海可也，安得为此无理之言？”数人大惭而退。元甲遂赁张园设擂台一月，以俟英大力士。为各国文，发传单、登报纸宣言曰：“世讥我国为病夫国，我即病夫国中之一病夫也。愿天下健者从事，有以一拳一足加我者，奉金表、金牌各一，事以为纪念。”
两旬余有东海赵其人者，请与元甲校。元甲曰：“我欲为国人雪耻也。在理子宜助我，胡转与我争强弱？”东海赵曰：“子设擂台，我扑擂台耳，乃惧而我乎？”元甲不得已，虚与周旋。半日推之堕台下，身亦随之，作而曰：“胜负平分，可以休矣！”东海赵曰：“不可！必跌其一。”元甲又起与斗，不敢尽其技，曳赵足使之卧，赵愤懑而去。
英人知元甲能，以力士遁，电灯公司之西人平福亦不知所往。欲索罚金，法无证者，诉不得直，惋惜而已。一日有来访者，自称为张文达，蹙然问曰：“所谓大力士者，谁也？”元甲肃之坐曰：“某为霍元甲，不名大力士，客得毋误耶？”文达曰：“即若是矣！若几死我弟子，可与我决死生？”元甲曰：“君之弟子为谁？”曰：“东海赵也！”元甲曰：“未着微创，安得云死？”曰：“忿欲死耳！”元甲具告所以迟英大力士者，且述当日角技状。文达大怒曰：“毋多言，惧校者非丈夫也！”元甲曰：“我设擂台期满，君续为之可乎？”文达曰：“善！”遂至张园，坐广厅上，袒臂怒目大声曰：“何物竖子，妄称大力士？当吾张文达一掌者，立跌矣！”沪上诸纨绔子，游张园者甚众，闻斯语，争前视之。见文达躯干魁硕，状貌狞雄，诧为非常人也。争致词曰：“公能败霍力士者，吾侪愿延公至家，月奉五百金，执弟子礼。”文达曰：“是何难，苦无照会，不能设擂台耳！”诸纨绔子咸乐助之。
越数日擂台成，元甲适有心疾，与其弟子刘振声及友朋数人往观，文达坐擂台上，指名搦元甲，振声起而代之。自午至暮，酣斗未已，张叔和振铃止斗。次日沪上各报论斯事者，皆曰：“胜负未可决，唯刘之神气似较张惫耳！”元甲谓振声曰：“胡不以某法取之？”振声曰：“畏其力，恐为所乘也！”元甲曰：“乘则变某法，败之必矣！”振声曰：“唯！”遂复往。元甲谓文达曰：“昨日吾弟子与君角，幸未败衄，今日西人观者如堵，胡为阋墙以贻外人笑？愿与君言归于好。”诸纨绔子患辍斗，不得纵观，则叱曰：“何名为弟子，畏人之强，延能者以为助耳！”文达益出嫚语激之。元甲曰：“君今日真欲较胜负，吾弟子当以十五分钟奏捷。”文达曰：“我仅识若，不识若弟子。”元甲曰：“某虽病，敢与君约，三步外跌君者，我负矣！”跃登台上，一进破文达门户；再进跌文达于胯下。举拳厉声曰：“张文达，汝幸为中国人，非然者，吾手下无完躯矣！”环而观者万余人，皆大呼，文达仓皇遁去。
元甲归谓其友曰：“吾生休矣！”其友曰：“何也？”元甲曰：“使我生数百年前，以长矛、短剑杀贼，取侯封如拾芥耳！今科学明，火器出，行阵变，虽有武勇，将安用之？”其友曰：“不然！数百年上，人皆以长矛、短剑为能，君能独雄乎？吾国人方病孱弱，君尽所长以广其传，君不死矣！”元甲击案而起曰：“善！”遂募赀设精武体育会于上海。
先是元甲有友某，世有牙牒，得专利，以父死丧其赀，求佽于元甲。元甲以万金贷之，复以不善理财而败，无以偿元甲，元甲诸兄弟有间言，元甲遂以殷忧致疾，至是愈剧。其同乡某，时居上海，与日本医曰秋野者相识，送元甲往治疾曰：“此吾国大力士霍某也，幸善视之。”日人旅居上海者，设柔道会于虹口，秋野邀之往观，元甲以疾辞，固请，乃偕其弟子刘正声往。日人欲与较，元甲不可，强之，以命振声。日人进扑振声，欲颠之，不得，乃佯卧地上，伸足出振声胯下，振声侧而踢之，伤其股。有继进者，暴怒而前，势甚疾，振声迎而挤之，仰跌寻丈外，其三人乃舍振声，扑元甲，元甲执其手，肤裂骨碎，投之，落地折胁。日人皆盱愕不敢前，与秋野语良久。元甲归，秋野敬之异于他日。翌日薄午，元甲疾忽剧，强舌望阳，手足皆震颤无已，越数日而卒，年四十有二，秋野遁。
近世以来，天下咸重体育，通都大邑，自炫其武者，时有所见。自霍元甲出，外人相戒不入我国门。赍恨以殁，海内伤之。其父今年八十许矣，须发浩然，颜如渥丹，食兼数人，步履轻捷，元甲之友农君于夏间见之云。
注释：
[1]向逵：平江不肖生名逵，字恺然。

[book_title]跋
逵是书成，有难于逵者曰：“昔人谓‘儒以文乱法，而侠以武犯禁’，夫武而侠也，且不免于犯禁之讥，则不侠者当何如？荀况有言‘论心不如择术’，拳术为杀人之技，吾子之于择术，无乃不审乎？学者挟之以行于不逞，则吾子是书之出也，几何其不为助乱也乎？”
逵曰：“否，不然！在昔圣王贤士，不讳言兵，非不知兵凶战危也！诚以禁暴止乱，不得已而用之，故亦不惜于六伐、七伐。拳术虽为杀人之技，然世不知拳术而杀人者何限，使用之而一当，亦安见不可资以戢事。如惧挟其术以行于不逞也，则曹操曾举孝廉，黄巢居然进士，而后之言恶者必稽焉！其所挟者为何如也，论者将谓其择术不审耶？抑将以昔圣贤人之书为助乱者耶？孔子教人寓射于六艺，论者亦将以射为杀人之术，谓孔子不当教之以助乱耶？子之言是不达于孔子寓射之旨也。虽然，幸子之言之也，逵敢不慎乎哉！后之览者，其毋以逵言为文过之本，以贻犯禁之讥，而为难者所笑，则庶几焉！”
平江向逵

[book_title]拳术见闻续录
陈荣广伯熙序
向君恺然精武术，间以所得著诸篇，顾不多见。前以参观精武体育会，聆孙中山言是术之关系，慨然为此，此以次刊诸报端，世有识者，固可借广宗风，否亦足存国粹，甚盛业也。第观所述，可得两例，门户见深，一也；授受不诚，二也。凡学囿于家数，不能会通，于群已咸无幸，治拳术者，多各尊所闻，务胜人为快。胜固骄，负或牺所长视为无物，或愤而诡求一逞，两均无所益，而会打必遭凶一谚，遂悬为座右铭。士大夫不复道，流而为江湖卖技之贱业，其极殆如汉武独尊儒术，文化以阻，不仅汉宋之争，尚得一义已也。至师弟之闲，学成后微特不知感，且逆臆所授，欲创师以证业造何许？故师不敢尽其传，有十步留一之说。近代相承，薪传以烬，至今几莫得一名师，即得亦疑为幻诧为神，均此两例，阏其演进，弱种之名，不武之诮，乃轰于国外，转使东邦学者嘉纳治五郎，窃吾北地翻交之余绪，以振其国俗，豪于东方，岂不大可哀也哉！夫拳勇只武术之一翻交又拳术之一，彼得之而效顾若是，吾苟即固有而祧祖师，不必光大，已足呜喑咤叱一世，固非其他持国粹说者，读《论语》半部治天下之夸言，所得概例，向君既罄其见闻而牖世，固媵以是说，聊致缱绻焉！
周正华
周正华，湖北嘉鱼之卖解者也，一女，年十七，名婉贞，娟好如良家子。岁庚戌，正华挈婉贞鬻技于湘潭之学坪，观者逾万人，其技之到，有不可思议者。
余少好事，自长沙往观，正华握枯枝，长丈余，径可一把，植空如小树；婉贞手双剑，侵入秋水，望之起栗，交手从容，礼观者已，回旋而舞，观者既惊婉贞之神彩，复骇双剑之光芒，皆狂呼颠倒。婉贞舞兴方酣，枯枝骤下，剑光顿敛，婉贞已颤立枝头。正华举枝，婉贞乘势跃高丈余，坠地了无声息，剑光复发，枯枝三下而三跃之，不患倾跌，观者挢舌不下。正华弃枝，取弹弓，探手于囊，出三丸示观者，婉贞面正华而立，相距逾五丈，正华发弹，寒星一点，直贯婉贞发髻；更发，锵然激前弹出；三发，而髻中终实一弹。婉贞取之微笑，语观者曰：“弹大如栋实，复位置不移，谁不命中？吾父自谓惊人，技实未到。”
正华佯怒，举弓掷向婉贞曰：“若试为之，但愿较乃翁贤也！”婉贞受弓，亦探囊出二丸，并实髻中者而三，一纳口中，一扣于弦，力吐之，弹脱口如发于弦，扣弦者亦发，三弹次第相激，火星四射，正华盛气擎枯枝扑婉贞格以弓，弓弦着枝而胶，婉贞身随弓上，及顶始堕，群疑枝为铁，验之良不尔，亦云轻妙矣。
湘潭某纨绔子，艳婉贞色，啖正华以重金，谋纳作妾。正华不可，纨绔子无奈，偶见婉贞顾之而笑，心益惶惑，云不吝二百金，作宵一之聚。正华谋于婉贞，婉贞许之，纨绔子立出金，且治酒招友赏其事，命婉贞侑觞，婉贞姿态横生，座客莫能自主，竞贺纨绔子艳福，纨绔子益自得，念既得定情，明日强谋作小星，当无不谐，席终就寝。
翌晨，纨绔子戚额而起，怒叱正华牵婉贞去。友询纨绔子，纨绔子惭恧不能言，固诘之，忸怩曰：“石女耳。”友亦怒责正华，正华但笑谢，出告人曰：“吾婿今年十八矣，狡童自薄福，吾女何石焉。”自是不复见其鬻技。
杨先绩
长沙杨先绩，与陈雅田同学拳技于罗大霍，勇名噪一时，先绩咸同间人，至今道其轶事者，犹若目睹。夫名字不见于志载，而入人之深也如此，足征其当时之概矣，述余所闻，或犹足资治技击者之观省。先绩三十始学技，所治为辰州言先生手创之八拳。八拳象龟鹤之斗而成（余著《拳术》及《拳术见闻初录》二书中曾详言其手法），其起顿吞吐之法，不可以常理测。先绩治之六年，能委四肢于地，不屈伸作势，奋登高屋，追逐犬马而迈其前。
湘人喜治技，无与右者，雅田以力闻，而矫捷远逊之，相角辄不得逞。雅田性偏急，以是虽共事大霍，亦阴有门户之见，先绩年事稍长，多所忧容之，雅田不知也。大霍死，二人皆蓄徒众数十人，弟子之袒其师者，互相抵牾，甚且纠群而斗。雅田之徒，适有死者，余徒附会之，谓实戕于先绩之手，雅田不胜其忿，要先绩于途，不容致词，遂攘臂而斗。先绩避之田中，田中泥水深及尺，先绩履之才没胫，雅田欲追击，陷膝不能举，先绩以其狼狈，顾之而嘻，雅田益怒，倾家讼先绩故杀其徒。先绩诉不得直，下长沙狱，年已五十矣！
越二年，有力者始为白其冤，先绩出狱，其徒相集，谋复雅田，先绩不许，自是谢徒众，其子亦不令习技，且讽雅田无为与虎狼之徒处。雅田疑其将图己，虑祸甚，而倾轧之心益炽，先绩简出，雅田不得间。
又数年，巴陵江宗海，走函聘先绩教其子，先绩辞不往，使者三反，先绩遂如巴陵。江宗海固巴陵之治拳技有声者也，子五人俱魁伟强力，十年前雅田曾馆其家，未尽技而退。先绩至之日，宗海礼甚优渥，湘俗授技新徒，必与师角，谓之“打入场”，不负不相师也；期满复角，谓“打出场”，不负不奉束修也。一二鄙鲁无识者，导之于前，遂相习不复计道理。先绩谓五人必角，席间不敢饮，宗海曰：“儿辈教导无素，先生清淡，启其茅塞足矣！不烦事手脚也。”先绩方逊谢，五人者各擎石鼓，当筵而坐，石鼓重数百斤，盖示勇于先绩也。先绩夷然笑曰：“多力无裨于技，人重不百斤，数十斤之力，颠之足矣，过此徒自制耳！”五人相顾大笑，先绩曰：“君等疑吾言乎？适言犹未尽，吾意也。习技击者不宜多力，多一分力即减一分技，君等力至数百斤，已无技可言矣！”
宗海请其说，先绩曰：“力能举石耳，于人何与焉。吾体重才数十斤，腿当身四之一，郎君信多力，曷试胜吾腿，宗海次之，力最富，有力无所用之也。”五人皆惭恧，宗海亦失色，先绩曰：“治技贵劲，十斤之劲，百斤力不能胜也。君等全身是力，而无一斤之劲，着于人者几何哉！”
宗海长子善棍，以为平生独到，先绩弗如也。请与较，先绩颔之，以棍授先绩，棍为巨竹，通其中，实以铁砂，重且百斤，先绩不能受，坠地砰然有声，请轻者，亦重数十斤。凡五易，得木棍才数斤，先绩犹病其重，宗海笑曰：“师欲以徒手角耳？”先绩顾室中有竹竿，取之，笑曰：“是足以入剑树刀林矣，请赐教。”宗海长子握固不敢进，恐竹竿之不胜战也，先绩知其意，固请进扑，遂斗。先绩左右避，须臾，宗海长子所持棍，忽坠地，右手拇指中断，血濡衣袖，方共服先绩能。
先绩居月余，五人未尝请益，先绩辞，宗海祖之，实铅于壶，酒酣，伪为奉觞者，卒击先绩。先绩已觉，举臂触壶，壶脱手，中宗海面，坠其二齿，先绩笑谢鲁莽，五子欲以刃加先绩，宗海目禁之。
先绩归，值大风雨，投止逆旅，入暮，有少年至，高颧鹰目，袒其中衣，结纽重叠，炯炯视先绩，若有所思。先绩疑之，方欲启询，少年已趋别室中，先绩闻有声殷殷然，有似步骤。潜起壁窥，少年方奏技于中庭，庭中有铜罄，拳足旋转之风，激罄殷殷而鸣。先绩大惊，念此伧年未三十，技何精到乃尔，出叩其人，为丁昌礼，湖北嘉鱼人，游技江湖，数载未逢敌者。昌礼前访雅田，败之，雅田欲以创先绩，设词激昌礼之巴陵，宗海之聘先绩也，亦出雅田之谋。昌礼至巴陵，适先绩辞宗海，因尾之至逆旅，昌礼之意，但欲觅能者，雅田之谋，固不及知也，觌面遂挑灯共言技，昌礼请较，先绩不可。
昌礼见先绩无惊人之语，轻之，强请一战。先绩无奈，略试即敛手，昌礼已知非敌，顾少年气盛，终疑未尽己长，因先绩逊谢，腾一足攻其无备。先绩大惊，以手格之，昌礼鞋底纳利刃，断先绩一指，而昌礼之趾亦断。先绩詈曰：“狼子奈何慢长者，挟区区之技，而以暗刃图人，于人不幸，于己宁有幸耶？”昌礼大惭请罪，先绩裹创，不复以为意，昌礼深服其量，缔交而退。
先绩抵家，翌日，即诣雅田，雅田谢病，先绩必欲见，雅田严备而出。先绩但述往年相切磋事，雅田感动至泣下，先绩亦哭，雅田自是不复寻仇。
先绩见治技击者，示其指戒之曰：“谨让如我，犹蒙断指之辱，君等可不慎乎？”
陈广泰
南康陈广泰，习字门拳之技者也，字门拳不尚力，俗谓之阴劲。乾、嘉时期盛行于福建，其创之者不可考，要为一时之俊也。
广泰幼随其父翌园贾于闽，有僧见之，谓有异骨，宜习拳技，日诱至寺，授以方法。广泰性复近技，跳踉无停晷。数月，与诸儿角，皆莫胜，翌园畏之。询得其情，遂诣僧委贽焉，僧名归纳，住锡寺中有年，未尝与人角，无知其善技者。广泰素肥腴，习拳技数年后，瘠若不胜衣，然矫捷如狙狝，以索牢束其体，能缩身如蛇脱。归纳戒无与人角，广泰不能从，卒与长真知善技者角，毙之，翌园因是荡资，寻以忧死，归纳为营葬，广泰早失恃，至是孑然一身，年才十五也。求归纳为之剃度，归纳曰：“吾授汝技，诚欲广其传于世人，非为空门求护法也，其暂止吾许，能尽吾所长，无患不能自立。”
复二载，归纳圆寂，寺僧多不善广泰。广泰去之粤，欲授徒博资，以年稚无委贽者，遂鬻技市廛，日获数百十钱，供食宿。有偷儿慕其能，请受教。广泰不知其偷儿也，方虑不得徒而授之喜，为指点月余。偷儿入富室被缚，送邑宰追求同类，偷儿以广泰对，遂拘广泰。广泰力白其诬，邑宰终以褴褛憔悴类贼，痛笞之，监半载始释。广泰忿极，竟思作贼，偷儿复怂恿之。遂以出狱之夕，盗邑宰珠玉值数千金，邑宰比晓始觉，捕治甚急，偷儿得金，衣饰游饮甚豪，广泰戒之，不听，卒为吏捕。
广泰知祸且及，急遁之韶州，仍作贼。广泰能缘壁而行，又能服气，数日不饥，尝卧巨室承尘中，逾月不出以伺便，饥则入厨窃食，因是捕吏无如之何。韶州数月之间，巨案叠出，所失皆至万金，俱广泰所为也。广泰得金，辄穴土藏之，捕吏苦于追比，恒彻夜搜索。
一夜，月色溶溶，捕吏数人，方悄立暗陬。忽闻檐端有声窸窣，疑为鼠，举目偶盼，一人飘然越屋脊而去。捕吏大骇，有能升屋者，视之，已无所见。以情白韶州令，韶州令召大名老捕赵胜至，广泰已入湘，赵胜欲踪迹之，而当时治盗者，皆以邻国为壑，令倦于移檄，广泰遂得从容湘中。湘中善技击如邬把式（湘潭人）、朱八相公（湘潭人）辈，皆服其能，以为非常人，不知其盗也。广泰留湘十年，不为盗，亦不授徒，忽念己为赣人，先人邱墓所在，宜归南康结庐奉祀，遂买舟至南康。登岸，见有以巨挺承油八篓，负之而趋者，油篓重且百斤，广泰骇其多力，就询姓名，为王金龙，年才二十也。
广泰止逆旅，遣人招之，问知技否，金龙曰：“富力如吾，宁复须技，始足加人，吾十四与知技者角，未尝败北，知技者安有加于吾哉！”广泰笑曰：“汝不知技，以何者与人角？”金龙握固示广泰曰：“恃此一对拳耳。”广泰大笑曰：“汝能负八百斤，吾谓汝力在肩，乃在拳耶？吾体虽弱，然愿以权尊拳之轻重。”金龙注视广泰，良久曰：“九江洪教师，名闻赣北，吾当之亦唯逊避，谓：若能当我耶？吾尚恐若随风飘去，奈何昧昧。”
广泰色怒，牢握金龙腕，金龙若中刀斧，顾忍痛不声。须臾澈心脾如火烈，哇然不知声之出口也。广泰徐摇其首曰：“汝力果在肩，胡为欺我？”金龙羞愤，奋拳击广泰，广泰左拳触案，案为倾。复进，倏不见广泰，旋身，广泰已颠金龙于地，金龙跃起，将一逞而甘心。广泰攫其二臂，笑曰：“知技者果有加于汝否？”金龙跳踯撑拒欲脱，怒目巨吼，广泰徐纳之坐，温慰之曰：“汝毋然，吾诚爱汝，欲以方法相授，不尔何劳颠倒？”金龙俯首若有所思，既而曰：“吾亦愿知技，第不审若果能师吾未也，适间之颠，出吾不意，夫不意而颠，犹夜行者之蹶于石，石岂知技者耶？”广泰曰：“然则吾将何者证吾知技于汝？”金龙曰：“有斗耳。”广泰诺。
二人遂斗，三复而三蹶之，金龙始伏地请益，是为字门拳至江西之始。
王金龙
余既纪陈广泰，不能不纪王金龙，以为陈广泰之结穴。
王金龙者，入室操戈之弟子也。广泰既赏金龙之力，欲授以技击之术，三败金龙于旅邸，金龙伏而受教，广泰授以摇灵手。摇灵手者，字门拳之第一手也，极奇正变化之巧。金龙性固近技，谨识之而退，三月不复见，广泰念甚，欲求之，已杳。
一日，金龙忽负钱数十千而至，广泰喜，询适安往者。金龙曰：“某家贫，无所得束脩，一年之力，所获仅此，谨以为贽。”广泰感其语而受之，询摇灵手，金龙曰：“不敢忘。”试之，广泰惊曰：“即是足轶老拳师矣。”金龙意颇自得，请与广泰角，广泰欣然交手，窥其意弗善，视其眸子，灼灼有凶焰，大惊敛手，而金龙已进扑，广泰唯左右避，金龙不得逞，怒负钱而去。
广泰知其将复三败之辱也，不敢复授以技。南康人多从广泰学，皆相戒勿授金龙。金龙益衔广泰。
越数年，南康富室周某，延北教师廷玉训其子。周某有兄，别室而居，兄弟积不相能，亦延广泰以相抗。广泰自入湘后，恒自省生平，不敢多结仇怨，虑或发其伏，遇廷玉甚谨。廷玉疑其不刚，然以其有盛名也，不敢尝试，相就日谂，于夜静时，私叩广泰所习。广泰尽言无隐，略较，廷玉不能胜，遂相约为兄弟。
广泰以字门拳授廷玉，而忘其戒。会毕业，周某饯廷玉，兼招广泰，方逊坐，金龙昂然而入。周某以其不速，礼数殊减，广泰见其傲岸，亦不礼之。廷玉命之坐，金龙曰：“今日之座，能者应首例，二君治技无所底，而来吾赣，强颜为人师，吾深惧误人子弟，故来间今日之席，屈二君于末座，所以警卑弱也。”廷玉大怒曰：“竖子习技几日，遽畔其师。”广泰闻言大骇，践廷玉之足，廷玉始不复言，卒以首座逊金龙。金龙据案大嚼，廷玉忿欲踣之，目广泰，若无视然，笑语自若，知广泰必有以复之，遂不动。
席终，广泰阴询廷玉，以何手授金龙，廷玉曰：“金龙习技甚敏，从吾只三日，八字尽悉，后即不复来，今始见其至耳。意者其技果足迈吾侪乎，何子惧之甚也？”广泰蹙额曰：“恐吾不复能创之矣，以为言前事，且曰：‘习技本无难，贵在专耳。’金龙禀数百斤天赋之力，益以字门之拳，复能专习，谁则及之。角而不胜，辱滋甚矣，会当以计取之。”
广泰解馆，廷玉即至广泰家。金龙以能辱二名师，勇名籍甚，从之者数百人。广泰求乡里小儿之聪慧者，使习技。凡数易，始当意，授以点穴之法，使伪从金龙学，伺金龙袒衣纳凉而卧，点之。
金龙觉，已无及，越日，失血而死，其族人拘小儿之官，小儿不能胜榜掠，具道其实，吏捕广泰。
广泰与廷玉走湘中，易名曾耀南。廷玉旋死，广泰娶妻生子，终老湖南，晚年始为密友道其生平，其徒有二王三蒋。二王，王椿年、王习和；三蒋，蒋喜麻子，其二不知名，皆不审其技之所到。
吴剑庵
甲寅三月，余居东京，有为余言凤凰厅人吴剑庵者，善技击。余生平喜闻人谈武事，因友人萧斋见之，其人三十余许，谈竟日，不闻其放言。偶谈技击，亦不审其所自，余但知其非常人，嗣得交其聪角好鄂君，始悉其生平，余深感其能折节也。
剑庵二十时习技击，不承师学，见乡人所习技，反其所为，自作理解。闭户一年，以出角，人莫不披靡，而讶其身手之异诡，然以其不矜才也，虽胜而人犹轻之。
凤凰厅人多喜猎，剑庵亦猎，但入山恒终日无所获，以其徒手无可得禽，遇兽且易逸也。久之，颇怪邻人甲，技恒人而得伙，因以共猎。甲故狡狯，询剑庵何所挟，剑庵言无之，问何所挟而可，甲曰：“短刃耳。”剑庵遂怀短刃，甲腰铳而手长矛，将入山，遇猎者乙，素相识也，装束与甲等。剑庵之意，固不在得禽，第思观甲乙猎，以觇其异。
三人相将入山，山路崎岖，至不易行，所为指尖岭者，尤巉岩峻削。三人先后扪萝蛇行以上，及岭，觅飞走俱无见。且下山，忽十余武外有豹，巨如牛，猛趋而至。甲以其大倍寻常也，惧不胜，惊窜下山。乙见甲遁亦将奔，剑庵止之不可，遂夺其矛，转身而豹已至，刺之不中。豹腾且及顶，剑庵挺矛逆之，入其腹，豹坠山半，剑庵亦随之坠，而矛已脱手，豹带矛而奔。剑庵追之，呼甲乙，不之应，剑庵虑丧矛，追益急。
豹方欲入穴，而矛横穴口，血出如瀋，反顾及剑庵，复以爪爬地作势。剑庵趋之，已握矛柄，力刺之，洞腹且陷地，豹痛极而嗥，血流益多，须臾就毙。剑庵徐拔矛，下山招甲乙。
甲乙闻嗥声，已知剑庵毙豹，相将上山。乙取剑庵所怀短刃割豹头，甲与剑庵舁豹躯而归，凤凰厅旧例，猎虎豹，先动手者，得虎豹之头，乡人致贺焉。乙既执豹头，乡人疑乙先刺豹，环观者皆致贺，乙因向众谢，且张大其搏击之状，以示有勇。剑庵闻而哗辩，欲甲实其言。顾甲左袒乙，乡人多不直剑庵，乙笑谓剑庵曰：“君挟短刃而谓能杀豹，将谁欺乎？且豹腹为矛所洞，君安所得矛者，矛端有鄙名为识。”因举示观者，以验其言之不妄。
观者哗然，剑庵羞愤无地，旋向观者述遇豹之情景已，谓乙曰：“汝实不刺豹，然吾无所得证，汝得豹头，吾亦无辞，但豹无二伤，非有勇者，不足以死之，今请与汝角，负者宜不能毙豹。”
乙踌躇未答，而观者皆谓尤当，乙遂颔首。剑庵握矛在手，谓观者曰：“我死不责偿，死者非我，当如何？”观者皆云当如之。
二人遂挺矛而斗，只数合，剑庵之矛已陷乙腹，乙溢肠而毙，剑庵大呼曰：“此我刺豹之手法也。”观者愕眙，剑庵回顾，见甲颜色惨沮，乃曰：“君非证明刺豹非我者耶，今尚有何说？”甲始自投，谓谋实出于乙，今伏罪矣，于是观者以豹头至剑庵家，相与索饮而去。
乙家人葬乙，不甚哀戚。凤凰厅民性悍犷，蛮争触斗而死者，月有数作，不足异也。然剑庵颇悔于心，自是折节读书。
癸丑秋，湖南考送留学生，遂得东渡，与余居密迩，过从甚数，文章书法，皆有足观，谈次亦略及技击，唯兹事则其所深讳不言者也。
刘三元
河南刘三元，幼从其父贩木于湖南辰州。十余年，其父死，葬湖南，遂落籍为湖南人，善技击，不知其所自学，能以三指夹石臼而舞。
洪杨之役，三元居常德，为发军所虏，乘间夺马而逸。追者至，击杀数十人，幸得免，家资因此荡然，不能继父业。转辗流徙，乱定，始得以力为人佣，年四十矣。
积数载，略有羡余，娶力人女，以技授徒于湘阴，湘阴人轻之。湘阴米贩最悍犷，恒十数为群，以巨车辇米，与行人争道，辄至杀伤。米贩咸知技，又能群，有斗辄胜，行路者侧目视之，而无如何，三元思重创之，以显己长。
伺其大至，借骑故当其道，米贩怒叱三元下，三元不顾，策马疾驰，颠其一车，余人奔突而至，三元急下马谢过，至者环攻三元，三元拱手笑曰：“某贱骨不畏颠扑，唯马当怯惊扰，容暂缓。”
须臾，置马于前道：“君等数十人，当不虞余之逸也。”言已，以两手纳马腹，捧马越车而跃，数十跃达前道，掘桥石置缰其下，复数跃，返其群，笑曰：“劳君等久须矣，我名刘三元，平生乐受人击，唯君等肆击无悋。”米贩皆愕眙，挢舌不能下，三元复言之，米贩各相顾，三元怒曰：“人言米贩强暴无人理，其虚语哉！”因举手左右抨击，当者披靡。有跪地号泣者，三元戒之曰：“其归善谓尔同类，无以狂暴加行人。”米贩皆顿首涕泣，辇车而去。
自是湘阴人，无不知刘三元，从之者月易数百人，非其技之易精，谓人不敢侮其徒也。乡里老拳师，不敢嫉其名，甚且年输数十千，以刘三元之参师弟子炫于人，以来学徒。三元子金万亦治技，自童稚及成年，无敢与戏较者，其乡人震惊三元之名如此。
一旦三元挈金万山行，有虎卒至，不及避。三元力持其项，金万抉其二眸子，虎盲目无所施其爪牙，引归未终日而毙。三元笑谓金万曰：“虎徒有虚声，不足惧乃如此。吾年垂七十，当之不异犬羊，及吾壮时，欬吐之劳耳！”金万以为然。
未匝月，三元居二十里，有山，以其位于邑之西也，因呼之曰“西山”。西山有虎，数杀行人，居民以猎者候之，饮弹无算，而奋疾如故，数日死猎者二人，相惊以神，罢不复猎，近山数里无行人。三元闻而恚曰：“纵虎不猎，何异率兽食人？近居咫尺，而有虎患，吾实耻之。”因率金万操械入山。
金万殊不欲，三元怒批其颊曰：“辱子乃畏虎逾于汝父耶？”金万不敢违，遂入山。目左右顾，三元盛怒呵叱。移时入稍深，披榛擗葛，茅颖时迷其眼，三元亦有悔意，不欲示其子以不勇，改径而趋。
林木密茂，风吹叶落，勾刺时掣其衣裾，三元中怖，颇欲引还。方伫立凝神，觉丛错中有物而黄，瞩之赫然虎也。大怖，不觉械坠于地，以手遥示金。金万亦弃械援树欲登，三元强拽之。谓虎方鼾，乘之必无患。金万战栗不能成声，三元曰：“逃亦无幸，刺之而死，幸也。不幸为所伤，吾能药汝。”
金万不获已，持枪蹑虎后，猛刺之，弃枪而奔。三元已登树杪，见虎僵仆不能兴，蛆虫生其腹下，苍蝇绕其左右，始知为死虎。呼返金万，相与大笑，破虎得弹丸数斤。三元以告人不稍讳，人亦不以是轻三元。
三元所治技名“大练”，练步拳指一种也，尚劲主条达，金万技远逊其父。三元徒众虽多，无过人者，以是湘人习技多大练，而大练中无名手。
张孝思
甘肃张孝思，故家子也。幼读诗书能文，禀赋弱，其父母畏其不寿，为延拳师使习技。拳师天津人姓李，善单刀，人以单刀李称之。年七十余，须发皓然，双眸犹若饥鹰，步趋状者不能及。以太极、形意二拳授孝思，期年孝思大健，因益致力，遂废书。
数年，其父母疾终，孝思挟技游南北，未尝与能者遇。至凤翔，止于逆旅，解装讫，欲事游眺，于山中得兰若，入之。有群儿戏斗于广场，一老僧负手顾之而乐。孝思见斗者分曹，举止皆中法度，审视且精捷无伦，惊礼老僧。老僧合十笑曰：“檀越亦乐此乎？”孝思叙述所好，老僧欣然曰：“是为空谷之足音矣。”因罢群儿斗，延孝思入方丈，群儿亦趋入。老僧命就大殿，相扑娱客，群儿复斗，有腾至丈许者，孝思自省不若，不敢言技。
斗已，老僧大笑曰：“儿戏，儿戏，是戏合儿辈为之耳。尊师何人，檀越清俊之气，溢于眉宇，所治必非等闲。”孝思见老僧和易，颇思就正其所学，作揖而言曰：“安敢于师前言技。吾师天津单刀李，吾未能罄其技之十一。”
老僧倾首沉吟曰：“单刀李，老衲乃未闻其人，技冠其名，当亦不弱。檀越曷以技饱老衲眼福。”孝思惶悚，逊谢不遑。老僧笑曰：“老衲方外人，以技自净身心，不以餙人耳目，抉人肚肠，故所事不在手足，无以娱檀越。将谓老衲有窥探之意，不敢以技自显耶？”
孝思念既欲得其指引，何能终默，计不如略奏以观其挥发，遂解衣敛神，搓手欲作。群儿相顾耳语，孝思犹豫，老僧若阴知其意，叱群儿散，群儿跳踯而去。孝思乃奏技，老僧拊掌曰：“佳哉！佳哉！足为名师矣。”孝思闻誉，气稍盛，请正谬误，老僧逊曰：“老衲未能知技，如檀越之精洁无瑕，尤所罕觌。”孝思固请，老僧曰：“治技之檀越，犹不能目得师耶？创技者亦犹人也，老衲所治为内功，言之无补于檀越。”
孝思请内功之效，老僧曰：“是难言，请以物为譬。”言已，于橱出铁柜，纵横各尺许，厚及寸。启之无物，纳玻璃盏其中，严阖之，举手示孝思曰：“以此加铁柜当何如？”孝思不审老僧技何等，漫应之曰：“碎耳。”老僧笑摇其首曰：“檀越曷为碎之？”孝思曰：“唯师能为然。”老僧曰：“不然也，铁厚至寸许，斧斤不能入，谓手能碎之，殆欺人语，第能碎其中之玻璃盏耳。”
孝思思之欲发笑，玻璃盏受震而碎，理固宜然，初无待善技者。老僧即举柜请孝思，孝思奋拳击之，中有声锵然，老僧启柜，出玻璃屑，目孝思曰：“檀越喻未？”孝思沉思曰：“弟子所治为外功，兹实未喻。”老僧曰：“是何难喻？老衲以铁柜譬治外功者也。治外功者外坚不如铁柜，中脆则更逊玻璃矣，何能受击？内功使内外如一，所为混元一气，无营卫之辨，其效须日修不见其益，且不成无以胜病夫，故治之者少也。檀越少年气盛，方事进取，尤无所用之。”
孝思不敢复诘，退询居人，老僧为广真和尚，善技知易数，行法术，喜养鱼。寺中有池，广八尺，修倍之，深才及膝，蓄鱼数百尾，日负手池畔，玩其穿插。一日忽招群儿曰：“吾有事他适，作数日勾留，慎勿盗吾鱼，池中若干尾，损一鳞当责偿汝等也。”
广真去，群儿戏藏其一尾，及归谇群儿曰：“奈何不遵吾戒？”群儿不承，广真笑曰：“数给汝等看。”因以杖驱鱼聚池角，投杖池中，戟指向池而画，鱼随指跃杖而过。广真数至若干数，果少其一，群儿大骇，由是凤翔人皆惊其神术。群儿从习技，不责资，唯禁与外人角，角则不复令习。
孝思居凤翔月余，欲侦其迹，不可得，亦异人矣。
孝思遨游江湖，不知所终。其同乡王棣生君，为余言之如此，王亦善技击者也。
蒋焕棠
祁阳蒋焕棠，以善技击名于都中，曾充李准、孚琦卫护。辛亥，黄兴留守南京，焕棠以技请谒，阍人以其野，难之。焕棠怒，将用武焉，黄朗山叩其技，焕棠欣然奏之于庭。朗山不解技，然见其遒劲，复闻其历史，知不弱，问所欲言，但欲得差事。朗山言于黄兴，畀以顾问。
焕棠有子，亦入军籍，会兵变，其子戕于乱兵，焕棠大怒，入乱兵中，以手击落数十人颔，朗山力阻之。始已，后随黄兴入湘，闻王志群能，访之于逆旅，余适在座，观志群奏技，叹曰：“二十年来所仅见也。”亦演拳报之。将演时，周堂而走，举步沉重，落足处铺砖尽陷。自言一指之劲无多，可百二十斤，所宗有“嘘唏咳”三字之气功。
焕棠居长沙一月，余及志群往来甚欢，得闻其习技之由来。蒋氏于祁阳为式微之族，祁阳民性悍犷，于蒋氏多所輘轹，蒋氏苦之久矣。焕棠生而荏弱，四岁始能行，然志意坚强。年十五，见地方无赖，频以小故辱其宗人，焕棠耻之，以将治技请于父母，父母意其弱，不许。遂窃资走宝庆，终日觅师。宝庆之老于治技者，莫不悯其志，而悉授以方法。焕棠有所知，但刻苦自励，无所宗袒，数年集诸家之长，融澈贯通，自成一式，卓然名家矣。
归祁阳，适其家与邻人争水。邻人纠群示威，家人正虑斗必无幸，不斗又失水利，聚族谋之，不决，亦不措意于焕棠之归。焕棠主斗，族人目笑之，焕棠曰：“不斗则和平，亦愿任和议。”族人问和当奈何，焕棠曰：“不战而屈人之兵，则和矣。”族人诮其妄，焕棠知不可辨，酣然就寝。
次日，邻人吸水者大至，族人不敢出，焕棠徐至其处，卒举一人投水中，群惊，焕棠复握一人足，倒提作兵，来回作商羊舞，群不能近。舞已，掷之数丈，大言曰：“吾已分抵罪，今日不尽杀汝丑类不止也。”因出袖中流星，急绕以进，当着立踣，族人承之，邻众如兽窜。焕棠止族人弗追，邻人扶伤者去。焕棠告族人曰：“吾勇名未立，未足以慑敌也。敌今夜必大至，宜早为之备。”族人皆承焕棠意。
焕棠以巨釜煮石灰，于屋脊制长柄勺十数，谓族人以此加敌，虽善技者不能当也。复植杙于要道，截大竹横系之，力牵其颠而环焉，以族人守之，谓敌至则发。入夜令灭火，焕棠伏伺于门右，邻人果以百余人至，人擎一火，光耀数里，勇敢善技者为之率，及杙，环竹骤发，勇敢者裂腹而毙，伤者数人，群大号，趑趄不敢再进，久之复噪而前。及门，已严扃，方欲破扉，石灰水建瓴而下，当者惊却。
焕棠舞械出斗，族人张声助战，焕棠入群弃械，溜步攒击，邻人不知焕棠所在，但闻呼号惨痛之声。移时皆相率败去，焕棠语族人曰：“敌人不敢复以力相向矣，速敛资理讼事，死伤过多，惧成大狱。”族人鬻公产贿当道，事竟和寝。自此乡人见焕棠，拱立避道，焕棠亦和悦不复以技忤人。
癸丑七月，余创办国技学会于长沙，焕棠诺助余教授。今别数载，不知其焉往也。焕棠名永年，于辛亥之年，四十有八矣。
张燕儿
张燕儿，天津人，幼失恃怙，流而为丐。有榜人怜其稚弱，收养之，使学操舟。
一日，附舟有行脚僧，年貌高古，清瘦如瞿昙，腰铎背葫芦，音吐如金石。燕儿时年十四，颀然骨立，把篙不胜，行脚僧屡目之。既济，招燕儿前曰，汝骨相不合操舟，曷从我得方术以自娱乐。燕儿怪之，告榜人，笑曰：“是略人口者，乌可从。”行脚僧怏怏自去。
越日，燕儿方踯躅河干，蓦见行脚僧至，以手招燕儿。燕儿如中魔，但随之行。僧止亦止，僧食亦食，中途凡十五宿，抵一山麓。僧禹步戟指，向燕儿喃喃，燕儿遽昏仆。比醒，张目沉黑，无所睹。以手摸索，触石壁而濡，己身卧毛毺，幸不苦浸湿。倾首见星火当前，思起扪捉。转侧而天光忽入，见僧趺坐，合掌瞑目，前植一香，盖所见星火也。
天光从石壁罅而入，室修广不盈丈，草荐毛毺外，葫芦囊铎数事，散错其间。燕儿大惊欲起，顾疲不能举，僧忽张目言曰：“孺子醒乎？”言时探囊出饼饵，置燕儿头畔。燕儿正苦饥，就枕啖之，精力顿健，霍然起坐揉目，僧笑曰：“饼甘乎？”燕儿颇忆往事，知僧有异行，顶礼膜拜，言甚甘。僧曰：“饼中有药，能青神益气，童男服之强筋，吾悯汝孤弱，挈至是间，将授汝方术，觅人世快乐。汝当顺吾意旨，兹室辟自仙人，无缘者不能自入，汝试出观其结构。”
燕儿四顾不得门，罅隘才可容足。就罅窥之，曲折如裂痕，罅外唯睹天日，下视不见所底。触足有物而软，扪之得黑幔，度其修广，盖以障壁罅者也。顾僧瞑目趺坐如故，燕儿徘徊不能出，念入时必有所自，殆密合严谨，未得其隙耳。复四壁摹索，终不可得。
僧曰：“孺子抑何钝，将谓葬身此穴中耶？室方凡六，而汝遗其二，粗心哉孺子也。”燕儿顿悟，念上过高不得登，道当在下，伏地穷极自身，仍不可得。僧望燕儿而叹，燕儿忽起曰：“弟子得之矣。”趋捉僧臂。僧颔首笑曰：“汝得之矣。”因亦起，拨草得环。挈之，有方石连环而起，便得暗穴，僧顾燕儿曰：“入之。”燕儿趑趄不敢下，僧笑曰：“鼠子乃惮穴，事亦奇矣。”遂携燕儿下。
有石级甚整，曲折行数十武，复有光耀前路，僧曰：“出矣。”须臾豁然开朗，回顾来径，茅茨满目，洞口已迷。燕儿游目四瞩，白云生其胯下，山川城邑，但略具模型，微如聚米。僧曰：“此山人迹罕至，孺子可潜心习技，技成，吾有以命汝。”言已，复携之入洞，授以轻身纵跳之术，饥渴僧自下山将饮食至。
燕儿山居二年，僧一日忽下山不返，燕儿忍饥渴。待至三日，始下山求觅。披榛觅道，时复迷惘，幸二年勤习，健步能追逐飞走。一昼夜始逢行人，询其地知为辽阳，山则帽儿山也。燕儿以乞行遍辽阳，终不与僧遇。后至哈尔滨，为人夫头，所获仅足自活。时以技显于其侪，能于火车行时，抵隙横越而过，其捷盖不可以目矣。
今其人才三十，未有拔之于沉沦者，燕儿自言于人如此。余闻之吾友之至辽阳者，虽其迹近荒诞，然吾国奇才异能之士，实不一其人。且其事亦非绝对不可能者，谨述之于此，好事者倘一存其人乎。
柳木儿
柳木儿不自言其籍，不知何许人。尝负柳木署“天下第一”四字，以技游行江湖，云能者上之。
行数省，经数十载，未尝与能者遇。至天津闻李富东能，登门请教，富东与角二百合，富东进以腿，柳木儿亟以木上富东，订交而去。至今人称李富东为“天下第一”云。
周贵堂
周贵堂粤垣之无赖子，谚所为泼皮者也，人无可称，其技有足多者。贵堂自言皖北人，幼聪慧，十岁遇略人口者，携之赴粤，鬻为李氏家奴。李家故豪富，延名教师王春林护其家。贵堂好弄，春林以其活泼，复怜其孤苦，早夜授以技击，贵堂亦能得春林欢。
春林年五十余，无子，欲抚贵堂为己子，请于主人。得诺，贵堂遂父春林，得尽传其技。春林死，贵堂出李氏家，春林遗产数百金，贵堂以设药店，数年略有羡余。无赖诱之博，瞬息荡然，然博术因以大进，遂复诱人，亦破人家无数。
贵堂因出入博场，得识绿林数辈，绿林慕其勇，招之入伙，贵堂遂为盗。然不敢公然劫掠，引线分肥而已。久之事泄，邑令将捕治之，贵堂知被捕必无幸，逃复无所之。方事徘徊，捕者已至，贵堂见来者仅六人，乃曰：“公等来何为？”捕者出铁索，贵堂夺之，断而为二，掷地笑曰：“我果何罪而以此相见。”捕者骇愕，贵堂已夺门而逸。追之，一跃登屋脊，迅如飞鸟。
捕者还报，邑令以重金购之，一年不得其迹。而自贵堂逸后，盗案重叠，所失皆甚巨，获盗责供，皆及贵堂。
黄沙有私娼，贵堂眷之，虽捕治之急，而夜必宿其家。恃技藐官，捕者无如何也。私娼不知其盗，情好甚笃。一日，私娼谓贵堂曰：“子恒自诩多力，究多至何等，能令我知之乎？”贵堂笑曰：“何不可者，但此间无物足征我力，我力能断铁索，他可知矣！”娼曰：“我则以索缚子，当能自解。”贵堂曰：“然。”娼笑曰：“是真欺妇人孺子之言也，虎豹且不能自解缚，而谓人能之，其信乎？”贵堂权以博娼欢，乃曰：“惜汝无索，不尔当验吾言！”娼沉思曰：“以麻代之若何？”贵堂曰：“铁不足惧，况麻乎？以麻来缚吾手，吾能一举而寸断之。”娼遂于床头出麻一束，牢缚其手，倾水其上，狂奔呼捕盗。
贵堂知为所卖，麻不受力，挣之不断，捕者塞门而入，贵堂以足破窗，捕者拽其裾，贵堂以腿盘旋进击，颠其二人，逾窗而遁。室外荷械而立者，数十百人，见其神捷，皆股栗，举械若不胜。逝远，乃从而追之。
贵堂旋奔旋以口解缚，及河，举二手示追者曰：“若等速来。”追者相顾失色，贵堂曰：“吾不耐久须矣！”遂越河而行。河宽且二丈，追者绕梁，贵堂已杳。
是夜娼失其首。
知非和尚
西安崇德寺主持知非和尚，粗暴不言戒律，兴至，剧饮大嚼，不异恒人。其主持崇德寺，亦以强力得之。先是主持法圆，有相人术，主持兹寺十余年，戒律精严，山门清寂，不染纤尘。知非挂单至，运广长妙舌，法圆不能难，寺僧以其魁梧有异表，群奉为罗汉。
法圆私招群僧曰：“异哉！知非之表也，乃与其知识不伦。是合死于妇人之手，不亦奇哉！立根未稳，不可以污佛门清净之地，吾明日当遣之行也。”是夜，方丈忽火，法圆初入定，惊觉火已封门，自疑当火化，即屏虑绝息。须臾，火已燎其须眉，突觉有挈之而升者，震荡移时。闻佛号，张目知非合十于旁，所止乃在旷野，方欲启询，而群僧奔至，惊相问讯。知非谓见方丈火，先惊起，往救。火已及檐，乃破屋瓦，负师腾空而出。群僧罗拜，法圆亦异其行，相将归寺，火已熄灭，自是群僧敬礼知非，逾于法圆。
数月法圆证菩提，知非遂为主持，方丈之火也，实知非察法圆有遣行之意，思有以结其心，故纵火而市恩焉。
知非既得主持，礼经拜佛都废，日诱群僧搏击，自号“金刚禅”，为佛门护法。钟鼓铙罄之属，一易以桩石棍棒，群僧乐为嬉戏，皆相与为蛮争触斗。
一日，群僧相击于殿上，有少年昂然而入，年可十八九，似将瞻礼佛像，见群僧斗，乃负手而观。观已，微哂而行。群僧不乐，争问，奈何见哂，少年曰：“尊师何如人？佛门弟子乃事拳脚，将以杀人放火耶？且技止如此，宁不足羞。”群僧怒捽少年，少年还击之，左右披靡，少年大笑。群僧奔告知非，知非盛怒，出攘臂叱少年，少年亦怒，遂斗。
须臾少年不胜，狼狈而逃，知非不追，笑谓群僧曰：“此奴一月合死，汝等曷尾之行，观其所止，吾当往探之。”群僧中善走者二人，遂尾少年至一村落，有茅屋数椽，背山面野，藤蔓萝衍其表，蓬葺如土阜，编竹为篱，门亦竹为之，少年及门，忽俯身而吐，旋吐旋以足聚土掩其迹。吐已，推扉入，扉即自阖。
二僧趋视吐处，鲜血朱殷，掩土尽湿，归告知非。是夜知非短衣草履，潜入少年之家。见室有火，就隙窥之，少年仰卧榻上，一中年妇坐其旁，以袖掩面而泣。久之闻少年徐徐言曰：“婶母毋怨，儿伤或不至死，适痛似少已。”妇哽咽曰：“恃技者死技，无足悲痛，但金氏血祀，由汝而斩，我罪大矣。汝父母无禄，以茕茕者付我，谓我能育汝以毙其仇，汝乃屡梗我命。今羁处天涯，数年物色，大仇未复，而汝且撄祸及身。”言已，悲号失声。
知非大惊，归匿寺中，不敢出。越月，知非偶出，遇妇于门，欲避已为所见，怒曰：“杀吾侄者亦汝耶？狠哉秃也！”出手箭射知非中颅。知非仆，妇摘知非心，首官。
知非本剧盗，与少年父金耀宗约为兄弟，同劫巨商银数十万，知非独挟之逸，耀宗忧愤以死。死时以孤托妇，妇与耀宗同师，适人数载而寡，养于耀宗家。耀宗死未逾月，其妻亦卒，妇遂抚遗孤。踪迹知非，不知其业剃度也。至西安闻崇德寺有僧，魁梧能武，固已疑之，顾知非既落发作僧装，容体迥异曩昔。妇不多觏知非，未敢必其非误。少年伤后，细询其手法音吐，乃信其然。
一月，少年果死，妇敛葬讫，即觅知非。官感其义，将为减死，妇已自杀于狱。妇与耀宗皆山东人，知非籍甘肃，本姓吴，名洪秃，乾隆时人。山东张惕卿君，为余言之于日本。
潘厚懿
潘厚懿，丁昌礼之弟子，与郭人璋之师郑庆堂同门者也。厚懿幼从村拳师学技，数月，以力败其师，由是村拳师皆惮其力，不敢与角。厚懿自负其勇，设帐授徒，从之者亦数十人，村拳师忌之，而无可如何。
巨室陈某，以重金聘丁昌礼至，村拳师遂共谮之于昌礼，昌礼亦颇欲观厚懿。会昌礼诞辰，巨室为设筵，饮诸村拳师，及厚懿，厚懿不至，盖藐昌礼也。昌礼遣使三数敦促之。厚懿至，见昌礼短小若童稚，益视之蔑如。
席中昌礼谈及技击，厚懿拂然曰：“功夫贵能实行，逞口辩非功夫也。”因顾诸村拳师曰：“诸君皆我前辈，为教师数年或数十年，何理不曾道破，究之诸君自问，能实行者几手？选一二腾挪躲闪之语，作口头禅，于临阵毫无所补，不值有识者一笑耳！”
村拳师皆目昌礼。厚懿仰天而吁，意若不相属，昌礼颔其首曰：“潘君之言是也，但潘君不读书，不识笃学、审问、慎思、明辨之道，四者皆所以实行也。”厚懿愕然顾昌礼，徐徐言曰：“谋诚不读书，第习拳何与读书事？君既能书，何为不教书而教拳？”言已愤愤。
昌礼大笑曰：“书、拳皆不可教，可教者糟粕耳，谓君所教者为有补于临阵耶？气盛言宜，本无所不可，但无为侵及长者。”诸村拳师相视而笑，厚懿怒起而言曰：“子来吾乡授技，不闻以一言相候，何藐我之深也？敢请与子角。”言已，奋其袂。
昌礼谢曰：“今日屈尊之意，即以修好，不谓乃撄君怒。彬彬一堂，何如闹杂，必从事手脚，亦太杀风景矣！”厚懿意犹未降，瞋目曰：“以言人者，无勇耳。子长不满五尺，而好为大言，自视虽高，而人卑之矣。”昌礼曰：“潘君无过相辱，吾以不欲忤客之故，任君肆言，非然者吾宁识若。”因以五指据案，案破。案足入土寸许，杯匙尽覆。
厚懿惊疑，亦以指据案，而加力焉，不动毫发。厚懿色挠，诸村拳师大笑而起，各拿巨觥贺昌礼。厚懿羞愤无地，念人安有力多如许者，是必有术，如卖艺者之欺人耳。即大言曰：“破案何足多，能者亦破人耳。吾请与汝角，案不能技，何汝角哉！”昌礼曰：“子必欲角，即烦赐教。”厚懿曰：“此间隘，未便施展，曷诣厅事，以决胜负。”昌礼笑从之。左手把酒壶，旋吸旋示厚懿令进。
厚懿极怒其慢，思一击而碎其颅，或洞其胸，全力以进。昌礼退一步，吸酒如故。更进，昌礼猛迎之，跌厚懿于胯下。厚懿霍然而起，以足擦地曰：“砖滑不受力，非汝所能跌也。”诸村拳师窃窃笑曰：“人滑不受力，于砖何尤？”厚懿忿，握拳逐村拳师，村拳师避地，而笑益剧。
厚懿谓昌礼曰：“敢复角乎？”昌礼笑曰：“君所谓不敢者何也，谓我不敢令君跌耶？既已跌之于前，何妨更跌之于后，君欲跌，则但进勿已。”厚懿切齿复进，复仰跌数步外。才及地，昌礼已捉其臂，如提童稚。厚懿掩面遁归，遣其徒曰：“汝等真欲学技，其速从丁先生，余人皆诳汝等者也。吾自此亦将从丁先生学。”徒欲留不可，相将散去。
厚懿鬻祖遗，得钱二百千，尽辇以与昌礼，涕泣求赐教。昌礼感其意，返资而授以技，卒成名拳师，其徒多至三千人，卒时年七十五。
其死前一年，余见之于陈寿人家，身高不逾恒人，而壮实倍之。鲁与成其入室弟子也，所传手法，有铁关象、雪里过、山行手等称，全式以力胜，荏弱者治之无所取长焉！
陈雅田
余述杨先绩，已及陈雅田，虽其为人用情偏急，技逊先绩。然其多力，实足令人惊骇，且为述其生平。
雅田有兄弟五人，雅田其四也，乡人皆呼为陈四相公。幼多力而怠于习技，其父于冬日使裸居一室，反扃之，不汗不令出。故其所治多弓劲，而手法因以钝滞。年十九，以第一人及第为武生员，其父张筵于家，以宴亲友。忽来一丐，褴褛鹑结，当门而坐，以阻贺客。畀以钱不受，畀之食不食，力人怒牵之，不动。雅田闻喧声，出视丐，鸡骨支撑，瘦削不可名状，而数人索之如搅岩石。知其炫技者，举投寻丈外，甫即地，一跃复至，迎奉之，丐拱手曰：“相公之力殆神授，贱子闻教矣！”躄蹩而去，挽之不反。
雅田家设药肆，一日，有客买胡桃，以两指夹之而碎，怒责胡桃朽败不堪食。店伙惊告雅田，雅田笑以斗承胡桃出，倾案上，以掌抚之，皆成齑粉，客惭而去。
雅田耻捷不若先绩，独延罗大霍于家，朝夕请益。常德胡鸿美以技雄湖南，耑访雅田于家，雅田礼之。入夜而角，大霍窥之于门，二百合不决。雅田入询大霍，大霍欣然曰：“客殊不弱，汝出手老五分，则败之矣。”雅田复出，一角果败鸿美，鸿美惊曰：“当门而窥者尊师耶？曷请相见。”大霍出，鸿美执弟子礼，大霍笑曰：“足下与雅田，患病一也，其病为嫩，弊在戏角，足下非日以技求角于人耶？”鸿美大服，立请属为弟子，大霍许之。其技有加于雅田，惜不寿，未数年而卒。雅田力名震遐迩，丁昌礼亦尝访之。
雅田之乡，有湛四者，以善受击闻，久慕雅田，未敢耑访。一日相遇于山中，湛四曰：“闻相公多力，愿以身权尊拳之轻重。”雅田不可，固请曰：“四能受拳，且善医，但拳勿虑。”雅田不得已，略拳之，四微觉目眩而已，因笑曰：“力止此乎？”复拳之，火星四绕，身飘飘如在云雾，拳处如中刀斧。四衔雅田，乃依墓前华表而立，思侧身以创其拳，强笑语雅田曰：“先生悋力如此，亦浅浅乎视四矣！”雅田惊其顽固，奋拳之四，不及避，华表亦受震而断，四遂晕仆，雅田大骇，负至家医之。数日，而甦，自是四成废人。
雅田居恒喜与人角，治技者皆惮其力。觅牛之喜触人者与斗，久之，牛亦畏雅田，见雅田则奔避。雅田言于贩牛者，物色斗牛一。农家有牛喜触人，扃之三年矣，贩牛者贱价得之，以二竿支其鼻诣雅田。雅田命去其竿，贩牛者恐，雅田自去之。牛植尾怒跃，猛触雅田。雅田执其角，牛进抵雅田，握未牢，伤及左臂。雅田怒，拳牛，折其二肋，复提其足而颠之。牛喘急不能起，二日遂毙。
长沙宋满善棍，满居哀山，名哀山子午棍，人无及之者。洪杨之乱，长沙各乡镇俱练团勇自卫，宋满遂以棍授团勇。雅田往观，相见各有轻意，团勇复双方怂恿之，以棍授雅田，使与满戏角。雅田亦颇欲败之以益己名，遂相交手。雅田举棍，满棍已伤其拇指。雅田惊服，欲辍斗，而团勇纵笑于旁。雅田怒，弃棍骤进，满急避，已为所捉，夺其棍而折之，满笑曰：“吾所能治棍耳，不谋与君斗拳，然吾服君力矣！”自是二人相处甚欢，不复言角。
雅田平生唯畏先绩及丁昌礼。
哀山子午棍，至今犹独雄于湖南，而治之有声者为范庆禧。庆禧学于周三，附记其学棍始末于后。
棍师周三
周三长沙人，居哀山，兄弟四人，皆从宋满学棍，乡人称之为“一针三堵墙”。周大唯善针，能以棍针八寸土墙而通之；余三人尽得宋满传，称之“三堵墙”，盖美之也！然一、二、四皆以斗死，唯周三独存。年七十，余一子，以技授徒他乡，恒终岁不归，媳悍泼无人理。
范庆禧自幼喜习棍，治之数年，自谓有进。或以周三告，庆禧往访，而意不相师也。比至，见其家徒四壁，周三方负楦织屦，絮衣破不被体。恻然悯之，便道相师意。周三曰：“吾棍为人间绝技，必欲相师，当重其贽。”庆禧询需贽几何，周三曰：“能出三千三百文者，便以相授；不若，宁葬技泉壤，不轻授人也！”庆禧益怜其穷苦，笑曰：“即不以技相授，三千三百文，费亦无几，何劳嘱致之也。”周三欣然而起曰：“子平昔亦偶习之否？”庆禧曰：“习数年矣！”周三曰：“无益也，棍非哀山子午棍不足习，习则徒悬受击之的，且甚于不习者。谓我不信，门后有二棍，曷以相较。”
庆禧正欲试其技，乃取棍，以一授周三。视己所提棍，晶莹如象齿，不知经几许摩挲矣。试之灵滑异寻常，周三所持，视己略短，色颇相类。周三以左手持棍，语庆禧曰：“哀山子午棍，有名左手棍也，对敌最宜破人右。他人之棍，右手为多，故吾棍战无不胜，子无虑吾年迈，而留手不进。须知技愈老则愈精，但尽子所长，吾习棍五十余年，未尝遇劲敌。棍端无击痕，其明证也。他人治棍虽善，唯能须人不及其身，棍则受击勿恤；唯吾棍不然，能着吾棍，吾即认负。吾师及吾兄弟皆死，当今之世，无与我为偶者矣！”
庆禧意其夸诞，漫颔之，举棍请教。周三曰：“汝但击来。”庆禧猛劈之，未及下，周三棍已着右臂。方欲挑拨，棍复着胸，转瞬之间，全身皆着。庆禧大惊，弃棍伏拜于地。周三扶之起，遂授以法。
庆禧家距哀山十余里，越日诣周三受教。一日以事不得至，遣人馈食于周三。翌日，周三语庆禧曰：“子后无馈食，吾媳遇吾虐，虽有食不得尝也。”言已大悲。庆禧殊戚动，遂延周三于家，而日进美馔焉。周三每食至泣下，悉以技授庆禧，盖报之也。居庆禧家三年，无疾而没，庆禧为治丧甚丰。
余创办国技学会时，延庆禧至，尝观其与人较棍。其出没实有不可端倪者，吾师王志群亦从习焉。
林氏兄弟
吾师王志群先生尝语余曰：“治技贵有恒，初不必问其师承之精到与否，即以意为之，苟能持之久远，亦必有不可及处。”又尝举平江林氏兄弟却虎事，以证其言。谨为吾国治技者述之，或亦有当于万一。
林氏兄弟，幼失怙恃。祖遗有山地数千亩于隐珠山，二人乃支庐其间，种薯植茶以自生活。平江民俗尚斗，二人欲从师治技，苦无束脩，乃窃取一二成法，治之，朝夕不辍。山中石之二三百斤者，兄弟各擎其一，互相投接。夜眠不以榻，支板于壁，委身而眠，足伸终夜不能屈。
隐珠山多麂兔，恒掘食其所种薯，二人患之。日伺无所获，乃藏薯于庭，杂以香饵，夜不闭户，以俟其至，闻声则阖扉举火而歼之，夜有数作以为常。一夕有声响至巨，其弟方潜起，阖扉，忽觉有物来袭，随手得椅迎击之，椅碎而物亦庞然坠地；即闻喘息声，须臾复至，挥以拳，物颠仆数步外。其兄以火出，物突前，烛之，虎也。方惊愕，而火灭，虎遂扑其兄，兄拳之，适与虎爪值，大呼伤臂。其弟趋拳击虎，而迷所在，复举火，则虎已在楼上矣！共以枪毙之。
治技击者，非尽能却虎，林氏兄弟，治技未尝有师，徒窃取一二成法，与投石、强卧，持之久远，其不可及且如此。今之治技者，徒知诩其师为名师，诩其所得之手为名手，呜呼！师何名乎，名手何名乎？名者不可以相授受者也，求于师者知识，求于己者功夫也。一秒钟之知识，终身做之不到，用之不穷，人曷贵乎多师，师曷贵乎有名？且技击小道，理至浅易，苟非无脑之人，莫不能寻思而得其概要。自习不外乎锻炼，对敌不外乎攻守，锻炼五官百骸皆与焉。名家所宗，其道虽多，而体欲其坚实，耳目欲其聪明，一也。斯皆求之于己，无与于人，攻守，奇正虚实之道与焉。攻可以为守也，守不足以为攻也，人无坚甲之卫，一身皆受矢之的，攻则胜人，守则自败。斯亦求之于己，无与于人者也。理至易明，功至难就。
今之学者，多驰骛于虚远，而忘实在功夫。治技数年，所得不过几路拳架子耳，打得五花八门，不值能者一笑。试思对敌如风雨，哪容得许多撑架？戚继光曰：“拳打一下，不抬不架。”是真知拳术者矣！
齐四
成都仁昌典肆，贵州朱仁辅所设也。仁辅少袭祖遗甚丰，以善治技广结卖艺江湖之士，耗其产。卖艺者善谀人，率吾能，即有能，亦深秘以为奇货，仁辅因是荡其产，而技不加进。然自信谓无与侔，家既陵替，而好谀不倦。数百里之解一技者，有所需辄诣仁辅，略奏所长，仁辅即欣然陪演，但称誉之，不问当否。仁辅初若不乐，请角，则佯负以实之，然后白所求，无不典质以应者。
一日，有布客至仁辅家，适仁辅与客角于庭。客三复三败，拱立称仁辅为神人，仁辅大乐。客胁肩与仁辅窃语，仁辅倾首若有所思。须臾微颔首而入，久之易绨袍出，以钱二十千授客曰：“辱君枉顾，未审此去将安所之，以何时复戾此间？”客笑曰：“某固不他适，事了须当奉候起居。”言未已，布客忽大笑曰：“事了何必来，再来恐此绨袍，亦被神人送却。”
客惊顾布客，怒之以目，怏怏欲行。布客耍之曰：“主人赏汝善败，吾将以败邀主人赏，求败岂不易？第主人衣服有限，将不胜赏。此二十千者，宜以半畀我。”客怒曰：“我自假主人钱，何与汝事？”布客无言，攫其钱于怀。仁辅怒斥布客，布客笑曰：“先生谓彼真败耶？特败以易钱耳！吾观彼技诚不佳，然过先生远矣！先生以彼辈倾家，至今犹未悟，抑何可怜。”
仁辅未之信，客已弃钱而遁，布客举钱迎仁辅曰：“数百里莫不知先生治技，然莫不谓先生无能者。彼辈利先生好谀之心，先生奈何数年不悟？”仁辅不悦曰：“吾治技以次与人角，未尝败北，君安所见而云然也！”布客笑曰：“吾少年时亦尝学技，以耻不若同学，未两月而辍，然以技言，先生尚不及吾十日之效也。先生不信，请略事手脚，不遑为先生辩也。”
仁辅瞋视良久，念布客短小不逾恒人，又治技才两月，奋拳则洞其胸耳。因奋袂曰：“来！吾与汝角。”
仁辅进，布客伸一足，仁辅当之而蹶。布客掖之起，为拂衣上尘，仁辅自疑。布客请复进，仁辅数进而数蹶，布客曰：“先生且休，喜与人角者，其技固不能进也。”仁辅默然久之曰：“君诚能者，然谓彼辈为诈则不然。知技者与人角，求胜以得名，人之情也。彼辈胡为自弱以成吾名哉！”
布客大笑曰：“弱于先生何害焉？且吾闻与先生斗弱而出者，其亲友致贺焉，是可知彼辈之诚伪矣！吾蜀人齐四，闻先生之为人，欲谋一面，以启先生之蔽。”仁辅叹曰：“先生诚仁者也！然先生二月学技，胡遽至此？吾好技之心未死，乞先生以诚相授，先生谓当何如？”
齐四曰：“不以吾为弱，胡不可者？但耑治技不足以给衣食，技成安所用之？计不如营商，以暇及技。”仁辅谓无资，齐四曰：“无虑，吾实不贩布，家有资足供营运。”齐四遂出资与仁辅共经商，复以技授仁辅，数年不能尽其长。
相处凡十稔，得羡余金数万，齐四悉以畀仁辅，仁辅携家从齐四入蜀，设仁昌典肆。
吴大吉
朱仁辅既与齐四相处十稔，携家入川设肆，始知齐四为川中大侠，以治童子功平生未尝近女色，故无家人，孑然一身，营运所得，辄以助贫乏。
朱仁辅入川之年，齐四已六十岁，犹欲奔走江湖，仁辅尼之，遂居仁辅家。仁辅事奉唯谨，不敢略忤其意。齐四性好施舍，日出必携数十金，倾囊而后返，身抱绝世之技，未尝以技显于人。
一日与仁辅共坐肆中，有伟丈夫昂然而入，出典券一纸，钱数百，店友对券捧锡盒出，其人注视良久曰：“吾昨日所典非此盒，奈何易吾原物？”店友愕然曰：“无之。”其人以掌按盒成饼，牢握之，锡为液，自指缝溢出。店友大惊，其人曰：“吾所典为锡盒，此面为之耳。典肆惯欺压异乡人，即此可见一班。”言已，举臂推庭柱，庭柱大合抱，斩然中折，屋瓦都震。
仁辅大怒，欲出拳之，齐四曰：“不可，是欲窥吾技者也，吾将有以晓之。”乃从容出揖其人曰：“吾齐四也，足下何遽盛怒如此，不亦太自劳乎？”其人亦揖曰：“仆诚莽夫，但摧柱奈何？”齐四曰：“易耳！”即当命匠完成之。因逊其人入，叩其姓氏，为吴大吉，广平人也。齐四曰：“足下之力，可谓至矣！但物毁之易，而成之难，何必毁物以见力？吾言非为人惜物，乃为足下惜福也。吾年过六十，复何心向人诩力，然不能不以锡盒还足下。”言时拾锡盒屑团之，须臾成一盒，厚薄如一，表里略无指痕。
大吉骇其技之神，复服其工之巧，大喜，请与订交。仁辅留之于家，言技终逊齐四，仁辅则不逮之也。
居数月，一夕，邻人不戒于火，且及典肆，齐四惊觉，忽失大吉所在。趋出，见大吉方以絮被瓦屋，上下取水濡之，仁辅相助吸水于旁。齐四见大吉挟水上下，捷如轻燕，忽技痒，以石瓮吸水，双手抱持之，奋登屋瓦。瓦脆薄，不胜，颓然倾覆，遂折一臂。
仁辅惊救，齐四已起，叹曰：“好胜一念，吾把持数十年，自谓能免，不意竟以此念贼吾肢体，吾死有余愧矣！”是夕之火，环典肆皆毁，唯典肆以大吉之故，仅焚其一角。
齐四折臂后，终日吁嗟，不自聊，未匝月而卒。齐四死，受其惠而哀悼之者八百余家。大吉助仁辅营葬讫，辞归广平。仁辅感其义，赠数千金，不受，乃为制衣而纳珠于里。
大吉行数月，复至，以珠还仁辅，痛哭于齐四之墓而去。噫，亦义人矣！
余尝言知技贵知道，不知道与猛兽何异？余每见抱高艺享大名者，其接人必恂恂然若不及。非必不获己，必不以技示人。世俗谓为虑人窥窃之者误也！拳师独到之手法，必其平生用力者，宁窥窃之所能得？所为秘传者，特其理之少精者也。庸俗拳师，聪悟不及数年，面壁才得一解，便自以为神会，沾沾自喜，秘不示人。其实此一解亦附丽此手，手用力较多者，其功效止于此手之奇正变化，无能融会贯通之者。余言非武断，能融会贯通，天下之拳，尽此一理，更何所得，理而秘之哉！
癸丑年，余过湘潭掌教师曾勤圃于长沙，是时余创办国技学会，方订期开幕，曾忽以事将他往，辞余曰：“吾适有故，须自经营，勾当讫，犹及见先生开幕也。至时吾当以妙手示先生。”余笑曰：“先生之技皆妙，复何妙也？”曾曰：“吾有手能跌人于不觉。”余曰：“受跌者何如人也？”曾曰：“知技者也。”余曰：“能跌知技至何等者也？”曾曰：“普通拳师皆能跌之。”余曰：“先生何手不足以跌普通拳师，而必以此妙手？”曾曰：“他手不能跌者，唯此手能跌之。”余曰：“有非此手不能跌之拳师乎？此手能跌尽天下之拳师乎？”曾无以答。
余曰：“先生曷言此手，何手也？尚劲者耶，尚快者耶？”曾曰：“皆非也。”余曰：“不尚劲，不尚快，是则邪法也？”曾曰：“亦非邪法，所以谓之妙手。”余大笑曰：“吾敢必其无此妙手，曷为见欺？”曾坚谓不然。
曾之徒至者数人，亦哗然袒其师，余至不能耐，乃曰：“吾等争技，何必以口，请以身试先生妙手。”因推案而起。曾色挠，怏怏遂行。
曾年五十余，治技垂四十年，徒以数百计，湘潭人鲜不知其名者，而见地若此，为可哂矣！
刘屠
湘乡刘屠户，以勇名，其实徒多力而猛，技固不佳也。性暴厉，人无敢逆之。有撄其怒者，辄鼓刀相向，然未尝真杀人。非刘不敢杀，人畏避之，不敢与较也。
同邑人朱八相公，治技精到无伦而为人谦抑，与人无所争。屡见刘持刀逐人，亦恶其野，呵禁之，刘反唇相讥，侵朱先生。朱怒夺其刀，刘知不能敌，愤然而归。
朱有子方八岁，刘怀刃伺其出，割其一耳。朱缚刘诣邑宰，痛笞之，下狱一年，复痛笞而释之。刘释未几日，复掌朱子颊于途曰：“吾掌汝颊以代笞臀。”子号泣，诉于朱，朱无奈之。
刘自是益骄放，无赖某屡窘于刘，衔刘次骨，乘刘袒衣纳凉，以釡煮油，骤浇其背。刘炮烙几死，数月方能起，操刀觅无赖，已不知所之，闻者莫不称快。刘虽受创，然暴厉之性不稍改。
刘妻略有姿首，刘爱惜备至，未尝忤其意，而其妻视刘蔑如也。会其妻与邻人之子通，邻人之子，深惧事觉，刘妻坚言无患。一日，果为刘所掩执，以椎碎邻人子之首。阴拽之，弃通衢。及明，观者大集，疑刘者皆不敢言。
须臾，刘妻忽披发号啕而至，抚尸大恸。刘自后奔至，强牵其妻归，妻行不数步，以头触石而死。刘哭之甚哀，观者咸嗤笑。
刘屠暴厉之性，独不加于其妻，至于知其私人而不弛其爱，行为亦足怪矣！
朱八相公
湘乡朱八相公，技击家前辈之杰出者也。其遗言轶事，湘人盛传之，至今不绝。兹纪其一事，深足资治技击者之警惕。
朱赋性活泼强毅，年十五，侍父宦宜昌。宜昌有剧盗罗某，捕置之狱数年矣，朱闻其多能，潜入狱，叩以艺。罗自分无生理，深自悔恨，朱许为营救，罗遂以技击之术授朱。朱性殊近技，一年有成，乃窃资畀罗，潜释其镣。今逸，而以越狱闻，然其父坐是罢官。
朱勤于练习，次年以案首第一为武生员。二十，如长沙，下武闱。朱家有大刀，重逾三百斤，朱以担行李。舟抵长沙小西门，小西门之担夫素强悍，无论行李多寡，非经担夫搬运，不许登陆，客商苦之久矣。
朱舟才泊，担夫蝟集蠲首，次第搬运已。及朱，病其重，将以数人共舁之，朱少年气盛，欲显己力，必不可曰：“吾以一人担来，汝等必欲担，亦必以一人担去。不然，吾自能将入逆旅。”担夫大哗，谓刀重数百斤，附以行李，岂一人之力所能任？朱曰：“谁实强汝等任，吾固言自能任也。”言己，以刀承行李，欲行。
担夫环而阻之，朱怒，以手推数担夫于河中，余夫大怒，争以扁担加朱。朱一跃至岸，委刀于地，大呼曰：“汝等恃众横行乃尔乎？不令吾前者，请以理相见。”担夫若不闻，丛击朱如故。
朱惧杀人，不敢举刀，袒二臂如雪，以格扁担，无不立折。草潮门担夫各数百人，闻斗，皆持扁担蜂拥而至。一时斗者、观者达千人，呼声震数里，断扁担横空飞舞，历一时许不绝。
朱斗久，渐不能支，思举刀重创担夫，忽见一伟丈夫排众跃至前，以手遍夺担夫扁担，投之河中，瞬息而尽，因为朱负刀及行李。朱愕视，乃宜昌所释盗罗某。但随之行，不敢声。及逆旅，朱谢援拯之雅，罗笑曰：“子技诚足观矣！然胡不夺其兵，以致久困，则失算也。子今面色青白，五脏俱受震损，不亟治，恐因此成内伤。”
朱初至逆旅，尚克自支，闻言，顿觉惫甚，若有物块然格于胸臆，亟卧榻以所患语罗，罗于腰间解藤索，长三尺许，授朱曰：“细嚼二三寸，当有验。”朱如言，味苦涩而膻臊，问何物不适口如此，罗小语曰：“我辈全恃此物作护身，名‘全生带’，产于田塍间，冬月叶脱，采之归，纳尿桶中。次年夏至日取出，曝于屋脊，过三伏，以治跌打伤，其效如响也。”
朱服后吐血片大如盅，胸臆乃畅，蘧然卧，积月余，筋力始复。是年武闱因不得入。朱病时，罗日夜护持之甚谨，询其居湘之故，乃逆知朱是年必入武闱，耑候朱来者。是日闻小西门之斗，漫往观之，初不疑为朱也。
朱筋力即复，罗乃从容语之曰：“子尚一时之气，贻百年之忧。治技者之举动，诚不可不慎也。数百斤之刀宁恒人之力所能胜者，且数人共舁，于子亦何所损？今如此，所失不既大耶？”朱亦殊愧悔，自是虽遇横逆，亦强自退抑，不敢以力求上人矣！
罗自宜昌逸去，即改行为力人，后卒于朱家。
王志群（一）
长沙王志群，幼读书而敏，年十五，淹博逾耆硕。其居邻平江，平江人多治技者，遂亦治技。初从彭少和学，彭少和者，村拳师之佼佼，未喻乎道者也。少和因强力，即以力教人。治之期年未有当，而力日有加。
杨先绩之入室弟子何延广，年六十，挟技不以授人。志群三数往候，始欣然曰：“吾非欲葬技于泉壤也，唯师弟子之间，授受不以诚，吾实耻之。吾不能视束脩之丰约授技，以自侪于市侩，而人复不我知，故宁终默。”
志群从延广学，五年，始罄其长。甲辰、乙巳之交，黄兴与郭人漳，谋复清社，时郭人漳治军广西，黄兴使志群、黄朗山等七人，往依之。七人唯朗山不知技，余皆有强力。
湘潭刘泽勋性尤暴厉，人不敢侮之。一日行过午，始得逆旅，具食，而蔬冷不适口，泽勋将召主人诘责，主妇出对客，村妪粗野，适逢泽勋之怒，掌其颊，乃至晕仆。主人大呼奔出，须臾乡人荷械而至者数十人。泽勋以其众，惶骇不知所措，五人亦相顾失色，志群咎泽勋曰：“毙一村妪不足为勇，欲示勇此其时也，奈何恇怯？”六人唯闻志群善技，不知其技至何等，至是皆目焉。
志群示六人食如故，己以身背门而坐，亦举箸，若不知人之大至也者。至者见主妇犹僵卧，皆狂呼勿失凶犯，即有人以铁尺击志群背，志群迎之，铁齿不胜震，脱手飞跃。复以左手者下，志群舍箸夺之，伤其腕，废不能举。余人欲继进，志群握铁尺挥止曰：“杀人者抵罪，国家自有法律，无为汹汹相向。若辈数十人，我等才七人耳，必将用武，如我说则可，我等不胜，就拘任所处；幸而胜，则僵卧者不能责偿也。我有术能令僵卧者立起，然须弃若辈兵，若辈自择之。”
逆旅主人惧丧其偶，即弃械而前曰：“速起吾妻，罢斗易耳。”志群索凉水，戟指书符其中，以饮主妇，果霍然而起。观者愕眙，六人亦惊其神。志群解囊出二千钱，授主人曰：“以此谢主人，祛惊恐。”主人欣笑而谢，其事遂寝。
志群出，朗山叩之曰：“夙不闻君有术，且何神也？”志群笑曰：“吾有何术，主妇之强，卧伪也。君等自不察方乡人至时，主妇已醒，吾观其眸子微动，知其欲以佯死未乡人藉叩，及斗者不胜，则羞于卒起。故吾得假术以掩饰之，然而悻矣！刘君睚眦杀人，祸至又无以自解，几何不以自累累人，望勿复尔也。”
泽勋惭谢，自是暴厉之性稍减。
王志群（二）
郭人漳性嗜技，左右多能拳。有王姓者失其名，拳技尤精到。人漳有卫士二百人，多辰州宝庆产，率悍犷不近人，王姓者为之长，他人不敢长之也。
王善腿，居恒以坚木为杵，自叩其胫，硁硁然如斧之于石。又尝以尺木植坚土，见其寸颠，举足扫之，随足而发，一足之力，盖无虑数百斤矣！其腹坚实，能仰面受舂。又尝袒腹，令其徒提石锁于寻丈外，奋投，王承以腹，反射之力，激锁越其徒。
王尝观剧，与人争座，剧场设长座，坐数十人。王请逊，不可，乃合掌纳座中，力辟之。左右纷仆，王遂得入座。
王亦湖南人，人漳颇优礼之。志群性沉默，不轻言技，抵人漳月余，无知其能者。志群居室，与王密迩，朝夕不废功夫，王闻声，异之，壁窥大惊，便叩所治。志群无所隐，王喜曰：“先生所治，为吾梦寐求之不得之者也。吾幼时闻八拳，名即思用力，顾知者绝少，无所得其理法。偶遇一二习者，亦不过徒事手脚，非真能解此中艰苦者。先生曷为我细演之？”
志群察其无他，遂演之。王愕然，不解手之来去，志群演竟，不复言。王请以手为戏，志群许之，王数进，志群数避之。王命志群进，而忘不及避，抵榻乃已。王询腿法，志群言不知（八拳无腿），王曰：“吾以腿与先生易拳如何？”志群曰：“固所愿也。”王遂以腿及纵跳之法授志群，而从志群习八拳焉。
其纵跳之法甚简易，但朝夕直腿植立，以全身之力，注于两趾，自举其身上腾，不屈伸作势，一跃能至一尺，作势则一丈有余矣。王言：“人谓有轻身术者，谬也！脚有力则身自轻矣。”练脚力之法，朝夕于沙洲纵步，极疲而止，持之有恒，其极能如水上行风，履屋瓦无声，其当然者也。
王治气功，如蒋焕棠，微颓日本北里博士及川合春允之呼吸，殆即道家所为吐纳也。志群与王居数年，所获不一，而八拳之精神，王亦领略无遗矣！王久欲归里，以无能代其职者，人漳不令行。至是以志群自代，人漳初疑志群不胜任，及见二百人无敢枝梧者，始信王知人。
人漳数与志群言技，志群温雅，于人无所可否，人漳益服其学养。后志群见人漳无发难之意，且不甚礼同志，遂辞归湘。时余肄业湖南实业学堂，友人介见志群，志群谓余禀赋不厚，宜习技。余时不审技之功效，漫应之。志群即谆谆授余以站桩之法，久之不得要领，后亦不时晤及。丙午东渡，忽值志群于日本，始得请益焉！
王志群（三）
志群既东渡，何陶、汤松辈慕其技，欲事研习，请于志群。得诺，遂赁屋于大久保。课余，辄相与抨击其中，余亦与焉。
余居与志群最近，得朝夕就正，旋学者颇以为苦，渐越日至，渐竟不至。不辍者二三人，然亦趑趄无勇气，唯余已得此中趣味，体日益充实，一年无或间阻，是年增体重二贯余（每贯约中国六斤四两），效亦云著矣。
李富东之弟子叶云表，治技有年，渡东访志群。观志群奏拳，叹为集南北派之大成，相与往来至数，未尝敢言较。云表创办武进会于天津，李富东为之长，欲致志群主其事，志群以故不果行。寻入讲道馆习柔术，知者怪之，志群曰：“柔术皮相，诚无可取，然日本全国无智愚贵贱，趋之若不及，必有足研究者。即不足学，亦何伤于我？”
志群初入讲道馆，但随人俯仰，命之立则立，趺则趺，一月不敢以意出手。柔术师三船者，日本有名之六段，能略解中国拳技，举讲道馆无能敌之。志群日与之颠倒，二月，尽悉其身手。柔术之相角也，必互握其襟袖，游荡其步履，相与伺隙而作。多高桩不落马，故易致倾跌，其不败者，力足自震慑也。志群既尽悉其身手，遂间以拳术与三船角，须臾之间，数跌三船于地。三船惊愕失色，志群虑三船不自安，不复入讲道馆。三船终疑志群，访于志群于寓。志群告以所学，惶悚而退。
志群语余，柔术即中国之小翻交，翻交法创自蒙古，二十年前翻交场尚盛，设于北京、天津间，有大翻交与小翻交之别。大翻交时投人于十步之外，小翻交则略从容。翻交定有制服，麻结厚分许，殊耐拿攫。着制服斗死者不能责偿。日本柔术服即甚相类，为有识者提倡之，去其粗野之习，而隆其礼仪之节，学者无受戕之虞，而有强体之乐，故全国靡然从风，而无治安上之障碍。若中国聚数百治拳技者于一堂，不日以杀伤闻者，吾不信也。
余之办国技学会也，志群曾止之曰：“中国拳术为杀人之技，又门户繁多，各自标异，相见如仇雠，提倡者不思有以维系之，后患将不堪设想。”余虽服其言，而自见之心切，遂不果从。后治技者日集，莫不自以为贲育，言语辄相抵牾，甚且攘臂。至今思之，犹堪嗢噱。
志群谓中国拳术，不谋统一，不能提倡。其见解盖甚确也。志群抱兹主义有年，未审何时得遂其统一之志，余祷祝之。志群今年三十四，字刃生。柳大谧、午亭、陈长策寿人，其入室弟子也。余略窥其藩篱而已。
向乐山
平江向乐山孝廉，生有神悟，胆力绝大。十岁随其兄应童子试，岳州府尹某，贪墨败纪，府试前十名，皆以贿得。怀才不市者，忿怒切齿，时为激越之言。乐山窃闻之，阴怀石以伺府尹，击之，不中，破篮舆，府尹大惊，索贼，得乐山。高不盈三尺，疑不类，而乐山自承，遂拘之于狱。
乐山长兄闵贤，罗慎斋之门人，文名藉甚，当道殊敬慕之，辗转为乐山缓颊，得释，而乐山竟以是年及第。及第后，每自恨力弱，击之不中，贻人羞笑，遂从老拳师习拳。然从习数年，未尝见其与人角。常以绳系发于梁，纵身投仆，人不知其何以治。
举孝廉后，废书事游纵，性益狂放。尝夏日行，夜裸其体，及明，而失其裤，乃伏丛莽中，伺浣衣就曝攘之，为人觉，犹哗辩，而所攘为女裤，狂笑受缚。呼曰：“吾实作贼，然唾面则不可。”乡人若不闻，系其发于庭柱，将施唾焉。乐山大怒，大呼断索，发牵柱，柱震撼，屋瓦都簸。乡人大恐，有逃逸而仆者，乐山笑曰：“本欲以裤还主人，然吾无裤不能出，且假我须臾。”言已，徜徉自行。
华容巨室某，延拳师训其子，拳师善溜步，一时无及之者，傲岸特甚。乐山故欲撄其怒以窘之，伪为相人，审睇拳师曰：“尊貌何太不扬，合是贱种。”拳师果大怒，举拳击乐山。乐山趋避之，拳师追不及，益怒，溜步以进。乐山笑而狂奔，奔时发辫垂若飞鸟之尾，拳师亟拽之。乐山奔不止，拳师半握不释；乐山奔益急，拳师之足遂腾空，释手则患倾跌。乐山旋奔旋笑呼，观者哗然从其后。拳师羞愤，力复不胜，失手而坠，乐山亟扶之，已喘息不能言。乐山命肩舆载之归，拳师懊恼致疾，遂罢馆。
巨室欲聘乐山，误为拳师之争席者也。乐山不却，便相授受。后闻李昌蔓（《拳术见闻录》中曾言其事），以善破人手名，遂往访之，相与流连数月。昌蔓谓乐山全身毛发，皆具绝大气力，至不易破。昌蔓著《拳经》一书，曾载乐山工课。昌蔓死，稿存乐山家，余曾一见之，其论拳分理法用三者，惜不具图，或有图而遗佚之乎，异日当求其稿，为辅成之，亦后学之津梁也！
刘鸿采
清侍卫教师刘鸿采，广东三水县人也，技艺精到，乾隆朝推一时无两。相传其少时从村塾师读，颖悟绝伦。一日，鸿采入塾独早，途中天忽欲雨，抵塾而已倾盆下。见村塾师方从外以手捧石臼入室，臼中贮陈米数斗，已就濡湿，师顾鸿采曰：“拟今日不雨，将以陈米就曝日中，不虞雨乃骤至，且不及易器。”鸿采询师何多力，师禁勿声，鸿采果默坐。
越数日，师遗诸生去，命鸿采后，谓之曰：“汝亦欲多力如我否？”鸿采言甚欲，师颔曰：“汝能终默，当以力授汝。”此后宜早至而后归，便以相授。鸿采如其言，遂得从师习技。
数年，师小语鸿采曰：“速为我购白布数端。”鸿采购至，师惨然曰：“数年之聚，決然分袂，令人无欢。”鸿采惊问焉往，师长叹不言，既而曰：“徒事耿恋何益，后会终有时也！吾有所作，汝不可窥吾室。”言已，吁嗟入室，遂扃其扉。
鸿采木立久之，欲窥室，复不敢忘师戒，须臾，闻裂布声，不能忍，窥之，见师裂布缠腰际，渐裂渐缠而上，及顶而止；复缠而下及踵，两臂互相缠，缠已，以端纳口，仰卧榻上，不言不动。鸿采骇极，不敢声，将破扉入，师已叱于房，乃于室外坐伺之。终夜，但闻鼾声，迟明师榻格格作响，窥之昏不见物，旋有咤叱声甚厉，便觉房壁震动，室中忽漏天光，榻中已失师所在。知彼破空飞去，奔出仰天而观，但见白光如练，殷殷然向西南飞去。
鸿采惆怅移时，入室检其物事，都无所有。唯绨袍一袭，束以韦带，有朱书其上，字画不能辨。方将挈之而归，忽数人奔呼而至曰：“败矣，败矣！今又不知其瞬息几千里也。”见朱书笑曰：“狡奴又施故技，然我辈终无可如何也。”从鸿采取绨袍挈其领，数人聚扪之，出数珠皆大如栋实。数之，适符人数，分怀之。鸿采方欲启询，已长啸而去，良久，犹闻袅袅之声。
鸿采莫测师为何如人，终身亦未尝再见。世传剑侠，行踪相类，殆其流亚欤。
恺然曰：“吾国奇才异能之士，所在皆有如上所述，虽其迹近荒诞，然不可以吾人理解所不及，遂谓为无。功夫本无止境，大而化之谓圣，圣而不可知之谓神。圣、神非不可能者也，视其人之操持如何耳。黄其昌指能入木，余盖目睹之，亦理之不可解者矣！”
黄风奇
湖南黄风奇，曾为清之侍卫教师，其技艺之精，实所罕见，今其年七十矣。
壬子年桃源萧汝霖主笔政于长沙军国日报馆时，因曹典球得识之，精力犹若二十许人云。萧慷慨有雄略，风奇特重爱之，为忘年交，相得甚欢。萧为余言：“其人有文采能书，而简朴如村农老圃，冬日卧不施茵褥，一毛毺而已。”谈论风发，每至忘倦，尝举其却盗一事，以为谈助，谨为述之，阅者足征其所治之精矣！
辛卯九月，风奇南归，无一仆从，囊中数百金，躬自负之。登舟察其载甚重，而舟子皆伟岸，且人数多于常舟，心已疑其为盗。顾急于首途，复不欲示之以怯，遂任之启椗。
舟中无他客，风奇虽无所恐，然非颓日夜伺隙于旁，亦虑为所乘，惴惴不敢安寝。一日逾午，即泊舟丛苇间，风奇登首偶眺，就萎之苇花，飘萧满目。四野杳无人居，但有成群小鸟，飞鸣上下，风奇知舟子必以是夜间图己，故问曰：“今日泊何早也？”舟子应曰：“入夜恐不得泊所。”风奇曰：“此间风景绝佳，对此颇思痛饮，吾瓶中有佳酿，日来心绪不佳，未得纵饮，今可与若辈共谋一醉。”
舟子甚喜，风奇复入舟出钱一千，授舟子曰：“为我购下酒物。”舟子笑曰：“此间去十里无村落，安所得下酒物而购之？”风奇沉思曰：“易耳！若辈可与吾登岸，有绝好下酒物，不须钱买。”舟子漫语诺之。
风奇遂登岸招舟子，舟子数人随之，风奇拾石之大如卵者数枚于手，命舟子亦如之。苇间小鸟飞越，风奇投以石，应手而坠。舟子大惊，奔拾之。须臾得数十头，风奇笑曰：“如此下酒物，讵不佳耶？”舟子拜伏请姓名，风奇告之，舟子相顾曰：“幸得见黄公神技，不然，我等将死无葬地矣！”因以图劫之心告，风奇曰：“吾固知若辈不类，故为是以寝若辈之谋耳！”舟子股栗不敢仰视，归舟。
风奇烹治小鸟，招之放饮。舟子举杯，而酒淋衣袖，风奇慰藉之，示无意发其事，久之，始安。自是舟子奉风奇若神圣，达所如不敢受值。
罗七
萧子培垓为余言，光绪初年，常德朱云岩孝廉，将囊巨金北上，有所营干。当时，无轮船火车之便，徒行商旅，时虑萑苻窃发，皆结侣荷械以行，复有营镖业者，丰其值以为护持焉。然镖局多设于北道，南方绝少，湖南无有也。朱以物色将护者不得，稽迟不敢就道。
朱有姑，饶于财而寡处，朱偶存其家，道濡滞之故，其姑曰：“吾家力佣罗七者，当能任护持，其勇足惊人也！”朱曰：“闻萑苻中屡有迈伦之士，非常人之所谓勇者，所能任也。”其姑曰：“曾有群盗入吾室，他佣噤不能声，独罗七从容击却之。盗衔罗七，次夜复大至，伏健者于壕，诱罗七往追。及壕而矛发，罗七乃能夺矛，而盗不能逸。罗七获盗，数而放之，自是盗不敢犯，吾谓亦迈伦之士矣！”
朱欣然请见，其人年四十许，长眉覆睫，棱棱然，科头赤足，泥垢满衣襟，其貌盖至不扬也。朱以其多能，立而为礼，罗叉手报之，其姑为道朱意，朱亦殷勤致词。罗曰：“若及吾少时，有请，行不遑耳！今弛废已久，诚惧有始无卒，致辱先生命。湘南不乏绝尘之士，曷措意焉？”
朱固请，且言已穷物色，罗沉吟曰：“途中脱有他变，能恕吾不卒之罪，则唯命耳！”朱曰：“君虑他变者，何谓也？其逆知途中有足为君梗者耶？”罗曰：“不然，是或吾过虑，本无庸早计之，第不敢不预以为请耳。”朱喜，便请就道。
山川跋涉，罗事朱一若仆从，朱屡致不安，罗宴然不以为意。一日薄暮，就野店宿，罗为朱治卧具讫，纳朱安寝。于篋中出青绢长丈许，系圭石其端，复出制钱千数，就灯下审视。朱微睨之，其缘似锐于常钱。罗审视已，一一面壁而掷之，入木震震有声，复取而纳诸囊。朱知即所谓暗器也者，亦不启询。
次日乘骡车朝发，浓雾漫野，数步之外，不能见物，朱惴惴惧不免，罗坚慰无虑。久之，微闻啸声起于远林，罗倾耳移时，令骡夫抑骡，笑语朱曰：“先生若怯，幸勿窥窗。”言已下车，疾驰而去。
朱念果不免，窥窗何害，遂薄窗窥之。重雾蔽目，不能远瞩，但闻诧声四起，骡车惊惧，欲策其骡，朱叱止之。须臾，诧声已，而啸声复作，渐微不可闻，即见罗飘然至车际，手霜刃，狂笑捧腹。朱喜，询却盗之状，罗以青绢示朱曰：“幸赖此君，夺得宝物，此行不为不折阅矣！”朱视其刀，寒光霍霍，侵肌起栗。朱就车中为宝刀行以壮之，忆其末句云“吕虔之刀王览佩，佩得其人物益贵”。罗言不解书，然若深感朱意。
车行过午，罗忽悄然曰：“吾有言，先生无恐，今夕报仇之师必大至，凭区区之技，幸而胜，先生之福也；不幸有他变，则已请恕吾不卒至罪于行日，或不为忤耳。”朱愕然欲询所以，骡忽惊驾，车震撼几覆。罗急顾行箧，已失其一，抽刀大呼，破窗而出，足不及地，已失所在。朱骇汗浃背，视骡夫亦不知所往。自出车周视，觉道旁草间，微有吐息声。求之，乃骡夫，泥首其中而颤。朱曳之，出问何所见，而惊惧若此。骡夫惶惑移时，始曰：“正驱骡车疾行，突觉有风甚厉，中人如刃，骡跳踉踶蹶，若将见攫于异物。方事抑勒，即闻呼声震耳，吾惧遭强人毒手，故潜匿草间耳！”
朱闻言不知所措，念罗屡以他变为忧，所虑殆即为此，脱一去不还者，将何以为怀！悲怆一时许，罗忽自车后跃出，右提刀，左挈行箧。汗被其面，短发若截，蓬松肩际，委行箧于地，挢舌喘息而言曰：“适间我非此刀，业不免矣！吾追贼入穷谷，贼无所匿迹，折而与吾致命。吾戮其一耳，贼方伏而哀免，救者忽至，二人骤出仙人掌（暗器也，以钢为之，状如人手，着物即自牢合），曳吾发，几致颠覆。疾自截其发，始已。”
朱喜曰：“必君所谓复仇之师也！”罗颔首曰：“患方未已，今夜宜早投止，及时急行二十里，能安寝达旦，明晨即无患矣！”言已，掖朱登车，自驱骡疾行。且十里，道旁有旅舍，数人引首门外，睹罗呼曰：“至矣，至矣！”即有抑骡不令行者。
罗跃而下，挥止诸人曰：“勿惊吾主人，吾非怯见曹者。”朱见状，已不寒而栗，强自镇定，齿犹相击有声。罗启车佣朱入室，朱顾行箧，罗蹑其足，纳朱坐于旅室。索酒肉大嚼，壮者数人眈眈于旁，罗举杯笑语曰：“此间非若曹纳命之所，今夜三更时，可于某某处倾巢来候，畏避者非丈夫也！”数人相视良久，无言而去。
罗劝朱进食，朱虑祸甚，强咽不能下。罗食已，略事慰藉，即襥被与朱就寝。朱至三更未成寐，罗已遽然而醒，提刀欲出，朱呼曰：“君将焉往？”罗曰：“先生但安卧，及明犹未归者，已以死报先生矣！”不顾而去。
朱起视之，已无所见，嗟叹就枕，张目达旦。忽闻步履声，有二人舁一物入室，委榻而去。朱急就视，罗也，酒气扑人，已烂醉若泥矣！朱坐俟其旁，日午始醒，醒后为朱道其故。
罗安徽人，十年前与其同学兄某，同为此间盗魁，罗因同党破案被戮者，月有数人，深虑祸及，遂思洗手（盗罢即谓之洗手）。谋于同学兄，同学兄嗤之，乃不告而去。为人佣，将食力以其终身也。是夕出门，不期与其同学兄遇，相对感念，故致沉醉耳！
送朱抵京后，不知所之。
余去年曾附益其说，为小说二千余言，名其篇曰《皖罗》，售于商务印书馆小说社，兹篇则纪实也，传闻异词，又相去数十载，亦恶能必其不虚哉！著者如是我闻，阅者作如是观可耳。
乔瞬燕
松江朱乾，盐商之子也。天性孝友，读书殊聪颖，年二十时，其父为盗杀于山东，以不得盗名，乃誓戮尽山东之盗，以复父仇。
时咸丰初年，捐例大开，朱以巨资夤缘。数年之间，果得济南府尹，下车伊始，即穷治囹圄，无首从皆斩之。募名捕数十名，复躬自易装探访，二年所杀以千计。
一日，有白发飘萧之叟，以杀人自首于朱。朱讯其情，死者为少年，博赌无赖，因丧资将逼嫁其寡婶。寡婶号泣于途，叟因怒杀少年。叟自言姓张，朱感叟义，释不究诘。
越数月，朱将他调。张叟忽至，叩头言感朱见释之惠，将以孙女瞬燕备妾媵为报。时朱已有室，且怪其突兀，辞焉。叟复言瞬燕年十七，颇不陋劣，即以下人蓄之，亦所感激。朱心动，顾虑其妻姤，犹豫未及答，叟若已窥其隐曰：“小民衰朽之年，诚虑旦暮委沟壑，不得当以报大德。茕茕弱息，襁褓失怙恃，及小民未就萎为之所，而受恩者知所复，两善之举。小民请以请命于夫人，夫人仁慈，或不以小民之言为忤。”朱许之。
朱妻命瞬燕入见，荆钗布裙，秀娟天成，举动言辞，居然大雅。朱妻颇怜其稚弱，遂留署中。朱辞出，瞬燕殊无恋容。未数日，瓜代者至，朱整装待发。叟复至，以箧畀瞬燕后，附耳小语。移时，朱询瞬燕，若翁适作何语，篋中又何实者。瞬燕笑曰：“无他，但嘱妾小心耳！箧中为在家时所御服。”
朱遂与叟兴辞，叟曰：“小民步履匪适，深惮跋涉，不能远送，至深惶悚。瞬燕虽稚，然颇谙行旅之苦，已命其小心奉侍。得达所止，卤薄不惊，公之幸也！”朱疑其言，退询瞬燕，白无有，坚诘之。始叹曰：“公二年之间，诛盗以千数，安免无致怨怼于公者？”朱笑曰：“我方恨不能尽得山东之盗，怨怼何伤？”遂不以为意。
发数日，瞬燕忽语朱曰：“前途艰险，此间有旅舍，乞便休止，容妾以公威德训示志丑。”朱夷然曰：“吾有名捕数十，兵从复富，群丑又奈何？”瞬燕笑曰：“图公者非名捕兵从所能为力。公去年诛盗魁赵某，怨毒于群丑深矣！去此数里，即赵之巢穴，安可不预为备者？”朱不忍过拂其意，遂共投之。
方解装，有人窥于门，瞬燕若惊。入夜，启叟所畀箧，得软甲一袭，折刀一柄。瞬燕以青帛裹头，袭甲握刀，小语朱曰：“群丑伺侦之时，不能宴然安寝，妾当伏檐端之，闻声幸勿惊扰。”朱诺之。
瞬燕一跃越窗，攀檐而上，倒悬若蝙蝠。朱夫妇骇愕相顾，屏息不敢动。更次，闻屋瓦坠地声，旋复有声砰然，即闻屋上有人惊诧。顷之，砰然声复作，呼声继之，谓小寨主遇害，此中必有能人，相率俱去，声响遂寂。
瞬燕瞥然而入，怃然曰：“本图略杀以示威，不意适深寇仇，赵某之子复死妾刀下，事益纷如乱丝矣！”言已，属耳于垣，急提刀逾窗而去，久之不返。朱夫妇惶惧无计，将呼名捕往缉。瞬燕已仓皇入室，青丝撩乱，帛巾已失，粉汗盈腮，气息紧促，卒然曰：“事急矣！不能兼顾及他，公与夫人急随妾遁，犹可及。”因以肩负朱，纳朱妻于胁下，奋身登屋，疾驰如鹰隼。
屋尽乃下旷野，一人奔而至，呼曰：“来者燕妹耶？”应之，其人已及前，以肩就朱。瞬燕曰：“兄请为殿，吾当急去此二十里大梨树下以迟兄，毋恋战也。”言时，四野啸声大作，瞬燕以刀挥其人去。复疾奔而前，遇岩石，二人伏其中。骤出，将举刃，瞬燕力斩其一，戳一人耳，其人嗥呼而逝。朱夫妇面目皆濡血，瞬燕疾奔不已，须臾二十里。委朱夫妇于地，挥额汗坐憩。朱夫妇以坚持瞬燕，身手痹麻不仁，瞬燕掖之坐，侧耳远听，久之，蹙然曰：“吾兄殆矣！公及夫人少俟于此，幸勿声，声且致厄。”复疾驰而去。
朱夫妇惊悸而栗，互相抱持，不敢吐词。忽所憩大树，枝叶纷坠，若有人撼之者。朱失声而号，一人飘然自枝而下，挟朱如飞而走，朱妻哀号无所措。有顷，瞬燕偕一人至，睹状大惊，朱其泣述所遇，瞬燕寻思曰：“敌中度无能为此者，我等此行，必有人暗助。忆吾初遇敌时，头巾已为敌掠去，几致不支，忽觉有物电驰而至，中敌胸臆，因以得脱。谓吾兄所谓，后悉不尔，吾已疑之。今后有此，必前暗助者护持之而去。”偕至者曰：“然则曷为遗夫人？”瞬燕曰：“至者男耳！奚以挈夫人，且敌意不属夫人，有我在，尤可无虑。疾追之，当在前路。”
瞬燕负朱妻，趋去十余里，及河，朱及张叟已舣舟而待。见瞬燕等至，叟拊掌大笑曰：“小民固言无碍也。”朱迷惘，不知叟等何如人。叟曰：“小民言姓张者伪也，实姓乔，幼时好武技，因与群盗伍，后渐知薄群盗所为，遂营商以自给。十年前见盗劫一舟，尽杀舟人。小民往救，仅遗一女，才七龄，盗以其美，将挈之而遁，故不死。询其身世，茫然不能道。盖幼时见惑于略人口者，携归养之，授以技击之术，瞬燕是也！此同来者，亦小民之徒，习稔群盗，故得以赵氏之谋告小民。小民方感公惠，遂借托瞬燕于公，以行小民之责。此去皆坦途。”因顾瞬燕曰：“善事朱公，且复得相见。”瞬燕呜咽泣下。
叟颐指其徒登岸，朱夫妇强挽叟留，叟不可曰：“小民之事已毕，所不能无憾者，扈从数十人悉就夷戮耳！”朱闻言泫然，叟竟偕其徒去。
朱后以事奏闻，时清廷方竭兵力于东南，而守土者复不穷治，事遂忘于无形。
朱甥易关甫为余言之，惜不传叟之名字。余以其事类小说，颇疑为易所虚构，姑志之以俟知者。
陈鹤梅
长沙陈鹤梅，幼与王志群同学，均好拳技，而各有师承。鹤梅师王福全。
王福全者，与黄兴、刘揆一同设华兴会而死于长沙狱者也。治技非精绝，而勇迈之气，蹈厉无前，村拳师皆闻其风而下之。虽强与人角，人无敢撄之者。
鹤梅性佻达，胆力过人，未学技时，即喜抨击人，同学中呼为“陈二打手”。时志群已从彭少和学，鹤梅渐不能敌，因发奋事王福全。福全多其气盛，以所得授之，其意盖欲为华兴会得人也。鹤梅治技既日游进益，乃不复与诸同学角，唯见志群则攘袂而斗。塾师呵叱所不计，两不相下，往往斗至昏厥。后志群从何延广学八拳，八拳无从容之手，不能戏较，屡避鹤梅。鹤梅犹时故撄志群，志群佯负以压其欲，始已。
距鹤梅之家数里，有贫家妇而美，鹤梅惑之，日周旋其门。鹤梅固魁伟有丰采，舟旋未及月，而遂有私。贫家子好博，恒外宿，鹤梅即宿其家。事为鹤梅之祖母所悉，其祖母约鹤梅素严，至是及夕即扃门下键。陵坦高峻，恒人所不能踰也。鹤梅亦不习纵跳，乃于人静，潜入竹园，缘竹而升。及颠，力投其身于坦外，系竹颠于地，趋从贫家妇。归后，缘之而入，家人不知也。
里中无赖某，久涎贫妇色，不能入，固疑妇不能贞。窥之，见鹤梅。既而入昏暮，不辨为鹤梅也，操刀伺于暗陬。鹤梅出，猛劈之，鹤梅见刀光，疑贫家子乘己，及刀未下，急冲其怀，无赖弃刀大呼而仆。鹤梅察其声不类，乃批其颊，齿落血出始已。无赖衔鹤梅，而力不能复，遂横播蜚语，贫家妇不能堪，遂绝鹤梅；鹤梅亦不复顾。
长沙南门白衣庵尼，有殊色，与崇福寺主持僧证一通。证一能书画，有口辩，缙绅先生多喜与游，以是人莫敢举。鹤梅偶至白衣庵，见尼，而惊其艳。以词挑之，不纳。出询人，知证一之事，乃纠同学技者数人，掩证一于白衣庵。证一凿坏而遁，鹤梅等大索庵中不得。尼怒，控鹤梅，证一复构会之。邑令以吏捕鹤梅等，鹤梅独踣吏而逸，余人燕下狱，鹤梅因是除学籍。
鹤梅之父官云南巡警道，鹤梅往省之，道署有马而良，鹤梅喜骑之而驰。某西人有球场，修广数十亩，最宜驰骤，禁吾国人入。鹤梅故策马往来其中，西人呼止之，不听，即有吾国人之役于西人者，执杖奔呼而至，举杖击马首。鹤梅素恶西人跋扈，更痛吾国人之为虎作伥者，乃下马击之。其人将夺马，鹤梅怒挟其人，载骑驰归，系署前柳树上鞭之，见血。西人不胜其忿，于滇督前索鹤梅，鹤梅欲诣署自白，其父不可，因是罢官。
将归湘，鹤梅复与某校英文教员争妓，击之至毙。将论抵，鹤梅忽佯死，受验不虚，狱解，乃潜入粤，卒以好狭邪染恶疾而死，时年未三十，知者皆惜其质美而失教。
志群尝言其人聪明天赋，读书一二过无或遗忘，喜为诗，每多丽句。其治拳不演式，择散手不拘泥者，苦事习练，自言有一二手循环相生，即用之不竭。而与人角，及之者果少也，亦治拳术之别开生面者矣！
恺然曰：“东牟戚继光所言：山东李半天之腿，鹰爪王之拿，千跌张之跌，张百敬之打，皆以一法名也，岂拳术固不必大知哉！此足语乎上智耳。上智者举一隅不以三隅反，明乎攻守之势，进退左右，操之一心，及人者实一二手而止耳！余始习技，甚病左手之劲于右手为逊，乃专致力于左手，久之而右复逊矣。以询吾师，吾师笑曰：‘刀曷贵有刃？’余曰：‘能入间耳！’曰：‘何不两其刃？子谓左右如一，即足加人乎？则治长手者（治拳称短手，治器械称长手），宜皆双刀双拐矣。一指即足跌人，进退在我，右来而左承之，亦何损于捷？且两手虽不专致力，而进益适相等，实不逊也，曷剋日以物权之，其验一也。’余时方囊铁砂，晨起手提投掷，日增其量，一月而左右投掷之数适均，始知吾师经验之言，为不诬也！”
吴公藻《太极拳讲义》序
客有致疑于太极拳者，曰：“拳之为用，主搏人，四肢百骸，人所同具，欲操胜算，舍快与力奚由，故拳家有‘一快不破，一硬不破’之言。乃今之言太极拳者，则曰：‘以不用力为体，以慢为用，得毋与拳之原理相悖’。谬乎？”
余曰：“诚然！拳之为用，舍力与快无由。客将谓拳之快而多力者，有逾于太极拳者乎？”客曰：“吾习太极拳三年于兹矣！先哲尝诏吾曰：‘一举动周身俱要轻灵，用劲如抽丝，不可断续，是云云者，非慢而不用力之谓乎。吾寝馈其中，无间寒燠，然尝与里中之习他拳才数月者角，辄败退不知所以支吾之道。曩固疑其非搏人之术，兹益信其然矣。今吾子顾曰：‘拳之快而多力者，无逾此。’愿闻其说。”
余曰：“异哉子之所谓快与硬也，岂不以手之屈伸、足之进退为快；肌肤之粗糙，筋骨之坚实为硬乎？是属于人类自然之本能，无关艺术之修养者也。且屈伸进退，为用甚简，虽至迅，必有间，人得而乘焉。太极拳之为用，虽亦不离乎屈伸进退，然曲中求直，其象如圜，唯其圜也，为用不拘一方，犹之枪之为用，人知其在颖也；刀之为用，人知其在锋也，非甚简矣乎。若夫圜之为用，则无在无不在也，唯其用之无不在也，故一举动周身俱要轻灵。庶几无习于拳者，难于掌；习于臀者，难于足之病。其迅捷视他拳不可以数字计。拳经载：一处有一处虚实，处处总此一虚实。又谓：一动无有不动，一静无有不静。是可知其一举动为用之繁颐矣！他拳鲜不用断劲者，断而复续，授隙于人。太极拳泯断续之迹，用时随在可断，断而复进，王宗岳谓：‘粘即是走，走即是粘；人不知我，我独知人。’正是于此等处，用力久而后能臻于缜密。试思一举动之为用遍周身，处处皆当详审其虚实所在，则其形于外者，安得不慢乎？”
客曰：“慢之道，得闻命矣。其以无力为多力之说，可得闻乎？”
余曰：“拳术不贵力，而贵劲，不仅太极拳也，一切拳术，则皆然矣。夫人不患无力，特患其力之不能集中耳。力为人所恒有，世固无力之人。一臂之重十斤，能屈伸运动，则一臂具十斤之力矣；一身之重数十斤，未闻其足之不能自举，则足具数十斤之力矣，此为天下至弱者之所同具。但以其为力而非劲也，不能集中一点，以传达于敌人之身，故不足贵。习拳者，在使力化为劲。倘能以十斤之劲，集于手而中于人，人必伤；数十斤之劲，集于足而中于人，人必毙，则亦何患乎力之不多也。他拳之势，掌则为掌，肘则为肘，显然易知。然学者积久成习，尚多有粗疏木强，不能集中其劲以达于敌人者。病在知有力之为力，不知无力之为力也。握拳透爪，啮齿穿龈，自视殊武健，而不知力因此已陷于肩背，徒为他人攻击之借，力虽大何补？太极拳之原则，在化力为劲，尤在能任意集中。用之则行，舍之则藏，无粗疏木强之弊，无屈伸断续之迹。故经曰：‘无气者纯刚。’是不用力也，非不用劲也。”
客曰：“诚如吾子之说，则吾三年来寝馈其中，未尝不慢，未尝用力，何为而不得一当也？”
余曰：“古人缘理以造势，吾人应即势以明理。不知理而徒练势，他拳且不可，况精深博大之太极拳乎？虽寝处其中三十年，亦何益也。”
客曰：“然则如何而后可？”
余曰：“练体，唯熟读经论，力求体验；练用，则玩索、打手歌，及十三势行功心解，斯亦可矣。”
客曰：“是不待吾子之命，曩尝从事于斯矣。论言：由着熟渐悟懂劲，由懂劲阶及神明。吾日习几三十遍，着法不为不熟矣；为时三年，用力不为不久矣，而豁然贯通之效不见，是以疑之。”
余曰：“子之所谓着熟者，殆其形于外之进退周旋欤！若能心知其意，虚实分明，则势愈练而意愈缜密。所谓行气如九曲珠，无微不至，则一身之四肢百骸，无在不可以蓄劲，无在不可以发劲。即是随处能走，随处能粘，复安有败退于学他拳才数月者之理？”
客至是恍然若有所悟，曰：“虚实无定时、无定位，以意为变化，于理则然矣，施之于事，每苦进退失据，甚且顶抗蛮触于不自觉。双重之病，有若天性使然，避之甚难，吾非不知病在虚实未分明也，触觉未敏锐也。然有时明知其然，而法无可施者，其故亦别有在乎？”
余曰：“十三势以中定为主，掤捋挤按十二势为辅。有中定，然后有一切。一切势皆不离乎中定，然后足以言应付。陈品三谓‘开阖虚实，即为拳经’。吾人应知无中定，安有开阖。譬之户牖，开阖在枢，枢若动摇，云何开阖？不开不阖，虚实焉求？是可知无中定之虚实，非虚实也。无中定之触觉，犹瞽之视、跛之履，触如不触，觉如不觉也。经曰：‘中正安舒’。安舒云者，定之谓也。”
客曰：“求中定有道乎？”
余曰：“子但知虚实无定时，无定位，以意为变化，而不知每一虚实，皆先有中定，而后有变化。处处有虚实，即处处有中定。盖法无定位，而一切法皆从中定中出，则圣人复起，不易吾言也。法遍周身，中定亦遍周身。然初学者，不足以语此，无已，则求左右开阖之枢，在脊；上下开阖之枢，在腰。先哲所谓‘力由脊发’，所谓‘尾闾正中’，所谓‘气贴背敛入脊骨’，所谓‘顶头悬’，皆明示其枢在脊也；所谓‘腰如车轴’，所谓‘腰为纛’，所谓‘命意源头在腰际’，所谓‘刻刻留心在腰间’，所谓‘主宰于腰’，皆明示其枢在腰也。学者先求得腰脊之中定，然后一切法，乃有中定。非然者，虽童而习之，以至于皓首，犹无益也。十三势歌云：‘若不向此推求去，枉费功夫贻叹息。’呜呼，昔贤悲悯之言，如闻其声矣！”
客闻而再拜曰：“微吾子言，吾虽日读经论，而不得间也，抑更有请者，经言‘气宜鼓荡’，论言‘气沉丹田’，十三势歌言‘气遍身躯不少滞’，十三势行功心解言‘以心行气，以气运身’，其言气者多矣。究竟气以何法使鼓荡、使沉丹田、使遍身躯？心，如何行气？气，如何运身？明知气为此中肝要，然苦无下手处。且丹田在脐以下，今之生理学家，谓‘呼吸以肺不以腹’，横隔膜以下，非呼吸所能达。所谓‘腹部呼吸’者，横膈膜之运动而已，其将以何法使气沉丹田？”
余曰：“善哉问乎。夫人舍呼吸外无气，所谓‘气沉丹田’，即‘意存丹田’也，亦即所谓‘腹内松净气腾然，刻刻留心在腰际’也。习太极拳者，求每势之开阖，势势存心，揆其用意，然后以呼吸附丽于开阖之中。呼为开，吸为阖，各势中有手开阖、足开阖、身开阖、纵横开阖、内外开阖。一开阖即一呼吸，开阖所在，即意所在，亦即呼吸所在。习之既久，自然气遍周身。下手之功在呼吸，成就玄妙不思议之功，亦在呼吸。行功心解中，谓‘能呼吸，而后能灵活者’，此也。”
客曰：“读太极拳经论者多矣，果能心领神会，事理无碍者，实未易多觏。吾子曷书适所论列者，以昭式来兹，或亦足为研习此道者解惑之一助欤？”
余曰：“唯湖南国术训练所太极拳教官吴雨亭君，能传其父鉴泉先生之术，有声于时，并为诸生编《太极拳讲义》，以视常世仅注图解，毫无当于精义，或摭拾五行八卦与艺术无关之艰深易理诸著作，自有天壤之别。责序于余，余久悲此道之难有正知见也，与客适所论列，复为吴著所不详，故书以归之，是为序。”
民国二十四年六月

[book_title]拳术传薪录
吾年十七渡日本，与吾师王志群先生居密迩。湘人汤松、何陶等，慕吾师拳技，约壮健而热心研练者七八辈，赁屋于市外大久保，每于星期三、六及星期日，抨击其中。吾师苦道远，车行岑寂，每强吾与偕。其时吾不喜技，且体魄荏弱，殊无研习之意。然目染渐久，依样葫芦，亦颇能模仿其手足之来去。吾师欣然曰：“若辈意志虽强，而体魄苦限于天赋，皆不及汝敏捷也，曷从事焉？”少年喜誉，闻师言，意少动，课余辄于室后小院中，腾击少许时。
一月后，渐生研练之兴味，遂于早夜专习之。又三月，兴味更浓，行旅坐卧，皆不忘研练矣！而汤松、何陶辈，早已辍练，师乃得以技一意授吾。兹篇所记，悉出吾师口授，惜当时未尝笔记，迄今追忆，已遗忘十之三四，然即此已足为研练拳技者之借镜。第随忆随录，因难次序，阅者谅焉。
王师曰：“习技者，每喜戏较，此是习技家大毛病。久而久之，出手必不老辣，临敌只在抵隙，敌虽有隙可乘，而出手太嫩，不能创之，则敌已抵吾隙矣！故曰‘一硬不破，一快不破，硬在快先’，即含出手须老辣之意。”
对打非戏较也，习技不可不习对打，对打首在练眼，眼不经练，非特看敌人劲路不明，临阵失败，全坏在眼上。手足不对练，弊只在进退无标准，出手无把握，果能独练功深，此弊自然无有，唯眼则非单纯地独练，所能竟功。
对打时眼光易准，因有一定之手法，如何攻，如何守，不能移易。临敌与对打之手法，完全不同。对打有接手，且出手多留顿不收；临敌则接手、留手，俱为败着。故对打之意，专在练眼，手足不过能惜此引活劲路而已。
现今练拳术者，绝少真功夫。即享大名之老拳师，计其平生苦练不间断之时期，至多不过三年，动以数十年功夫眩于人者，欺人之谈也。果能苦练三年五载，在拳术范围中，无艺不臻绝顶。
练拳尚工劲，搬石、掇担（名仙人担，以二石饼，贯竹两端），能增加气力，非劲也！力愈大，劲愈少，去拳术功夫愈远。
空气之抵抗力无穷，故工劲以空气为练具。
练劲须知一“催”字，上部以肩催肘，以肘催手；下部以腿催膝，以膝催足，知此即知手足之劲路。
世人言拳术派别，动谓南拳北腿，一若南人皆不善用腿者，此殊不然。南拳中用腿者极多，唯用明尖者少。踢腿过头额者为明尖。用暗铲、跺子脚、连环拐、鸳鸯拐者多。北人虽善用明尖，然与善南拳者角，每以明尖失败。盖明尖之难用，几成拳术中之败手。凡能以明尖制胜者，即不用明尖，亦能取胜人。而至为人明尖所中，则其眼光、身手，必并逃躲而不之知者。明尖之用，便于群斗，因群斗必多笨汉，若一一挥拳击之，则其跌不远，其创不深，退而复集，必为所窘。腿之劲，较拳必倍，笨汉既不知躲闪，而群斗尤妨碍其腾挪，故击无不中，中无不创深跌远，无复战斗之力。其未受击者见之，亦必股栗而退。
手足吞吐之劲必同等，例如以五十磅之劲打出，亦以五十磅之劲收回。吞吐劲不相等，病在迟缓，故敌人得接其手而还击之。
快由于有劲，无劲必不能快。吞吐之劲相等，则无留顿不收之弊，敌非但不能接，且有时受伤，尚不知手之来路。故对打有接手，临敌万不可接人手也。
临敌全恃两眼，两眼唯注敌人之肩，不可他瞬。敌左肩向后动，必出右手；右肩动，必出左手。用腿时，肩必下沉，或后仰，此为不可移易之表示。唯个人练习时，两目须注视自己出手之的，疾徐高下随之。手眼不合，是大毛病。
练拳式（即整躺之拳）与拆练散手不同，拳式中之手法，不必手手能致用，故练时，心中毋庸假想一敌；拆练散手，则非有假想敌不可。
练拳式之目的有四：一在调匀气分
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:11:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>