<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="闻见偶录,闻见偶录全文在线阅读,闻见偶录全文在线下载,大玄古籍书库">
<meta name="description" content="《闻见偶录》是清代朱象贤撰写的笔记。书中主要记各地风物及异闻琐事，其中不少故事颇具小说趣味。志怪如“智毙狐妖”条，写某少府不信邪，夜过旅店时执意住进闹妖之宅，并智捉妖狐。另如“蒋长妊鬼”等条也写得较为精彩。书中还有些公案故事。如“义狗”条，记一过客从一屠户手中买下一行将戮之犬。屠户见财起意，杀死过客，掠其财而去。此狗助官找到屠户。案情遂白。另如“串月”，记吴俗八月十八看串月画船，从中可见吴地民俗风情等。_闻见偶录_全文在线阅读_闻见偶录_全文在线下载_大玄古籍书库">
<title>闻见偶录_朱象贤_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">闻见偶录</span> <br/>
          作者： <span class="inputVal" id="bkauthor">朱象贤</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,笔记,小说,完结</span> <br/>
          字数： <span class="inputVal" id="bknum">[book_length]29240</span> <br/>
          说明： <span class="inputVal" id="bkdec">《闻见偶录》是清代朱象贤撰写的笔记。书中主要记各地风物及异闻琐事，其中不少故事颇具小说趣味。志怪如“智毙狐妖”条，写某少府不信邪，夜过旅店时执意住进闹妖之宅，并智捉妖狐。另如“蒋长妊鬼”等条也写得较为精彩。书中还有些公案故事。如“义狗”条，记一过客从一屠户手中买下一行将戮之犬。屠户见财起意，杀死过客，掠其财而去。此狗助官找到屠户。案情遂白。另如“串月”，记吴俗八月十八看串月画船，从中可见吴地民俗风情等。</span> <br/>
          封面： <span class="inputVal" id="bkimg">Z_15125.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]闻见偶录
[book_author]朱象贤
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,笔记,小说,完结
[book_length]29240
[book_dec]《闻见偶录》是清代朱象贤撰写的笔记。书中主要记各地风物及异闻琐事，其中不少故事颇具小说趣味。志怪如“智毙狐妖”条，写某少府不信邪，夜过旅店时执意住进闹妖之宅，并智捉妖狐。另如“蒋长妊鬼”等条也写得较为精彩。书中还有些公案故事。如“义狗”条，记一过客从一屠户手中买下一行将戮之犬。屠户见财起意，杀死过客，掠其财而去。此狗助官找到屠户。案情遂白。另如“串月”，记吴俗八月十八看串月画船，从中可见吴地民俗风情等。
[book_img]Z_15125.jpg


[book_title]聞見偶錄
產即有齒
凡初生幼孩，至七八月方生齒，漸次至三四歲，始全。予石塘宗家喬生云：國初，徐州民家一子產時齒即盈口，長能讀書，為貢生而卒。
瘞鶴銘
瘞鶴銘，在鎮江之焦山，為江南舊物。其文自左至右首行為題，次行「華陽真逸譔，上皇山樵書。」歐陽文忠《集古錄》云：余得六百餘字，獨為多。又云：字亦奇特類顏魯公。華陽真逸，是顧況道號，今不敢遂以為況者。碑無年月，不知何時，疑前後有人同斯號者。宋黃長睿《東觀餘論》云：全文止百餘字，而集古謂所得六百餘字獨為多。蓋印書者誤以十為百，文忠以為類顏魯公，又疑是顧況道號，又疑王瓚僕。今審定字法殊類陶宏景，其著《真誥》，但云己卯歲，而不著年名。此銘壬辰歲、甲午歲又可證也。壬辰者，梁天監十一年。甲午者，十三年也。按：隱居天監七年，東遊海嶽，權駐會稽永嘉後始還茅山。十一年乙未，其弟子周子良仙去，為之作傳。即：十一年、十三年正在華陽矣。後題數字，唐王瓚詩、字畫頗似，但筆勢差弱，當是效陶書，或以銘即瓚書，誤矣。又《西清詩話》云：余讀《道藏陶隱居外傳》，號華陽真人，晚號華陽真逸。又趙明誠《金石錄》、歐陽公云：華陽真逸是顧況道號。余遍檢唐史，及況文集皆無此號。惟況譔湖州刺史廳記自稱華陽山人，不知歐陽公何所據也。按諸家考核，則華陽真逸為陶宏景是巳。但此碑原列上皇山樵書，「華陽真逸」乃譔銘者也。茲辨為「華陽真逸陶宏景書」何耶？在宋時，石壁已殘，「某某」譔「某某」書業無可見。豈古人亦有不加考核而涉率言之誤耶？或上皇山樵即係華陽真逸耶？何不為之明辯也。至勒石之處，前人俱云：在崖下水濱。又云：崖間震而墮者。明都元敬《金薤琳琅》云：宏治甲子嘗遊焦山，問僧銘之所在。則云已崩裂墮江，雖水落亦不復見。正德丁丑冬，再至京口，錢逸人德孚為予言：嘗識其處，遂與德孚及俞貞明渡江登山，踏雪尋之。果得於石壁之上，可讀二十字，因搨以歸。至本朝康熙間蘇郡太守，湘潭陳鵬年被劾，而候於鎮江，偶舉豎立自為碑記。其略云：瘞鶴銘在焦山西麓，崩墮江中，遂名雷轟石，亦不紀何歲月。宋元以降，傳錄傅會舛偽，相仍莫能考正。余自庚寅十月，再罷郡，羈繫東江且三歲，越壬辰冬，蒙天語昭雪，禁網始疏，乃閒以扁舟，一至山下尋探崖壁。適雨雪稀少，水落石露，異乎常時。乃命工人是相是伐，巉岩尋丈，力難全舁；是割是剔，不遺餘力，以求遺文出之重淵，躋之崇岡，乃得七十餘字。質體完固，精采飛奕，巋然煥然，如還舊觀。自冬徂春凡三閱月，厥工乃成。是為癸巳二月既望，蓋茲銘沒於江者七百年，此七十餘字，自歐陽文忠公以至今日，宛然猶存，非山川鬼神護之、惜之，曷至此。遵原刻行次，存者表之，亡者闕之，甃以山石，儼若摩崖，略循故蹟，覆以層軒，環以周垣，不事雕鏤，不施丹黃，以速厥成，毋俾散佚。鳩工之次，余滋懼焉，至是書譔造，確係何人，傳寫荒唐與補刻之謬妄。古今人論辯頗載之別編，以備覽觀，余不具論。是役也，余既典裘傭書，以為之倡。勷事者，為同門友任城潘子兆遴。余及門黃山汪玉樹、京口李心祖、吳門勞城，老友雲閒林子企忠、齊昌徐子琮，而浮屠氏昌齡勝珠義果之力居多；其捐基立石為本山釋行載；以及建立亭宇、修築牆垣，將伯之助，不謂無人，並書碑陰，以示來世。康熙五十二年，歲次癸巳，孟夏既望。就此觀之，則碑銘崩裂江中，非謬，而都元敬所云得於石壁之上，可讀二十字，又不符矣。但都好古博學，迥非常流，既親至其地，摹搨以歸，安有疑義，此必是石壁之銘，崩於江中者多，而壁上所存，尚有二十字。陳公將江中之石，割剔舁起，必並伐石壁所存，而並舁湊合矣。
後越三十八載，為乾隆十六年，御駕南巡，所造亭軒園垣，悉為改作。今二十二年又事修葺，未識能保無恙否？此碑原文連題並譔書及後題名，通計百七十九字。內不可考者十一字，又不全三字。明顧元慶纂《瘞鶴銘考》少十八字。今存並不全，共七十九字，其文自左至右，今將小石依原舊行次錄刻，遺文自右至左，非也。太守陳公將深淵之石躋之崇岡，豈非勝舉。但識者謂剖割巨石，果易就舁，然石小則毀亦易，傍近題字，劚削無存，殊可惜耳。彼時若為計長久，將層軒亭宇垣牆之費，增益人夫，采鑿大石，就故處堅築高基，全舁原石而豎立之。不必上此巉岩，亦不致割剔全石，豈不更善？今所舉如此，倘後復罹浩劫，欲施人力以冀瓦全，不亦難哉？
焦山古鼎
焦山寺有古鼎，高一尺三寸二分，腹徑一尺五寸八分，口徑一尺四寸五分，耳高三寸，闊四寸二分，足高六寸一分，深八寸二分。其銘乃鐘鼎文，在腹內。銘云：維九月既望，甲戍，王如於周。丙子，烝於圓室，司徒南仲佑，世惠僉立中廷，王呼史端冊令世惠曰：宣治佐王，頗側弗作，錫汝元衣、束帶、戈、琱戟、縞韠、彤矢、鋚勒、鑾旂。世惠敢對揚天子，丕顯敬休，用作尊鼎，用享于口列考，用周簋，壽萬年，子孫永寶用，本朝王西樵、阮亭，俱有歌詩。
虎入城
蘇州城距山甚遠，即吳縣境內。諸山居人多，而樵采頻，絕無禽獸潛藏。康熙五十二年十月十八日，有巨虎潛於城北王氏之歸田園中。其時俱謂於齊門城垣上跳進，然絕無見者，更無形跡。王為王心一之後人，園亦為郡中名園，忽聞有此猛獸，好事者爭先往觀，傷及二十餘人。官兵搏捕，驅至園傍一茅屋中擊殺之，時吳縣令張廷弼罷任居郡，作詩紀事，中二句云：「昔聞渡河去，今見入城來。」
火災
吳郡之閶門，人民雜遝，百貨聚集，每多火災，未有如康熙五十二年十月五日之甚。因火而死於水者，擁擠蹴踏而死者甚多。余友蔣芳似夢蘭作詩敘述情景，雖極鋪張卻無已甚之詞，其詩曰：
康熙五十有二年，十月五日夜未眠。
闔閭城中聲震地，闔閭城外光連天。
是時秋冬久無雨，風日燥烈烘梁柱。
姚家衖口包氏居，偶一不警騰煙炷。
從此綿延百十家，流光走焰飛金蛇，
四方奇貨累百萬，一炬頃刻成塵沙。
大官小官急馳驟，反風無術何能救。
當其烈焰未息時，誰忍遲留獨居後，
城頭峨峨百尺高，其下十丈深鑿濠。
眾人攘攘互出入，一橋約束如蜂腰。〈（謂吊橋）〉
橋窄人多腳蹴蹜，危闌一斷崩崖谷。
火光照水如血紅，數百生人水中哭，
深濠填塞水不流，先墮在底後上頭。
水濡人壓兩莫當，那得更試吳兒泅。
魂斷身沈不可記，下者翻為上者利。
雙鞵雖濕衣尚乾，屍上逃生若平地。
嗟嗟此火燔居民，奇贏灰燼存其身。
豈知因火而死水，水中死者皆途人。
橋西之火勢愈猛，火東之路縮如頸。
萬人擁擠火漸來，不出不入喉中鯁。
直北一路舊渡津，石橋高跨何嶙峋。
平時厯級尚不易，當此雜遝空逡巡。
下塘隔絕僅尋丈，肩連踵接迷來往。
來者欲南不得下，往者欲北何由上。
相持既久難支撐，一人蹉跌千人傾。
強者騰翻疾奔竄，弱者屍積橋梁平。
或者僵直或卷縮，或折手足或穿腹。
不如渰沒濠中人，縱死猶全骨與肉。
火止宵殘猶未歸，傳聞兩處心疑非。
耶孃妻子急相索，哭聲一片昏陰霏。
濠邊橋邊夾衢路，形骸細認齊鳴謼。
得屍似得活人還，餘者傷心不知處。
一夜西風白浪顛，漂流出沒隨波遷。
齊女門邊觀者眾，幾人失足沈深淵？
瓦礫場中拾餘燼，敗垣傾塌雷霆震。
何事餘威尚未收，又見零星買棺櫬。
天人之道孰可知，寬徵與材聊爾為。
後世敢希鄭子產，梓慎裨灶亦足師。
聖君享祚最悠久，況是今年聖人壽。
赦詔遙頒禁獄空，死囚且得延其首。
戊子之歲叛逆誅，肝腦狼藉膏血塗。
教場陳屍約五十，此輩齷齪皆至愚。
天地生生真大德，六府何為失其職？
哀哉無罪二百人，玉石無分在晷刻。
豈綠風薄俗更澆，真宰作意懲浮囂。
途中水中有定數，特以一火為招邀。
而今一路陰魂滿，薄暮依稀識長短，
啾啾鬼哭略可聞，路上行人跡欲斷。
騰騰烈火猶可防，軀命一失何由償？
城中城外招魂哭，怕見橋頭並水傍。
一產三十六子
康熙五十四年，蘇州民郭庭桂妻一胎產三十六子，其大如鼠，見風即與凡兒等。巡撫趙宏燮雇乳母三十五人，並其母以哺之。
異物
康熙五十七年，予在大梁撫軍宜君楊公幕中，見京報川督鄂海奏：「六月間，有郭多里地方陡出一獸，無頭，狀如人形，頸內生手，腹上生眼，臍中生口。行至軍中，食米數斗，不傷生獸，眾兵將刀追近，忽發怪風，刀箭不能近其身。及追至哈喇忒地方山凹之內，有深坑數丈，此獸躍於坑中。近視之，內有百餘，形類皆然。臣一面差撥多弁防禦，理合奏聞。」等語。旋據提塘稟：「實無其事，係妄人捏造，現在查究。」後又傳聞。聖祖上論此物：「古時原有，亦非無者。」緣是得寢。深求未識確否，蓋此物《山海經》內舊有載入也。
九月牡丹
康熙五十七年戊戍，九月中，蘇州西禪寺內有牡丹一本，葉皆彫落，特開花一朵，淡紅鮮嫩，雜於菊花叢。施一山先生作二絕句云：「別擅輕紅色，重開黃菊時。寶花應說法，無葉亦無枝。」「漫道梨花瑞，茲花瑞若何？我來看霜葉，竟作踏春歌。」
粉紅燕
康熙間，吳郡之吉由巷民家。巢燕哺三雛，一潔白，二粉紅色。時以為奇，紛紛往觀。夫白燕已不多見，至於粉紅尤未聞也。
蔣氏妖鬼
蘇郡之西船場巷內，蔣氏止一子。讀書家塾，夜有美人相就，既而夜夜必至。至數月，其子形容消瘦，肢體憔悴。父母詰其故，乃知妖也，不勝憂慮。因令避於他處，固不至。後以為無妨，稍為出遊，仍復相遇。謂其子曰：「相聚數月，不意又散，今請言故：子前生盛才貌，我為處子，少有顏色，曾私約終身，後子負約，我即抑鬱而死。所以不能忘情，今之相遇，本當殺子，見子尚有儒行，家中素無大過，又惟汝一子，我不忍也。自後不必相避，安處家中。」言訖不見。亦康熙五十幾年事。
刻板名手
吳郡專諸巷內，有刻版者，姓朱名圭，字上如。雕刻書畫精細工緻，無出其右。有河南畫家劉源，繪《淩煙閣功臣像》，上如雕刻，尤為絕倫。又南陵詩人金史，字古良，擇兩漢至宋名人各圖形像，題以樂府，名曰《無雙譜》。傳聞亦是上如雕刻，繼而選入養心殿供事。凡大內字畫，俱出其手，後以效力，授為鴻臚寺敘班。
王梅庵
康熙中，吳郡畫人物名手，稱王基，為第一，王字太禦，號梅庵，乃顧雲程見龍之高弟，更善畫馬，兼能音律、圍棋。為人瀟灑出塵，不趨榮利，與人交極其誠信，年六十餘而卒，不娶無後，惜哉！後出者欲求如此之藝，如此為人，不可得也。又徐玫，字燦若者，人物亦善，又能花鳥。細膩鮮媚，挾技出遊大行於京師，名利兼收，但其品望遜於王耳。
掘地得物
康熙五十八年五月，蘇城富人俞鶴年家無故而牆忽倒，倩工修築，掘地得一物，員軟如肉而色黃，其大如甕，頭甚小。俞以鐵索纏之，砍以利刃，刃屈而物不傷。但有血水，其聲如鼠，緣地而滾，血書「火陽現命」四字於地，忽不見。
忘八移家
友人邵賜笏自公車回，云康熙五十九年庚子七月中旬，京師海岱門外北城兵馬司署下，有龜於河中，浮首南去者絡釋不絕，直至通州。初，兵馬司署前有橋，橋下以磚壘斷。先是，兵馬司尚之傑見一白鬚老者，乘一白馬，謂尚曰：「今有忘八移家，橋下磚石宜拆去，否則不利於居民。」尚如其言。未幾，即見大龜如輪，越橋浮水而去，隨後行者五六日始完。
大星南移
康熙六十一年七月二十一日戍刻，有星大如雞子，自西北移往東南，過處光如白練。是年十一月十三日，聖祖升遐。
戒石
今凡府州縣衙署，於大堂之前正中，俱立一石，南向刻「公生明」三字；北向刻：「爾俸爾祿，民膏民脂，下民易虐，上天難欺」十六字。官每升堂，即對此石也。或有惡其中立，出入必須旁行，意欲去之。但所刻係君上誥戒之語，而不敢擅動。欲駕言稟於上台，又難措詞。曾見易以牌坊者，南北兩向，照依石刻字樣書寫，以代立石。迨問立石所自，人皆茫然，予考舊典，此名「戒石」，所刻之十六字，乃宋太宗書賜郡國，以戒官吏，立石堂前，欲令時時在目。不敢忽忘之意。先是後蜀孟昶撰《戒官僚》云：「朕念赤子，旰食宵衣，言之令長，撫養惠綏。政存三異，道在七絲，驅雞為理，留犢為規。寬猛得所，風俗可移。無令侵削，無使瘡痍。下民易虐，上天難欺。賦輿是切，足國是資。朕之賞罰，固不逾時。爾俸爾祿，民膏民脂。為民父母，莫不仁慈。勉爾為戒，體朕深思。」計二十四句，至宋太宗表出四句，元明以至國朝，未有更易。王梅溪十朋所至有《修戒石》詩，其在夔州云：
爾俸爾祿民膏脂，下民易虐天難欺。
聖訓昭昭日月垂，刻石於庭勵官師。
臣庭堅字尤瓌奇，光堯宸翰增光輝。
坤維門戶州名夔，庭前戒石陋且庳。
筆畫微茫觀者疑，太歲在酉嘉平時。
吉日丁亥刑不施，命工舉石少高之。
一新欄檻嚴護持，銀鉤照眼光陸離。
天威咫尺顏不違，虐民之事焉可為？
勿謂蒼蒼不吾知，與爾同僚共孜孜。
後移官清源，修戒石，又詩云：
君以民脂膏，祿爾大夫士。
脂膏飽其腹，曾不念赤子。
貪暴以自誅，誅求不知恥。
指呼有鷹犬，嗜欲肆蛇豕。
但言民至愚，孰謂天在邇。
昭然甚可畏，殃必反乎爾。
聖訓十有六，簡嚴具天理。
大字刻山骨，朝夕臨坐起。
一念苟或違，方寸寧不愧。
清源庭中石，整頓自今始。
何敢警同僚，兢兢惟敕巳。
可見古人到處，奉以自勵，今人處此，雖係前朝之物，然天理人情並無二致，以之自警，亦人所宜。安可因出入不能中道，而欲去之耶？
碑帖考
重刻古人著作，務覓善本，詳加校讎，庶不致於舛繆。如勝國錢塘胡文煥，重刻古書甚多，內有《碑帖考》。予購得，詳閱之，乃割裂先樂圃《墨池編》內碑刻二卷，妄為此名也。先樂圃，名長文，字伯原，宋元、豐間人，能書，纂次《墨池編》計二十卷，書家皆秘重之。最後碑刻二卷，所載止於唐末至明隆慶間，四明薛晨續入五季宋元明，重刻以行。胡則於此本內割裂二卷，另以《碑帖考》名，而帙首著作姓名竟刻「吳郡朱晨伯原纂次」，以薛之名、以先樂圃之地名，姓氏混為一人，豈不令人噴飯？何以傳於後世耶！
坊本書籍
專以鬻書為業者，謂之「書坊」，江南、江西、浙江有之，他處則無。偶有店鋪，亦此三省人也。但書坊止知趨利，並不顧是非錯謬。如書首序文此種，則用此篇他種，即將此序略易幾句，即列彼書之首。舊板有朽腐者，或於目內刊去，或改補號數，充為全帙。又書有行者，有不行者，竟將不行者冠行者之名於首，公然發賣。以文人著作，視為兒戲以圖利，購書者可不辨之？
異竹
竹生南地，種類甚多，然地土又各不同，如江浙大小竹筍，乃為鮮美佳蔬，而滇黔各處所生與江浙無異，其筍亦同。以之煮食，苦劣殊甚，不可著口。又如方竹，江浙偶有，而甚貴。滇之雲州所屬，一山之竹全方，又棕竹。他處絕無，而師宗、羅平之間獨產。粵西之北，流縣苗峒中獨出。湘妃、梅綠二種，古人《輿地書》內注為土產者，今日絕無，而偏生他處，比比然也。又聞楊大瓢先生云：閩之德化縣，所產有葫蘆竹節，大節小如葫蘆；又有蓋竹，末大本小若蓋，生於澤中；又有千歲竹，花黃白色，實如橄欖；又周櫟園《閩遊雜記》有朱竹，尤見聞所無。至於此處，雖為罕見，而他處間亦有之者，不足異也。
懺拜賢儒
昔郡中有縉紳，信奉釋老，至釋褐，因講理學，是以外有其名，實則設立鬥壇，朝夕拜禮而不替也。又刊刻心懺，刷印行世懺，例與釋道家無異。維拜時稱誦俱聖門十哲、四配，以及各先賢先儒而已。此懺據稱為杜真君所傳，但杜何以不傳於僧道，而傳於此人？理學之人又何為刊板以行？孟子曰：「能言拒楊墨者，聖人之徒也。」今援儒而入於異端，可為理學乎？此與雲南邪教張保太幾希矣！
五松園
吳郡名園甚多，古之佳，而大者如錢氏之南園、朱勔之同樂園、及御史王所臣之拙政園等，俱成瓦礫矣。城外者毀敗更易，勝國徐冏鄉園林不過二三百年，亦久無蹤影。若非瑞雲峰在，遺址茫不知為何處也，幸而存者尚有幾處，如城北王氏之歸田園、城東顧氏之鳳池園，至閶門外之七松草廬，雖為俗夫伐去古松，而規模猶在。又近日，趙氏重葺之舊園，均屬有名而非彈丸俗地，然總不及任蔣橋東偏之五松園，即俗稱「獅子林」為最。五松者園，有松五株，皆生石上，故以為名。或謂元至正二年，僧維則聚奇石建造，非也。歐陽元〈（元人）〉記云：其地本前代貴家，別業至正二年壬午，天如禪師之門人結屋，以居其師焉。則非創自僧家可知。其所建佛寺在園之南，額曰「菩提正宗」，迨後改名「獅林寺」。予考舊跡，昔潘元紹曾居於此，前後左右皆其第宅園林，至今名為「潘氏巷」。潘乃張士誠之婿，張踞蘇州，潘為偽浙江行省左丞，富貴奢靡近代罕有。元季有名，文墨之士頗為羅致。此園原非僧寺，鄰伊第宅必為所踞。按其時正在結屋之後，由是復歸豪家也。園中位置東半多山，西半多杉山，用太湖佳石磊成，幅員不甚廣而能使之幽深曲折，雖咫尺而有遙遠之致，誠一絕境。相傳為倪高士雲林堆疊，乃不知者之訛傳，但非出自後世凡手耳，偽稱為獅子林者，綠怪石狀若狻猊，參差林立而名之也。至郡城內外，或舊存、或新造，除前述外尚有可觀之地，獨此山石之佳，堆疊之妙超出於眾。聊為識之。〈（乾隆二十二年，上南巡江浙，聞其勝致，於浙江回鑾，三月初十日臨幸焉。）〉
男服從軍
古之木蘭，以女為男，代父從軍，十二年而歸，同行者莫知其為女子，歌詩美之，典籍傳之，以其事空前絕後也。偶閱黃標《平夏錄》：元季，蜀之保寧城中韓氏女，年十七，遭明玉珍兵亂，慮為所掠，乃偽男子服，混處民間，既而果被虜。居兵伍中七年，人不知其女子也。後從玉珍兵，掠雲南，還遇其叔父，贖歸成都，以適尹氏，猶然處子，人皆異之，稱為「韓貞女」。此與木蘭事仿佛。可見天下之大，歲時之久，奇異非常之事，豈無同於古人乎？
花蕊夫人
凡紀述舊事，非有確據不可率書，即如後蜀「花蕊夫人」，人各一說，殊難取信。宋蔡絛鐵《圍山叢談》云：花蕊夫人，蜀王建妾號小徐妃者。大徐妃生王衍，而小徐妃其女弟。在王衍時，二徐坐遊燕汙亂，亡其國。莊宗平蜀後，二徐隨王衍歸中國，半塗遭害焉。及孟氏再有蜀，傳至昶，則又一花蕊夫人，作宮詞者是也。國朝降下西蜀，而花蕊夫人又隨昶歸中國，昶至且十日，則召花蕊夫人入宮中，而昶遂死昌陵，後亦惑之，嘗造毐屢為患不能遂，太宗在晉邸時，數諫昌陵而未克去。一日，從上獵苑中，花蕊夫人在側，晉邸方調弓矢，引滿擬走獸，忽回射花蕊夫人，一箭而死。始所傳多偽，不知蜀有兩花蕊夫人，皆亡國，且殺其身。陳師道《後山詩話》云：費氏，蜀之青城人，以才色入蜀宮，後主嬖之號「花蕊夫人」。效王建作《宮詞》百首。國亡，入備後宮，太祖聞之，召使陳詩誦其國亡，詩云：「君王城上豎降旗，妾在深宮那得知。十四萬人齊解甲，更無一個是男兒。」太祖悅。蓋蜀兵十四萬，而王師數萬爾，《能改齋漫錄》云：徐匡璋女，納於孟昶，拜貴妃，別號「花蕊夫人」意花不足擬其色，似花蕊輕也。又升號慧妃，如其性也。王師下蜀，太祖聞其名，命別駕護送。陳無巳云「姓費」，誤矣。元陶宗儀《輟耕錄》與《能改齋》同。明《詢芻錄》云：二郎神衣黃，彈射擁獵犬，實蜀漢主孟昶像也。宋藝祖平蜀得「花蕊夫人」，奉昶小像於宮中，藝祖恠問，對曰：此灌口二郎神也。乞靈者輒應，因命傳京師，令供奉，蓋不忘昶以報之也。又云：人以二郎挾彈者，即張仙也。二郎乃詭辭張仙。酈琥《彤管遺編》云：費氏以才貌事孟昶，賜號「花蕊夫人」，及宋太祖平蜀，輸織室，以罪賜死。餘與《後山詩話》同。又云：「徐氏，或曰即「花蕊夫人」誤也。徐氏，徐匡璋女，蜀破，太祖見而悅之，命別駕護送途中，作詞自解，詞曰：初離蜀道心將碎，離恨綿綿，春日如年，馬上時時聞杜鵑。三千宮女皆花貌，妾最嬋娟，此去朝天，隻恐君王寵愛偏。」本朝吳任《臣十國春秋·前蜀列傳》云：翊聖皇太妃徐氏，耕次女，宮中稱為「花蕊夫人」亦曰小徐妃，尊為皇太妃。咸康元年，隨後主降唐，行至天回驛，太妃與太后賦詩，淒惋不可聽。巳而秦州之禍，與太后同畢命焉。又《後蜀列傳》慧妃徐氏，青城人，父國璋納於後主，拜貴妃。別號「花蕊夫人」又，升號慧妃，常與後主登樓，以龍腦末塗扇，扇墮地為人所得。蜀人爭效其制，名曰：「雪香扇」。又後主與避暑摩訶池上，為作詞以美之，國中爭為流傳。徐氏長於詩，仿王建作《宮詞》百首，人多稱之。國亡入宋，宋太祖召使陳詩誦亡國之由，有十四萬有齊解甲，可無一個是男兒之句，太祖大悅。徐氏心未忘蜀，每懸後主像以祀，詭言宜子之神，自注曰『張仙挾彈圖』即後主也。童子為太子元喆，武土為趙廷隱。論曰：花蕊夫人，有言宋平蜀，別將護夫人入汴京，中道作敗節語，後竟為晉邸射死；又言以蜀俘輸織室，終得罪自盡，俱非也。前後蜀有兩花蕊，王蜀則導江費氏，孟蜀則徐國璋女。又有南唐宮人雅能詩，歸宋後目為『小花蕊』，其稱名皆同云。」據是說，則王蜀之花蕊為小徐妃，即翊聖皇太妃徐氏，及導江費氏已有其二，與孟蜀之徐慧妃則三矣，何以雲兩？詳閱《王蜀列傳》並不載及導江之費，《論》內又不及小徐妃，其中豈遺忘王蜀之徐曾為立傳耶？抑導江費氏之有謬誤耶？慧妃之父，前人所述俱作匡璋，而吳獨作國璋，蓋國俗書作<口王>，必匡國相似，而吳誤以為國也。至於前說，傳後既毅然論曰皆非，自必別有證據矣。姑記之，以俟廣博者。至《詢芻錄》以二郎為詭辭張仙，夫二郎神擁白犬而無挾彈之形，花蕊之圖挾彈者，原因孟昶素日好彈，《宮詞》云：「原是我王金彈子，海棠花下打流鶯是也。宮中供奉不便實對，是以諱言，若藝祖問時既稱為二郎神，又何以復諱二郎為張仙耶？
七姬廟
蘇州城北將及齊門，在任蔣橋之西南，俗名大楊家巷，有七姬廟，門列「七姬一節」四字匾額，乃是前明長洲令趙沂所題，人皆不知所祀何神也。餘閱《平吳錄》：「元至正十三年，泰州販鹽民張士誠與弟士義等殺素被淩侮之人邱義等，乃起兵據高郵等處，自稱誠王，國號大周，建元天祐，既而陷常熟，兵入郡城。十七年降於元，授士誠太尉。後明太祖遣徐達等圍姑蘇，士誠壻潘元紹出戰，歸見事急，召其妾七人諭以事勢者，皆縊死。潯陽張羽為《七姬權厝志》以表其烈，時至正二十七年，明太祖吳元年也。其歲八月辛巳，城破，元紹降於明，士誠被執，舁至金陵，自經死，此七姬殉節時之始末也。廟址係潘氏故園西一隅正屋三楹，今俗僧改為佛殿，塑七姬小像於旁室，相傳七女常於此地顯著靈異，故為立廟。夫貞烈乃女子之美行，即無靈異之事而崇其廟貌，以風世俗，不為過也。誌銘歌詩附後。
張羽《七姬權厝志》：七姬皆良家子，事浙江行省左丞滎陽潘公，皆為側室，性格柔慧，姿容皆端麗修潔，善女紅，翦衣繡，經手皆精巧絕倫。事其主及夫人，皆能以禮。其群居和而有序，皆不為怙寵忮美之行。公每聞閭間婦女能以節慨自立者，歸必為語其事，皆應曰：「彼亦人為耳。」公笑曰：「若果能耶。」及外難興，敵抵境，公日臨戰。一日，歸召七姬，謂曰：「我受國重寄，義不顧家，脫有不宿，誡若等宜自引決，毋為人嗤也。」一姬跪而前曰：「主君遇妾厚，妾終無二心。請及君時死以報，毋令君疑也。」遂趨入室，以其帨自經死於戶。六人者亦皆相繼經死。公聞之曰：「若遽死耶！」實至正丁未七月五日也。以世難，弗克葬，及殮其屍，焚之，以其骸瘞於後圃，合為一塚。公還顧其封，且泣曰：「是非若所安也，行營高敝地而遷焉。」時以日薄故，未暇為誌。及踰月，始狀其事屬羽，將勒石追瘞於塚側。嘗觀古之史氏所載貞妃烈婦，能識節義決死生而不顧者，恒曠世而一見，今乃於一家一日而得七人焉！籲！亦奇矣哉！乃列其姓氏於石，而係之以銘：程氏，蜀郡人，年三十，生女一人生奴；翟氏，廣陵人，年二十三；徐氏，黃岡人，年二十，生女一人不惜；羅氏，濮州人，年二十二；卞氏，海陵人，年與羅氏同；彭氏，與卞氏同郡人，年與徐氏同；段氏，大寧人，年十八，其先死者也。公名元紹，字仲昭，實宋魏王廷美之裔，其先以避禍易今姓，未復云。銘曰：生也同其天，死也同其時，而瘞又同其封。壤樹蕭條，匪子之宮，尚卜高原，以永無窮。（宋克書，盧熊題額，時有「三絕」之稱。）
陳基《群珠碎傷吳帥潘元紹眾妾作》：繡紋剌綺春纖長，蘭膏鬢瓊肌香。芳年豔質媚花月，三三兩兩紅鴛鴦。翠靴踏云云帖妥，海棠露濕胭脂朵。冶情紛作蝶戀春，新曲從翻玉連瑣。畫堂銀燭天沈沈，揚眉一笑輕千金。明珠買得綠珠心，欲揮魚腸掃妖彗。主君勿疑心似醉，一宵痛擊群珠碎。門前鐵騎嘶寒風，奇勳解使歸元戎。
高啟《吊七姬塚》：疊玉連珠棄草根，仙遊應逐墮樓魂。孤墳掩夜香初冷，幾帳留春破尚溫。佳麗總傷身薄命，艱危末負主多恩。爭妍無復呈歌舞，寂寂蒼苔鎖院門。
紅指甲
鳳仙花，一名金鳳花。江南最多而易生，二三月閒，下子即發萌芽。五月始花，赤、白、紅、紫、或赤白相閒者俱有之，花至八九月而萎。有一種重台者，又重台而並蒂。更有花開於葉上者，甚為稀罕而難於培養，結子亦不繁，多為貴重耳。遇七夕，婦女摘其英，搗染指甲，其色鮮紅。楊廉夫詩曰：「夜搗守宮金鳳蕊，十尖盡換紅鴉觜。閑來一曲鼓瑤琴，數點桃花汎流水。」但不知始於何時，嘗觀張祐《禪箏》詩云：「十指纖纖玉筍紅，雁行斜遏翠雲中。」按此，則唐時已然矣。
蜈蚣製蛇
有人行於宜興山中，風和日暖。忽聞有飛砂走石聲，頃見一巨蛇從草叢中來，其速如矢，至一溪中，溪水沸騰，須臾漸緩。又頃，水勢乃平。臨溪視之，但見數圍之蛇死浮水面，蛇首有物長尺許，狀如蜈蚣，躍上溪壁而去。昔陶宏景云：「蜈蚣見大蛇，便緣上啖其腦。」此其是歟！
蛙教書
木匣中有一大蛙數小蛙，開匣則大蛙先出，小者隨之。出則大蛙踞中外向，小者旁列，大者鳴一聲，小蛙亦鳴一聲；大者鳴兩三聲，小蛙亦鳴兩三聲；迨後，大蛙迭鳴不已，眾小蛙亦然。畢，則仍如出時次序，自入匣中
竊飲醉倒
蘇郡之桃花塢，有顏姓以造酒貨賣為業，被竊賊穿壁至其酒房，飲空數罈，至天明猶醉睡於罈側，因而捕獲。主人見其未竊他物，即釋之。然其酒量可為大矣。
一花榴樹
人家庭中有石榴樹一株，每歲止開一花。有一人偶至其家，見之以重價買去，為十酒杯。每置酒杯底即現榴花一朵，鮮麗異常，酒乾則不見。誠奇物也。
稚子能奕
有好奕者，遜於國手三四子。一日，行經帶城橋，見一店鋪，前有七八歲許稚子對局，好奕者目之。稚子曰：「與我奕乎？」觀奕者見其幼而多誇，遂與之奕，不能勝，復之如故。此二童不知誰家子，以此幼年而藝即能勝人，亦可異哉。
吳郡書家
本朝康熙間，吳郡書家有三：陳香泉奕禧、何義門焯、楊大瓢賓。陳則專學松雪，而厚實妍媚無出其右，至於骨力，雖極講究，卻其次也。何則專摹唐帖，鋒骨凜然，而且端楷文雅，無一軟弱之筆，摹古可為獨步，但未見自己性靈，然較尋常之筆，已稱鶴立雞群矣。楊則自晉至明，無不涉獵，其得力者，楷則《黃庭》、行則《聖教》專用二帖之筆，意仿各家之形勢。工勤力足，而無懈筆。不知者謂自成一家，實則專攻二帖者也。至於執筆之法，惟楊能懸肘撮管，排蕩不羈。故陳、何妙在分寸之字，而不書大者，楊則蠅頭小楷與尋丈大字一例揮灑，不以大小為難易也。
七十二筆
康熙間，有倪來周，以書法教人。其訣七十有二，將側、勒、弩、策略啄磔分開，每筆另造形像若干，而異其名，共得此數也。蓋書一字向背，回顧筆勢，各有自然之致。何必重為此名，以誑愚蒙奚？免大方之嗤笑乎？
大雨中火災
雍正二年六月初九日申刻，大雨雷電中，火焚闕里大成殿、寢殿、兩廡大成門：聖祖禦碑二亭、啟聖王舊殿、金白堂等處，至明日丑時方息。
陪臣獻詩
雍正三年二月二日，兩曜合璧，五星聚於營室，有安南陪臣範謙益、阮輝閏、範廷鏡朝貢在京，獻詩三首，云：「維斯聖德正當陽，克向天心召美祥。雙璧同躔輪炫燿，勝珠比次彩輝煌。兆開玉燭三登盛，永奠瑤圖萬世昌。重譯喜逢華旦會，南山釐祝壽無疆。」（一）「七政時齊聖建中，休祥上應紫微宮。重明合璧光輝麗，五緯連珠燦爛同。鼎盛治功昭景象，亨嘉世運兆和豐。欽崇仰睹芝綸煥，玉厤縣延國祚洪。」（二）「粹精聖德體乾行，燦爛中天吉象呈。青道璧懸同會合，紫垣珠集麗晶明。春回宇宙陶融盛，磐度基圖保治平。何幸微臣逢景運，九如歌祝效芹誠。」（三）
義狗
有友自京師回，云：雍正三年間，有過客於西華門外曠野，遇屠者牽一黃狗，就屠客見其觳觫而哀之，向屠買放。屠允，遂解囊與值。屠見其襄金富有，既受值，又謀殺而盡攫之。越日，鄉保諸人見屍，報縣。縣令往，驗見一狗守於屍傍。令驗畢，狗來搖尾盤旋，如有所訴，令異之，曰：「爾知此冤乎？」狗又搖尾點頭。令曰：「如果知此冤，即引差役往捕殺人之人。」狗去，差隨之至一村落，狗入草廬內，有一人睡寤，狗向撲而齧之，役即捕獲。其人見狗，驚愕直吐實情。令以申報上司，達於朝，而明正典刑。遂禁屠狗者。（偶閱《湧幢小品》亦有如此者，可見古今之相同也。）
烈婦段氏
亳州太和縣村家女段氏，年十七，姿容美麗。嫁夫名馬小，貧無以自活，假居嶽家。有富人翟連者，見其色而慕之，託馬小鄰人張邱以重資誘之，小惑，微言於氏，為氏叱吒。小度難理即還，所與而謝絕之。而翟連之慕未已也。於是仍託張邱謀，邱因潛入段氏臥內，竊其睡鞋與連氏覺，憤怒以為玷已，立即刎頸而死。時雍正四年四月十七日也。地方各官上聞，將翟連張邱等置之於法，而旌氏節烈焉。
端硯
雍正丁未季秋下旬，於皖江使院晤秋厓陳其凝，偶爾講論硯品，因言十年前館於金陵，駐防都統家。有郡人以一端硯質銀三十金，其硯長七寸許、闊約五寸、高二寸，而有隱隱白文二道，彷彿龍蛇其跡有似薄紗蒙障者，各自邊相向而起，漸騰漸近，觸即退回。少刻，仍復如是。每一時辰騰回約有二三次。畢歲玩視，始終無異。天將陰雨，若有雲霧紛蒸，誠異物也。未三載，加息贖去。今此人已歿，硯不知所在矣。
兩產麒麟
世宗朝雍正十年、十一年兩次產麟，一在山東、一在四川。山東巡撫嶽濬題：钜野縣新城保李恩家，於十年六月初五日辰時，有牛產麟，細加看視，瑞麟身長一尺八寸、高一尺七寸，麕身、牛尾、頭含肉角、頂帶旋毛、目如水晶、額如白玉，遍身鱗甲悉係青色。甲縫俱有紫色絨毛，脊背黑毛三節：中直豎、前向前、後向後。胯腹蹄腕皆有白毫尾長五寸五分，尾尖有黑毫四縷其賀表云：「欽惟我皇上，道協清寧，功參化育。體元立政，六府修而三事和，建極敷民，五典惇而九疇敘。宏繼述於文，謨武烈萬邦其荷生成廣經綸於帝治，王猷四海同躋熙皞恩膏覃被，逮昆蟲草木以均霑；愷澤殷流，統海澨山陬而胥洽。聖德克孚於天德，春台化宇皆高厚之難名；天心永契於聖心，象緯方輿慶嘉祥之疊至。華星順軌，丹霄麗雙璧之輝；湛露凝甘繡甸潤千珠之液，九穀登而穎舒九穗三芝；發而秀吐三華。乃若黃河清於曹單之間，不獨波澄秦隴慶雲，現於洙泗之涘。豈徒彩煥滇黔。茲當钜野之鄉，復睹瑞麟之毓。麕身牛尾，允擅殊姿；一角員蹄，咸推異品。臣伏稽書傳，《春秋》服虞注曰：『王者視明禮修則麒麟至。』又《禮鬥威儀》曰：『王者政訟平則麒麟在郊』。又《孝經援神契》曰：『王者德至鳥獸，則麒麟臻。』是以軒轅之朝，麟遊有紀；成康之世，麟趾有歌。撫茲神物之誕生，益見瑞符之昭格。良由我皇上履信思順，懋惟精惟一之修；積厚還淳，施引養引恬之惠。欽恭光乎四表，如日月之照臨；安阜遍於八紘，比乾坤之愛戴。況東省壤聯畿輔，沐化尤先，路接康衢，蒙庥最渥表崇至聖，宸衷倍篤於宮牆，懷保群黎，睿慮時勤於蔀屋。是以知麟之所兆，信而可徵。五色含章，卜文明之大啟；四靈冠首，占戩，穀之方成。臣忝任封疆，欣逢盛美。自天申命，已知純嘏緝熙；在地成形，更識太和翔洽。願效升恒之頌，用抒拜舞之誠。伏祈詔付史臣，宣示中外。毓於郊藪，千秋摽河嶽之奇。載在圖書，萬古煥奎婁之象。臣實切踴躍懽忭之至。」四川總督黃廷桂題：監亭縣永賢鄉十一年五月初八日申刻，風雨兼至，有鄉民楊上榮耕地，避雨見牛產瑞麟，即往驗看。
瑞麟身高二尺，長二尺五寸。頭中挺一肉角，兩耳如鹿，孔內皆黃尖白毛；眼形長細，色如水晶；高鼻準，頭紅眼膛黃，凹鼻梁，其鼻準兩傍似如意雲樣；遍身鱗甲。青霞四射，微暈黃翠，彷彿孔雀翎羽，各甲縫內俱白毛黃尖夾，紫毫數根；三乳、兩脊旁至尾各有肉粒一道如豆大，金黃色；脖項至腹及四腿內亦皆白毛黃尖；尾根長六寸，尾尖有紫毛一綹，旁雜白色黃尖長毛；麕身、馬腿、牛蹄，蹄殼色如玳瑁，周身光彩。其賀表雲恭惟皇上德協重華，仁涵宇宙。建中立極，至誠貫徹二儀；景運流長，恩澤潤洪九土。綱陳紀立而聲教覃敷，禮備樂明而容儀靖肅。百度奏雍熙之績，萬邦承悅豫之麻。八紘廣壽域之春，億兆萃盈寧之福。信孚子育，垂仁愛而順協神靈，默契天心，賡光昌而謳歌帝力。是以瑞應頻書，冊府遍播難名；嘉徵屢奏，封圻頌揚莫罄。茲於四川，喜經大有之年，復見毓麟之慶。紅光繚繞，召專一之精符；文質彬班，顯不群之碩。頌瑞育四靈之首，祥開千歲之徵。考諸紀載：『帝王之德，上及太清，下及太寧，中及萬靈，則麒麟見。』又云：『王者德，洞淪冥化及群動，則麒麟見。正惟聖人臨御啟天下，文明表應，萬國朝宗，太平之大瑞也。臣恭遇奇徵，倍深忻懌，良由我皇上至仁大孝，無一日不運繼述之精勤；盡敬竭誠，無一事不廑載幬之粹念。久而彌勵，蹈履弗渝。上年山左已見瑞麟，今歲四川復生仁獸。欽聖主之撝謙，史館未蒙宣付；召冥穹之眷德，大瑞慶衍彌臻。川省綿邈蜀疆，雖巨箐深峒，靡不仰邀聖澤，蠶叢界聯滇楚，即蠻鄉窮穀，無不頫首抒誠。所以麟之應見，特著怙冒之凝禧；瑞以表仁，會享舒長之化日。惟丕揚至，治周六合而同春；斯道洽天，經絜五行而順序。頌升恒者眉壽萬年，慶太平者曆符億載。矣臣不勝踴躍歡忭之至。
俟雲山水
蘇屬之畫山水者，康熙間有王翬，字石谷。專摹大癡，名重海內，但其作皆匹實一種，亦不甚仿別家筆法。相繼而起則有黃鼎，字遵古，與石穀仿佛，不甚有異，此皆虞山人也。郡中前有高簡，字澹遊。筆致高古，而皴法亦止於一種，所作多寫意。予遠族伯父名白，字天藻，號俟雲主人，少從高簡遊。而出筆清潤秀拔，所畫蒼古工細無不臨摹盡妙，而少枯澀生硬一路，人皆以不老蒼疵之籲，此何足以為俟雲病乎？其所以見取於識者正在於此，豈可以為疵也？惜一生不遇，窮困而歿。子二，生孫不育，以至無後。其筆墨雖有及門殷文見、王賡南、陸漢偉之流，俱未得其真傳。今名家絕少，俟雲遺筆頗為時重。予幼時，為予作《考亭公四時讀書樂》詩意四幅見授，其高二尺餘，闊則過半，或清潤、或秀麗、或空靈、或蒼古，至今藏之。
毀禁邪神
吳俗有五通神，相傳為明太祖定鼎後，夢中求封者甚眾，由是令各處鄉里立小廟。每祀五人，以仿軍中隊伍之意，故俗稱為：「五聖」。
吳中之上方山建有大廟，塑神像正中一婦，名太母。謂生五神者也。左列五男，即為「五通」。右列五女，為五夫人，謂「五通之妻」。最下傍側有白老者，名馬阿公，謂其仆也。能降禍於人，有病或事故即問巫者，無非云：觸犯某相公；或云某相公要某女某婦服侍，須用某某物件、某等筵席到廟祈禱，畫船簫鼓闐塞於石湖，焚香禮拜絡繹於西郊。一日之費不下數百金，雖係奸邪小人鼓惑，然時或有驗如有愚邪小人向神稱貸者，至廟禱祝，取神前，紙鏹而歸。後或負販、或賭博等類，即有利益，每歲必上息若干。幾年還以若干倍，但無完日。稍或不然，則財利斷絕，而且人口俱消滅矣。或有少艾為某相公所悅，其女於神來之時如醉如迷，已嫁者夫婦不得回衾枕，在室者父母不得至床前。並或現手足之類，以示靈異。有禱而愈者，有百計。供獻而仍死者，是以吳中娶婦之家必先禮五神，豐潔其儀，倩男巫宣祝疏意，樂人度曲吹彈，盈晝徹夜，謂之「待茶筵」，然後迎娶。又有花髻送與新婦，戴以入門，髻上為紙人一百有八，取天罡地煞以鎮壓邪神之意，因常有新婦入門之際猝然暴卒，故也。自是花燭之夕，新郎則下拜，新婦袖手一福已耳。邑有諸生，範姓。其妻亦為神悅而歿，憤控當事。睢陽湯公斌巡撫江南，奏於朝康熙二十四年，乙丑歲十月毀之。將上方山神像投於石湖，並行文各省，咸即投之水火，此患遂絕。然今吳俗凡娶婦者猶踵待茶筵、戴花髻之陋習，愚矣。更見常州府署左有五通神廟，毀滅時添塑二像為七，偽稱他神，得免焚毀，至今猶存。夫為邪求利，蚩蚩之輩尚且不可，況五馬之榮、黃堂之貴，逆令私奉，妄希邀利，不更可（恥乎）？予考此祟明祖令民間廟祀或有之，非因廟祀而始有也。宋洪鄱陽《夷堅志》載《獨腳五通》云：「吳十郎者，新安人，淳熙初，避荒挈家渡江居於舒州宿鬆縣。初以織屨，漸至賣油，數歲資業巨萬，莫不致疑。會豪室遭寇劫，共指為盜，執送官，困於考掠，具以實告，云：『頃者，夢一腳神來言，吾將發跡於此，汝能謹事我，凡錢物百需，皆可如意。明日訪屋側，得一毀廟，問鄰人曰：『舊有獨腳五郎廟，今亡矣。』默感昨夢之異，隨力繕葺，復夢其來曰：荷爾至誠，即當有以奉報。淩晨起，見錢充塞，逐日以多。遂營建華屋。方徙居之夕，堂中得錢龍兩條，滿腹皆金銀。自後廣置田土，今將十年，未嘗敢為大盜也。』邑宰驗其非妄，即釋之。吳創神祠於家，值時節及月朔日，必盛具奠祭，殺雙羊、雙豬、雙犬，並毛血糞穢，悉陳列於前，以三更行禮，不設燭。率家人拜禱訖，不問男女、長幼皆裸身暗坐，錯襍無別，逾時而退常。夕不閉門，恐神人往來。妨礙婦女率有感接，或產鬼胎。慶元元年，長子娶官族女，不肯隨眾為邪祭，時不預，旋抱病與翁姑，相繼亡。所積之錢飛走四出，吳氏告啟謝罪乃止。」又載：「南康建昌縣雲居山大禪刹，所祀五通甚靈異，名『安樂神』。居於塔上，嘗出與監僧語，無見其形、其聲全如五六歲兒。」可見宋時即如此也。
又明黃岡王同軌《耳談》云：「高郵李毛保母，為五通所據，屢除治不能。然所欲無不立致，家漸殷潤。一日欲得金首飾，五通曰：『向見姑蘇有為守徐公者，與家姬飲。姬所戴首飾頗珍異，往可得也。』數日跛蹇而返，曰：『首飾已得，過堂側西小樓，遇黑臉醜惡胡子擊我一鐵簡，傷左股，驚懼投所竊於井而逋。為汝幾喪命。』毛保聞之，欲察五通所懼，因假賣卜抵蘇。徐守家果以失首飾為問，曰：『某婢某奴盜乎？』毛保布卦成，便曰：『物在井中』。其家撈取果得焉。大詫以為神，婢奴德之尤甚。延款西小樓，見所供鍾馗像，正五通所談，故紿之曰：『惡神不宜以鎮宅，可移祀廟中，宅安矣。』其家許之，即攜歸置己堂中，五通避不敢入，遙屬耳於保母曰：『此神正即擊我鐵簡者，汝忘我以竊物得禍，又向所遺無算，而反毒治我，汝禍不遠矣。』因去不至。明朝乃奉命廟祀之。邪不能勝，正如此可見。邪祟古今俱有，特無正氣治之耳。今蘇郡得遇湯公撫治，請於朝而毀滅之，豈不快哉！」
硯名手
國初，吳郡有顧德麟號顧道人者，讀書未就，工琢硯。凡出其手，無論端溪、龍尾之精工鐫鑿者，即村常石，隨意鏤刻，亦必有致。自然古雅，名重於世。
德麟死，藝傳於子，子不壽，媳鄒氏襲其業，俗稱顧親娘也。常與人講論曰：「硯係一石琢成，必圓活而肥潤，方見鐫琢之妙，若呆版瘦硬，乃石之本來面目。琢磨何為？」其意乃效宣德年鑄造香爐之意也。其所作，古雅之中兼能華美，名稱更甚，當時實無其匹。鄒氏無子，螟蛉二人俱得真傳，惜夭其一。鄒死，僅存一人，名顧公望，號仲呂。此人實鄒女之侄而冒姓顧者。公望亦無子，即螟蛉未有相得之人，將來不知何所傳也。
指頭畫
高其佩，號且園，鑲黃旗漢軍。歷官監司，至少司寇，雍正間又任都統。善指頭畫，無論大幅尺紙、山水人物、樹木鳥獸，莫不盡善。其作畫並非止於五指，或拳或掌，隨意揮灑而墨氣淋漓，神致宛然自成名作。有師而效之者，皆所不及。時人以指畫絕少，遂謂且園特創，非也。昔唐張璪員外，畫山水鬆石，常以手摸絹素而成。畫者畢宏問璪所援，璪曰：「外師造化中得心源。」畢君於是擱筆，手摸作畫，自古有之，但非如高之專以手指得名也。且園後又有朱淪瀚，號涵齋，亦旗人，官御史。其畫校高為細致，亦當時有名者也。
沒骨畫
蘭陵惲壽平，字正叔，號南田，少時畫山水。有虞山王翬，字石穀，號烏目山人，亦畫山水。二人友善，後王藝益進，而南田不能過，遂別攻花卉。吳中畫花卉者舊有二種：「一曰點厾，一曰勾染。」點厾者：隨筆點抹以成花葉，甚不經意，自有生趣。如王武、湯光啟是也；勾染者：先將花葉枝榦用墨細勾，然後渲染濃淡均勻，精密工整，鮮妍奪目。如淩恒馬扶義是也。南田所畫不用墨勾，竟渲染以成花葉。比之勾染而無墨筆之痕，比之點厾則精工細膩，更能用色鮮麗，遂得名高海內，當時稱為古今第一。昔宋少保李端願有圖一幅，畫芍藥五本，云是聖善齊國獻而穆大長公主房中物。其畫皆無筆墨，惟用五彩布成。徐崇嗣畫《沒骨圖》也。南田之花卉乃其遺意。然點厾一家亦無筆墨，不過粗率耳。南田歿數十年，其族侄孫女二，俱能繼其精妙。幼者尤佳，名冰，字清於。適同邑貧士毛宏調。
婦人能畫
吳郡婦人能畫者多，而康熙間有范雪儀、傅德容乃為翹楚。二人專於人物，范尤在傅上。傅畫雖工，未免略有作家氣，是以有遜於範。雍正乾隆間，虞山有馬荃，字江香，乃馬扶義之女。專工花卉，係勾染一派，與蘭陵惲冰畫法不同，悉為畫家之名流也。
優曇花
優曇世傳為西域名花，中土原無見者。乾隆丙辰，予遊滇中，於省城見過三株，唯巡撫署中一株最大。高可二丈許，本大可圍二尺，蒼苔斑駁，枝榦夭矯。
此外，如總督署及雲南郡署二株，俱不及也。其葉其花仿佛，玉蘭所異者，大小與香色耳。三四月交，作花茂者，七八月亦花。花朵大於玉蘭，色白而不潔，花英略帶微綠。每朵九瓣，初開三瓣，其餘含而不放，甚可觀玩。次日，又吐三瓣，中心尚含。第三日九瓣，全舒則花敗，不堪著目矣。其香遠則清，若采折在手，近鼻聞之，則蜀不可耐，以其濃鬱太甚也。此花滇中三株，之外亦不多見。又一日，遊安寧州之碧玉泉，渡螗螂川有曹溪寺，寺有護花樓。究其所以，乃知樓因護優曇而構。今樓雖存，而花已不可問矣。可知即在滇中，亦非易生之物也。
碧玉泉
安寧州在雲南府之西九十里，又州北十里有碧玉泉，在螗螂川東岸。泉之南半里許皆山，玲瓏峭削、參差層疊、宛然圖畫，可為名勝。山勢迤北將盡，泉出其麓，清潔香溫，澄徹見底。《雲南通志》謂：「『石皆深碧如玉』，非也。此水置之磁碗，明淨無色，而浴人坐於池中，肌膚雖白亦成綠色，故以是名。至浴去，垢膩悉浮水面漂出。是以池內潔淨無滓，人若患病，連浴數次，亦可痊愈。曆來冬末，多至此浴者。夫溫泉，雖各處有之，而佳者西北推臨潼之白玉，西南則此碧玉，再無第三處可與比並也。（螗螂川，水中有洲，形類螗螂，故名。）
八面觀音
八面觀音，乃吳三桂侄孫女，郭壯圖之子婦也。國朝世祖定鼎後取滇，前明之永曆在焉。吳三桂等由粵西、四川直入雲南，至省城而永曆已出阿瓦，避去緬甸矣。三桂重購得之，縊於黔之貴陽。三桂以功封平西王，駐劄雲南建造府第於城之西隅，第東有池名「翠海」，今俗呼菜海子，即其故址也。
康熙癸丑，三桂抗命僭號，出攻長沙而死，其孫世璠建偽號「洪化」。戊午，討賊官兵亦由粵西入雲南省城，蔡毓榮以將軍而為雲貴總督。城破，世璠自縊，所存家屬例應入官，壯圖子婦亦在其列，拘係於督署花園，即壯圖故宅。造冊俟解，蔡往園中查看，見有美者二：一曰「四面觀音」，其尤者為八面觀音。八面見蔡，吸煙以獻。蔡甚愛，遂有心隱匿之，籍去其名而為已妾，他俱解送京師，後事敗露而八面觀音已經懷孕，又不得不為送往，行至中途而殞，蔡由是落職。滇為蠻地，以觀音為最美。稱四面者，前後左右無不美也。此雲八面，甚言美好，非止四面而已也。予遊滇，聞其地傳說而述之。
清溪洞
初入雲南境，行五六十里為平彝縣，即舊日平夷衛也。踰城西南三里許，有清溪洞，又名三台洞。洞廣深數丈，可視堂室三楹，內有平台，有石乳下滴成柱，並有石床、石幾。西南隅又有洞可入，但其中積水，冬夏不甚涸。或云入里許，有石縫僅容一人，盤曲而升，堂奧天然，至八十餘里通紫泉洞。然幽秘杳冥，未有相識之人至者。夫山洞多幽深晦冥，白日必秉燭而入，此則軒敞明爽為可喜。考之《一統志》未之載入。
飛雲岩
予遊雲南，道經貴州，將至黃平州城三四里有飛雲岩，又名飛雲洞，因停輿步入，山水清幽，景致岑寂。再進有石壁，寬可十餘丈，高約如之。其壁漸向外覆巔，出於麓五六丈，下可坐百人，如在軒齋之內，壁石連蜷宛轉，有若飛雲卷舒，故以名也。頂多林木，面列小峰，左掛飛泉，右環曲水，誠為佳境。遊人題詠甚多，石刻林立。夫黔為苗夷之地，山多蠻蠢，唯此處獨為奇勝，亦可愛也。時有《大明一統志》在，因開帙欲考其詳，誰知並無載及。嗚呼！如此名勝而不知采訪，誌載陋矣！
鸚鵡
鸚鵡，又名鸚哥，秦蜀滇省之西境俱有之。地漸迤邐，而南則形體漸小，不能教以人言，轉至東西粵境，則成收香倒掛矣。倒佳，綠羽紅喙，小與瓦雀同。鸚鵡雄巧雌拙，雄能言，雌不能言；雄嗉天青，雌嗉粉紅；雄嘴赤，雌嘴黑。蓋初哺時，其嘴俱赤，數月後色俱變黑。又至年許，雄者復赤，雌則終黑也。雖曰雄巧，然其中有有靈慧者，可教以絕句一二十首。平常者，止可四句、八句，尚有四句不能全記者。大約頭小、眼突而身長者靈慧，頭大、眼小、身短者性拙。更因雛之初出，毛羽顏色不甚分明，每不辨嗉色之天青、粉紅，而誤買雌雛畜者也。
相思鳥
相思鳥，產於蘇屬近海各處，閩中亦有之。大與瓦雀等，紅喙，黃綠羽翰，其形美、聲小而韻，飛則並飛，止則同止。每於秋季，鄉人羅而取之，以鬻於市，有愛鳥雀者為雕籠畜之。籠分二格，鎖其一，其一放之不去，不過飛翔於籠之左右、上下，頃亦自歸籠內。若失其一，其一悲鳴亦死。此為「比翼鳥」之流歟？但自秋畜，至明年初夏多殞，而不能久長。其性喜浴，雖冰雪之中必置盆水於籠下，聽其自浴。說者謂水族所化，未知然否。
莆田荔枝
荔枝乃果中之佳品，巴蜀、閩中、南粵俱有之。蔡端明《荔枝譜》云：「廣南州郡與夔梓之間所出，大率早熟，肌肉薄而味甘酸，其精好者僅比閩之下等。閩中唯福州最多，而興化最為奇特，泉漳時亦知名。」譜凡七篇，為一卷，列品三十有二，極為精詳。予遊歷十餘省而未一之蜀粵，嘗訪遊其地之友人，而知蜀中之產雖未盡絕，訖今鮮少，而且平平，竟不可爭勝矣。粵之廣州所產為盛，頗有佳者。
予在滇時，有世兄張光宗為鎮安太守，密封磁罈致饋其肌肉肥美，而核極小。所為核者也。味則稍酸，但非采摘時即食，量因路遙物夙之故，非種之下也。憶佐治莆田日，曾得佳品肉嫩核相同，唯無酸味耳。至訪譜載諸品，絕無知者，旋遭先慈大故，未及再訪。大率佳美者居多，端明之後，其地不植常種也。福為閩之會城，來去必造其地，購而食之，味皆甘酸，肌肉薄而核大，此皆地土之故。若訪譜載，亦皆茫然。可知凡物必遇識者，始得其詳悉。此果為古人品第已久，不特蚩蚩之輩，即廁身於文墨者，亦不遇問，何哉？至漳、泉二郡，未聞比並莆田，大概與福州等耳。
石耳
石耳，產於峭削石壁上，係苔蘚之類。李時珍謂：「狀如木耳」，未然也。石壁人跡不到，並無泥土，而雨露所滋日久自生。胡元瑞所為「遠望如煙」是也。予佐治江西之瀘溪，在萬山之中，高崖上有之，不特無路可尋，而且無著腳之處，居人將索係鐵鉤於端，向山拋擲，鉤住於石隙或藤蔓之間，以手挽索而上，用鐵鏟括下成片，曝乾青黑色，食則洗滌，須兩手揉之，至水澄潔無色方止。作饌必與豕肉同煮，四五時則肥美適口，乃饌中之逸品。在南昌亦見廬山所產者，其餘各處，既未身曆，不敢強述也。
毀古碑猝斃
乾隆十三年，上東巡地方官僚先為修理泰山，時泰安縣丞盛湘奉委承修，主持其事，將古碑悉為毀，去數至九十餘通，以其字跡莫糊也。存者惟明季字跡清朗者耳。此人之俗陋無知、戕毀古跡，罪莫甚焉！彼忝然不知為非，猶自作劄以致在京親故，以為己之能事。予適引見入都，聞之甚駭，意謂如此罔謬，而無人切責，竟聽其所為為恨，未幾盛猝然而斃。泰山之神何其靈顯耶！昔洪容齋《夷堅志》載：「越士焦惟和，因治居室，買一斷石。疑為古碑，而字畫漫滅，將以甃階圯。其鄰人值祟昏悴，俄甦，亟詣焦曰：「碑宜速埋之向吾恍惚之際，見石上一丈夫，露其半身曰：『吾乃漢趙王張耳，汝為語焦，無壞吾碑便當瘞於土中，不然必有奇禍。』焦即如其說。」可知古跡之殘毀，不特好古者為恨，即神鬼亦不肯稍貸。觀焦之瘞、盛之斃，古今無異，可曉然矣。
國山碑
國山碑，三國孫吳皇象書，字大六七分，似楷而多篆法，俗謂為「米囤碑」。現在宜興今分為荊溪縣，因係深山之中，無屋宇覆蔽，難於摸扌，是以搨本甚少。康熙間，予有族弟館於宜興縣趙公幕中，謀建亭遮覆，未幾他去，不果。此亦江南古物也。
瑞雲峰
吳郡閭門外下塘上津橋之北里許，有太湖石一座，高二丈餘，玲瓏妍巧，世無倫比；其石盤之佳，亦不可及。峙立於踹坊廁屋之隙，予甚惜之。偶閱勝國吳縣令袁公宏道《吳中園亭紀略》乃知此地為徐冏卿之園林，原有石屏，為周時臣堆疊，《紀略》所謂「玲瓏峭削，如一幅山水橫披者」，業已隳墮無蹤矣，存者唯此一石。相傳為朱勔采鑿，因石盤沈湖底，覓之不得，遂未行。後為烏程董氏購去，載至中流石沒，董破貲募善沒者取之，盤石亦隨出。繼而又為徐氏有，範長白云：『此石每夜有光燭空。』至今石上有「瑞雲峰」三字，亦神物矣。哉嗟乎？金閶為商賈輻輳之地，豈乏富厚有力之家？何以任其埋沒而不顧耶？有愛惜之者苦無其力，而有力之人又皆唯利是圖，是以神物在前而不知一為賞鑒良，可慨也。又此地再西北數里許，俗名冶坊浜者，有古鬆七株，每株之大可數餘人合抱，其高參天，枝榦離奇夭矯，乃千年以上之物。昔人構書屋於其陽，顏曰「七鬆草廬，後其子孫貧困，康熙間鬻於市井周姓一朝盡伐以為造酒之所，古跡遂滅。今瑞雲峰雖淪於糞壤，猶幸尚存，可望將來之高雅君子重為賞鑒，僻其地而珍護之也。
本朝印章
本朝官印，國初制度大率仍明朝之舊，官職大小以分寸別之。右偏即用九疊篆文，惟左偏用清書。至乾隆十四年，大學士公傅恒奏：「清書已經御製篆文，印內請用清篆。」得旨改鑄，是以九疊篆亦易以小篆，惟一品官仍用九疊。武職印與文員同，至提督以上大員，用柳葉篆為分別也。私印自元之吾氏、明之顧氏以來，作者必宗漢魏，以其古樸而有自然之致也。國初有遺老顧苓，字雲美，東吳人，善漢隸，所作印章深造漢魏之域。無論莊重端正、亂頭粗服，無不盡妙，或雜入古印中，亦難辨其真偽。及門陳炳，字虎文，少得師傳，頗稱名手，但晚作近板，非重資不刻，存於世者無多。有徐龍友，摹刻亦佳，但好酒、喜談，而無靜功，鐫作亦少，更不永年。二人雖妙，惜無所作。傳世惟予友袁三俊，又名政，字籥尊。資質本高，更有力量，私淑雲美而得真傳，至刻鑿銅章，不在顧下，實為傳作。其餘或務整齊、或攻奇異，如程穆倩、何雪漁之類，名噪一時，但與漢魏古樸自然之致各別，非予所能知也。
送春歸
吳郡一年中，俗例閒遊之事最多，內有雅致可稱者，則送春也。此雖始自前人，而蘇俗行之為甚。合俗俱於春，盡日凡士人女子咸乘畫舫，列珍羞、笙歌、載酒群往虎阜，或於山上亭軒、或泊山塘隄畔，有嬌歌豔舞者、有呼盧暢飲者、有吟詠唱酬者、有清談小酌者，留連竟日至暮而返，謂之「送春歸」，亦看新綠也，每歲率以為常。施一山先生有《送春曲》云：「明水漾孤舟，迤邐隨春去。春去憶春來，春來去何遽。交交鳴黃鳥，園綠成新陰。隴麥復漸漸，對之傷春心。誰家遊冶子，彩鷁徵笙歌。笙歌悅人耳，其如春去何。亦有深閨質，掩扇窺輕紗。不盡憐春意，雙蛾斂鬢斜。來登山閣，命酒酹春風。春風殊黯然，所賴素心同。素心雲雨散，倏忽朱顏換。一曲歌未終，餘音復飄斷。」
串月
吳俗每年之八月十八日赴上方山看串月，畫船簫鼓，遍滿石湖，或挽洲渚之間、或泊行春橋畔，隨意燕樂徹夜，至明而返。蓋上方山在吳城之坤方，東臨石湖。石湖之東數里有寶帶橋，橫亙南北，此橋最長，通水之環洞五十有三。仲秋之十八夜，月光出土，正對環洞，人必於山間之望湖亭東瞰，而橋西波麵一環一月，連絡橫流，蕩漾里許。儼如一弦貫串，故為串月。少頃，月行環洞之上，側射湖中，又如一塔，靜明炫燿，實是奇觀。若月出時雲氣遮閉，或云開而月已上橋，即無此景，是以月初吐而遇清朗無雲，甚為難得。一歲中除此日之外，亦不能然也。施一山先生亦有詩，曰：「石湖湖水平，仲秋秋月明。月光水色一萬，頃畫船絲管紛相呈。登山露白月更皎，寶帶雲開望中小。月入玲瓏散作珠，顆顆分連勢夭矯。潭影層層還向西，玉幢晶塔眠沙隄。目經惝恍猝難定，境轉虛無旋已迷。放棹湖心載歌曲，洞簫嗚咽潛蛟觸。興盡歸來月滿卮，螭膏鳳腦燒千枝。」
大理四勝
滇之大理府，有勝致四，曰：上關風，下關花，蒼山雪，洱海月。上關風者，自會城將到大理有關，其地高而風大。俗云：「過者人馬飛，度遲即吹去。」又聞魯之裕亮儕云：「以兩竿比並而行，兩竿之中雖空二三尺，而風不進也。」下關花者，下關之地有花一種，每朵十二瓣，日放其一，迨冬爛漫，勝於牡丹，遇閏則開十三瓣也。蒼山雪，者點蒼山上之積雪，六月不消。洱海月者，洱海水底月色常圓也，遊滇者皆知四勝。今則下關之花，枯萎而不發；洱海之月，晦暗而無明，惟風雪如前不改。或云花無培植之功，故萎。海底之月，乃老蚌珠光，年多蚌化，珠亦他去，是以無也。又云人有作上官者，乃上關之誤，風花係在上、下二關之地，故云若上宮，實無所謂。予則未知孰是。
白蘭花
蘭花，南地多有之，色微綠，若帶白者謂之雪蘭，貴重異常，不可多得。滇中有一種白蘭，其色如粉，葉似春蘭，花亦春開，但香氣甚微，與內地不同。即尋常蘭花，與內地形色雖同，而香氣總無也。不特蘭花，而菊亦然。大率各處所值於九月始開，而滇之善培植者六七月間即已爛漫，亦無菊香，地氣之不同如此。
金沙江
金沙江，於《輿地圖》內見之，未有曆其境者，蓋此水源出西藏，流向東南，入於雲南之塔關，由麗江、永北、鶴慶、大理、武定、東川、昭通各府，及四川之寧遠、敘州等府會，合岷江，袤五千餘里。乾隆二年四月，皇上據大學士、前任雲貴總督鄂爾泰之奏，諭現任總督尹繼善及巡撫張允隨有關於民者及時疏濬等。因接任總督慶復，同巡撫張允隨委員看查至再，俱以金沙江直通四川之瀘州，自東川小江口起，東北至四川屏山縣新開灘，止計水路一千三百二十餘里；又自小江口至湯丹廠相近之卑衝寨，水路一百五十里。雖崎嶇險阻，要皆人力可施，堪化險為平，以資利濟等語。據以轉奏，得旨開濬，其東川以西，既無藉行舟，一聽自然也。疏鑿始於乾隆四年，訖於十三年，俱接任總督張允隨始終其事。我朝鑄錢之銅，購自海外，而洋商領帑花費之虧，空海洋險遠風波之飄沒，辦銅官員無不累賠且罹處分。而雲南出產紅銅，雍正間歸流之東川府湯丹廠出銅尤旺，於是停辦洋銅，而天下之銅俱歸滇辦。然滇地舟楫不通，跬步皆山，腳夫駝馬之費甚多。今將金沙江開濬，可以舟行水運，歲可省陸路運腳之半，即以為工程之用運船回空，又可攜帶鹽米百貨，民皆有賴。實肇辟鴻荒振古之大業也，非聖帝賢臣，何能及此？再此江上遊內一段蜈蚣嶺等，計十五灘前，以水勢尤險，議從陸路過此。再為水運，工程將竣，物議俱以為可開。張公微聞，令工員復將十五灘細加相度，據覆可以一例開濬，由是奏請續開，工竣訖。或有言其非是，遂著在事各員分賠工費，將修濬之十五灘水路仍棄，而從陸運也。張公字覲臣，廣寧人，由雲南巡撫升雲貴總督，旋大拜入朝，卒諡文和，纂有《金沙江志》二十二卷。
金殿
湖廣均州之太和山，一名武當山，有真武祠，神最靈異。《夷堅志》載：「乾道六年，王炎公明以參知政事宣撫四川，聞蜀久旱，欲過武當親禱。是夜，夢真君至，言及旱災，且語且笑。及王到祠焚香，揭帳瞻聖容，宛與夢中不少異。一金蛇出現，忽爾屏跡，道士云：『此蛇出必有夢感。』王及上庸縣境，甘雨丕降，又夢來告在蜀諸事，歷歷皆驗。」觀此，則武當真武之靈顯，昔已然矣。明朝成祖有真武轉世之說，崇奉尤謹。嘗觀詩文，稱皇居壯麗為金闕、金殿，實隻土木之功，不過裝飾煇煌而已。惟武當真武殿，直以金鑄，他處所無。由是雲南昆明縣之鳴鳳，山巡撫陳用賓亦效武當之制，起造真武祠，以銅鑄殿，闊約二丈，深則有加於闊，高不過丈餘，殿周另築小城。四面設門，前峙雙闕，後起寢宮，金光燦爛，亦一勝也。名曰「太和宮」，土人稱曰「銅瓦寺」。建造碑文，鐫於巨石。祠右不半里，有環翠宮，相傳陳用賓曾遇呂仙於此，倡和詩猶在。景致幽深，洵非塵俗之境。
點蒼山石
大理石，即點蒼山石，用為屏風、或鑲幾櫃榻床、或為案頭插屏，佳者世甚貴重，即中常者亦在諸石之上。產自雲南大理府之點蒼山，上洞地白而少文；下洞有文而空地多暈，其文有濃黑、有綠、有黃、有黃黑相間、有黑腔而填赭色者。乾隆十二年新開，得小片成紅綠細筆者，其畫有山水林木、有杈枒古樹、有雲霧而微露遠山者、有獅子虎豹、有美人童叟、有蘆雁、有卷舒細雲，千態萬狀。予於滇中珍藏之家俱見之，然而不易得也。今之采鑿所得，不過略似一物，即為珍玩，欲求所見各種，千百中難得一二。粵中有一種石，亦具黑文如山石雲氣形狀，但文多而少白地，要如細筆圖畫，本所未有。不知者往往誤謂點蒼之石，則大謬也。珍玩者宜辨之。
三教合一
古先聖王立教，惟以正心、修身、齊家、治國、平天下為務，其餘為我，兼愛皆為異端，後之道、釋即二氏之流亞，小人藉以鼓惑愚民者，不出此二家虛無妄誕之說，如白蓮、無為等教是也。康熙間，雲南大理府之太和縣，有貢生張保太，襲永昌楊鵬翼之說，謂之大乘教，以吃齋、念佛、做會、燒香、拜佛、勸人入教為修行，其說將來便可成佛升天，不受陰司苦累也。所奉者，儒與老、釋並列，大約出於三教同源，而加俚鄙不經之說為惑人張本。數十年間，幾遍天下，保太無子，螟蛉一人，名曰張曉。雍正間，他省邪教發覺，將張保太拿獲監斃。乾隆十一年，又因江南宜興縣妖僧吳時濟，供有張保太之名，移滇拿獲張曉、劉鈞等五十餘人，於逸犯名下搜獲大逆劄付一紙，上怒，即差侍衛達青阿監刑，於乾隆十一年十月初三分別淩遲、梟斬，楊鵬翼、張保太毀墓戮屍。同時貴州則有魏齋婆等數十餘人，四川則有劉奇等數十人，大加懲創，可為伐木去根矣。但其說並非別創，係釋氏之說居多，將來日久事冷，安知不有另起別名，為之煽惑者哉？
洞庭淺水
楚之洞庭，為天下巨浸，春夏之交，汪洋浩瀚，渾無際涯，非他瀦水之區可比也。此湖東深西淺，東聳君山，西峙柁杆，至冬水涸，歸槽而勢殺，西偏幾至枯涸。予於乾降五年冬，自黔返吳，由常德買舟東，北行過龍陽數里，船不能移，舟子站立湖中，水才及於腳背，無可如何，將篙木橫貫於船頭，令人兩傍撫篙前推，以當鼓棹，猶喜湖底平滑無滯，行至兩日，始抵柁杆洲。又數里，然後可以揚帆而進。如行東湖，與夏秋不甚異也。
柁杆洲者，乃湖中一高阜，形如柁杆，故名。湖西寬廣，四無畔岸。賴此稍可避風泊棹，水大洲淹，止露一頂。
雍正十年間，世宗皇帝廑念行旅艱難，發內帑二十萬。四圍壘之以石，頂上築若城垣，水漲仍可依傍也。垣中建房三所，中為「萬壽亭」，傍則洞庭君廟及守汛弁兵居室。舟行於此者，最為有益，此乃帝王功德之及民，而豈常人力量所能為耶？
備述原文
今之公牘，如部中遵旨議覆本章、督撫具題奏疏、下屬申上詳文，凡有行下文案，必備述原文於首，但不知起於何時。及讀司馬《三王世家》，丞相莊青翟等議霍去病《請立皇子疏》，乃知漢武時已然矣。
野畜致利
水獺生於水鄉，一名水狗，乃水中野獸，向聞沔蜀之人嘗有馴養取魚，今洞庭湖以南通水各處俱為馴養，更有為人竊去涉訟者，以其取魚甚捷也，與漁船之養鸕鶿無異。鸕鶿，一名水老鴉，又名鷧。色黑長喙，喙端有鉤，善沒水取魚，凡有水、有魚處，俱為畜養，此皆以野畜致利者也。
百合
百合，古名𩀷（音藩），蔬而可作果品者也。其根煮食，味甘而補中益氣，又溫肺止嗽、止涕淚，甚益人。其根眾瓣相抱合成，大者如碗而上平，每瓣纖薄，花白而香，吳人好食之，但藝植者少。市鬻者大率皆卷丹也。類百合者二種：一曰卷丹，根瓣厚大，合成之根小於百合而上隆，味苦，花作深黃色而有黑點，俗呼為扁皮百合也；一曰渥丹，花朱紅而小，其瓣亦少，莖甚短弱，不過植於盆盎中開花觀玩耳，此種有名為山丹者，非也。山丹產於閩粵，宛如繡 而色朱紅，與渥丹大有分別，而不可混淆者。百合產於楚粵黔滇山中，予遊長沙、武昌，恒買食之，所謂根瓣纖薄合成大根而味甘者，並無卷丹相雜。後遊滇過黔，自常德溯流而上，時四五月間，見沿溪山上花葉扶蘇，香風馥鬱，土人並不知為益人佳味，聽其自開自萎於無人之境，豈不可惜？粵中作粉為食，知可貴耳。
七義可傳
楊大瓢先生述徐芳所稱七義者：侯廣成先生放一鹿於堯峰，且數年，先生死，鹿跳躑斷角，累日不食，亦死；北固山有群蜂，擁王出，鷹攫其王啗之，諸蜂飛鳴不去，自投江中；徽商某挾資自淮歸，誤買盜舟，適漁人獲巨魚，商贖放之，盜夜縛商將投之水，里許外有邏卒夜泊，魚乃躍入舟中跳蕩，卒醒得魚，就舟乞火，因獲盜救商；粵中獲一戰象，諭之降，不許，死則點首，及以火槍環射之，死猶屹立不仆；高平鄉中有賣餅翁，引一僧宿，僧殺之，攫其藏金去，翁家有一雞，鬻南關月餘，僧過之，雞出撲啄，麵皆碎，捕卒疑而執訊，僧具吐狀，乃論如律；河南有縣令丁運泰，罵流賊死，賊騎其馬到縣至堂下，馬大嘶人立，跳觸而死；太原客策蹇尉氏道中，遇少年縛太，客買放之，少年見囊中金，遂殺客，犬潛尾少年至家，乃走縣哀吠若訴冤者，令遣隸隨犬行，得客屍又隨至少年家，得少年，訊實論死。此禽獸蟲魚之可傳者，無理無義之人聞之，能無愧乎？
飛虎
楊大瓢先生云：「南昌丁匡在言，曾見飛虎，大如貓，狀亦如之，而五色有翼，飛不高，依簷蔀間，為人所驅，遂去。」今見風憲大僚出署，先放炮開門，迨行，前列儀仗，元人謂之「頭達」也，內有飛虎旗一對，未知出自何典，起於何時。予度其取義：虎以示威，能飛之虎猛厲捷速，威更可畏，使人不敢干犯之意。未識是此取義，抑或別有義理，俟考。
器宇世儀
今之宮殿、衙舍、祠廟，嘗有如龍如獅各形，或聳於屋脊兩端、或飾於門扇之上、或峙於門外兩傍，至於石碑之下爐鼎之上，亦各具有其形，以表世儀。相傳龍生九子不成龍，各有所好，一曰贔屭，形似龜、好負重，故為碑下趺；二曰鴟吻，形似獸，好望，即屋上獸頭；三曰蒲牢，形似龍而小好吼，故為鍾鈕；四曰狴犴，形似虎、有威力，故立獄門；五曰饕餮，好飲食，故立鼎蓋；六曰蚣夏，好水，故立橋柱；七曰睚眥，好殺，故立刀環；八曰金猊，形似獅，好煙火，故立香爐；九曰椒圖，形似螺蚌，好閉，故立門鋪；首此說古書所未見，僅述於楊升庵《丹鉛錄》內，然古畫中即有此等形飾，又若非後世所創也。但門外兩旁所峙，其形卷髮巨眼，張吻施爪，俗稱為「石獅子」者，九子之內所無，未知又為何名。偶見衛郡王御史惲《牴危讚》，其辭云：「郡譙門西下棖有石獸：左曰牴，右曰危，為狀特異，隱其齒而吻張，崩其角而顛兀。頂發雲委，垂卷兩膊。世傳殷宮中故物，自衛縣移置於此。考《集韻》云：『秉心甚靈，蓋忠直獸也。』彼物爾得氣之偏者也，何以識其性之雲？然以屈軼指佞，神羊觸邪，麟趾厚而不踐，虎螭仁而有威，是以忠與直可得而推也。其所以表之以為世儀者，古人製物有所取而垂戒焉。蓋忠者，衛上之謂；直者，不骫之稱。此則臣子之所固有而所當為者，物能如是，可以人而不如獸之雲乎？作《牴危讚》，讚曰：「籲！奇厖三代，製賢其德。與獸異體，具存神則。逝逐比幹而下遊，悲獨夫之枉猘，牴兮危兮，無效麟之出非時兮，使吾試麵而反袂。」予考之字書，司馬溫公《類篇》：「牴，典禮切，觸也。又椿皆切，獬牴，獸名，性忠直。」《集韻》《切訓》俱同。未見危字，或曰：「危，九毀反，自有本也。」至《讚》敘所述形狀，與今俗稱之石獅子甚肖，必是此物。大率神羊之流，與前傳九種為一類，後世失傳。王御史得其舊名及取義爾。
廉石
廉石，本名鬱林，石陸績為鬱林太守，歸舟輕，難渡海，因於岸上取巨石壓之。此石相傳在吳郡之婁門，陸龜蒙居臨頓裏。其門有巨，石即此也。後御史樊祉移置院前，左偏以亭，覆之號曰：「廉石」。吳匏菴為之記。
日久亭隳，石埋瓦礫，而巡按御史久已不設，院亦廢棄。其址在元妙觀西，俗名北察院場也。康熙四十八年，湘潭陳公鵬年為蘇州守，修葺郡學，因將「廉石」移於學內，置立以對況公祠。此石黃色，質似粗頑而有純熟溫潤之意，高一人餘，闊殺於高，厚二尺許，隆顛平下，上鑿「廉石」二大字並列。以廉吏之物，人咸重之，乃蘇州古跡之一。
讀書臺
吳縣光福鎮西北數里，地名避村，其地僻靜幽深，言可避亂也。進山二三里，有一拈花寺，寺在山麓，即穹嶐之陰。寺後有大石一座，長可一丈有奇，闊則過半，厚約三尺有奇。上鐫大書：「朱買臣讀書臺」。旁有「鬱祿題」等字，係本山黃石，形式長方而有錯落自然之致，卻無斧鑿痕，必非後世人采鑿置此，乃一舊物。村氓釋子宜珍護而勿戕賊之。
嘉樹
太倉州之沙頭鎮，有大梅一樹，枝幹橫斜，下可設一二十席，花時恍若瑤圃，香聞數十里外，誠當時之仙境，惜其地主疏於培植，至於枯萎而不存也。
又嘉興縣去城十餘里柴家莊，有老桂一本，高二丈許，其大合抱，枝幹四垂若幃蓋。然下可布四五席，坐二十餘人。主人芟其南偏垂枝，以通出入，置石為座，客至必以茶來。中秋花發，多往賞玩，是亦嘉樹，世所難得。予於已巳、庚午間理治萬載，萬於袁州為屬邑，往來假道於宜春，路半蹊傍有一古鬆，屈曲連蜷，橫挺一枝，其長丈餘，形似虯龍。過其下，嘗撫之而不忍去。嗟乎！名園勝地，必得嘉樹為之助而不可得，雖為種植，不過亂枝直幹而已。茲荒村僻路，人跡罕到，偏生此嘉木奇枝，日與蠢然之樵夫牧豎相對，卒毀其手而不能移植於名勝之區，可慨已夫！
胥江大橋
蘇州之胥門外，舊有大石橋跨江，相傳明朝奸相嚴嵩見此橋石色瑩潔、琢磨工整而愛之，郡中大僚諂媚權奸，拆送私第，嵩以造於分宜縣城外。予起補江西，理治萬載，與分宜地界相接，每自省往邑，先赴袁州，必經此橋。土人舟子無不曰「自蘇州移來」，予因登岸而觀：橋之闊約略三丈有奇，長則視闊十倍有奇，下係大環洞五，乃太湖之黿頭山石也，橋之四面合縫光平，兩傍石欄蹲獸百數，工緻而整齊。江西乃質樸之區，城池房舍無不草草，所在橋梁不少，並無似此造法者，「自蘇移去」之說不誣也。後偶閱吳江《潘次耕耒詩集》有《萬年橋》一首，敘述頗詳。夫潘乃聖祖朝名宿，中博學鴻詞科，除授檢討，考核之學最優，詩詠有據，相傳之言益可無疑矣。胥門橋既拆去，行人必買舟而渡，江深水急，每一遇風，覆舟喪溺多命屢矣。往來行人及外省商賈爭欲捐助復造，而渡船之利日可得錢數十千，為豪坤霸踞。一有建橋之議，即為中鯁，更巧作永久計，於《郡志》後刻入風水之說，謂「郡西多山，為煞炁，若造橋引煞入城，必有大禍，」以恐郡民，為不敢起造之張本。地方行人不便而頻請於府縣，府縣必謀於郡紳，或不與謀亦挺身而出執風水之說，以為天經地義，牢不可破，終無成日。至乾隆五年，太守汪公德馨深知此弊，蒞任後，屏絕郡紳橫議，排去堪輿風水之說，獨力經營，不日成之，仍名曰「萬年橋」。今將二十年覆舟喪溺之患既絕，往來行人無不稱便，熙熙攘攘，並未因橋而有礙官民。可見專利假公之鄙夫，模棱不斷之官長，有害於民，無濟於事如此也。附潘次耕《萬年橋》詩：舊傳吳胥門，有橋甚雄壯。不知何當事，諂媚分宜相。拆毀遠送之，未悉其真妄。茲來經秀江，巍橋儼相望。橫鋪八九筵，袤亙數十丈。石質盡堅瑉，蹲獅屹相向。皆言自蘇來，運載以漕舫。嚴老自譔碑，亦頗言其狀。始知語不虛，世事多奇創。橋梁是何物，乃作權門餉。鞭石與驅山，勢力豈多讓。充此何不為，穹天一手障。為德於鄉里，或云差可諒。不聞掠彼衣，而令此挾纊。冰山一朝摧，籍沒無多藏。獨此巋然存，千秋截江漲。頌詈兩不磨，功罪亦相當。猶勝庸庸流，片善無足況。吳山多佳石，胥江足良匠。有能更作橋，舊式猶可訪。
擊琴
數十年來，始見洋琴。形制半於琴而略闊，銳其上而寬其下，以銅絲為弦，急張於上，用鎚擊之。鎚形如箸，其音有似箏築，來自海外，今中國亦有造者。予聞宋之柳惲賦詩未就，以筆捶琴，客有以箸和之，惲驚其哀韻，乃為雅音。後之擊琴，蓋自惲始，但以後未有講及者。今海外之法，必向時自中國流傳於外，彼處乃另造器具，專供捶擊而不可彈，今竟為蠻方之樂而傳於中國也。
古今書版
古人書籍，雕版刷印行於天下，至妙法也。世傳刻字，始於長樂老人馮道，大瓢先生述費密之言曰：「始於唐時，從蜀中起，道則以刻經書耳。」古本內唐刻不可得見，可見者宋版最優，元版次之，明版最劣。國朝書版佳者，可駕宋元，尋常者與明朝等。至書坊所刻，實不堪矣。若御定諸書，纂輯詳備，鏤刻精工，更勝宋元，盡善盡美，可為一代大觀。雖奉諭旨，聽民刷印，但種數甚多，窎散各處，求之難得，內有經見者，聊記於左：
《二十三史》（內增《舊唐書》、《明史》工料價九十□兩有零。）《駢字類編》（十一兩三錢零。）《韻府拾遺》（一兩五錢八分零。以上版藏武英殿。）《律書淵源》（六兩九分七厘，版藏禮部。）《繹史》（二兩六錢五分零。）《廣群芳譜》（二兩一錢三分零以上版藏翰林院）十三經解（原尚書徐乾學刻）佩文韻府（原織造李煦刻，十一兩六錢二分零。）《禦批資冶通鑒綱目》（原尚書朱犖刻，以上版藏織造局。）《御定全金詩》（原貢生郭元釪刻。）《佩文齋書畫譜》（原侍郎宋駿業刻。）《御定題畫詩類》（原翰林陳邦彥刻。）《佩文齋詠物詩》（原翰林高輿刻。）《御定歷代賦彙》（原大學士陳元龍刻。）《御定歷代紀事年表》（原翰林馬豫刻。）《欽定篆文六經四書》（內閣學士張照刻。）《淵鑒類函》（原翰林高輿刻。）《康熙字典》（侍郎陳世倌刻。以上版藏各本家。）《御定全唐詩》（原織造曹寅刻，版藏江寧織造局。）
讀史方輿紀要
梁溪顧景範纂《讀史方輿紀要》一百餘卷，大概如《一統志》而或詳或略了，俱各得宜，並考山川形勢、歷代用兵戰守，悉為詳載，乃經濟書也。但未付梓，四方購求者至無錫，出二十金左右，倩能書者分手抄錄，候以月許，可得一部。當時甚為貴重。雍正壬子癸丑閒，予客於兩江製軍魏、高兩公幕府，牘中有一件：湖北劉姓，僑寓江寧，曾於無錫購得前書，珍重異常。江寧某姓者與劉曾有一面，意欲假以抄錄，適劉他出，某竟自取二冊而去，劉不知也。越數日送還前取之二冊，復欲借以後者錄，全而劉不特不允，更麵叱而詬詈之，某受辱憤恨，竟以劉私藏不軌之書出首，京師行文總督衙門，查究勘審明，將某反坐，擬流，其書送部以結斯案。是劉被訟，雖未獲罪，當此一番根究，已焦頭爛額矣。某則受辱妄訟，乃自取也。夫以購書雅事，而成不兩立之禍，豈非裏巷小人之技倆哉？
智斃妖狐
乾隆戊午已未間，於滇製軍慶公幕中，與會稽趙赤水相聚，趙談昔伊同鄉某少府出京，過山東，歇一旅店，有房空閉，問何以不聽人居，店主以有妖鬼對。少府年壯力強，不信其言，勒令開門而宿，夜閒果有怪異至，明即去。
後復進京，將過其地，預與隨從之人約，房內一有聲息，即並進相助。行及其地，仍歇是室。夜靜有一麗人至，少府佯與綢繆，迨同寢，連衾緊抱而擊之。從人聞聲齊入，並擒助力，拳腳交加，竟為所斃，衾裯粉視之乃一大狐，剝取其皮，長可三尺有奇，藏貯囊中，或有相與談，及即出相示也。
燕國夫人廟
吳郡南園西北，有燕家浜、燕家橋、燕家巷，巷內有燕國夫人廟。予少時嘗經其地，見廟甚小，幅不過三四丈，上有樓，中塑一神女像，甚端莊。廟貌極古，時有一老道人居守。後復過此，益就坍頹。又至二十餘年，竟成瓦礫矣。因不知所祀為何神，遍訪居人及年高博學，無有知者，考之《縣志》全無載及。又考《府志》，內云：「燕國夫人廟，在府治東南（即南園西北也），吳孫權乳母陳夫人舍宅為通元寺。唐同光中，移今所。又盧熊誌淳祐中提刑胡穎拓四酒務隙地為射圃，鑿河見古墓石函上，刻燕國夫人首級六篆字，遽令碎之。舊傳酒務本夫人宅。」至夫人素行如何，墳墓石函何以刻「首級」字，何以稱為燕國，其地又稱燕家，又何以立廟奉祀，均屬茫然。今地名如舊，而夫人始末，未有考據。予固淺陋，而誌乘亦漫不詳稽，殊可歎也。聊紀之以俟廣博君子。又相傳，今開元寺亦有其祠，此其捨宅為寺之食報乎？
跋
清溪子為樂圃之裔，曾著《印典》八卷，與《墨池編》並刊，蓋力學好古之士也。茲錄皆隨筆劄記，文筆雖微嫌冗弱，而創獲頗多，足新聞見。春初從海昌陳子仲魚轉假吳門黃子蕘圃藏本讀之，因采登業書。陳子云：曾詢之吳中友人，已鮮有能舉其名者矣。丙寅仲春，震澤楊復吉識。

        </div>
      </div>
    </div>
  </div>
</div>
<!--update:2025-08-30 10:14:37-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>