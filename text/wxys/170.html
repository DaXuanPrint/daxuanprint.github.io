<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,伊索寓言,伊索寓言全文在线阅读,伊索寓言全文在线下载,大玄古籍书库">
<meta name="description" content="林纾译，《伊索寓言》诞生于2500多年前的古希腊，当时的中国正值春秋时期。它原名《埃索波斯故事集成》，明末时期由传教士引入中国，近代翻译家林纾首次将其译为“伊索寓言”，由此沿用至今。林译本中的每篇寓言都分为三部分，第一部分为故事情节，第二部分为故事寓意，第三部分则是林纾根据寓言内容额外添加的评论或感慨，以“畏庐曰”的形式独立出现在篇末。前两个部分的内容均源自其英文底本，林纾的翻译也较为忠实，并未大行改动，只是由文言文译出，古风颇盛，却也不失简练。第三部分另起段落，用较小字号与前两部分区分开，其内容虽然也由">
<title>伊索寓言_林纾_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">伊索寓言</span> <br/>
          作者： <span class="inputVal" id="bkauthor">林纾</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,小说,完结</span> <br/>
          字数： <span class="inputVal" id="bknum">[book_length]39710</span> <br/>
          说明： <span class="inputVal" id="bkdec">林纾译，《伊索寓言》诞生于2500多年前的古希腊，当时的中国正值春秋时期。它原名《埃索波斯故事集成》，明末时期由传教士引入中国，近代翻译家林纾首次将其译为“伊索寓言”，由此沿用至今。林译本中的每篇寓言都分为三部分，第一部分为故事情节，第二部分为故事寓意，第三部分则是林纾根据寓言内容额外添加的评论或感慨，以“畏庐曰”的形式独立出现在篇末。前两个部分的内容均源自其英文底本，林纾的翻译也较为忠实，并未大行改动，只是由文言文译出，古风颇盛，却也不失简练。第三部分另起段落，用较小字号与前两部分区分开，其内容虽然也由故事引申而来，却与第二部分的寓意有所区别。英文底本中原有的寓意多是以道德说教为主，揭示人性弱点，阐述为人处世的道理；而林纾自行添加的“畏庐曰”却是根据政治时事、结合社会问题抒发其忧国忧民、自强御敌的感慨，富有强烈的爱国精神和时代特色，这种“借题发挥”是林译《伊索寓言》的最大特色。</span> <br/>
          封面： <span class="inputVal" id="bkimg">Z_13694.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]伊索寓言
[book_author]林纾
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,小说,完结
[book_length]39710
[book_dec]林纾译，《伊索寓言》诞生于2500多年前的古希腊，当时的中国正值春秋时期。它原名《埃索波斯故事集成》，明末时期由传教士引入中国，近代翻译家林纾首次将其译为“伊索寓言”，由此沿用至今。林译本中的每篇寓言都分为三部分，第一部分为故事情节，第二部分为故事寓意，第三部分则是林纾根据寓言内容额外添加的评论或感慨，以“畏庐曰”的形式独立出现在篇末。前两个部分的内容均源自其英文底本，林纾的翻译也较为忠实，并未大行改动，只是由文言文译出，古风颇盛，却也不失简练。第三部分另起段落，用较小字号与前两部分区分开，其内容虽然也由故事引申而来，却与第二部分的寓意有所区别。英文底本中原有的寓意多是以道德说教为主，揭示人性弱点，阐述为人处世的道理；而林纾自行添加的“畏庐曰”却是根据政治时事、结合社会问题抒发其忧国忧民、自强御敌的感慨，富有强烈的爱国精神和时代特色，这种“借题发挥”是林译《伊索寓言》的最大特色。
[book_img]Z_13694.jpg


[book_title]序
伊索產自希臘，距今二千五百有餘歲矣。近二百年，哲學之家，輩起於歐西，各本其創見，立爲師說，斯賓塞氏譔述，幾欲掩蓋前人，命令當世；而重蒙學者，仍不廢伊索氏之書，如沙的士、如麥生蒙、如沙摩島、如可踢安之人，咸爭以爲伊索氏產自其鄕里，據爲榮顯。顧古籍淪廢，莫獲稽實，獨雅典有伊索石象存焉。相傳伊索寃死於達爾斐，達爾斐數見災眚，於是雅典始祠以石象。然則昌黎之碑羅池，神柳侯之靈，固有其事耶？伊索爲書，不能盈寸，其中悉寓言。夫寓言之妙，莫吾蒙莊若也，特其書精深，於蒙學實未有裨。嘗謂天下不易之理，卽人心之公律。吾私懸一理，以證天下之事，莫禁其無所出入者，吾學不由閱歷而得也。其得之閱歷，則言足以證事矣，雖欲背馳錯出，其歸宿也，於吾律亦莫有所遁。伊索氏之書，閱歷有得之書也，言多詭託草木禽獸之相酬答，味之彌有至理。歐人啟蒙，類多摭拾其說，以益童慧。自余來京師數月，嚴君潛、伯玉兄弟，適同舍，審余篤嗜西籍，遂出此書，日舉數則，余卽筆之於牘，經月書成。有或病其書類齊諧小說者，余曰，小說克自成家者，無若劉納言之《諧謔錄》、徐慥之《談笑錄》、呂居仁之《軒渠錄》、元懷之《拊掌錄》、東坡之《艾子雜說》，然專尙風趣，適資以侑酒，任爲發蒙，則莫逮也。余非黜華伸歐，蓋欲求寓言之專作，能使童蒙聞而笑樂，漸悟乎人心之變幻，物理之歧出，實未有如伊索氏者也。余荒經久，近歲尤躭於小說，性有所愜，亦莫能革，觀者幸勿以小言而鄙之。
光緒壬寅花朝，閩縣畏廬林紓序於五城學堂。

[book_title]伊索寓言
有獅臥於叢莽。山鼠逸過，觸其題。獅怒，將撲殺鼠，鼠曰：「能勿抵吾以罪，必報公。」獅笑釋之。已而獵者得獅，繫以巨絙。鼠審其聲爲前獅也，嚙系而斷之，獅逸。鼠追呼曰：「吾嚮幾膏公牙，公以爲縱我者，縱鼠耳，今知獅亦有獲報於一鼠耶？公此後請勿鼠我矣。」
〈畏廬曰：處勢據權，恩一人而忽獲其報，此間有之事。然權勢方盛，積仇積忌，而圖所以報者，不甯可慮耶？故小人之念私恩而報者，其積私仇，則亦必報之矣。〉
就乳之羔，失其羣，遇狼於水次，狼涎羔而欲善其辭，俾無所逃死，乃曰：「爾憶去年辱我乎？今何如？」羔曰：「去年吾方胎耳，焉得辱公？」狼曰：「爾躪吾草磧，實溷吾居。」羔曰：「爾時吾方乳，未就牧也。」狼曰：「若飲澗而汚吾流，令吾飲不潔。」 羔曰：「吾足於乳，無須水也。」狼語塞，徑前撲之曰：「吾詞固不見直於爾，然終不能以語窮而自失吾胾。」嗟夫，天下暴君之行戮，固不能不鍛無罪者以罪，茲益信矣。
〈畏廬曰：弱國羔也，强國狼也。無罪猶將取之，矧挑之耶？若以一羔挑羣狼，不知其膏孰之吻也？哀哉！〉
驢行野，聞草蟲鳴，悅焉，而欲效其聲，問曰：「爾食飲何屬，而鳴如此？」蟲曰：「亦飲露耳。」驢審飲露善，乃去芻而露飲。積十日，驢死。
〈畏廬曰：驢之不能爲驥，脫見驥而學之，猶曰從其類也。露飲之物，殆辟穀導引者倫，以血肉之軀效之，安有不死？故欲變其術以自立於世，必當追躡强者之後，若湛於虛寂，適足自斃其身。〉
狼搏獸，而骨骾其喉不能出，懸賞購能出其骾者。鷺應募至，入喙狼喉，骨出狼愈。鷺責諾，狼怒嚼其齦曰：「爾試審天下安有探首狼吻，而能完其首以出，則狼之善君，所值已不貲矣。胡仍責償？」嗟夫！天下爲兇人謀，能不爲所陷，爲願已足，安可責之以常理？
〈畏廬曰：凶人以殺人爲利，猶强國以滅國爲利，不審其包藏禍心，而厚結以恩，將終爲其所覆。彼心蓋知有利而已，甯省所謂邦交耶？〉
有一父而育數子，迨長不相能，日競於父前，喻之莫止。思示之以物，萃則成，睽則敗，令諸子合羣。一日取小竹十餘枝，堅束而授諸子，令折之。諸子悉力莫折，父乃去束，人授其一，試之果皆折。父喟曰：「爾能同心合羣，猶吾竹之就束，匆遽又焉能折？若自離其心，則人人孤立，人之折爾易耳。」
〈畏廬曰：茲事甚類吐谷渾阿柴，然以年代考之，伊索古於阿柴，理有不襲而同者，此類是也。夫歐羣而强，華不羣而衰，病在無學，人圖自便，無心於國家耳。故合羣之道，自下之結團體始，合國羣之道，自在位者之結團體始。〉
蝙蝠夜飛，觸壁而墜，爲鼠狼所獲。蝠乞命於狼，狼曰：「吾性與羽族爲仇。」蝠曰：「吾雖善飛，前身鼠耳，非羽類也。」狼釋之。已而復墜，更爲他狼所得，蝠復申前語。狼曰：「吾最惡鼠。」蝠曰：「吾固鼠，然今蝠矣。」因而復免。嗟夫！因變而全身，此蝠蓋智者之倫也。
雄雞率雌飲啄，抓地出寶石，其光瑩然。雞顧而歎曰：「爾出世苟遇其主，必以處寶石者處爾，俾爾得自副其爲寶石者。今遇我，直不如—粟。」
〈畏廬曰：以寶石之貴，求貴於雞，乃不如一粟。然則名士處亂世，自命固寶石也，能不求貴於雞，始無失其爲寶石。〉
燕與烏遇於林間，而各炫其美。烏詆燕曰：「爾羽榮於春，寒至則瘁落，吾羽淩寒益完。殆吾勝！」燕慚而去。
〈畏廬曰：燕羽雖經冬瘁落，燕種不因此而亡，且燕之飛行，日萬里，其力猛於鐵路。烏鳥飛鳴榆槐之間，分固不足以哂燕也。男子亦自葆其萬里之志耳，鄉里之評論，甯在所恤？〉
羣獸野集，立獅爲王，王獅自明性善不虐，且甚愛其類，猝攖之，亦勿怒。獅旣卽位，馳檄四方，羣獸咸戾，約曰：「今後羊也隸狼，山羊也隸豹，鹿也隸虎，兎也隸狗。並居無忤，若友焉。」兎見而歎曰：「余之期此非一日矣，大王令果行，則弱者均足自保矣。」其果然耶？
〈畏廬曰：今有盛强之國，以吞滅爲性，一旦忽言弭兵，亦王獅之約衆耳。弱者國於其旁，果如兎之先見耶？〉
畜狗之家，主人啟關出行，狗臥適當其闑。主人叱曰：「爾倦而梗吾道，吾今行具已飭，胡不吾從？」狗徐起而搖尾曰：「主人，吾一身耳，何時不可行者？」觀此則食人食而惰人事，往往委過於人，其自視又焉得過？
〈畏廬曰：天下非英雄不能引過，彼食人食而惰人事，固有所謂自全之道，足以塞責者。故國家非行政之善，督率之勤，不足以立懦人。〉
冬蟻出曝其夏取之粟，他蟲饑過其側，乞粟於蟻。蟻曰：「而胡爲不儲糧於夏？」蟲曰：「吾方嚮夏風而歌。」蟻笑曰：「君當夏而歌，則亦宜乘冬而眠矣。胡言饑？」
〈畏廬曰：平日不儲才，事集求才；平日不練兵，亂起徵兵，均非善謀國者。〉
燒炭之翁，治炭於山中，一日遇業漚者於道，炭翁請與同居，俾各省其家費。漚者曰：「吾漚以白爲職，奈何與治黑者同居？」卻之。
〈畏廬曰；小人之溷人，其始必餌人以利，求免其溷者，當屏其餌。〉
童子捕蝗於野，大得蝗。有蠍伏其次，童子將並捕之，蠍出其鉤示童子曰：「爾試近我，匪特莫能窘我，將並爾所得蝗，亦將盡失之矣。」
〈畏廬曰：蝗害稼，蠍螫人，在律均宜殺。然捕蝗者衞稼耳，蠍不害稼，科以見行之律，則無罪。欲誅小人，株連於其事外者，恆召其噬。〉
兎哂龜曰：「爾縮其足而行紆，其狀甚醜。」龜曰：「爾自侈其行如御風，然鬭疾或不吾勝。」兎大笑，乃示龜以徑途，立表於三里之外，爲之的，延狐爲監，約先及表者勝。於是龜兎咸舉足行，而龜行甚緩，嚮表而進，未幾至其的。兎自信行疾，知龜無能爲，假寐於道周，以爲寐醒，而龜行仍莫至。旣醒逐龜，而龜已前至，睡移時矣。
〈畏廬曰：聰穎自恃者恆無成。〉
漁者漁於澤，暇則治樂，甚精。挾簫及罟，至海濱，下罟據石吹其簫，以爲魚當聞簫而自躍於罟。迨久俟，莫獲一魚，置簫投罟，魚乃大獲，且爭躍於罟中。漁者曰：「爾乃大悖，吾吹簫娛爾，乃不一至，吾置簫而大獲，何者？」
〈畏廬曰：所操與所求歧，焉能獲？一置簫，則志專於魚矣。學者志學而別有所挾，宜其窮老而莫得也。〉
犬得肉，經溪橋之上，沈影水中，以爲他犬也。水紋蕩，見其肉大逾己肉，乃自棄其肉，獰視水中之影，將奪之，遂並失其肉。
〈畏廬曰：貪人無厭，終其身均沈影水中也。〉
犢車過狹巷而陷其轍，御者惶急，目其車而呼神。神聞號而至，戒之曰：「肩而軸，鞭而牛，車脫險矣，焉待呼我？而惟致方於能盡之地，始大有驗。憚其勞而哀我，何益？」嗟夫！人惟自求助可爾，待人而爲，雖神猶不爲庇，而況人耶？
�生而盲，一日告其母，自詡能視。母�欲證其不能視之實，乃取檀香之屑，陳其前，問之。�曰：「石也。」母�歎曰：「爾盲其目，且並盲其鼻。」
〈畏廬曰：以新學之明，證舊學之闇，自知爲闇，則可以嚮明，若居闇而侈明，未有不爲一�者。〉
有牧於叢蔚之地，而亡其犢，四詗莫得。祝曰：「神孰能知吾犢所在？請殺羔酬神。」一日跨小阜，見巨獅方噬其犢，牧者大恐，更祝神曰：「吾嚮言得犢酬羊，今求犢得獅，將幷亡吾身。神更庇我者，吾當不愛吾犢，且殺犢祀神矣。」
〈畏廬曰：牧者以犢爲命，至忍殺犢，怵於禍也。嗚呼！天下愛命之人，甯舍其所牧者衆矣。〉
麑謂其母曰：「母軀壯於狗，走疾於狗，且吾父有角以自衞，乃畏狗彌甚，何也？」母鹿曰：「吾均知之，特吾聞狗聲輒震，盡吾力所能及，必趨避之。」觀此則積餒之人，雖力助之，又惡能益其勇？
〈畏廬曰：以主客之勢較，主恆强於客，今乃有以孤客入吾衆主之地，氣燄懾人，如驢之懾鹿，志士觀之，至死莫瞑其目矣。敬告國衆，宜各思其角之用。〉
驢與狐友，誓相爲衞。一日同履郊坰，偵食，遇獅於野。狐徑謂獅曰：「吾請助公得驢，以易吾死。」獅陽許之，狐引驢投之深穴，意以獅戀驢，必且同陷，吾得以逸。獅見驢陷，知不復脫，因先斃狐，始徐步以取驢於穴。
〈畏廬曰：此事類因果之說，實則非也。狐之陷驢，已以機啟獅矣，獅觸機亦立啟其殺狐之機，蓋物理應爾。若云因果，彼司命者，安能簿錄其事，日日逐人之後耶。〉
人置蜜隱處，而覆其𭾅，流蜜被地。蠅羣集爭入，其足並翼而膠之，死蠅無算。蠅垂死，羣相詬曰：「吾輩乃大愚，圖一蜜而喪其軀，是尋樂而趣禍也。」故天下之至樂，從辛楚而得者，其樂永，且無禍。
〈畏廬曰：小人未始無悔禍之日，獨其悔恆在事後耳。人謂小人樂死於禍，寃哉。〉
野獸鱗集，爭詡誰之多子，質於雌獅，曰：「君一胞得子幾也？」雌獅笑曰：「予每育一耳，然其生也，卽爲獅。」天下貴產，不以數爭，安有以多寡定貴賤者？
〈畏廬曰：支那莫審衞生之術，嫁娶旣早，而又苦貧，故得子恆羸。歐西人量力而娶，娶則能育，胎教及保嬰之術，在在詳審，故其民魁碩精悍，寡夭折之禍。其種不必盡獅也，然其對支那人固獅耳。〉
蛇方冬而蟄，田者得之，而憐其殭，置之腹上。蛇蘇，咬田者，毒發，田者死。垂死言曰：「吾施德及於惡物，吾死顧不宜乎？」天下博愛之人，不能使陰毒之小人，反而爲善，甯在一蛇？
〈畏廬曰：陰毒之人，固不足憫，然無素而引爲心腹，託以性命，此事雖墨子不爲。吾友韋生，哀一瘟丐，就而診之，遂以瘟死，幷死其妻與女。彼瘟丐非蛇也，第其毒足以死人，韋生樂善，猶田父也。其死狀與田父埒，正坐無素而託以性命耳。〉
有人挾獅並行，途次爭勇。偶經石人象前，象持絙綰獅，狀至雄厲，乃指而示獅，詡人之能。獅曰：「此象出諸人爲，故爾。果獅能製象者，亦狀獅以縛人矣。」
〈畏廬曰：唐宋史書，矜言功者，每自張大，以唐宋有史，匈奴諸種族之史，中土不能譯也。中史之矜功，卽縛獅之石人。故事不兩證者，恆不得實。〉
柿樹與蘋果之樹競美，荊棘處鄰園，進而語曰：「二君競美胡爲？凡人自視，無不以爲美者。吾若自美其美，亦何詎不若君？二君休矣。」
〈畏廬曰：快意人宜防冷眼。〉
田父種稻，以巨網羃其上，因大得鸛。一鶴亦處其中，鶴脛觸網折，乞命田父曰：「主人赦我，君試審吾足折，而血液淋然，後焉爲盜？吾且非鸛，蓋鶴耳。吾性孝，君更視吾羽，何類鸛者？恃此求逭吾死。」田父大笑曰：「爾言固善，然吾科爾罪，實與鸛等。鸛死，爾焉得生？」故天下之物，不可舍其類而自比於賤族。
〈畏廬曰：鶴之自辨非鸛，其心固鄙鸛之非偶，特恨其集田之時，偏自偶於鸛。彼鶴固自謂鶴鸛之辨，辨之在己，而行事之類鸛，則又未之計。嗟夫！不辨諸事，而但辨諸心，彼人焉能鶴汝耶？〉
有羣呼於山之巔者，鄰村怪之，以爲遇眚也。爭趨視之，至，乃見衆逐鼠。天下有以小物而訌衆心者，此耳。
〈畏廬曰：人心懾虛而易動，故登高者不呼，是說與禮合也。〉
人熊自表於獸中曰：「吾仁獸也，匪特無甘人之心，卽陳死人，吾亦莫敢遽卽焉。」狐笑而復熊曰：「願公甯甘死人。」
〈畏廬曰：熊惡尸而甘生人，猶鶴之不食腐魚也。凡人明置其所不嗜者，而求遂其所嗜，人方以廉予之，惡知其屬意別有所在耶？是言明理者咸辨之，不必桀黠如狐，而始覺之也。〉
龜曝日中，與海鷗語身世，謂無傅吾翼以飛者。鷹過而聽之曰：「吾能挾爾於青冥之上，爾且何以報我？」龜曰：「能爾，吾將竭紅海中沈祕之寶，舉以酬君。」鷹曰：「諾。」爪龜而升，上出於九天，陡落於萬峰之巔，龜乃碎其甲。龜垂死言曰：「吾死分耳，吾泥行且紆，胡爲造九天而登之？彼雲霄與吾胡屬，而必欲至之？」天下之人，欲酬其不可必得之欲，安得不碎甲以死？
〈畏廬曰：求獲於分外者危。〉
有狐陷於眢井，百計莫出，羊渴而思飲，臨井見狐，謂曰：「泉甘乎？」狐佯爲笑悅，盛道泉甘，招羊而下之。羊救渴忘溺，委身果下，渴止，狐始語以陷深莫出，乃交議脫險。狐曰：「君舉其前足抵甃，俯其首，吾將梯君之背而登，吾出則必脫子於阨。」羊諾，狐登，躍而卽上，旣出而跳。羊大詈於井中，狐臨語之曰：「爾老而悖，設爾腦紋多逾其鬚，則必預思所以圖出者，何由得爲吾愚？爾此後求飲於井，當先審而後入。」
〈畏廬曰：小人與人無仇者，亦無必害人之心，獨其可以害己者，則必移害於人以活己。故智者恆不樂與小人共利。〉
狼欲求食於人，乃蒙羊皮而雜於羣羊之中，牧人牧羊，並圈狼，嚴扃其柵。夜中牧人思烹羊佐朝饗，啟圈取羊，誤得狼殺之。狼圖食乃反見食於人，哀哉！
〈畏廬曰：章惇之誤入黨人，小人之幸也；狼之誤入羊圈，小人之不幸也。〉
最黑之烏，見雁羽，悵然將去其黑，因念雁羽白，必浣水而潔，乃舍其得食之地，卽水中濯之。百濯莫變其黑，烏終不悟，遂委頓死。彼烏也，乃思易其天質，以求逞於世，胡可得哉？
〈畏廬曰：此非爲嚮學者言，殆爲安分者言也。〉
鴿中暍求水，見人圖杯水於店壁，不計其爲畫也，銳前而就之，觸壁折其翅，因見獲。鹵莽之夫，去聰塞明，殆求水於壁杯者乎。
〈畏廬曰：冒利者智昏。〉
一獅處深山之中，悅山家女郎，將偶之。其父畏噬，以術愚獅曰：「吾願壻汝，若能如吾約，則聽汝。汝能落而牙，去而爪，則好事近矣。」獅如約，更涖門請婚，父知其失爪與牙也，以巨椎斥去之。
〈畏廬曰：嗜慾中無英雄。〉
笨車載重行野，用多驢拽之，軸大鳴，迴語其輪曰：「爾胡鳴？吾輩任重，爾享吾成，宜鳴者吾耳。爾胡鳴？」嗚呼！天下能任重者，固不鳴者也。
鸛大集於麥隴，田父揚其帶以祛之，鸛知帶之不爲害也，仍止而食。田父綴石於帶末，用以擊之，鸛多死，乃呼其羣曰：「彼麥方熟，防之甚至，吾當他適。彼愛其所藝，安能飽我？且彼心非徒冀我之避也，不逃將及。」天下巽語之弗動，繼且繩之以法矣。
獅老莫能搏獸，思以術得獸，乃處穴而陽病，且使羣獸盡悉其爲病者。獸果集而哀之，獅起撲，盡果其腹。凡獸視疾者均無免。一狐知之，亦臨存，去穴絕遠而立。獅曰：「狐來狐來，吾病良已，爾胡遙立者？曷前就我。」狐曰：「敬謝大王，吾見泥上行迹，入就大王之居，乃未見其返者。」卒不入。嗚呼！人能以人之被患爲戒，其智者之所爲乎！
狐見取入檻，銳出而斷其尾，醜之，思以術掩其醜。一日大招其類，請皆去尾，且曰：「去尾較前美，亦無曳塗之患。」一狐起於曹中曰：「君苟非自醜其失尾，又甯合衆而議去其尾？」喪尾之狐乃大慚。
〈畏廬曰：一事不便小人之私，雖亡國覆軍，亦甘心行之。狐之求衆去尾，所求固未奢也。〉
二人同行，遇熊於道，其一攀樹而登，翳葉以避熊，其一攀樹莫及，佯死於地。熊嗅其身殆遍，其人閉氣如尸，熊忌死人，久乃去。攀樹者下，笑語之曰：「熊附君耳何語？」對曰：「熊戒我勿與畏死者爲友，遇難不相扶攜，而先其身。」嗟夫！患難至，交情見。
有人足跡四周天下，旣遊而返，盛誇其能，自言遊倭漏支時，能健跳極遠，此時無人能逾吾高者，可取倭漏支之人爲吾證。時有一人曰：「勇哉壯士！若技果確者，何待取證於倭人？今更健跳以試其技，此地亦倭漏支耳。」
〈畏廬曰：操僞券以訟者，其中恆列死人之名爲證，而訟卒不直，如此類是也。〉
狗席藳臥，而吠牛之過，以爲將喪其草。牛語其輩曰：「彼夫也，殆爲己者也。據草莫食，又不以予人，何也？」
〈畏廬曰：藳固莫利於犬腹，而據之足祛一身之寒，牛一得之，藳無餘矣。此美洲所以力拒華工也。〉
牧人得亡羊，而收合其羣，抵暮吹角，趣羊歸。羣羊皆行，而亡羊不習其聲，弗行。牧人怒，取石碎其角，欲沒其羊，不令歸屬主人。且語亡羊曰：「見主人愼勿言。」亡羊曰：「吾雖不言，而吾角固若能言者。」凡事不能謾人，則愼勿謾也。
人有盡貨其家具，而鎔得黃金一錠，瘞之壞牆之下，日臨視之。爲其傭所覺，陰伺之，知其爲瘞金處也，竊掘以去。瘞金者亡金，大哭，掣其髮。鄰翁慰解之曰：「君勿悲，第別取一石封識之，以代前瘞之金，則此石之娛君者，其用亦與金等。以君之處此金，固未嘗責金之用，等無用矣，此石又何詎不如金？」
〈畏廬曰：中有所恃者，雖舍金樂也，若無恃而但恃金，又焉能舍？彼吝者之擁金，敝衣菲食，其中泰然，正以多金爲泰，猶賢者之泰於道耳。代爲思之，亦頗有滋味，故吾一生憐錢虜。〉
豚與山羊及羖同圈，一日畜豚者取豚，豚大嗥，山羊及羖責之曰：「汝胡鳴？主者常執吾二人，吾二人未嘗鳴也。」豚謂羖曰：「主人執君剪其毳耳，取山羊者，取乳也。吾今見執，殆欲吾命耳。」
〈畏廬曰：不知禍者，未嘗以得禍爲苦，故人見決囚於市，恆欣幸之，痛不涉己也。若設身處之，則樂禍之心，必少殺。〉
羣蛙之國無君，遣使求君於木星，木星之神，授以巨木，令君蛙國。木墜於大浸，觸水浪湧，羣蛙盡潛，已見木浮水弗動，乃稍出聚登其上。旣而以爲木之爲君蠢蠢然，無人君之度，復上牋於木星之神，請更立君。木星授之以鱔，鱔亦不能君，蛙復請。木星怒其瀆，遣鷺鶿臨王其國，鷺鶿旣涖國，乃盡食蛙類無遺噍。
〈畏廬曰：前尹謹愿，則後尹必暴烈，正以習而玩之，遂以張其怒也。殺民無遺噍固酷矣，然吾科其罪，則重在乎前之縱之者。〉
一瓶實栗滿中，兒童入手瓶中，飽取之，拳不得出。童不忍舍栗出拳，怒而大哭，保母謂之曰：「若能少取栗，則拳出矣。奈何貪多栗，而以一拳括之？宜其不得出也。」
〈畏廬曰：人之求利也，利未至，已虛構一美滿之量，謂皆爲己所應得者。一不售其貪，則呼愴甚於喪禍。使能操之以約，則利長存，亦無爭奪掣肘之虞，不其泰乎？〉
蛇穴於週廊之下，一日出齩其主人之子，立斃。主人主婦大悲，明日蛇出，主人以巨斧伺之，蛇疾行，僅斷其尾。旣而主人防蛇之復也，修好於蛇，以餅及鹽置其穴，饗蛇。蛇微語之曰：「自是永無和時，蓋吾見斷尾，則必仇君，君思子，亦必仇我。」天下安有積仇於心，而能不圖復者也？
〈畏廬曰：有志之士，更當無忘國仇。〉
獅病暍臥穴，鼠旋其耳與頸而窘之，獅怒振其毛，且搜穴取鼠。狐過而調之曰：「君獅也，詎畏鼠？」獅曰：「吾詎畏鼠？吾蓋怒不率之子弟，乘長者之憊而弄之，侵人自由之權，可罪也。」
〈畏廬曰：小人難防。〉
櫪人長日刷馬不倦，而竊取其芻。馬曰：「君欲澤吾毛乎？則甯多我以芻，累刷胡爲者？」故天下事貴求其實。
〈畏廬曰：綠營軍帥，以軍律律其下，進退拜跪，咸如禮，而餉儲則多實軍主之橐。舉軍咸能言者，而無一敢言，吾以爲愧此馬矣。〉
騾夫挾一驢一騾，載重行遠，二畜行坦，悉忘其負之重，及登高，則蹶。驢請騾分重以登崎，下則還其重。騾不答，驢不勝任，斃於路周。騾夫取死驢之負悉載之騾背，並增之以死驢之皮。騾大窘，言曰：「吾罪良自取，設吾預分驢之責，驢且不死，吾何由載其物，且兼載其皮？」
〈畏廬曰：懷國家之想者，視國家之事己事也，必爲同官分其勞。若懷私之人，方將以己所應爲委之人，甯知是爲公事，固吾力所宜分者？故雖接封聯圻，兵荒恆不相恤援，往往此覆而彼亦蹶，則雖有無數行省，直無數不盟之小國耳。哀哉！〉
有人畜一驢，並畜一小狗，狗之毛甚澤，驢則處櫪，亦豐其芻。狗絕黠，主人時撫其背，凡赴席無不將餌以飼狗，狗大跳躍媚主人，主人愈悅。驢雖得芻，然任重行遠，私慨身世，因遷怒於狗而嫉之。一日脫銜，衝入主人之室，跳躍衝冒，一如狗之媚主人，且入主人之懷，出舌舐主人之手，觸几案翻，而肴核盡覆。家衆大駭，恐主人困於驢，因出械驅驢，返其櫪，箠楚已垂斃矣。驢大歎惋，曰：「此誠吾罪，吾胡爲不甘心力作？吾又胡不得如狗之寵於主人？又奚爲不安爲驢？」
〈畏廬曰：圖分外者恆取辱。〉
羣㹀合謀，欲滅屠家，以屠之生計，均㹀死路也。約日舉事，爭礪角以殺屠。中有一牛老矣，久於田作，乃抗言曰：「屠者固殺我，然殺我時，其術甚工，刃中吾要，未嘗留餘痛以苦我。爾如覆良屠之家，則異日吾輩就死劣屠，瀕死之痛，當逾百倍。君輩試計：屠者果盡殲，彼世人遂徹牛餐乎？幸勿求免常罹之毒，而易其百倍之酷。」
〈畏廬曰：中國人當一力求免爲㹀，歐西無良屠也。〉
牧童牧羊於近村，大呼狼至，村人爭出，實無狼。如是者三四，牧童大笑。已而狼果至，牧童驚號曰：「衆來衆來，狼食吾羊矣！」聲旣咽，救者莫至，謂其謊也。狼知無援，遂盡羊羣而去。世之善謊者，雖語其實，人亦將不信之矣。
〈畏廬曰：此驪山之覆轍也，然余固見之矣。同里某茂才小病輒號，且出遺囑，久之家人亦弗信。茂才果以病死，妻子竟不一前。謊之爲禍如是哉。〉
賣鹽者將驢至海濱，馱鹽歸，必絕溪而渡。半渡時，驢跌，旣起，鹽被水消。賣鹽者復引驢至原處載鹽，而重倍前時，驢至溪佯跌，旣起，鹽復大消。驢得意而鳴，以爲心之所欲者獲酬矣。賣鹽者知驢詐，復驅而之鹽所，不市鹽而市海泡，驢至溪仍跌。旣起，海泡受水而肥，重逾鹽十倍矣。噫！驢再行詐，其所負者亦倍重而酬之。
〈畏廬曰：小人之行詐，僅能一試，再試則人備之矣。然詐人者，固以受詐者爲不覺也，因而所失者倍於所得。故天下之人，惟詐乃愚，惟愚益詐。〉
有狗潛躡人後，而齩其跟，主人惡之，以鈴繫項警人。犬轉以得鈴爲榮，出炫於街衢。獵犬語之曰：「爾勿榮爾之繫鈴，蓋主人表爾項，將使人人備爾，如防毒物。」嗟夫！惡人之播其穢，彼轉以爲知名於天下者，如此狗耳。
牧者暮收其羊，見羣中雜數山羊，圈之。明日大雪被野，不能出，乃儉飼己羊，而豐其芻於山羊，冀令合羣於己羊中。迨雪融出牧，山羊見山狂逸，牧者追詈之曰：「是絕無情，風雪中飽吾芻，旣飽遂逸。」山羊顧語之曰：「吾卽爾薄己畜而重我，我審爾爲人矣。爾昨善我，異日更得新羊，爾之薄我亦必如是。」舊友之不臧，何新之圖？
〈畏廬曰：觀此似漢高以王者供張款九江者過乎？旣王而復誅之，果如山羊之言矣。究竟牧之厚芻，利羊之肉，羊之懷詐，全己之命，以機感者以機應。此不能喻君子之交道也。〉
有中年之人，髮已作灰色矣，而眷二婦，其一少艾，其一嫗也。嫗自愧乃以衰年近少壯，欲拔其人黑髮，而留其蒼者。其少婦則又惡以身事老人，欲去其髮之蒼者，而留黑。於是來往於二婦之間，竟禿其頭。故世人欲周旋於二姓，而圖其各愜，則愜者其誰歟？
〈畏廬曰：吾見縣官之難爲也，制軍曰可，中丞曰否，方伯曰可，廉訪曰否，左右視均莫敢忤。其能調護融洽之者，能吏也。故惟有孔穎達，能牽合毛、鄭之說者，乃許作經疏。惟此禿頭人，能調和二婦之間者，乃許作良有司。〉
病鹿臥於藳草之上，其友集視之，每來，必嚙其待病之草以去。病鹿遂死。其死也，失其餘草也。世人與鄙人友，恆多損而少益。
童子之手，觸於毳草而痛，歸語其母曰：「吾輕犯此草而痛逾常，何也？」母曰：「此卽爾所以受痛也。凡草毳者，輕觸之則傷，重握之反不爲害。」然則遇事當審所以盡其力矣。
〈畏廬曰：不善御下者傷威，故子產治鄭以猛。〉
星卜之家，夜輒占星，一夜登子城，竭其目力，而誤入於塹，被傷而號。一人臨塹視之，知其爲占星也，乃曰：「悖哉翁也，爾竭其目力注天，乃不一俯其地，何也？」
〈畏廬曰：物蔽於近。〉
狼語羊曰：「吾與爾何仇，動無消釋之日？且狗屢衞汝，吾甫卽爾，而狗已嗥。爾若去衞遣狗，則吾亦善爾矣。」羊悅，聽狼而謝狗，狗去，狼食羊。
〈畏廬曰：亞父逐，項籍亡，輔之不可徹也如是。〉
貓見病鳥處巢，遂變服爲醫生，左執杖，右挾藥囊，若業素精者，臨巢言曰：「病若何？苟延我，當瘳。」鳥拒而謝曰：「吾舉巢無病，君欲瘳我，先遠吾門。」
〈畏廬曰：無因至前，餂我以利，須防其有所圖。〉
有傳聞木星之精，將册立一鳥爲羽族王，尅期集鳥羣，惟其美者之擇。鴉自審其醜，乃遍覓深林之中，竊他鳥落羽，聚飾其身。期至，鴉亦厠選人之列，木星將謀册之。羣鳥大讙，爭拔其羽，迨脫，仍一鴉耳。
〈畏廬曰；飾無爲有，縱善支厲，當時知其無長據之理。然必以是欺人者，重利昏其智也。小人之敗露，豈嘗自咎其悖，亦委之數與命耳。以爲天命屬我，何至於敗？嗚呼！此所以終身無免辱之曰。〉
羔乘屋四矚，無能害之者，狼適過其下，羔俯詈之。狼仰視，陰怒而陽尊之曰：「君辱我，我已聞，然君無罪，罪在所乘之屋。」觀此則弱與强競，弱者果得其時與地，强者亦無如之何。
〈畏廬曰：貴勢難恃，以所據之勢，本非我有也。一旦勢失，我之權力仍無足以抗人，未有不爲人所齮齕。故必明於强弱之分者，始安分。〉
盲嫗欲矐其目，與醫約曰：「明則酬貲，仍盲則否。」議旣，醫日臨視，然每至必竊嫗物，再三至，嫗物蕩矣。嫗目旋矐，醫操券索酬金，嫗見喪其家物，意醫所爲，堅不予酬，遂質之理。嫗曰：「醫言吾目明能燭物，則予酬，然吾審吾目仍盲也。以吾目盲時，尙能審吾家所有之物，今明矣，何一物不得見？是吾猶盲耳，何酬？」
〈畏廬曰：事有需小人而治者，然奏功以後，小人或不得賞，以彼處置公事，時時雜以貪心，試其饞吻，爲人所輕賤，往往功成，而攻者四起矣。嗟夫！有其才，無其守，雖功猶罪焉，矧無才而專以貪著耶？〉
牛飲於池，踐小蛙斃之，母蛙索子不得，問其他子。他子曰：「死矣。比有歧蹄巨獸，踐斃之。」母蛙吹氣而膨其腹，問其子曰：「彼獸之巨何如我？」子蛙曰：「止矣，母勿苦，母必如是者，移時將裂其腹。」
〈畏廬曰：母蛙固愚，勇氣足尙也。子蛙固智，學之適增長奴隸之性質。〉
老圃垂死，將策其子以勤，如其生時，乃呼而近榻曰：「吾家葡萄之圃，有隱藏，宜善視之。」老圃旣死，羣子爭掘其圃殆滿，莫得所謂隱藏者，而明年葡萄大熟，售倍常時。土見掘，葡萄根舒，受糞而果肥也。
〈畏廬曰：此趙氏之常山寶符也。趙氏不得符，而得國；圃子不得藏，而得葡萄之熟。善詒謀者，往往如是。〉
黃犢憫青牛作苦，意甚不忍。已而秋穫，青牛脫轡而嬉，見黃犢縛而卽廟，將椎以饗神。青牛笑語之曰：「爾卽爲今日，故終日暇耳。」
〈畏廬曰：美疢不如惡石。〉
二雄雞相鬭，欲爭隙地爲棲，其一敗而飛逝，潛伏於陬，其勝者，乘墉鼓翼而鳴。鷹盤空見之，疾攫而去，伏雞始出，遂止其地。於是地屬敗雞矣。
〈畏廬曰：此語足餒勇者之氣，以國角國，當力求其勝，至於飛禍，不在所料者，勇者不計。若曰求爲敗雞之倖獲，甯復足取？〉
戰馬百戰而羸其軀，久乃挽磨於農家，因自怨憫，語磨人曰：「吾曾臨巨敵，主者摩吾脊及尻，且日刷吾毛片。今處此，甚鬱鬱耳。」磨人曰：「否泰有時，勿憶前事。」
〈畏廬曰：男子處困，首貴養氣，一涉怨望，易生乞憐之心。一乞憐，非男子矣。〉
騎士厚秣其馬，臨敵恃馬如命，師還，則易以穅秕，且令載巨木以苦之。他日復臨敵，笳鳴軍出，騎士被馬以甲，自亦披甲據鞍。馬不勝二甲之重，踣於道，謂騎士曰：「主人今日宜步出矣。主人嚮以吾神駿之身，乃驢畜之，今片晌間，安能反驢於馬？」
〈畏廬曰：觀此足悟駕御英雄之法，凡靳賞吝爵之主，均不足與成大事。〉
四肢議叛其腹心，相謂曰：「吾儕日見役於彼，耳我，目我，手我，足我，無不如志。而彼中據，如如無動，何也？」遂叛。腹心之號令，一不能行，竟委頓死。耳目手足，亦相隨焉。
嫠婦日潔其寢，役二女奴，日課二奴雞鳴起。二奴苦之，殺雞令失其晨。主人旣喪雞，愈患其忘曉，夜未央，起促二奴矣。
〈畏廬曰：取巧者適自斃。〉
葡萄旣熟，其囊實漿纍纍然，有山羊過其下，嚙其蔓斷之。葡萄語羊曰：「彼獨無青草乎？然吾復仇亦不遠矣。吾旦晚將釀實爲酒，酒熟，爾已爲牲，吾必瀝爾之面矣。」
〈畏廬曰：葡萄卽不見食於羊，其終必爲酒，山羊卽不仇葡萄，亦斷不能自免於爲牲。歐人之視我中國，其羊耶？其葡萄耶？吾同胞人當極力求免爲此二物，奈何尙以私怨相仇復耶？〉
猿跳舞於百獸之中，羣悅其能，立爲王。狐潛嫉之，寘肉獸陷，引猿蹈其機。語猿曰：「吾覓得穴，實物滿中，留俟大王。苟得之，可儲爲國用。」猿悅蹈機，見陷，大詈狐。狐曰：「爾蠢蠢如此，乃欲王百獸！」
〈畏廬曰：此媢嫉者之常態，然猿之取戾，不在蹈機時，而在僭王時也。〉
太歲之星，一日出敎曰：「天下之獸，孰最美者？吾將重錫之。」於是猿率其子至，其容充然，意必見賚於太歲之星。方猿以子入覲，衆皆笑之，猿曰：「余不知太歲之星，將錫吾子與否，然自吾目中觀之，天下之美，未有逾於吾子者矣。」
〈畏廬曰：人人溺愛，往往未肯自承，此猿諒也。〉
鴿遇隼而懼，請鷹爲衞，延鷹入其居。旣入，撲殺羣鴿，禍烈於隼。蓋鷹一日所殺者，其數埒於隼之一年。嗟夫！人病求藥，而藥之毒，乃轉烈於病。
〈畏廬曰：託衞非人，其足自害者，尤甚於外侮。〉
豬龍與鯨鬭，方酣戰，波浪動天。小魚出巨浪中，語曰：「二巨公若許吾居間者，吾必使二公息爭。」豬龍曰：「吾輩大鏖兵，誰死誰生，甘焉。安能以小輩與吾事？」
燕方春依人而巢，營於會鞫之堂，一卵數子，蛇食之都盡。燕歸大哭曰：「吾在客之苦，甚於人哉。此間訊鞫之堂，凡人有寃，皆得申理，而我獨否。顧不哀哉！」
〈畏廬曰：不入公法之國，以强國之威淩之，何施不可？此眼前見象也。但以檀香山之事觀之，華人之寃，黑無天日，美爲文明之國，行之不以爲忤，列强坐觀不以爲虐，彼殆以處禽獸者處華人耳。故無國度之慘，雖賢不錄，雖富不齒，名曰賤種，踐踏淩競，公道不能稍伸，其哀甚於九幽之獄。吾同胞猶夢夢焉，吾死不瞑目矣。〉
河流下駛，而浮二盌，一銅一瓦，瓦盌哀銅盌曰：「君且遠我，苟觸我，我糜碎矣。且吾固不願與君同流也。」故天下之友，惟同其類者乃親。
〈畏廬曰：鄰國固宜親，然度其能碎我者，亦當避之。〉
牧人捕得狼雛畜之，旣長，縱之盜他羣之羊。狼受敎審，益長其神智，語牧人日：「自君敎我，我始知盜，願君愼之。不爾，君亦將自亡其羊。」
〈畏廬曰：使貪使詐之言，中國之宿癥也。質言之，暱小人者，萬無幸。〉
蟹語其子曰：「兒何由橫行？苟直趨，不其美乎？」小蟹曰：「母言良確，設母能直趨者，吾必能效之。」母試趨，不果直。故敎人者必以身。
二女同產，一儷圃，一偶陶。其父一日至圃者之家，存其女，並問所業。女曰：「吾健，業亦豐。然吾日惟望雨耳，雨集，則果樹花蔬當彌盛。」父更至陶者之家，女獨喜晴，晴則笵土易燥。父乃謂其女曰：「若兄望雨，爾獨祈晴，戾其應而同其願，吾固無如何耳。」
〈畏廬曰：明制國有大役，恆勅甲乙兩大臣，以爲正副。然甲所區畫，事或戾乙，乙所部勒，勢又蔑甲，均之皆私意也。因而下僚奔走調停，然意嚮旣歧，事亦中敗。嗟夫！彼儷圃偶陶者女耳，以一父之力，不能劑二女；矧下僚之事上，父耳，謂一子乃足劑二父耶？私之足以害公也，如是哉！〉
童子竊同學者之書，歸獻其母，母旣弗怒，且勵以他日當更盜之。子他日果盜衣，母仍勵之如前。其子寖長，乃盜人寶貨，見獲，反翦就刑。母隨至刑所，搏胸而哭，其子呼母耳語，遂嚙母耳。母哭詈其子曰：「忍哉！」子曰：「吾方盜書時，母能止我，我又焉至於此？」
〈畏廬曰：敎童子無他長，先語以立志，立志在先辨人己之物。〉
有老人受傭於人，伐薪於深谷，且肩入城市賣之。一日倦而止於道，因卸其負，請助於鬼，而鬼伯果至。薪者曰舉吾薪，肩吾肩。」
〈畏廬曰：怠惰不自勉者，祗有終身說鬼話耳。〉
老松一日笑荊棘曰：「爾材何庸！獨不羨吾能爲棟樑乎？」荊棘曰：「傷哉君也！君試想斤斧之臨，將求爲吾而不可得矣。」嗟夫！貧而泰，所以勝於富而危。
〈畏廬曰：材而不求大用，乃反羨其最無用者，以自韜匿。吾國莊生，正本此旨，然隱淪也。吾甚願支那有才之男子，甯受斧斤而成棟樑，勿效荊棘槁死於無人之墟。〉
有人購得黑奴，人謂之曰：「奴黑殆積垢耳，苦主不爲之滌而潔之。」其主韙其言，歸而濯奴，且刷之。奴凍且死，而終不變其黑。凡物旣湼其骨，則所泊之肉，其色又焉能白？
鼠窟地而居，出與蛙友。蛙一日戲鼠，自以絙繫鼠足，而並繫己足以示親，且邀鼠於田，竊食人稻。旣稔，漸趨於池，蛙見水而嬉，忘鼠之繫，鼠不能游，遂淹以死。尸出水面，其絙猶繫蛙足，鸇過其上，攫鼠尸，而蛙隨以升，乃並果鸇腹。
〈畏廬曰：用長厚以友輕薄，長厚者恆受輕薄之累。吾推彼輕薄之意，何嘗有必害長厚之心？特遇事不審而行，禍人因而自禍。故遇少年跳盪者，切勿與共事。〉
狼見窘於狗，病創弗出，羊適經其側，狼就羊乞水曰：「若能得水濟我，我不特免其渴，亦足於肉。」羊曰：「吾進水於君，亦將並進其肉矣。」不答而去。天下行詐以愚人，雖愚者亦審。
嫗嗜酒，覓得一故瓶，瓶蓋夙儲佳釀者，嫗嗅其餘馨曰：「旨哉！吾不知釀此者，一何美也！」凡物處於極美之地，雖久故，其足以動人者恆在。
〈畏廬曰：循吏去，善政存，善政卽儲釀之瓶也。後人聞其餘馨而心醉，顧不宜哉！〉
一人傷於瘈狗，求醫國中，其友知而語之曰：「爾創重，須以麪包抵患處，令宿血漬其上，反以飼狗，創當愈。」其人笑曰：「若此者，正所以致羣犬之囓矣。」天下以美酬酬兇人，正足導其爲惡。
獵者罷獵，將狗而歸，遇漁者負笱於背。獵者思魚，而漁者又甚思獸，乃謀交易其所有，自是遂以爲常。其鄰見之曰：「設二君恆如是，將並失其交易之樂。後且必各匿其所有，不更相易矣。」
〈畏廬曰：朋友聞聲相思者，其意實親於故交，旣見，則寖目爲尋常之交，漸狎則相輕矣。故肝膽之用，不輕擲於常人，匪特自貴，亦無凶終隙末之禍。〉
鴉啣肉止於樹杪，狐過而欲得之，仰頌之曰：「君軀旣壯，而羽復澤，設發聲更美，則洵爲羽族之王。」鴉聞而欲斥之，甫發聲，而肉脫。狐疾取之，復語鴉曰：「吾友，爾聲美於腦。」
〈畏廬曰：處小人勿暴怒，怒則失著。〉
孀婦畜羊，將剪毳以易錢，又不求諸善翦者，自出刀治羊毳，而時損其肉。羊嘶曰：「主婦何爲窘我？設出吾血，可以增毛之重，則無妨創吾肉。若必索吾命，則屠者在爾。若但取毳於吾，何不求諸善其業者？」天下費小者小得，未有惜費而能得者也。
驢登屋而舞，碎人瓦無算，主人升屋擒之，楚撻不止。驢曰：「昨猴舞於上，主人笑矚，今撻我何也？」嗟夫！愚人而自忘其分，其受撻亦將如驢矣。
鹿困於狗，犇而匿牛栖，用草自覆。牛語之曰：「爾胡自投求死？」鹿曰：「吾侵君之居，君固不歡，然吾得間卽逝。」迨夜，牛奴入飼牛，且多人往來牛棲之側，均無覺。鹿自慶，且謝牛曹，牛答曰：「君險尙未脫，吾不敢賀君。吾主人蓋能聚百目於一眶者，至，恐不能貸君。」言已，主人果至，相度四隅，視其草曰：「是何少？且牛薦亦稀，牛奴安往？蛛網積屋隅而不理，何也？」四矚徬徨，見鹿角挺出於藁間，乃呼奴捉鹿，而殺之。
〈畏廬曰：能吏之精覈，初無必殺人之心，然事事嚴其網目，爲奸利者，往往無心爲其所得，此類是也。〉
一人飼二狗，一守一獵，獵歸，主人恆以殘兔之首飼守者。獵狗怒詈之曰：「是吾辛苦所得者，爾乃坐享吾成。」守狗曰：「爾勿詈我，當咎主人。彼詔我未嘗以獵，第令坐享人餘耳。」故敎令之不善，不能咎其子弟之惰而坐食。
野驢與獅盟，同搏獸於野。獅曰：「吾多力。」驢曰：「我善馳。」已而皆出，恣其所獲，大得獸。獅爲宰，分死獸爲三積，指其一曰：「吾王百獸，此積爲王祿。」又指其一曰：「此其一與君侶獲者，爲吾分所當享。」又指其一曰：「是宜與君，然君不歸我，則足以禍君。君休矣。」凡人有大權者，必有專享之利。
〈畏廬曰：强國之鄙弱國，豈特驢耶？不謀獨立，而曰聯某國、聯某國，卽予我三積，安有一積之得？北宋聯金以擯遼，噬宋者卽金；南宋聯元以斃金，滅宋者卽元，其證也。〉
獅遊於海澨，見豬龍昂其首，獅請盟曰：「鱗族，君王之。獸族，吾王之。」無何，獅與兕鬭，請助於豬龍，豬龍據水不能陸，獅惡其寒盟。豬龍曰：「君無詈我，當咎天。彼之王我，王水國耳，未嘗許我得志於陸。」
鷹蹲於高巖之上，伺兔，射生者射之洞胸，鷹仰翻見箭羽，喟曰：「此羽蓋吾族耳。矢人用以飾矢，今乃洞吾胸乎？」故人於臨難之時，往往自明其失，正以其所失者，足以增其痛也。
鳶病且死，語其母曰：「母勿傷，亟以祈神，神或福我。」母曰：「世何神足以庇汝者？汝思神所據壇，何者汝不攫其俎上之肉？」故人於患難之時，蘄人之助，非納交於平時，無濟也。
天方暑，獅與野彘均渴，同飲於小湫，爭飲而鬭，疲而據地息。見鵬鶚之屬，盤於空際，將伺其斃，而甘其肉。獅與彘大悟曰：「吾今且息吾鬭，勿自斃以果彼腹。」
〈畏廬曰：此鷸蚌之喻，淺而易曉者。〉
羣鼠聚穴議禦貓，俾貓來有所警覺。時議論者衆，一鼠獨曰：「必貓項繫鈴，行則鈴動，卽恃此爲吾警。」主議者悅，詢何人能以鈴授貓者，座中莫應。
〈畏廬曰：決大計於淺人，已誤矣，又合無數不臧之謀夫，令其人各措一策，安得善著？每見發至難之議，不自省其能至與否，而但責他人爲之，其智均鼠智也。嗚呼！鼠智又安與決大計？〉
鹿眇其一目，凡喫草於岸，恆以不眇之目嚮官道，備人與狗，用其眇目嚮水。一日漁舟過，以槍斃之，瀕死歎曰：「吾備行道者偵我，乃不意水行者，竟有以盡吾命也。」
〈畏廬曰：物不足動人求者，雖露積無害，否則嚴扃堅鑰，而可求之象，恆躍然於外，矧此鹿日引身以近人者耶？〉
黃鼠狼日與鼠鬭，輒勝，鼠敗而懟，以爲無將，且師行無律。乃謀練兵，立大將。部署旣定，與黃鼠狼挑戰。大將以草冠其頂爲標的，以號令羣鼠，陣旣合，復大敗。羣鼠趨穴，而大將草積其頂，趨穴莫利，遂見執。由此觀之，位高者死近。
牧者瀕海而牧，見海平如鏡，將易業爲海賈，乃售羊販棗，渡海。渡半颶起，舟幾覆，盡投其棗始脫。已而他舟過，颶適止，牧者呼曰：「爾舟無棗乎？何以颶遇爾而息？」
〈畏廬曰：遇險惜命，出險惜棗，恆情也。苟時時以在險之心自怵，何但命全，卽嗜慾之心，亦從而淡矣。〉
驢與雞同處於人之庭院，獅入撲驢，雞大鳴。獅性畏雞，大恐而遁，驢以爲畏己也，逐之。獅怒，反撲驢斃。天下度事誤，而自以爲得，未有不如此驢者。
河冰旣合，河伯詈海曰：「吾流恆甘，旣入海乃轉而爲鹹，何也？」海若知其委過也，謝曰：「請君約其流，勿入吾境，則不鹹矣。」世固有獲人之益，而往往不承者。
野彘休於林樾，以喙反泥其肩。狐過之曰：「君何自礪其牙？時無獵人與狗，足以取君者，君何礪？」野彘曰：「吾臨敵而礪，晚矣。」故治國者，常治戰具如待嚴敵，而後可言和。
村姑戴牛乳一器過市，沈思售乳得資，可易雞子三百，伏之，卽毈其五十，猶得二百五十雛也。旣碩，盡鬻之，嚮歲可得巨金，用以裁衣，被之招搖過市，羣少年必乞婚於我，我必盡拒以恣吾擇。思極而搖其首，首動，器覆於地，乳乃盡瀉。於是萬象皆滅。
〈畏廬曰：此秀才一幅小影也。〉
蜂覲於帝居，貢其蜜，帝悅，宣勅曰：「爾何欲？余必有以賚爾。」蜂曰：「帝更賜臣以針，有人近臣蜜者，臣將以賜針畢其命。」帝不悅，曰：「余不吝針，然爾以吾針螫人，針將傳於人身，爾失針，亦將死。其道至危。」觀此則舉惡念以嚮人者，其報施之理，亦如雞雛之必返其棲。
狼遇狗於道，狗方貫鐵繩，係以巨木，狼調之曰：「誰人飼君，而肥若此？且誰係君以巨木，而不良君之行？」狗曰：「爲此者吾主人也。」狼曰：「吾願吾屬不當交此否運，蓋鐵繩重，將內敗其胃氣。」
驢過市，而背馱木偶造新廟，途人咸跪以迓神。驢以爲人之迎己也，大悅而鳴，不復趨廟。驢夫鞭之曰：「愚哉畜也！人拜汝耶？果有之，而尙非其時。」凡人附勢而行，而以人爲畏己者，愚莫甚矣。
有嚴城見圍於敵，城中之民，集議衞城。有業墼者，謂墼善；業匠者，謂木善；業韋者，謂革善。天下之人，固自衞其所業。人野居爲風雨所困，無食，先殺其羊，次取山羊而食，又不已，始殺其駕車之牛。羣犬見而聚謀曰：「吾輩可去矣。彼牛以勞苦利彼，彼尙忍之，不去將及。」天下薄其家人，其獲信於人，尠矣。
獵狗壯時取獸，未有能脫者。迨老，遇野彘於獵場，疾囓其耳，顧老齒莫利，彘疾遯。主人失望，大詈狗，狗曰：「此非吾罪。吾勇能及，而齒莫吾助，無如何也。故吾樂聞主人之稱吾壯，不樂主人之詈吾憊。」
〈畏廬曰：此足動英雄晚歲之悲。〉
二人同行，一人拾遺斧於道，語其伴日：「吾拾得斧。」其伴答曰：「勿但言『吾』、當言『吾輩』。」已而遇覓斧者於道，拾斧者曰：「吾輩危矣。」其人復曰：「勿言『吾輩』，但可言『吾』。」故天下惟能共險者，始可與共福。
病獅且死，野彘入囓其脣，牛又繼至，角之。驢見病獅不爲人患，亦入而蹄之。獅已欲斃，語曰：「吾竟被辱至此耶？辱甚於死，吾垂死而翻得辱，殆兩死矣。」
〈畏廬曰；有志者，視辱重於死，乃垂死而仍不願辱，則眞有志者矣。今乃有以可生之人，故以死自待，聽彘辱之，聽牛辱之，且至忍辱於驢，何也？〉
狼過牧人之廬，牧人方食羊肩，狼歎曰：「吾苟同彼之享此肩，人將詈我矣。」
行旅者羣登山以望海，見絕遠有物，意海舶也。迨將入港，止而俟之，而此物受風寖近，衆曰：「是非大艑，必小舟耳。」已而物至，漂木也。衆相謂曰：「吾輩久俟，乃俟此乎？擬爲艑，而僅得漂木。」凡物出於人之過望，往往失其望。
〈畏廬曰：耳人之虛望，而期之以大器，見而失望，其受期者不任咎也。無冰鑑之目，妄以評騭天下名士，蓋十失八九矣。〉
行人賃驢而行遠，天方暑，炎精若窮其力以鑠人者。行人覓蔭莫得，乃伏於驢腹之下，以避日。然驢腹僅蔽一人，而行人與驢夫爭蔽。驢夫曰：「吾賃君驢，不賃君影。」行人曰：「吾以錢賃驢，則影亦屬我。」語不相下而鬭，迴顧，已亡其驢。故爭虛者喪其實。
驢受豢於主人，減其食而增其勞，驢訴之於帝，請易主。帝曰：「爾其悔哉！」驢請不已，乃易以販瓦之家。無何，驢見新主之役加甚，復訴於帝，請更易主。帝曰：「吾姑允爾，更請者死矣。」於是轉之治革之家，較前之苦尤烈。乃歎曰：「吾甘死於初主之家，或役死於次主，亦得焉。若新主者，吾雖死，猶將利吾革也。」
〈畏廬曰：知自立者則人，不知自立者則驢。旣驢而託庇於他姓，其主均販瓦與治革者也。故凡求人保護者，不至於褫革不止。哀哉哀哉！〉
水星之精，將偵人意之向背，乃變服爲人，趣於塑象者之家，遍觀羣象。見太歲之星與海王星，咸有象，因問價，若欲購者。旣得實，乃自指己象而問塑人曰：「此象尤貴於前二象，是蓋上帝使者。凡爾享之利祿，均彼豫爲籍以授爾也。」塑人曰：「是象果貴耶？君若見購，君當減其價。」
〈畏廬曰：自張者適自輕。〉
狐爲狗逼，經於伐橡者之側，乞其秘處以逃死。伐橡者指其廬與之，狐入。獵者與狗尾至，問伐橡者見狐否，伐橡者極口諱無，而輒自指其廬。獵者意弗嚮其指，竟前追狐。迨獵人與犬均逝，狐不謝而亡。伐橡者追狐，詈其無禮，謂吾續而命，而弗謝何？狐曰：「設而指不叛而言者，更責吾謝未晚也。」
〈畏廬曰：處世多危機，因患難以求人，貌爲長厚者，正自難恃，亦患其言與指之相戾也。〉
大橡見拔於風，偃於江上，水草及岸草，均爲所壓。因語草曰：「爾身輕，何不見拔於風？」草曰：「君與風鏖，故甚敗。吾輩風來卽偃，因得自全。」天下欲勝人者，當先服人。
〈畏廬曰：橡之鏖風，獨立之英雄也。見拔於風，或根蠹而基圮耳。至仆而求敎於偃風之草，則英雄氣索之時矣。彼小草但能服人，何能勝人？一誤信其言，終身屈於奴隸，故爲此橡計者，當培基而固根，不當效小草之偃伏。〉
獅入村舍，農欲捕之，乃閉其關。獅莫能脫，造羊圈而食其羊，繼又奔牛。農大窘，拔關獅遁。旣遁，農大悔恨喪其牛羊。其妻見之曰：「是殆自取，爾昔聞吼而震，今遽欲掩關而囚拘之耶？」
〈畏廬曰：不可制之人，不謀以道制之，以術制之，養威蓄銳以制之，嚴備廣儲以制之，乃倉卒張皇，思欲以疲軍博强敵，淺謀圖倖勝，未有不大喪其軍實者。〉
狼取人羔，馱歸其穴，遇獅於道奪之。狼遙詈之，曰：「爾奪吾羔，其理安在？」獅調之曰：「羔固君家物，然吾姑以爲朋友之饋也。」
〈畏廬曰：强者之兼弱，弱者怒，强者恆不怒，知其勢之不敵，不足以用其怒也。試觀列强之對我，其語恆和平，豈重我哉？亦審吾不足與敵耳。〉
捕禽者將飯，有友來就之，而所捕又無禽，乃取其素畜之班鵲，殺以饗客。是鵲本育爲禽媒者，鵲曰：「君旣殺我，後舉網將誰媒？又誰歌以引君睡？」捕禽者釋之，易而取其雛雞。雞蓋新冠者，亦辭於禽者曰：「君殺我，孰爲君報曉？君忘曉，又安能趣網而審禽？」主人曰：「爾言良是，然吾友安可舍食？」故勢處於必需者，則亦莫恤其後矣。
蟻沿江湄而飲，爲水所蕩，且死。有鴿止於樹顚，蹴落其葉，蟻遂舟之，以及於岸。已而獵者羅禽，欲得鴿，蟻螫獵者之足，鴿得逸。故人感人之深，未有不得機以報者。
野兎積餒於心，而往往遇險，乃約其儕同死，俾不落於敵手。羣聚山之顚，同墜於深湖。蟆見之，咸趣水以逃。曹中一兎，言曰：「我輩固病怯，然尙有聞吾聲而逃者，我何必死？」
〈畏廬曰：偷安之國無勇志。〉
猴登樹顚，見漁者置罟於水，猴視之樂。已而漁者歸食於家，置網岸側，猴疾下取其網，投水三數，而手絓於網，遂同墜。恚曰：「吾不業漁，而竟至此！吾咎詎非自取？」
富翁購鵝並鵠，鵝佐飲，鵠以度曲。迨夜，廚人宰鵝，誤取鵠，鵠知不免，揚聲而度曲。廚人知其誤，始釋鵠取鵝。
〈畏廬曰：處危禍者尙急智。〉
鹿受逼於獵者，窘而奔道旁之穴，穴爲獅據，見奔鹿入，獅隅伏，旋起撲而食之。鹿歎曰：「吾惟避人禍，乃自觸於獅吻。」避禍而不愼所擇，其落人手，宜哉！
漁者長日僅得小魚，小魚翕氣動其腹，乞命於漁者曰：「吾軀小，不足佐餐。今試放我，俟吾長而更受捕，不其可乎？」漁者曰：「吾棄其已得之小利，而冀其不可必得者，迨世之至愚者矣。」不許。
獵者怯其性，而隨地覓獅迹，見樵夫於道，問曰：「若知獅所在乎？曾見其迹否？」樵夫曰：「審之，請示獅穴。」獵者變色，震其齒曰：「吾匪問獅，問其迹耳。」嗟夫！世有英雄，行事當踐其實，貌爲武猛，何益哉？
狐餒，見橡樹之心，有樵者所置之餌，入而飽食之。腹膨不能出，大嗥。他狐過之，橡中之狐述所苦，外狐曰：「子少須，必復子初來之狀而出矣。」
二蟆同居於小池，暑而池涸，議他徙。路過一井，一蟆悅之，將入。其一曰：「井水固佳，苟不適吾意，又焉能出？」凡事安可不圖其後。
〈畏廬曰：君子入世，宜審所託。〉
一燈滿其膏，自以其輝熠於日。已而風起光滅，主人燃之，咎曰：「爾自是勿更誇矣。旣能自燭，則當靜以葆其光。爾試觀星雖熒熒，而當風莫滅，且勿須人更燃之。爾能自比於星足矣，何日之擬？」
〈畏廬曰：學士侈其所得，敢以傲睨天下，其人不必無學，特未知天下之大，更有勝於己者耳。知其不足，則學未有不進者。〉
阿剌伯人飼駝，旣束裝於駝背，將行，謂駝曰：「爾性喜登山耶？抑但喜平陸？」駝曰：「彼詎無陸？何遽以山語我？」
〈畏廬曰：善任人者，當任其所長。〉
有業磨者，父子謀鬻其驢，將以驢趨墟鬻之。路遇羣婦人聚於井畔，中一婦人指業磨者曰：「彼殆愚乎？何二人皆徒，而空其蹇？」業磨者聞之，令其子跨驢，徒以隨之。已而又遇羣叟坐談，一叟曰：「吾嘗言之矣，方今之時，禮宜養老。彼童也，乃徒其父，而己乘耶？」因叱其子曰：「胡不下驢，以騎授而翁。」於是其父復跨驢行。數武以外，復見婦人行於道周，唾而語曰：「迂哉叟也！若年耄，乃忍令此五尺之童，蹣跚逐爾乎？」業磨者乃與子並騎行。迨近墟矣，復有人曰：「驢屬君耶？」業磨者曰：「然。」曰：「吾人百思，亦不意其爲爾驢也。果爾，何忍盡驢力？爾驢且憊，爾父子胡不合力共肩其驢？」業磨者思悅其人之意，果假得繩與杖，縛驢足而倒肩之。路人見者譁笑相逐。驢不勝楚，大嘶，登橋綆斷，驢墜而入河，遂逝。業磨者大恨曰：「吾惟欲徇人意，四易法而終喪其蹇。甚哉，欲求人悅之難也！」
〈畏廬曰：吾人行事，首貴當要。旣當要矣，須有定力。定力者何？拒浮議也。若行事而防人彈我，未有不墜蹇於河者。蓋彼紛紛者，不省局中之難，而强與人事，吾又安能一一而聽之？〉
羣鼠穴於人家，爲貓所知，入而撲食之。鼠匿不出，貓窮思以計誘之，乃自懸身於鉤，狀如死者。鼠探首穴外，見之，曰：「媼也！爾若化身爲肉團然者，吾亦不敢近媼矣。」
〈畏廬曰：蓄害人之心，雖極飾，無有不敗露者。〉
牛見囓於鼠，痛甚，圖復其仇。然鼠捷逸而趨穴，莫能得。牛乃以角抵牆，旣憊，而臥於穴旁。鼠復出囓其腹，卽逝。牛大窘，不知所爲。正徬徨間，鼠語於穴曰：「凡物侈言大者，恆無能。小而黠者，最足以侮人。君宜愼之！」
〈畏廬曰：粗獷之夫，與陰險之小人爲難，往往不勝，智不足用也。〉
富人大置酒以延客，知交與初識面者咸戾。家狗乘間亦延其類，曰：「主人宴客，吾輩亦可作異常之樂，今當以夜就我。」於是狗友按時至，見陳設旣美且厚，得意言曰：「吾得與此，不其樂哉！然此會殊不常得，吾今夜必兼二日之飽始已。」方得意間，自搖其尾，以示其友。廚人見狗舞於筵側，防碎其器，乃執其尾，擲出窗外，墮地而跛其足，且號且行。羣犬聞聲集，慰之曰：「君爲友人延飲，饜乎？」狗曰：「吾實語君，醉而忘其出矣。」嗟夫！觀狗所爲，蓋悟天下不速之客，恆不得主人之禮接也。
〈畏廬曰：伊索之評此未當也。李訓、鄭注、王伾、王叔文諸人，均乘主人宴客，而揚尾於筵側者也。以疏乘親，又張大其氣燄，不待廚人之擲，人已有叱之者矣。取之無漸失必暴，吾爲急於功名者惜也。〉
有勳貴之家多畜猴，而令其跳舞，猴習人久，能如人意。其狀馴雅如學徒，方着面具，頂冠蒙衣，按節跳舞。中節處，每過於勳貴之近習，勳貴悅之。而猴舞不已，近習嫉猴，乃實果一囊，灑而擲諸臺上。猴見食忘舞，盡裂其衣冠，爭果而鬭，見者方悅，而舞罷矣。
〈畏廬曰：小人之陷人，不示以可陷之機，彼亦無從而陷之。猴之嗜果，恆性也，其馴雅如學徒者，戾其性以求悅也。猶之矯僞爲君子者，旣爲小人所覘，一試其術，僞者無不立敗。是故眞廉者必不涎人財，大公者必不嫉人善。〉
羣盜夜刦人家，家貧僅得一雞，攫而歸。將殺之，雞乞命曰：「吾有益於人，吾且能夜鳴警人令起而力作。」羣盜笑曰：「聞爾言，殺爾之心益切矣。爾夜鳴警人，得不敗吾事乎？」故人欲保全善類，未有不見嫉於凶人者也。
耕者百計思與狐仇，以狐累食其雞鶩也。旣而果得狐，將糜爛其軀，以洩憤，乃以麻漬膏綴其尾焚之。狐無心竄入其田，田禾方熟，因兆焚如，農終年勤動，不遺一粒矣。
〈畏廬曰：不善治小人者，往往自害其身。〉
行人疲於行，偃臥井闌之側，其瀕於陷者盈寸耳。忽有司命之神趣之醒曰：「君宜急醒，君不幸而入井，人將咎我。」以凡人患難之際，無不歸咎於命者。彼固不自省行爲之蹇，而專咎命，實則人事多壞於自主，司命亦不專任其咎也。
海鷗吞魚稍巨，而破其食管，偃臥岸側。鷹過而語之曰：「君過其享，宜獲是咎。君羽族，飛則戾天，奈何圖食於水。」
〈畏廬曰：分外之獲難恃。〉
獅與熊爭山羊之羔，大鬨，疲極而息。有狐往來偵之，見二獸相距而臥，遺羔道側，乃疾進取之。獅與熊力盡莫起，相顧而歎曰：「兩雄相角，彼小醜獲其益矣」。
理學家出行岸上，見舟覆於江，客與船人皆溺死，歎曰：「無道哉，天也！舟客果有獲譴者，斃之可也，詎全舟之客，均宜譴者耶？」方徘徊間，見蟻自穴出，一蟻螫其足，理學家大怒，盡踐羣蟻以死。水神見於岸次，以杵擊之曰：「爾所爲者悉如天，胡詈天爲？」
〈畏廬曰：今使登山者，以至明之目，俯視市集，市人行事，不能悉也；以至聰之耳，俯聽瓦屋，屋中議論，不能辨也。今乃責天帝之耳目，求其平章全球，無論聰明必不能及，但問天帝何居？若居吾球，則當謂之地帝；若居空氣，則周天之星，皆在統屬，當不專帝吾球。故咎天者，均愚人也。智者則但言人事，事之成敗，但以幸不幸斷之，無他語矣。〉
村人見鷹爲人所獲，心憐其羽毛，開籠放之。鷹一日見村人坐於垂隕之石，疾下以爪撲村人，取其頂上所戴之物。村人起追鷹，十餘步，鷹遺其物還之。村人得物，還據故石，石已隕入深澗矣。
狐與豹爭美，豹炫其錢，狐曰：「吾美逾於子，蓋吾不美其皮，美其智耳。」
獅撲臥兔，垂及矣，忽見高原鹿過，乃去兔逐鹿。鹿所距遠，獅不能及，復歸而取兔，兔亦覺而逸。獅曰：「兔爲吾得矣，吾惟欲求吾得逾於兔者，遂亦並失兔耶？」
〈畏廬曰：貪夫所爲，往往如是。〉
有業匠而貧者，家祀水星之象，禮之，冀免其貧。匪日不禱，久禱而家日益落。匠乃大怒，取象去其趺，抵象於壁，象首觸壁脫，有金汁湧出其項。匠大驚，復取象語之曰：「吾禮汝，而貧日增，一毀，而首金乃湧出。然則爾亦賤種耳！」。
獅與驢、狐同盟而出獵，大獲歸，合二同盟，分享所獲。驢宰之甚均，請獅與狐擇之。獅怒，撲驢食之，令狐更定。狐知旨，乃取其美且多者爲一積，授獅，自享則甚廉焉。獅悅曰：「孰導爾以如是之善。」狐曰：「此死驢敎我者。」嗟夫！以後鑒前，狐之不趨於禍，宜哉。
有牡牛見獅而奔穴，穴蓋牧者所遺也。穴有牡山羊據其中，見牛入，以角觸之。牛迴語之曰：「君儘其技觸我，我入此，畏獅耳。獅去，試與吾較誰力之猛也。」
〈畏廬曰：處落魄之人，尤宜有禮。〉
有貴人禿其髮，翦他人遺髮飾之。出獵於野，大風衝馬，落貴人冠，並脫其髮。同獵者大笑，貴人亦自嘲曰：「髮非吾有，宜其奔也。彼附於人首，甘自脫籍，而爲吾飾，今去，吾又何惜焉者！」
〈畏廬曰：讀此當益明種族之辨。〉
橡樹之神，牋奏於太歲之星曰：「臣不勝斧斤之伐，植物中，維臣族受害至烈。」太歲星報曰：「爾所遇之酷，正爾自慶之時也。設爾不勝棟樑之任，彼斤斧又奚其至？」
〈畏廬曰：莊生之喻櫟，主不用世；伊索之喻橡，主用世。〉
猿生二雛，一愛一憎，無何所愛之雛飽死，受憎者毛澤而軀健，省食故也。故專注其意者，其功不必成。
獵狗追兔，兔逸，狗不能及。牧羊者嘲曰：「彼二獸異族，小者行良。」狗聞而答曰：「君未知吾二氏之宗旨也：吾行之疾，僅圖吾食；彼兔之逸，求脫其命。此吾之所以不及也。」
〈畏廬曰：人能以求生之心圖功，雖有尼我者日伺吾側，亦不足以敗吾事。〉
牧者圈羊，而並圈一狼，狗見之，語其主曰：「主人欲令羣羊無恙，奈何充一席以容狼？」
〈畏廬曰：用人者可以鑒矣。舉事欲圖其成，乃以私暱之故，置一敗羣小人於其中，縱中道斥去其人，而賢者見機而遠颺，能者避咎而內斂，大局亦無必全之勢，故置人不可不愼也。〉
匠者求材，得一巨橡，意斧力不能劈，乃削其旁枝爲椓代，入其裂紋，因而椎之。橡旣裂而歎曰：「斧伐吾幹，固也。乃卽用吾枝爲杙以裂我，此其尤可哀者也。」故自伐其國，其傷心甚於見覆於敵。
〈畏廬曰：嗟夫！威海英人之招華軍，豈信華軍之可用哉？亦用爲椓杙耳。歐洲種人，從無助他種而攻其同種者，支那獨否。庚子以後，愚民之媚洋者尤力矣。〉
黃蜂棲於蛇頂，以鍼刺之，屢剌而蛇痛絕，不知所以治之，見重車隆隆而至，乃以首抵輪下曰：「吾與汝偕亡矣。」
孔雀張其尾如錦屏，用以傲鸛曰：「余所被之服，雜金紫如御服，且虹中五色，余皆備之。若羽何灰敗乃爾？」鸛曰：「固爾。然吾飛戾天，聲能達於星球，爾塗行而草食，直如雞耳。」故文之麗者，其用不必良。
村居夫婦畜一母雞，雞每日誕一金卵予之。村人自念此雞必腹巨金，殺而揭取之，勿須日誕一卵。於是殺雞，檢其中無異常雞，始大𥈭眙。嗟乎！愚夫愚婦，輕其常日之必得者而去之，而務大獲，遂並失其常所得者。殆眞愚哉！
驢䭾木而經深池之上，失足墜，而木積其背，不遽上。驢縱聲哭，蛙聞而語之曰：「君遽跌，而哭若此？設如我者，長年處是中，又將如何？」
鴉見鵲而妬之，以爲人之占喜者，必恃鵲，一日見行人過其下，卽大噪於樹上。行人顧旁人語曰：「君自行，彼鴉，非鵲也，不足以兆君喜。」天下有襲取他人之美德，而爲己有，未有不齒冷於人者。
有人入深樹之中，祈大橡之神曰：「吾斧無柄，乞授吾以柄。」橡之神諾，授以榆樹之枝。已而其人之斧得柄，卽用以伐樹，樹與神鄰者，均無免。旋及橡樹之神，神哭而語榆曰：「吾之至此，猶弈者首著之誤其子。吾不授柄於人，吾又安得死？」
〈畏廬曰：奸臣之叛其所事，其始均乞得小柄者也。得柄，因以戕其主。唐宋之小人，無一不爾。有權位者，其愼哉！〉
狼語衞牧之狗曰：「爾大類吾，何以不同心於我，而交如兄弟？且吾之所以異君者，無他，吾能自由，君爲奴隸。然君忠於人，而人且笞之，而關械於君之項。役君以牧，迨食羊，彼自饜肉，以骨投君耳。如過聽愚計，不如以羊授我，與子同飽，直至肚裂始已。」狗聞而悅之，降於狼羣，狼大集搏狗，狗裂胸死，羊羣遂入於狼吻。
〈畏廬曰：宋之處文文山，明之處于忠肅，豈不以奴隸畜之哉？而二公誓不易操者，亦知委身異族之必無益於己，故甯爲趙、朱二氏之奴隸以死，萬不如狗之附狼。古來雄猜之主，開國則重降人，而心則輕之。黥彭之不得死，蓋已爲高帝所輕矣，指顧之間，其族旋赤。彼狼之心，卽季之心也。〉
牛遇獅兒始生者，以角觸死之，其母歸見子死，大哭。獵人遠見之，語母獅曰：「爾哭子乎？然人子爲爾撲殺，甯復有數耶？何哭爲？」
有善射者，入山偵獸，獸見善射者咸匿。獨一獅當路敵之，善射者發一矢，語獅曰：「此卽吾之使者報爾耳，爾當知吾力之所逮。」獅傷而遁，遇狐於道，狐曰：「公勇者，胡受一矢輒奔？」獅曰：「不然，彼以使來，吾尙不敵，況以人至耶？」
村人見駝而懼，已而駝來徐徐，於人無忤，始敢近之。乃知駝之於獸爲無用者，加之以勒，令小兒牧之。
〈畏廬曰：一西人入市，肆其叫呶，千萬之華人均辟易莫近者，雖懾乎其氣，亦華人之龐大無能，足以召之。嗚呼！駝何知者，吾覥然人也，乃不合羣嚮學，彼西人將以一童子牧我矣。〉
蟹惡斥，弗居於海濱，遷沃田而穴之，以飽人稻。一狐方餒，取食之。蟹被食時，喟曰：「吾死殆自求耳！吾宜居斥，胡惡斥而遷此？」故人宜勿厭其所習。
〈畏廬曰：安分之人，猶或得禍，矧據非其分耶？〉
牧羊者，易而飼驢，復縱驢以食人別業之纖草。尋聞其仇語於牆外，防爲所得，乃捉驢鬣，趨急遁。驢惰而言曰：「吾何逃？吾卽爲彼得，亦不過如君日以四重物責吾背耳。」牧者曰：「凡役皆然，何能責彼？」驢曰：「彼役旣如主人，吾尤不必逃矣。」
〈畏廬曰：美洲奴禁未弛時，國中仍少逃奴，非奴忠也，舉國之視黑人，均如驢耳。不奴於此，彼亦捉而奴之，矧逃者無一倖免，又何逃爲？今日黃人之勢岌岌矣，告我同胞，當力趣於學，庶可化其奴質，不爾皆奴而驢耳。〉
狐絕溪而過，爲急湍所衝，止於灘際。狐病莫能起，蠅聚嘬之。有毫豬過其側，憐之，曰：「吾爲君驅蠅，可乎？」狐曰：「不敢煩君。」毫豬曰：「然則蠅善乎？」狐曰：「否。蠅雖甘吾血，飽則必颺。如吾驅之，更易他蠅，吾血又當竭矣。」
〈畏廬曰：此積疲之國人語也，求殘喘之倖全，不欲更張以速亡。於計不爲非善，顧亡一耳。振作而亡，亡尙有名；委頓而亡，亡且不齒。有志者，當不誤信此狐之言。〉
婦人育伏雌，雌日必一卵，婦人自念苟得二卵者足矣，乃以二日之食食雌。雌肥而卵絕，是故貪者必貧。
鷂始亦能歌如雁，一日聞馬嘶，乃力欲效之，遂忘其歌。故人欲希不可必之獲，未有不先喪其所獲。
獵犬逐兔於山之隈，得之，時以齒囓之，若力置之死，又時復與戲。兔曰：「吾至欲君以本心待我，勿累變其狀。君果吾仇，可以死我；君果吾友，胡爲見囓？」
〈畏廬曰：凡無國權之民，生死在人掌握，豈論公理？豈論人情？故凡可與人爭公法者，其國均可戰之國，否則公法雖在，可復據耶？〉
兔與鷹鬭，求助於狐，狐畏鷹，謝曰：「設吾不知誰爲子敵，子用我以敵誰，則吾之助子尙爲智也。」
〈畏廬曰：此弱國大夫之善於詞令者。〉
牛將歸圈，思以竇入，盡力抵之。犢曰：「請以我爲導可乎？」牛曰：「吾取竇爲捷徑時，爾尙未生也。」
〈畏廬曰：不學而强爲人師，往往以年自矜。嗚呼！愚智之判，顧以年判乎？〉
鹿請糧於羊，以狼居閒。羊不信，以狼素善奪，而鹿又捷足，恐無所取償。故兩黑者，必不能生一白。
鷹伏卵於危橡之柯，貓穴於橡腹而乳，而野彘又育子於橡之根。貓升樹語鷹曰：「吾與子均死矣。彼彘方掘地以陷我。」鷹大恐。貓復下，以語野彘曰：「鷹將攫爾雛。」野彘亦恐。於是鷹、彘均守其巢與穴，不出。貓夜出取食，竊啖其子。鷹、彘及其子皆槁死，盡果貓腹。
一狼誕生而多力，逾於常狼，狼族不名之狼，名之曰獅。多力之狼，亦自以爲獅也，乃去羣而偶獅。老狐譏之曰：「吾願吾族不至如汝之驕，而喪其本心。爾處狼中名獅，其處獅中必仍爲狼，吾恥見僞獅也。」
〈畏廬曰：觀無志之人，偶通西語，其自待儼然西人也。使彼一旦惻然念吾族之衰，恍然悟彼族之不吾齒，方將汗流被體矣。嗟夫！僞獅之見嗤，尙不失爲多力之狼，若僞西人者，何物耶？〉
騾飽食而無事，驕甚，自言曰：「吾父必神駿，故吾逸足，非恆騾所及。」明日主人乘而遠行，騾苦之，曰：「吾過矣，吾父實一驢也。」
二蟆相距至邇，一處深池，人莫之見；一處小湫，其旁爲村路，實行人所經。池蟆語之曰：「君家至險，宜徙。胡不遷而暱我？且豐其食。」湫蟆曰：「吾重其遷，且故居，吾甚安之。」已而笨車過，輪陷湫，湫蟆死焉。
〈畏廬曰：境地爲萬人所爭趨者，其託足必不牢，矧不審世故之夫，謬處於名場，顚蹶爲尤速矣。〉
神巫坐於四達之衢，爲行人語休咎。有人倉皇告曰：「君家爲人刼，盡喪其家具矣。」巫大窘，黠者調巫曰：「君日爲人語休咎，家之凶兆，顧之不省，何也？」
蛇與鷹戰酣，鷹爲蛇糾數通，弗釋。有村人過，爲鷹解其縛，鷹疾颺。蛇怒，陰吐涎於村人之飲器，村人不知。鷹下爪破其器，村人遂免。
鴉渴，見巨瓶寘於庭心，趨而飲之。水積其半，而瓶口小，不受啄。鴉啣小石塡之，石滿而水上溢，乃救其渴。凡物需之深者，巧始出。
盜客於逆旅主人，患無以給，將出其技行竊，以償主人。久伺不得當。一日面主人衣新衣，坐於門次，盜卽與語，倦而效狼嗥。主人愕問之，盜曰：「君試執吾衣。然吾亦不自知其故，殆有奇疾，每倦而呵氣，必化爲狼食人。」已而復呵，主人大恐，以爲果化狼也。盜堅請主人執其衣，謂化狼時，弗致糜爛。言次又大嗥如狼。時主人衣亦爲盜所引，不放。主人窘極，自脫其衣，盜卽挾之以逃。
鹿見窘於獵者，翳於葡萄樹之下，獵者過之。鹿自謂脫險，乃大嚼葡萄樹之葉。獵者聞葉聲甚繁雜，覘逃鹿在焉，返而射之，鹿死。鹿瀕死曰：「吾死分耳。葡樹全吾命者，吾奈何食其葉，以趣獵者之射？」
飛蟲卽而語獅曰：「吾不畏君，君雖勇亦不能窘我。君名爲獸王，何有於我？蓋君以牙爪勝，吾視之猶婦人之詈人。吾自謂勝君十倍，苟不信，試與吾鬭。」蟲語竟大嚶，如軍之宣號鳴笳者，直前螫獅之鼻。獅大怒，以爪探其鼻，血湧出不止，而卒無如蟲何。蟲大勝，長吟而去。已而觸於蛛網，爲蛛所得。
〈畏廬曰：古來小人之毒，可以陷權相，傾大帥，折服朝貴，無與相牾，卒乃見讒於同利之小人。非將相之力不及也，輕其人不爲備，久乃反爲所覆。若同利之小人，貌雖與羣，心則日備之，且同利無終合之理。故能死小人者，必小人。〉
狐餒而行於道，見已熟之葡萄，紫實垂垂然，思欲食，而力不能勝，忍飢而去。因自解曰：「此果酸不可食，殆未熟耳。」
〈畏廬曰：落第者，恆以新貴爲不通，惟其有甚欲得之心，而卒不得，造言自慰，往往而有。故聽言者，必察其發言之端，與進言之由。〉
胡桃植於道周，果纍纍然，行人以百計取之，或磔石，或梃擊，日集其側。桃樹感喟言曰：「吾命殆矣！彼旣取吾實，乃竟以箠楚見報耶？」
〈畏廬曰：寘一大市場於五洲之東，地廣物博，其實豈僅胡桃？得之者豈僅於磔石而擊梃？吾乃有四萬萬衆之園丁，不能衞此樹，聽其摧踐於人，哀哉！〉
羔歸於磧上，失牧而見窘於狼，羔語狼曰：「吾固公吻上之物，然甚有求於公者：及吾未死之身，君吹而我舞，盡歡而死，於願斯足。」於是狼舉啞觱篥吹之，羔舞於前，觱篥聲方徹，而護羊之狗大集，爭撲狼。狼顧羔曰：「吾不得汝，殆吾自取。吾屠者耳，奈何變業爲樂工，失汝宜也。」
舡人海行，以猴自隨，甫離希臘之口，大風起於海上。舡覆，舡人及猴均鳧水思遁。猪龍見之，以猴爲人也，乃取而登之岸。垂及雅典里許，猪龍問猴曰：「汝其雅典人乎？」猴曰：「然。吾且雅典世族也。」猪龍曰：「爾知庇利亞爲雅典最馳名之海口乎？」猴以庇利亞爲人也，遽曰：「是吾良友。」猪龍不悅，沈之海中。
〈畏廬曰：以誠語人，人或爲動，用詐術者，匪不敗露。〉
馬行於空闊之地，若據其地爲常牧之場，鹿過，竊囓其草，而欲甘心於鹿，乃延人以取鹿。人曰：「汝苟能就吾銜轡，則將乘汝以圖鹿。」馬急仇，諾之。旣鞍，而馬悟曰：「吾欲圖復吾仇，乃轉與人爲奴耶？」
〈畏廬曰：急仇而不圖自立，依人而求復其仇，未有不受轡於人者也。〉
鸜鵒見鴿集於倉庾，大果其腹，乃自以白堊塗羽，就鴿取食。鴿見鵒無聲就羣，以爲同類也，亦與食。一日鸜鵒大鳴，其聲甚異，羣鴿覺而爭攻以喙，逐去之。鸜鵒旣不得食，歸而自就其羣，鸜鵒之羣，見被堊之鸜鵒，顏色不類，亦逐去之。是鳥也，欲兼二族之利，而卒無一得。
〈畏廬曰：小人飾行以溷君子之林，若不自攄己見，發爲論說，君子亦足以容之。然而小人未有不逞其論說者也，作僞者必不安僞。至見斥於君子，退就小人之羣，而又隨挾其君子之貌以相嚮，則尤爲小人所不容矣。〉
狐與猴同行於墟墓之閒，豐碑林立，猴語狐曰：「是神道碑，咸紀吾先德者。方吾祖生時，大有聲譽。」狐曰：「君謊，固必擇其甚美者居之，吾知之矣。第恨此墓中人，竟無能起而指君之妄。」
有人娶妻，不見直於家人。其人醰思：吾婦旣劣，苟甯婦家，彼其家人所以處之者，亦得如吾家否？乃僞遣其婦，婦去卽復，曰：「吾甯吾家，而家贍之牧人，咸不我直。」其人曰：「彼牧早出而晚歸耳，設彼牧與爾長日處者，又將如何？」嗟夫！相人猶相草，但覘風信所嚮，立知草之勁弱矣。
盜伺人家，將穴牆入，攜肉自從，餌狗俾勿吠。方盜授肉時，狗曰：「爾以此餌吾，誤矣！凡無因賄人以珍饌，是益啟人疑，而備爾。且是物之來，爾必將挾其所私而禍吾主人也。」
二人同客，一誠一僞，一日山行，誤趨𤠔穴。穴𤠔有僭號爲王者，令衞士捉二人至，俾言人類之視𤠔者何如，且悉召其類，狀若朝覲，分別以侍，儀衞殆如人也。二人旣至，𤠔謂曰：「余可方何如主？」僞者曰：「以臣思之，蓋令主也。」𤠔曰：「爾相吾侍臣何如？」曰：「均佐命之臣，其下者，猶足爲專使與兵主。」𤠔王大悅，賜之以珍物。誠者傍伺見之，以爲其人謊也，而王如此，吾苟以誠進，理當更得殊錫。已而𤠔謂之曰：「吾君臣究何若？」誠者曰：「王美𤠔，王侍者亦美𤠔耳。」𤠔大怒，令碎裂其軀食之。
狐所處，終年未見獅，一日遇獅於叢薄中，狐大震欲僵。獅釋以去。明日又見之，驚略殺。又明日復見，則夷然不復知懼，徐與之言。故唯能習人者，漸乃消其害己之心。
有黃鼠狼老而憊，不能捕鼠，乃入於𥽘屑中，俾其毛純白，匿於暗陬。鼠過之，以爲𪍷之供飯者，趣前食之，狼乃撲而取之。又一鼠更進，復見食於狼。羣鼠繼至，均無免。最後一老鼠至，蓋歷累刦而幸生者，見卽知狼之詭，乃曰：「若匿此耶？吾見爾長伺於此，冀吾之膏若吻，難矣！」
〈畏廬曰：閱歷久者，遇禍恆鮮於淺人。〉
童子游於河，垂溺矣，行人過其上，童子大號求援。其人弗應，立而視，且申申詈其失計。童子曰：「君先援我得出，責我未晚。」夫人臨難，弗脫人於險，雖善其箴規，何益？
〈畏廬曰：雖有良友，切勿進箴規於其未安甯時。〉
孔雀愬於神曰：「鸚鵡歌而聞者咸悅，臣獨弗能，何也？」神曰：「若軀偉於彼，且有文章，其項如碧玉，修尾燦金，五色斑爛，亦云足矣，孔雀曰；「是何益於臣？文雖蔚而不能聲，殆啞文耳。」神曰：「是天所定。若文，鷹鷙，鸚善鳴，鴉警禍，鵲送喜。是數者，咸安其能，若獨不自足，誤矣。」
狼隨羊於牧，久隨，無噬羊之心。牧者見之，其防愈周，凡狼之動靜，牧者之神咸矚之。而狼之視羊加親，不露饞吻，牧者少安，漸引狼爲同牧之人。一日牧人他往，令狼代牧，狼大嚼羊，死者逾半。牧歸見之，喟日：「是吾自召，吾何爲以羊授彼耶？」
羣兔聚獸於原野，輩中一兔倡曰：「吾輩在禮宜平等。」獅曰：「爾言良善，恨爾缺其牙爪，於吾輩焉得平？」
〈畏廬曰：甚哉，牙爪之不可少也。兔以牙爪之缺，不能求等於獸，謂衞國者無兵，可以儕列强耶？〉
人有斵水星之神爲象，鬻之於市，無過問者，乃思以術張之。呼於市曰：「人孰得此者，神將助其得巨富？」市人曰：「君胡爲不留以自肥其家？」斵人曰：「吾須錢急耳。彼神之福人以財，其效甚紆，吾不能待也。」
鸚栖於巍橡之柯，歌旣酣，鷹疾取之。鸚哀曰：「吾軀幹小，不足以果君腹，請釋我。」鷹曰：「爾爲吾食之精品，食爾，吾分也。若釋此他擇，不其愚乎？」
〈畏廬曰：强鄰舍我何擇？〉
百舌之鳥，巢於麥隴，伏卵數，咸得雛。雛且燥矣，一日主人至曰：「時至矣，吾將召鄰以刈麥矣。」雛聞，告其母請徙，母曰：「勿須，彼方恃其鄰，非眞欲刈麥者。」已而麥大熟，主人復臨視，言曰：「吾行須自刈，且以工來。」母鳥聞而告其雛曰：「是當徙。彼先恃其鄰，鄰安得助？今自來，其志決矣。是當徙。」凡天下求助於己，乃得眞助。
〈畏廬曰：爲國家而藉助於人，虞心因之而滋，鬭志因之以餒，一不得助，則舉國張皇。若敵患非其國所應有者，病在恃人助，而不自助也。自助之云，先集國力，國力集，則國羣興，無論敵患可以合力禦之，卽大利亦可以合力舉之。若事事恃鄰而行，彼鄰苟無所利，又安能爲我？卽爲我矣，能如我之自爲耶？深澗在前，猛虎在後，雖知其死，亦必超澗以避。閒或得免，是又誰助？人能時時存爭命之心以趨事，則求助於人之心熄，事集而國强矣。〉
犬與雞友，迨夜同栖於叢蔚之閒，雞飛集林端，犬則伏穴。朝曦甫上，雞大鳴，狐聞而欲取以爲晨餐，乃臨樹而語，亟稱其鳴，將與爲友。雞疑狐意之弗善，乃令狐趣穴而上樹，狐信之，爪誤蹴犬，犬起，遂食狐。
〈畏廬曰：天下惟冒利之人，始爲人陷。〉
驢食於田，狼欲取之，驢乃僞跛。狼就而問之，驢曰：「吾行籬西，棘刺吾蹄，爾若食我者，防棘傷爾齶，君試爲吾蹄出刺。」狼諾，伏而取之，驢蹄狼，傷其吻。
〈畏廬曰：甘言者無善意。〉
有人畜山羊，復畜一驢，山羊見驢健於食，嫉之。謂曰：「主人待子良薄，時而運磨，時而載重。」因諷以託疾，佯墜於溝，可以自蘇其困。驢信之，果自跌傷，主人延獸醫。醫曰：「出山羊之肺塗之，創當愈。」於是主人殺羊。
獅將捕牛，而惡牛巨，思以計取之，乃進而語牛曰：「屬且殺羊，而能臨吾居而共食之，至幸。」獅意欲驅牛於穴，易於野搏。牛行垂及穴，見大坑臨其前，而不見羊，知獅誑也，疾趨而回。獅追語曰：「臨吾門而弗入，且吾未嘗無禮，去我何也？」牛曰：「吾臨穴不見羊，爾意殆在牛耳。」
〈畏廬曰：爭利之場，人人之用心，均如此獅。人能不以小利動者，或無陷穴之禍。〉
狐入優人之家，盡取其物，見面具，狀甚如人，以足踐之，曰：「是物良佳，恨無腦以實其中耳。」
〈畏廬曰：人安可虛有其表。〉
鴟夜搏物而晝臥，螽斯鳴其側，鴟惡而止之。螽斯鳴益急，鴟怒，起而語之曰：「君鳴破吾睡，然吾有物便君飲，苟當意，來與吾同。」螽斯方渴，急起而就其巢，鴟出撲殺螽斯，螽斯至死不悟。
有膠雀於野者，聞畫眉鳴樹顚，舉膠竿徐進，誤蹴毒虺。虺噬其足，毒發，膠雀者曰：「吾欲捕人，乃爲人捕乎？」
主人盛飾其馬，奔迅閒，遇其家驢於道。驢方任重行蹇，馬語之曰：「吾不能不蹋君以足。」驢夷然弗爭，已而馬病肺，主人置之田，爲驢所爲。驢調之曰：「君神駿何服此？昔之鞍轡又安在？君嘗鄙穢吾，今亦猶吾乎？」
〈畏廬曰：人不可以無養，凡失志而爲人調，其始蓋能調人者也。〉
蠅栖於車軸，趣騾曰：「行何蹇？胡不疾舉而蹄？且而策吾不能嘬爾膚耶？」騾曰：「吾安能聽爾？蓋吾所稟承者，車中人耳。彼轡吾而策吾，緩急我自凜之，爾言胡爲者？」
〈畏廬曰：細人託貴要宇下，轉以意氣加其家人，未有不取戾者。〉
狼見山羊囓於巉巖之巔，無計得之，乃呼曰：「巖危，失足且顚，不如平地，草纖而肥。」羊曰：「君圖療其飢耳，非爲我籌牧場也。」卒不應。
三牛共牧，一日獅伏於叢蔚之中，將取之。患其合羣，力不能制，尋以法遣之。旣離羣，起而搏之，遂盡三牛。
〈畏廬曰：斯賓塞爾講羣學，以詔其國人，防旣離羣，卽爲人搏也。吾華人各爲謀，不事國家之事，團體渙，外侮入，雖有四萬萬之衆，何益於國？又何能自免於死？〉
羣漁出就漁所，舉網沈，漁者大悅，以爲得魚夥耳。迨舉僅數魚，半雜沙石，漁者爽然失望。漁中老人語曰：「是何必然？凡愁苦之事，恆與歡樂者對待，吾維預樂，所以踵憂。」
〈畏廬曰：古人恆語「樂極悲來」，余以爲均因心造境也。審得悲樂之事，爲人所恆有。惟不蓄極樂之心，則亦可減極悲之念，此語非身試之者不驗，亦非有學養以濟之者，亦不能以吾言爲驗。〉
村鼠延城鼠出遊，並以觀虛。城鼠旣至，所饜者均麥格草實，喟然曰：「君居此良苦，苟移居就吾，吾將以珍饌饗君。」村鼠悅，與之偕入，城鼠食以巨豆與麪，及葡萄之脯、冬蜜、無花果之類，其尤珍者，則牛乳之餅。村鼠莫知所報，自傷身世，居非其地。方聚食間，主人入，二鼠奔穴，穴小莫容，窘甚。迨人去復出，出，而主人復至。二鼠居橱間，大困，村鼠喟然曰：「饌多，而吾悸亦甚，是宜爲君專饗。吾歸吾村，傍無窘我之人，吾亦足樂，無須城也。」
〈畏廬曰：當使暮年墨吏讀之。〉
狼詈狐竊其食，狐弗承，老猿居間，斷其曲直。狼與狐競辯間，猿折狼曰：「君何人？乃至自疏其防，令以己食授人。」又謂狐曰：「吾累觀爾之行竊，往往不承，故天下心術旣左，卽有善行，人亦無信之矣。」
蜂與鳥並飛，求飲於村人曰：「苟飲我，我必報君。」鳥曰：「君植葡萄，吾以啄掘地，令土質鬆動，果必大碩。」蜂曰：「我爲君司偵，盜來，吾必螫之。」村人曰：「吾畜二牛，吾未有以償其力，彼已爲吾行田，吾卽有水，當與彼。爾何能冀？」
〈畏廬曰：家有忠僕，國有純臣，其君與主，習安其良，未嘗突加以獎勵之語。至外有所形，則中有所動，始曰：「吾僕忠也，吾臣純也。」然其仍不與水之心，與待蜂鳥無異也。〉
村人生一子一女，子妍而女娸，子女一日同嬉，見鏡瑩於其母之牀，子喜貌妍，對鏡自賀，女怒奔告其父。父乃並坐於膝上，並親之以口，告曰：「吾欲爾二人常臨鏡，男也貌美，則且益葆其美；女也貌娸，則益修德以掩娸。」
〈畏廬曰：娸安可掩？然人悅其德，則亦不厭其娸。此古人所以願娶醜婦也。〉
狗見獅皮，囓碎之，狐謂之曰：「是夫也，苟生也，其爪當愈於君牙。譬人方墜騎，臨而蹋之，彼焉能報？」
〈畏廬曰：知人之無能爲報，大肆其詆訶，其人狗，其傍處而竊笑之者，皆狐也。人能防狐，始不爲狗。〉
盲人能以手揣畜，而辨其名。一日，人以狼䜿試之，盲人捫之竟，曰：「吾未知其爲狐雛狼雛也？若投之羔羣，則羔必無幸。」故小人之性情，於童騃時，已爲人所測。
補履之匠，不能自食，易業爲醫，標其善藥曰：「是藥能去毒。」且廣張其榜以取名。一日司城之官，欲試其術神否，乃出杯水，僞爲置毒其內，令醫飲之。醫大窘，自承曰：「吾實無藥以去毒，前云僞也。」於是司城之官，遍告其民，以實補履者之僞。
〈畏廬曰：以僞遇黠，僞者必窘。雖然，長厚者亦非不能力發人僞也，不爲耳。〉
狼躪人田，遇馬於陌，請之入田覓食。馬曰：「是中果有食，君已饗矣，何由及我？」
〈畏廬曰：不見紿於人者，在不苟取於人。〉
二仇共載，分船之首尾而居。一日遇颶，船且沈，後載之人問舵師曰：「譬此船沈，先沒其脣耶？抑先沒其舵？」舵師曰：「先沒船脣。」後載之人曰：「果爾，吾及見吾仇之死矣。」
一人畜鬭雞二，復購一鶉，令與雞同栖。鶉爲雞撲，大窘，以爲窘我者不同類耳。一日見二雞自相鬭，大悟曰：「吾今不復咎雞矣，彼同氣不能相容，何能容我？」
〈畏廬曰：凡樹黨而攻人者，黨中之人，久之必自攻。蓋不爭則無黨，黨成則爭益烈，始尙合黨以攻人，繼則反戈而自攻，氣已銳發，不可遽斂，且耳目聞見，均爭事也。遂以能爭爲黨人之職，亦不擇其黨中黨外之人，觸則必爭。試觀蜀洛朔之黨，其初本與新法爲難者也，元祐罷新法，諸黨人宜可無事，乃君子與君子相攻尤烈。嗚呼！此皆不明於種族之辨者也。天下所必與爭者，惟有異洲異種之人，由彼以異洲異種目我，因而陵鑠侵暴，無所不至。今吾乃不變法改良，合力與角，反自戕同類，以快敵意，何也？〉
蟆一日自標其門曰：「凡物有病，吾蓄善藥，能愈之。」狐見而問曰：「君何能處方？君跛而皴其皮，不能愈，胡能愈人？」
〈畏廬曰：人貴自治。〉
老獅病困於穴，羣獸來覲，狐獨不至。狼乘機以譖狐，方浸潤間，狐至，而獅已中讒，大咎狐。狐辯曰：「孰如臣之忠於大王者？臣所以後至，方四出求醫以侍大王。臣焉敢後？」獅曰：「爾何術足以愈我？」狐曰：「得生狼之皮，被之王身，疾當愈。』獅立命取狼皮，狼就死時，狐謂之曰：「爾當輔王以善，奈何以惡言進？今定何如？」
犬方冬睡時，必曲旋其軀，以首就尾自熱。迨夏，則伸其軀矣。
〈畏廬曰：人之屈伸須待時。〉
北風與日爭權，試之路人，孰先褫其衣者勝。北風肆力以吹人，風力愈迅，而行人愈縮，而兜其衣。風憊，讓日爲之。日光甫及，行人解衣，已莫勝熱，且盡去其下衣入水矣。故以壓力勝人者，恆不勝，不若令人自解之速也。
人籠得鴉，鴉籲神以脫其囚，且云：「苟自脫，將以馨香酬神。」鴉果得釋，出險，遂忘其酬。他日更爲人得，復禱他神，神曰：「鄙哉禽也！爾忘其故恩，更來求我，我何由信之？」
狐延鷺飲其家，初不治具，惟豆羹一器，攤之盤中。狐餂之快絕，鷺啄雖銳，得豆恆少，豆遂盡爲狐食。他日鷺報饗，以瓶𫎓饌，鷺啄能入，狐則不能。蓋撒豆於盤，鷺閒得之，而實饌於瓶，狐力僅能嗅之而已。
〈畏廬曰：以機召者以機應。〉
狼行於山下，西日將匿，射狼影絕大，其長幾盈畝。狼自顧影，歎曰：「吾影如是，是宜爲王，胡爲畏獅？」正凝想間，而獅斗起於叢薄，噬之。狼曰：「吾自視逾其量，得死之由，其在是乎？」
〈畏廬曰：凡居不可終據之勢，而擅其威福者，均狼之顧影也。〉
鳥與獸鬨，殺傷相當。蝙蝠居間，遇勝則附，遇敗則叛。一日二氏締盟，蝙蝠反側，遂爲二氏所覺，禁之不令晝見，以夜飛行，如狗盜焉。
一少年喜揮霍，盡亡其產，惟餘寬袍一襲。一日遇燕掠池面而過，少年以爲夏垂至矣，可勿需袍，遂取以易錢。已而冬寒，見燕凍死於池面，歎曰：「傷哉鳥也！胡爲死此？爾方春而嬉，不爲寒計，爾死宜爾。而我見汝而去其袍，今亦殆矣。」
〈畏廬曰：善謀國者必備患於未然，不能以已治已安，遂弛其備。〉
吹角之兵，其聲雄厲，聞者咸爲鼓動。一日見獲於敵，乃乞命於守者曰：「吾司角耳，身弗挾刃，且未斃君隊一人，可以逭吾死乎？」守者曰：「此吾所以殺君也。君不殺人，而吹角嗚嗚然，已足以鼓動人人殺人之心，此君之所以死也。」
角鴟詔羣鳥曰：「橡樹之子方萌芽時，爾輩必踐而壞之，勿令生長。以橡樹有膠，取以膠鳥，無免者。又麻林方生，亦須壞之，此樹亦足以害吾族。」繼而見射生者至，知將以矢鏃從事，呼羣鳥避之。羣鳥不應，且譏其妄。尋果見弋，始神角鴟之言，羣奉以爲師。鴟怒衆愚，亦不之詔。
〈畏廬曰：角鴟不足言，而其智則可尙。西人抑印度，不使力學，令終身無嚮明之期，此卽殘橡子壞麻林之智也。今又將施其智於黃人矣，黃人中脫有以此言進者，方羣目爲角鴟而逐之。嗟哉黃人！受弋之期不遠，奈何羣逐角鴟耶？〉
舉天下之美者，一日盡爲惡驅之，於是羣美所應據之席，盡爲惡據。美之族類愬之天帝曰：「臣求帝還臣之故，勿令彼惡得以侵臣所有。且臣與惡不同類，雜居足以敗臣事，請遠之，俾勿與臣鬭。帝尤當爲臣與彼惡分途而趨，令勿溷臣。」帝許之，諭曰：「凡今惡物當類聚，其入世也，必以隊行。若衆美之族，當徐徐附人，不當麕至人世，示與衆惡殊途。」帝命旣錫，惡族遂夥於美族，然美族劃然自分於羣惡之中，故世人亦易從而識別之。
〈畏廬曰：此傷心之言。〉
驢蒙獅之皮，出遊，羣獸咸懾。驢樂甚，嗣遇一狐，譏之曰：「使吾未聞君鳴，吾亦幾懾矣。」
兔見攫於鷹，知不免，乃恣哭。雀見而詆之，曰：「若足樸遫善走，胡爲見及？」雀語未竟，鸇已取之。兔垂死釋然曰：「若乃自鳴得意，見吾死而樂，今何如矣？」
蚤謂牛曰：「君博而多力，乃受箠於人，弗較，何也？吾爲小醜，然嘬人膏血，人弗能報，似勝君矣。」牛曰：「吾戀恩，故於人無尤。試觀人雖笞我，有時而撫吾背，又似暱我，我何敢仇？」蚤曰：「人之撫君者，在君爲恩，若以施之我，我立死矣。」
有人性嗜驢，一日人以驢求鬻，牽而歸，與家驢同豢。外驢與內驢處，然無一合，獨與至懶之驢相摩倚，狀若甚親。其人急授御轡而還諸其人，驢人曰：「君得驢未乘，胡爲見還？」曰：「吾觀君驢，與吾驢至惰者處，君驢亦必惰。」故相人但觀其所與。
鴿處籠中，自誇多子，鴉聞，就籠而語曰：「君詡多子乎？子多則君之悲慨者將尤深。試觀君子，均已受樊於人，何誇爲？」
〈畏廬曰：吾黃種之自誇，動曰四萬萬人也，然育而莫養，生而不攝，人滿而歲恆歉，疫盛而死相屬，因賠款而罄其蓄，喜揭竿而死於兵，所餘總總之衆，又悉不學，誇多又胡爲者？哀哉哀哉！〉
羅馬之人，與一怪人友，其人半軀具人形，其下羊耳。二人締盟，以酒瀝地，誓生死。一日天寒坐語，其人以手自呵，怪人問之，其人曰：「呵暖以禦寒。」他日同食，餚氣蒸騰，其人復呵，怪人又問，其人曰：「呵冷以袪熱。」怪人大怒曰：「吾不復信子矣。氣出自一人，而冷暖自變其用，此復可名爲人耶？」去之。
古人相傳人種造自太歲星，牛種則造自海皇星，屋宇則太歲星之女肇其基，三神旣奏功，因各爭其能，就質於莫納室之神。神害三神之能，掩長而詆其短曰：「牛角胡爲不置牛目之下？觝時則能視敵而厲矣。」又詆太歲星曰：「胡爲內其心，而不懸之外？設外懸其心，則一蓄惡念，人已覘之。」又詆太歲星之女曰：「構屋胡爲不加以輪軸？設與比鄰不洽，則可以改輪而他徙矣。」太歲星聞其議左，斥諸質所之外。
〈畏廬曰：天下變亂黑白者多如此類，故能成一事者，必先不卹浮言。〉
巨鷹下自萬峯之巔，攫羔而上，鴉見而羨之，思與鷹競攫肉，飛鳴於牧場，得羖羊而爪其背，爪爲羊毛所糾，力掙不能脫。牧者就而捕之，反翦其翼，歸以授其子。子問牧人曰：「此何鳥耶？」牧人曰：「殆鴉也。彼其自況，則鷹耳。」
鷹與狐友，謀同居，鷹巢於巨木之柯，狐卽穴其下，誓相安。無何，狐外出取食，留雛其穴，鷹飢，撲殺乳狐，以哺其子。狐歸大悲，旣悲其子，又悲其不能復仇也，思所以報之。一日，鷹飛經廟門，衆方炙肉祠神，鷹疾下攫肉。炭火膠肉上，歸巢，巢焚。鷹雛悉墜，狐徑前食之都盡。
舊籍有言：人生之時，項上必帶二囊：其一小囊也，所納恆他人之過失；其後囊大，𫎓一身之過失。故人之觀人過也恆明，燭己愆也恆闇，囊背也。
牝狗將乳，求地於牧人，以誕子。牧人許之，子生，狗復求漸居其地哺子，牧人亦許之。迨狗雛長，遂據其地，牧人至則噬之，不令近也。
〈畏廬曰：今日寄吾門庭而誕子者，子碩且勇，方日噬其主人矣。吾不咎予地者之過，咎夫不求人狗相安之方，而日挑其怒以招其噬也。〉
鹿苦暑，就飲於池，見水中之影，角搓㧎而巨，自悅其偉貌。復念角巨而蹏乃纖，因大不平。方鬱伊間，獅至，鹿大奔絕疾。然馳於平原，則鹿疾而獅鈍，迨入深林，角梗於樹，爲獅所及。始大悟曰：「吾乃眞愚，且復自欺，吾足善走，吾則鄙之，吾角足以死吾命，吾則悅而稱之。」嗟乎！凡物之侈貴於平時者，均其可輕者也。
古籍相傳：天地未判以前，已生百舌，百舌喪其父，不得地以瘞，陳尸五日。越六日，子鳥大悲，葬其父於其腦。至今頂上生毛一簇，人以爲墓樹云。
蟲栖於牛角，久不去，每飛輒鳴。問牛曰：「曷同行乎？」牛曰：「吾未見若之來，若去，余又安能屑意？」故小人恆自貴其身，而有識者未之重也。
羣獸聚於山林，猴起舞，衆悅其中節，處猴以高座。駝見而悅之，思以悅衆，亦起舞，而醜態百出，衆噪逐之。故人欲逾量以媚世者，恆不能得。
羣狗飢，聚於河瀕，見中流浮牛革，欲取食之。念河漲莫涉，乃爭飲河，俾河乾取革，於是羣狗皆膨亨而死。
〈畏廬曰：非義之利，猶革之浮於河也，不舍命以求之，安有死法？〉
鴉飢欲死，栖於無花果之樹，樹實已落，尙留其一二顆，顧瘠而未熟，鴉留待之。爲狐所覺，箴之曰；「而誠自愚，乃望不可必得之物，而救其疲，容可冀耶？」
樵伐樹於河干，墜其斧於水，樵大哭。水神見樵而慰之曰：「若何哭爲？」樵告以喪斧，行且無以自贍。神入水取金斧與之，曰：「是若所墜者耶？」樵曰：「非是。」神復入，出銀斧曰：「是乎？」樵曰：「否。」第三入，始出樵舊斧，樵得斧大悅。神樂其愿，遂並賜以金銀之斧。樵歸，告其親屬，其輩中一人欲踵其迹，冀得如前樵，遂故往擲其斧。神復見於水上，察其喪斧也，亦立授以金斧，示之曰：「是若斧乎？」其人直前取之曰：「良是。」神不悅，索還其斧，不更爲其覓舊斧矣。
〈畏廬曰：此與《酉陽雜俎》中所載築糠三版事正同，實則秉至誠者，無往不得人憐也。〉
圃者樹蘋果而不實，蟲雀飛集其上，圃者莫利，謀去其樹，出巨斧斫樹根。草蟲與雀求庇於圃者，俾勿伐，且請以歌自贖。圃者勿聽，斧下且急。根垂拔矣，見羣蠭穴於樹心，實蜜滿中，圃者舍斧不忍復伐。嗟夫！人惟有利於己，始爲之動，彼善歌胡爲者？
兩兵同出，遇暴客於路，其一驟奔，其一出械與鬭，賊斃。先奔之兵見賊斃，復返，出刃脫衣曰：「孰刧吾友？吾將與格，且追殺之，彼橫暴吾友，吾必不能赦！」鬭賊者曰：「君語足以張吾氣，然吾信君言已足自雄，君今且匣而刃，御而衣，緘而口，得人足以受君之謊者，然後出之。方君極奔之時，吾已大悟君之神勇，不足令人信矣。」
〈畏廬曰：臨難惜命自顧，此不足責也。賊旣斃，乃慷慨示義，則誠可醜。吾謂其人尙知義之可冒，其心亦未必忘義者，若夫賣友之人，落井下石，猶自矜其智，心術又在此種人之下。〉
牧者驅羊於林薄，見巨橡大逾常樹，其實纍纍然，牧者委衣登樹，而搖落其子。羊食橡子，且囓牧者之衣盡碎，牧者大怒曰：「是物寡恩，爾身之毳，人且衣汝，吾以恩食汝，汝反碎吾衣！」
蚤嘬人足，其人呼天神爲之驅蚤。已而蚤復至，其人且號且咎神曰：「蚤微物耳，神不吾佑！設吾遇大仇者，神又將如何？」
狐與獅約誓爲主僕，各執其事，狐主謀，獅主殺。狐一日語獅曰：「是處有獸，足供晨餐。」獅果獲而獨享之。狐曰：「嗣後吾不復爾告矣。」他日游牧場中，而獵犬大至，狐遂斃於犬吻。
飢狼四出偵食，行經人家，聞其母語子曰：「若勿動！若動者，吾將擲之門外飼狼矣。」狼悅，伺門外竟日，不得。迨夜，復聞其母撫其子曰：「若甯貼而睡者，彼狼來，吾將烹之。」狼太窘，歸，其牝調之曰：「爾何竟日不食？」狼咤曰：「吾惟過聽彼婦之言，所以終日飢耳。」
〈畏廬曰：黷貨之人，恆爲人愚。愚之者，不必有心，而黷貨者處處若皆有利竇焉。殫精疲神，卒無所得，是能咎人耶？當自咎耳。〉
牝雞見蛇卵，取而伏之。垂出矣，燕語雞曰：「愚哉！爾乃爲蛇伏乎？彼雛出，將害人，尤必先及汝矣。」
〈畏廬曰：卵翼小人，決爲反噬。〉
松矗立園中，見玫瑰花盛開，松喟然曰：「爾姿色至媚，神馨之，人悅之，吾甚妬汝也。」玫瑰謝曰：「公毋然。吾英雖繁，卽無攀摘之禍，亦將萎謝，詎得如公淩寒而蒼，仙壽千紀耶？」
〈畏廬曰：吾人當自求壽世之學。〉
行人徂暑，休於槐陰，坐而相語曰：「此樹匪果，留之何益於人？」槐曰：「爾方翳吾陰，胡言無益？」天下固有受人之庇，而反噬者。
〈畏廬曰：患難之心斂，斂則不生惡念；休逸之心恣，恣則多幻想歧思。翳槐之人，非有仇於槐也，奔陰而樂，患暑之心已息，思因而歧焉，遂有咎槐之語。故處安樂而不忘憂患者，惟君子能之，於常人何責焉？〉
驢乞食於馬，馬曰：「吾得餘者，必以授子。使子能以夜來，吾將以包穀食子。」驢曰：「吾晝不能乞君餘食，而夜來反得盛享，殆愚我耳。」
鴉坐於羊背，羊甚弗欲，曰：「苟易吾背爲狗背者，見噬矣。」鴉曰：「吾易柔者而禮健者，禮健易柔，吾命所以得存者此耳。」
〈畏廬曰：曲盡小人情態。〉
狐出入樊籬之隙，爲老棘所刺，怒而數之。棘曰：「爾惟無司視之官，乃受吾刺。且善刺吾性也，孰使爾近我者，何數爲？」
〈畏廬曰：小人之不可近，小人亦自知之。故人受欺於小人，而小人都無悔過之事者，正以自處於不藥之地，日售其害人之方。得人而甘之，方自侈其作用也，是又安能動之以天良，爭之以公理？〉
驢賀馬之常得食，且任人輕於任物，羨不已。一日軍行，甲士執兵登騎，馬遂歿於戰場。驢憮然悔其前賀之誤也。
〈畏廬曰：前者之賀，惡勞也；後者之悔，貪生也。吾中國之民，惟有惡勞之心，故財政絀於西人；有貪生之心，故兵政亦絀於西人。〉
獅愬於天帝曰：「臣多力而文其外，且爪牙鋒銳，當者盡靡，分足以王百獸。然臣勇如是，聞雞聲輒怯，何也？」帝曰：「余錫爾多藝，乃僅不得志於一雞，亦來愬乎？」獅聞，自憾其怯，欲圖死。且思且行，遇象於道，語良久。見象屢動其耳，怪問之，象曰：「飛蟲鑽吾耳，見之乎？彼蟲一入吾耳，吾命立盡。」獅曰：「君巨物，尙畏飛蟲，然則吾之畏雞，足以自恕矣。」
〈畏廬曰：周孝侯獅也，而司馬肜則雞耳；岳武穆象也，而秦檜則蟲耳。馬、秦之志得，而周、岳竟摧挫以死。千古英雄之屈於小人，不止周、岳二氏也，物理之不可測，祗能姑委之天意耳。〉
犬性嗜雞子，見犡房，以爲卵也，吞之。已而胃痛，咤曰：「吾乃自誤，吾始以爲圓者皆卵類也，而忤吾胃如此！」然則遇物不審其實，未有不觸險者矣。
〈畏廬曰：擇交如擇食也，不擇而食，足忤吾胃，不擇而交，足敗吾名。〉
二騾重載行遠，其一囊金錠於背，其一糗糒也。載金之騾上道，揚鬣聳耳，鈴聲瑯瑯，意得甚。載糒者其行款款，意則閒暇。已而伏盜起於林莽，與騾人鬭，刃及載金之騾，奪金而去。載糒者不之及。創騾大哭，載糒者曰：「吾向不見重於人，故亦不及於難。」
〈畏廬曰：處亂世之名士，當師載糒之騾。〉
狼逐羊，羊趨入廟，狼畏人弗敢入，呼羊出曰：「不行，且烹爾以祠神。」羊曰：「吾身祠神甘爾，烏能膏狼吻？」
羅鳥者得鶉，鶉哀曰：「苟舍我，必引他鶉入羅，以報主人。」羅鳥者曰：「此吾之必殺爾也。爾賣友求生，罪安可逭？」
人愛臥，苦蚤，卒撲得之，曰：「爾嘬吾血，令褫吾衣。」蚤曰：「吾之苦君也，癢耳。罪胡及死？」人曰：「勿辯！爾死必矣。」凡物之能禍人者，在律均當死。
富室與治革者毗，惡其臭，令徙。革人遷延弗徙，久之富人漸與臭習，亦不令徙也。
獅野行而踐棘刺，絕痛，乃求出刺於牧人。牧人果爲出之。已牧人以寃獄論死，讞官令投之獅穴，俾食之。適遇前獅，與牧人轉暱，讞官見之，遂赦牧人。
蛇穴於匠氏之室，四嗅匠氏之械。旣而乞食於鑢，鑢曰：「誤矣！吾之爲用，但磨屑堅物而碎落之，何從得脆物詞汝？」
〈畏廬曰：乞貸於艱難成業之家，必無分文之得。〉
駝見牡牛森其角，妬之，思亦得角以矜衆。籲之天帝，帝不悅曰：「爾軀幹旣偉，而又多力，胡需角？」遂命於駝授生時，不予角，且小其耳。
豹入陷，牧者見之，或投以石，或投以杖，或有私予以食者。迨夜牧歸，以爲豹死矣，豹於陷中得食，氣力遂增，躍出。他日徑造牧所，食牧者之羊，並殺其就陷投石者。於是與豹食者咸懼，請盡以羊羣歸豹，豹曰：「勿爾！誰恩我者，誰仇我者，我均能辨之。君食我者，何懼？」
〈畏廬曰：拯兇人者，或私收其報，然一路哭矣。闖、獻之縱橫，竟覆明社，均主撫者養成之也。故處兇人，宜殺之務盡。〉
鷹苦思而栖於大樹之上，一雌鸇與同坐，問曰：「君何思之深？」鷹曰：「吾欲得偶，而難其配。」鸇曰：「曷偶我？我之力猛於君也。」鷹曰：「汝焉覓食？」鸇曰：「吾力能撲駝鳥而死之。」鷹心動，聘之。旣成婚，鷹促之取駝鳥，鸇諾而高飛。旣歸，乃出死鼠，鷹曰：「君嚮許我者僅此矣？」鸇曰：「吾嚮思從君，故詡其不能者爲能。」
〈畏廬曰：小人進身，不自詡其才，安能動人之聽，尸人之祿？〉
鷹見執於人，翦其羽毛，而侶之雞鶩之羣，鷹大戚。尋有人取而飼之，鷹羽旣修，遂颺。他日搏野兔酬飼者，狐諫曰：「是當先報翦君羽毛者，平其機心，後乃不復執君矣。」
〈畏廬曰：韓信報漂母，而不仇淮陰之少年，恩仇得其正矣。若此狐之言，以德報怨，是過正之語，又焉可憑？天下有機心者，終其身皆機也，區區一酬，謂能平耶？吾恐得酬之後，其機轉深，且用機而獲酬，人孰不樂爲之者？〉
國王臨御久，僅有一儲，而王甚好武，一夜夢人語王，王嗣將爲獅有。王恐其兆之應，遂營別宮，禁其儲嗣，圖四壁爲禽獸狀，中有一獅，王子見之，詈曰：「吾君惟夢汝，故以離宮囚我，如處子焉，今將不赦汝矣。」以棘條笞壁獅，棘誤刺其指，絕痛，因而病熱死。彼王子也，能守困而不圖脫者，或能免乎？
〈畏廬曰：信妖祥者，必死於妖祥。非天下果有妖祥之事，由乎旣信，則必備之，且多方拘矯以備之。不堪其拘，不堪其矯，則疾癘生焉，反閧焉以爲妖祥之果驗，復盛飾其影響者以實之。西國未文明以前，猶復不免，矧在守舊者？〉
牝貓忽思近人，愛一年少，乃請於太白之星，幻爲女郎。星精許之，牝貓旣化爲人，與年少同居。太白之星念貓質旣變，而心或不變，復幻一鼠試之。貓女躍起逐鼠，星精怒，令復爲貓。
〈畏廬曰：嗜食者見酒肉必涎，嗜博者遇樗蒱必弄，手口旣與物習，中心若促之而發者。故矯飾之小人，不必再試，而醜態當立見。〉
鷹與螻蟈爲仇，互毀其巢，鷹怒，盡啄殺螻蟈子。螻蟈潛尾鷹，直至於天帝之居。帝命鷹巢於上帝之帶下，於是育卵帝衣。螻蟈鳴帝前，帝起撲螻蟈，鷹卵亦墜落無完。故得罪細人者，終必以術復其仇。
牝羊籲天求髭，帝許之。羖羊怒，復帝曰：「彼牝爾，何髭爲？」帝曰：「此虛錫耳。彼雖髭，而勇力安能過汝？」故人之實不及我者，雖外有其表，無害也。
蠅集於鬜者之頭，鬜者猛擊其首，不能死蠅。蠅笑曰：「爾謀死我，乃反傷其首？」鬜者曰：「吾頭不仇我也。汝么蟲以嘬人爲職，吾死汝決矣，雖受重創，豈吾所恤？」
〈畏廬曰：天下有小憤甚於大仇者，由窮人以莫報之術，激人以不勝之怒，雖戕身無惜，實則毋須憤也。竊發陰掠之盜，當閒暇以應之，卽兵法所謂以逸待勞也。處難治之小人亦然，一經動火，必累無辜，不可不愼。〉
人碎舟於海，爲浪所湧，臥於岸次。旣醒，面海詈曰：「爾故爲平衍以誘人，旣渡則舉舟而盡覆之。」言次，海神幻爲婦人告曰：「爾勿仇我，當仇風。余性平謐，猶之大陸，彼風不我甯也。」
貴人以巨資爲大劇場，入觀者不受值，且列榜衢術之上，謂能以新劇進者，當予以厚賞。一人自承能爲奇劇，貴人命之登場。邦人聞有國工，大集。其人孑身而上，衆讙皆息，萬目羣注，其人但以首俯胸爲豚噑。觀者以爲必納豚於衣底，爭褫而觀之，竟無有。於是衆人咸神其口技。有村人在座，忽欲自炫其術，與國工競。明日觀者益衆，蓋爲國工來，亦欲指村人之醜而斥之。時國工與村人同出，國工先爲豚嗥，次及村人。村人囊小豬於胸，私搯豬耳令鳴。觀者終以國工爲善，譁斥村人弗肖，而逐之。村人勢窮，竟自出其豚，示衆曰：「吾鳴乃眞豬耳。爾輩識力，乃以僞爲眞，轉以眞爲僞！」
〈畏廬曰：旣名曰劇，宗旨固以極僞爲眞，國工之爲豚嗥而善，此僞之極，卽眞之極也。若懷豬而來，豬固眞者，而懷之以愚人，則大僞矣。天下精神心思好尙所向之地，卽爲此地之公例，反其例者，雖自承爲眞，而人亦必以僞斥之。故村人之豬，眞豬也，而入觀劇之耳目，轉成爲僞，正以劇場之公例，事事主僞，而不主眞，果以眞來，亦必不以眞許之。故欲通中西之情，亦必先解歐西之公例而後交涉，始不至於鈎棘。矧今日之勢，全球均入於公法，而吾華獨否，人安有不羣噪以攻我，聯盟以排我者？余謂欲變法，先變例，例合則中西水乳矣。此救亡之道也。若摘爲不經之談，與儒術叛，則余不敢置喙矣。〉
獵者獲兔，肩而歸，遇騎者於路，將取之，故與論價。獵者授兔，騎者飛馳而逝，獵者逐之，意其必及，而騎馳絕迅。獵者號曰：「君遲我行，吾饋君兔也。」
〈畏廬曰：人到窘迫時，往往出劣語。〉
青果之樹，調無花果之樹，自以青果竟年青，而無花果遇秋則葉變。已而大雪，青果葉多，雪集而葉落，無花果樹餘空枝焉，雪觸卽墜。雪霽，而無花果之樹仍無恙。
〈畏廬曰：安分者少禍。〉
日精忽欲得偶，田蛙聞而大鳴，天帝怪之，蛙曰：「日鰥不婚，已足以枯泥澤之水，今涸矣。若更婚而生子，子日四麗，吾屬無類矣。」
〈畏廬曰：爲政者專尙威烈，足寒無辜者之心。〉
銅匠飼狗，甚愛之，日以爲伴。方治銅時，狗睡其側，迨食而狗醒，時搖其尾。一日主人佯怒，以鞭示之，曰：「爾太惰，方吾冶工時，爾睡，當食則來。爾亦知人生能工作者，方有佳趣耶？」
〈畏廬曰：末一語，足以起中國人之懦。

        </div>
      </div>
    </div>
  </div>
</div>
<!--update:2025-08-30 10:09:27-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>