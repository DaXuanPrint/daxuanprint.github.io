<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷上,卷下,蓬轩吴记全文在线阅读,蓬轩吴记全文在线下载,大玄古籍书库">
<meta name="description" content="明·黄暐撰。笔记小说集。二卷。别记一卷。《古今说部丛书》五集杂志类收录,另有《烟霞小说》本。内容多为述史,也记传闻怪异,卷下少数篇目含鬼话。其中《李孟本》直叙鬼扣篷迁乡事;《鬼哭》述诵诗,皆为鬼话。_蓬轩吴记_全文在线阅读_蓬轩吴记_全文在线下载_大玄古籍书库">
<title>蓬轩吴记_黄暐_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">蓬轩吴记</span> <br/>
          作者： <span class="inputVal" id="bkauthor">黄暐</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,笔记,小说,完结</span> <br/>
          字数： <span class="inputVal" id="bknum">[book_length]19768</span> <br/>
          说明： <span class="inputVal" id="bkdec">明·黄暐撰。笔记小说集。二卷。别记一卷。《古今说部丛书》五集杂志类收录,另有《烟霞小说》本。内容多为述史,也记传闻怪异,卷下少数篇目含鬼话。其中《李孟本》直叙鬼扣篷迁乡事;《鬼哭》述诵诗,皆为鬼话。</span> <br/>
          封面： <span class="inputVal" id="bkimg">Z_14881.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]蓬轩吴记
[book_author]黄暐
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,笔记,小说,完结
[book_length]19768
[book_dec]明·黄暐撰。笔记小说集。二卷。别记一卷。《古今说部丛书》五集杂志类收录,另有《烟霞小说》本。内容多为述史,也记传闻怪异,卷下少数篇目含鬼话。其中《李孟本》直叙鬼扣篷迁乡事;《鬼哭》述诵诗,皆为鬼话。
[book_img]Z_14881.jpg


[book_title]卷上
太祖高皇帝取張士誠，城破日，開平常忠武王入齊門，所過屠戮殆盡；中山徐武寧王入閶門，不殺一人。至臥佛寺前，兩王相遇，武寧始戒忠武勿殺。嗚呼！同一吳民也，遇忠武何不幸，遇武寧何幸耶。厥後忠武之爵不續，而武寧今已五傳，子姓繁衍，茲固嗜殺與不嗜殺之明驗也。觀此，曹翰、曹斌傳益信不誣。
近歲天下舉人會試禮部者，數逾四千，前此未有也。自成化丙戌至弘治庚戌九科，而南畿會元七人，前侍講學士昆山陸鼎儀、禮部侍郎丹徒費廷暗言、今少宰長洲吳原博寬、侍讀學士吳邑王濟之鏊、考功郎中泰州儲靜夫雚、刑部郎中吳江趙栗夫寬、翰林修撰華亭錢與謙福是也。七人中吾蘇四人焉，蓋當時文運莫盛南畿，而尤盛吾蘇也。況原博、與謙皆狀元及第，鼎儀及第第二，濟之及第第三；其他凡不由會元而狀元及第者，毛憲清澄、朱懋忠希周，亦蘇人；而濟之與賀其榮恩又南畿鄉試第一，原博與大理少卿陳玉汝，刑部郎中盛思禹，主事陳於朝，黃門給事毛貞甫理、楊啟同升，監察御史賀澤民元忠、朱天昭、陸全卿完，進士蔣元用、張汝勉、蔣子修欽，同知陸獻之輩，或魁一經於鄉試，或刊其文於春闈，其他由進士而一洊登都台、授任方面、拜官翰林、簪筆諫垣、列職郎曹、分符守令，與夫登名鄉貢者，殆未可以數計。雖武弁之士，亦皆觀感奮發，取科第以躋膴仕，如太僕少卿劉與清、寺丞張廷節、冬官員外郎張嘉玉、主事張守之。雖以暐之不肖，亦得廁名秋官之末。籲！盛矣哉。
濰亭去郡城東三十里，昆山去濰亭東四十里，又東百里為劉家港，港口，大海也，海潮入港，抵昆山止。宋淳熙八年辛丑，潮越昆山，抵濰亭，人甚異之，適長洲黃由狀元及第，蘇人曰：「潮到濰亭出狀元。」後三年，馬淳熙十一年甲辰，潮又過昆山，衛涇亦狀元及第，人益信前語不誣。由是此語相傳二百餘年，然無是人，則潮不至。大明成化辛卯，郡守番陽丘霽，歲暮迎土牛於婁門外，網魚者忽得江豚，豚海物也，潮至隨焉。吳士大夫咸誦此語為賀，丘初未信，明年壬辰今少宰吳原博狀元及第，昆山驛樓遂扁曰「問潮」，蓋望其更至，為後人期也。又二十一年，為弘治壬子，慈溪楊子器來為昆山令，八丹潮過濰亭，楊曰：「潮已遇矣，奚以『問』為？」遂易「問」為「迎」。明年臚唱第一、今修撰毛憲清；丙辰，朱懋忠繼之，皆昆山人也。潮凡五至，而狀元五人，記此，更為後來者嗣焉。有宋咸淳乙丑狀元阮登炳、大明正統己未狀元施槃，皆蘇人，未知潮於此時曾至濰亭否也，不敢強為附會。
吳縣學，舊在郡城西隈，卑隘迫營壘，戶部侍郎周文襄公與郡守況公伯律，相與圖遷，購地升平橋東，廣袤視昔加倍，建學遷之，正統戊午歲也。既遷，泮池蓮開，有一莖三花之瑞，庠生周鬱、施盤、張同和領鄉薦，鬱得魁，人咸以為應。文襄曰：「未也，鄉薦恐不足當之。」明年廷試，槃狀元及第，文襄特立石記其事於學雲。
奚元啟，弱冠領鄉薦，負重名。一日遊金陵，少宗伯倪公克讓適生子，設湯餅會，元啟與焉，賀以詩，所生子今大宗伯舜谘也。後元啟蹭蹬禮闈三十年，至宗伯為翰林編修佐試，始獲一第，事之難料有如此。
沈富，字仲榮，行三，故吳人呼沈萬三秀，元末江南第一富家。富卒，二子茂、旺。我太祖定鼎金陵，召廷見，令其歲獻白金千錠、黃金百斤，甲馬錢榖，多取資於茂。茂為廣積庫提舉，侄孫玠為戶部員外郎。後茂罪當辟，以有營建，工緒未訖，但黥顙為藍黨，猶得乘馬出入。既而發遼陽從戎，籍其田數千頃，每畝定賦九斗三升，吳下糧額之重坐此。沈之從戎遼陽，又穴地得金，牛馬亦累千雲。
張士誠被困日久，城中食盡，一鼠售錢三百文，革履鞍粘，亦煮而充饑，甚危急。士誠乃集吳民告曰：「事勢如此，吾無策矣，將自縛詣軍門降，以救汝曹；若死守，則城破無噍類矣。」民聞伏地長號，有死守志，不聽。遣嬪御悉自經於齊雲樓下，竟鑰戶舉火，須臾煙焰漲空，嬌娃豔魄，蕩馬灰燼，乃詣軍門降。吳民哭聲數十里，王師義之。厥後高皇帝多用吳民實金陵坊廂，蓋亦取其能與士誠效死也。至今恒有得寶玉首飾於齊雲廢址者。
蘇郡治在西館橋西，衛治在西館橋東，又東則張士誠故宮址也。郡守魏觀不欲居衛下偏，乃新士誠址而遷之，堂宇完麗，視昔有加。戶部侍郎高季迪，時致仕家居，為作上梁文往賀。衛主帥以聞，高皇帝遂執魏置於法，高坐腰斬，因其文有「龍盤虎踞」之語也。府治至今仍舊雲。
周岐鳳，澄江人，能詩，有巧思，文房器用、裳衣冠屨悉自製，良工莫及。亦諳邪術，嘗寓宿富家，主人劇飲醉臥，主人妻忽蹴而告曰：「館賓必奸人，吾展轉不成寐，若聞其相喚者，試往覘之。」主人披衣出，從壁隙窺，周方裸體披發，戟指相向以俟。主人亟呼家人操刃至，周已逾垣逸去。後又以事坐大辟，拘械赴京，亦從中途逸去。官府求急，周妻日被棰撻，無從獲，周亦漸無所容。琴川錢曄與相善，周暮夜以詩往謁，有曰：「一身作客如張儉，四海何人似孔融。」錢醜其行，不納而去。飄蓬湖海者數年，忽一夕潛歸，其妻泣謂曰：「不留君，則結髮義絕；必留君，又彼此非利。萬一有娠，吾將歸之君耶，官府必求君；將不歸之君，則吾十年之節一夕而敗，為之奈何？」周是其言，相抱一慟而別，竟客死。噫，周不足道也，周之妻與富人之妻，可謂貞矣。
景泰甲戌，吳多雪，正月望日一夕積七八尺，比曉，城郭填咽，居民被壓，欹側者覆，縛茅者穿棟檁之綿，而瘠者咸折；通衢委巷，僵而臥者，比比皆是；突而煙者，十二三而已。郡守隴右汪滸以為祥，命搏雪為獅，相峙府治東西墀，高可盈丈，嵌兩睛以巨柚，齒毛爪鬛，設色而為。汪喜溢眉宇，合府衛群寮相宴賞，張燈為市，飾優馬戲，簫鼓聲徹明始息。自春徂夏，淫雨連綿，海潮湖水相泛濫，膏腴千頃為巨浸，桂玉騰價，民庶艱食，疫癘大作，死者無算，始猶以槥，次以蓽葦席，又次棄諸水，甚則駢死一室，積腐騰穢，癘氣愈熾，豪門富室亦不保。未幾，汪亦告殂。
尚書楊公仲舉，吳人，有厚德。從軍武昌，與廬陵楊文貞公布衣交，後文貞貴顯，薦為景皇帝潛邸官僚。居京師，乘驢，鄰翁老得子，驢鳴輒驚，公聞，賣驢徒步。久雨水溢，鄰穴垣瀦水公家，家人欲與競，公曰：「天不恒雨，晴當自涸。」鄰葺頹垣，復侵公地，公亦不較，作詩曰：「普天之下皆王土，再過來些也不妨。」金水河橋成，命簡有德者試涉，廷臣首推公焉。
陳僖敏公，吳人。長憲都台時，以監察御史王文薦於宣廟，不數載，文亦至右都御史，每淩僖敏。工入台，僖敏後至，王輒命堂吏鳴鼓，集諸道御史升揖，僖敏至，略不較。—日，僖敏先至，堂吏請擊鼓，陳曰：「少需。」諸道咸不平。王至，知公遲鼓以待，自訟曰：「吾在陳公度中矣。」厥後景皇帝易儲，王與謀，英廟復辟，乃誅之。僖敏位極師保，致政壽終。
周文襄公以戶部侍郎撫吳日，舟從錫山來，天未曙，公盛服待旦。舟抵閶門，觸石，燭仆汙公衣，公易服，舟人伏地請償，公曰：「衣無恙，恐風露，偶自易耳。」一日從外歸，有醉僧奪公開路槊，前驅至院，僧與群皂綴立，公但慰遣之而已。其德量寬厚如此，不但立法之善，迄今遵行也。
夏忠靖公原吉，治水東吳，館於範文正書院傍室。聞范氏子孫有事於中堂，公衣冠獨坐，比三鼓畢事，方就寢。
都御史韓公永熙，吳人。旬宣江右時，忽報寧府之弟某王至，公托疾，乞少需。公密遣人馳召三司，且索白木幾，公匍匐拜迎，王入，具言兄叛狀，公辭聵莫聽，請書，王索紙，左右舁幾進，王詳書其事而去。公上其事，朝廷遣使按無跡，時王兄弟相懼，諱無言。使還，朝廷坐韓離間親王，罪當辟，械以往，韓上木幾親書，乃釋。天順初，兩廣亂，命公往討，師次大藤峽，道隘甚，旁夾水田，老人百餘輩迎拜道左，慰勞公，且訴為賊所苦。公疑詐，亟命武士執之，乃下令索水田中，果得枯竹槍數十件，俱斬之。由是蠻獞膽喪，望風奔避，兩廣遂平。公之機警謀略，神速如此，殆非學而能也。
侍郎孔公韶文，宣聖五十八世孫，居吳中。以甲戌進士出宰連山，多著嘉績，升高州守。天順中，兩廣蠻獞作亂，簡命右都御史韓公永熙繼鎮兩廣，威令嚴肅，罔不畏憚。初，孔之境有盜嘯聚山谷，甚猖獗，孔匹馬入其巢，開陳利害，至再至三，盜感悟，刑牲歃血，指天誓曰：「公能全我，不復叛矣。」酋長百輩從公見韓，韓初至，欲盡戮，公執不可，韓震怒覆案曰：「敢以鄉曲故，抗吾令邪？」公辭氣從容，堅執不可。時大參範某、憲副馮士定為之調停，卒從公言。
劉源，字嗣宗，江陰人，豪宕不羈，好為誇詞。合肥湯胤績亦豪俠，有詩名。一日相值廣坐中，劉曰：「湯雖出將家，問學識見，種種過人。」眾愕聽。既曰：「再加數年，依稀似我矣。」其誇類此，亦能使湯心服。嘗上疏核郡守貪酷，有曰：「願以闔門百口，與知府莫愚同斬於市，舍臣一家之性命，以救一郡之蒼生。」英廟讀之動容。事下憲臣，坐劉誣罔，謫戍雲南。又抗疏言守帥驕橫，撫禦無法。半載之內，四徹宸聰，後老代歸。己巳土木之變，劉憤奮至忘寢食，撰平胡十二策欲獻，會英廟還，乃罷。武功伯徐公治水張秋，劉嘗有讚畫功。年八十餘，墮水死。
逃虛子姚公廣孝，初禮嵩山僧為緇流，翊戴文皇帝靖內難，功出諸將先，拜少師，眷遇甚隆，特恩許祭掃，來吳中。公與王仲光先生善，首往謁，府衛將吏咸從，王閉門不納，公悟曰：「仲光高士也，騎從以往，非是。」厥明徒步躋仲光門，門啟，復闔，接膝而談，良久，諸從行潛伏以聽，或聞公有悔辭者，王忽茗甌墮地而仆，口目俱欹，公退。初，公之歸，感明良相遭，欲起仲先夾輔文廟，至見其病風不可，乃止。書此著仲光之高潔，見少師公下賢之美德也。少師公有叔名震者，公回至家，不容相見，曰：「汝從西方之教，而靖東方之難，難不能靖，置我何地？何見之有。」
呂勉，字懋功，嘗從高太史學，太史死，勉居南濠，絕口不談詩。永樂中，始謂人曰：「我高太史弟子也。」出太史《槎軒》、《江館》等集手稿，並其所作太史傳，及社中張子宣、方以常、王止仲、徐幼文、楊孟載、張來儀、浦長源、梁用行諸公哀挽之作，載《槎軒集》。後百餘年，廣東提學僉事張企翱始以其集梓行於世。
賈孟泰為庠生時，同舍嶽本和當撰表，太守呼之急，不及闔戶而往，暮未還，賈散學，為入闔，幾上白金二錠，蓋撰表貲也，賈欲持之歸，恐涉嫌，棄之去，又不可，為留一宿，未曙，嶽來索，自分必亡矣，見賈在，拜謝持去。後賈為湖南委吏，省參徐輔德亦賈同舍，剛方嚴毅，贓汙必汰。郡守召賈曰：「知爾與徐善，一郡當必無恙。」賈退思曰，不為營，方守命，必為營，沮徐法，吾知兩全矣。乃不與徐接，竟至省，以老乞歸。歸貧無居，妻子繼沒，寄食洪範僧舍，扁寢處曰「三絕」，蓋累世宦族與嗣與居，至孟泰皆絕，故云。吳士大夫裏居者，咸高其誼，憐其貧，月醵金會飲洪範，歸所餘於賈以給日，迨賈卒，乃罷，卒時年八十八。
正統間，柳公彥輝以監察御史督捕閩浙二省，事竣，便道還吳。汾湖陸坦，富翁也，來餞公行。公從陸貸銀五十兩，為人京貲，不立券，豈惟陸之家不知，雖柳氏惟公塚子仲益知之。後公升憲副，卒於山東，朝廷摭閩中舊事，來錄公家，公雖沒，一家悉械至京，謫戍遼陽。越數年，赦還，貧甚，絲積粒聚，土田室廬漸復。成化丁未，距公卒時已四十餘年，坦卒亦三十年矣，仲益檢積銀及五十兩，因具牲帛，不遠百餘里，往拜坦墓，納金，坦子大驚，以無券辭，仲益曰：「若雖不知，吾實知之，吾翁與若翁知之，吾弗償，他日何面目見兩翁於地下也。」陸遂納。噫，此與包孝肅尹京時還金事相類，寥寥四百年，僅再見也。
大司成劉文恭公，介而固。天順中，公以翰林侍講主京闈秋試，比填榜，解元乃盧龍衛軍，同事者欲抑置第二，公不可，曰：「吾惟文是取，他遑計邪？」 遂定，乃今大司空劉公宣也。吳儒賀宗振與公兒女姻，公過焉，賀曰：「欲以斤肉鬥酒奉談笑，願少留。」公一日飲酒啖肉而已，餘珍饌一不顧，強之亦不食，其介與固率類此。
參政劉公欽謨，穎慧絕倫，經書子史，過目終身不忘。為庠生時，出遇雨，避於染肆，有簿籍，公閱之，則染賬也，少頃晴霽去。公去未幾，染肆回祿，諸嘗以衣帛與染而取之者百輩，紛競多寡，莫能決。公聞，馬詳書一帙畀之，毫髮不爽，其穎慧如此。
嘉禾周鼎，字伯器，穎敏絕倫。初為大司徒山陽金榮襄公幕下士，正統末，從公討閩中寇，師次杭州，四明章文仲慕伯器名，來謁公曰：「聞有周鼎者，願與角。」公作南征詩百韻，進兩生於前；為誦一過，問之，皆曰能記，遂各書一通上之，一字不遺。周曰：「吾從末句倒誦至前。」章謝曰：「而今而後，知讓君矣。」周以從征功為某縣典史，迂腐不任事，罷歸。晚年乘小舟遨遊三吳，所至持金幣求詩文者甚眾，卒藉此為生涯；又以衍餘買田數百畝，遂裕。嘗修《杭州志》，年八十餘，燈下書蠅頭細字，界畫烏闌，不折紙為範，信手與目，毫髮不爽。成化中，罹回祿，詩文稿一無所存，周蒙被而臥數日，忽起書，釐為一十二冊，不下千數百篇，不惟無遺忘，而前後次第亦不紊。嘗為予作先太宜人壽序、文始堂及東樓記。卒時年近九十雲。
王伯讓行貨於閩，度馮公嶺，見一人仆於道，一婦守而泣，一童負行李佇而俟。王善醫，視其脈，暑所中耳，即取藥畀之而去。仆者遣童子問名氏，曰： 「我蘇人王伯讓也。」抵閩為貨滯，不即歸，明年始促裝，以酒飲邸主告別，甫散去，主遽殂，厥妻訟王行毒，王就逮，郡倅訊鞫之，閱牘見王名，力辯其誣，仍獲釋。倅即向仆者也，事之相遇有如此。
大都督翁公紹宗，總督三吳海道，好結納文士。出巡抵太倉，飲一縉紳家，時封郎中陳公在陪位，酒酣，主人擁矢請投，翁與陳角，既負於陳，商鬮又負，翁慚，作色起，主留之弗克，竟去。陳子琦在職方，聞而銜之，適巨璫曹吉祥以叛誅，陳疏翁為曹黨，遂貶翁。結納者無慮百輩，所忤者惟陳一人，竟受其害，不聞有援之者，然碌碌終日，徒取忙耳。
陳貴，本鹺客，贅高氏，生二女，皆國色。貴年老貲耗，長贅胡景，三月別去，十年弗返。僦予屋三楹以居，鄰嫗亦罕覿二女之面，內外井井，鄉黨稱之。予同舍虞允忠，監察御史禎塚子，喪偶，欲繼其少女，年十七，貴以窶與幼辭，允忠堅求，許焉。監察恥門閥不敵，不欲聘，允忠繼母聳恿成禮。監察見其婦道修整，喜曰：「不圖高家有此女也。」未幾，貴與長女歿，監察亦卒，未葬，罹回祿，家業一空。允忠移居學宮傍，歲朝啟戶，見巨蟒臥限，驚呼，陳操刃至，不見，允忠曰：「安知非作龍兆乎？」陳曰：「元旦非時，門限非處，竊為君憂焉。」允忠是年卒，陳年才二十五，惟一稚女，迎厥母高與居。迨今，三十年，冰雪之操，凜然如一日，雖古名節婦未過也。書俟觀民風者采焉。
高啟，字季迪，別號槎軒，初居吳城東北陬。張士誠據吳日，時彥皆從之，啟獨徙青丘避焉，號青丘子。國初被薦，召修《元史》成，拜翰林國史編修，尋擢戶部侍郎，懇辭，致政歸。適江夏魏觀以國子祭酒來為郡守，高以魏嘗同在史館，為徙居夏侯裏，以便朝夕親焉。魏以府治隘，弗稱，即士誠廢址遷之。衛主帥疏於朝，遣御史張度廉得其跡，執觀械係至京，斬於市。高與王彝輩悉坐觀黨以死，時年三十九。所著有《姑蘇雜詠》、《婁江吟稿》、《史要類鈔》及《缶鳴》、《江館》、《鳳台》、《吹台》、《槎軒》、《扣舷》、《鳧藻》諸集，與楊基、張羽、徐賁同有詩名，世號「高楊張徐」，以擬唐四傑雲。
楊基，字孟載，號眉庵，謂眉無用於人之身，謙辭也。讀書日記數千言，尤工於詩，穠麗纖蔚，所著有《眉庵集》。仕至山西按察副使。
張羽，字來儀，烏程人，元末避地居吳中。少穎敏，讀書一覽不忘，為詩文俊逸典雅，喜畫。洪武初，舉明經，為郡庠訓導，曆官翰林待制、太常司丞，所著有《靜居集》。
徐賁，字幼文，居望齊門外，少負才名。洪武丙辰，膺薦出使晉冀，還奏稱旨，授給事中，改監察御史，又改刑部主事，權部事，平反明允，升廣西參政，轉河南左布政使。會大將帥師平隴右，往返中原，以徐歉其犒勞訴於上，遂下獄死，所著有《北郭集》。
王彝，字常宗，剛正好古。國初被薦，召修《元史》成，欲官之，懇乞養親，歸吳，閉門著述，號媯蜼子。魏觀守郡，濬河得佳硯，常宗為作頌。觀被誅，坐觀黨以死。
謝徽，字玄懿，與高啟同被薦，修《元史》成，授翰林國史編修，復命，俄授諸王及授開平王二子經，久之，拜吏部郎中，懇乞致政。雖忤旨，仍賜白金以還，卒於家。
張適，字子宜，七歲習《詩經》，過目成誦，十三赴鄉試，稱奇童。元季隱居不仕，洪武初，宋濂薦修《元史》，拜水部郎中。未幾辭歸，與高季迪、楊孟載、張來儀、徐幼文、王止仲、梁用行、方以常、錢彥周、杜彥正、浦長源輩結為詩社，號「十才子」。
申屠衡，長洲人，幼學於楊鐵崖維禎。明《春秋》，肆力古文，號樹屋傭。洪武中，草諭蜀召，稱旨，授翰林修撰。
高士敏，季迪太史族弟，善屬文。太史嘗評其文，「有春容溫厚之辭，無枯槁險薄之態，蓋山林而館閣者也」。所著有《辛丑集》。
盧熊，長洲人，元季兵起，隱居著述。嘗修郡誌，於凡古跡祠墓、山水泉石、園亭寺宇，靡不備悉，高季迪每為賦一詩，號《姑蘇百詠》。
陳惟寅與弟惟允，廬山人。元末避兵來吳，居船場巷，宋貴幸朱勔故居，名朱家園，惟寅更曰「綠水」，林亭軒沼各有扁，日與高啟輩嘯歌釣遊其中，題詠殆遍，啟有記。惟允早卒，子繼，字嗣初，文行超卓，廬陵楊文貞公薦為翰林檢討，所著有《頤庵集》，至今子孫以儒業相傳。
周砥，字履道，與馬元素有《荊南倡和集》，頗有唐人家法。至正壬寅，客會稽，卒於兵中。
楊文理，紈綺子也，侈靡善吟，中歲貧甚，與杜公序善。杜以進士出為攸令，楊欲往謁，闕道里費，趑趄久之。楚有商於吳者，難楊曰：「為我作行舟八詠，即載以往。」題曰篷、檣、篙、櫓、錨、纜、舵、跳，楊援筆一揮而就，商讀之，躍然起敬，載之往，且厚贈之。嘗記其詠篷曰：「雨濕湘帆翠欲流，飄飄偏稱木蘭舟。才從紅蓼灘頭掛，又向白蘋洲畔收。數葉飽風淮浦晚，一繩拖雨洞庭秋。蓬萊聞說三千里，藉爾何當作勝遊。」櫓曰： 「誰倩公輸巧斫成，翩翩渾訝逐風鷹。分開水面秋煙冷，斫破波心夜月明。船尾駕來三尺短，棹頭搖去五銖輕。不堪聲作伊州調，客裏聞來倍懆情。」餘不能全記，檣有曰：「宵歸海上疑撐月，晚泊山隈欲礙雲。雖愛高標平地起，最憐孤影隔溪分。」篙曰：「誰剪瀟湘玉一枝，棹郎長向手中持。撐開楊柳橋邊市，移過桃花洞口祠。」錨曰：「一鐶似月分中墜，四齒如錐向上擎。」纜曰：「秋風任擲孤篷外，夜月長維古渡邊。」舵曰：「不入紅塵芳草路，慣依疏雨落花津。」跳曰：「踏破曉霜還有跡，溜殘春雨不生苔。」如此等句，誠亦動人，惜不見其全集。
徐用禮，號南州，能詩，往往有佳句。本富家子，以詩貧，晚歲落寞，卒藉詩給日，尤工香奩，有《南州集》。嘗題《劉阮天台圖》曰：「白雲蒼靄迷行路，水復山重不知處。行過澗穀有人家，忽見東風萬桃樹。芳香豔態娛青春，花間得遇娉婷人。五銖衣薄卷煙霧，笑語便覺情相親。神仙雖遇終離別，千古佳名自傳說。天台山水至今存，桃源望斷空明月。」亦可詠誦。
郡照王尚文詠綿花曰：「采采西風雪滿籃，禦寒功已倍春蠶。世間多少閑花草，無補生民也自慚。」石田沈啟南詠蠶曰：「衣被深功藏蠢動，碧筐火暖起眠時。願言努力加餐葉，二月吳民要賣絲。」此二詩亦可傳也。
孟小姐，校官澄女，嘗過惠日庵訪尼僧，書其亭曰：「矮矮牆圍小小亭，竹林深處晝冥冥。紅塵不到無餘事，一炷香消兩卷經。」此詩殊雅。其集多桑間之詠，不足傳也。
臨川饒參政介之，至正末，領谘議參軍事於吳，慕高季迪才名，召之至再，強而後往，因命題倪雲林《竹木圖》，實試之也，且以木、綠、曲為韻，季迪信口答曰：「主人原非段幹木，一瓢倒瀉瀟湘綠。逾垣為惜酒在樽，飲餘自鼓無弦曲。」饒大驚異其敏捷，且歎賞其詩，延之，因勸之仕，季迪笑而不答。時年才十六，又二年，年十八，碩而長矣，未娶，婦翁周仲建有疾，季迪往唁之，周出《蘆雁圖》命題，季迪走筆賦曰：「西風吹折荻花枝，好鳥飛來羽翮垂。沙闊水寒魚不見，滿身風露立多時。」翁曰：「是子求室也。」即擇吉日以女妻焉。
葛可久，國初名醫，有奇驗。一人患腹疼，延葛治，葛視之，謂其家曰：「腹有肉龜，俟熟睡，吾針之，勿令患者知，知則龜藏矣。」患者問故，家人誑曰：「醫雲寒氣凝結，多飲釀酒自散耳。」患者喜，引觴劇飲，沉酣而臥，家人亟報葛，葛診其脈，以針刺其腹，患者驚寐，畀以藥，須臾有物下，儼如龜，厥首有穴，蓋針所中也，病遂愈。又一鄰婦娠，將娩，氣上逆，痛不可忍，就葛治，葛見之，遽以掌擊案，厲聲大叱，婦驚，產一子，葛慰曰：「向見爾色青氣逆，是腹中兒上攻，少緩不可救矣，猝然被驚，故即產也。」其神驗如此。
梁興甫，善撲觚。戴二者，蘇衛押使某之弟，體貌雄傑，膂力絕倫，嘗遊天平山，同行者為虎所攫，戴倉猝持一梃奮往擊虎，虎即斃，攫者生還，由是名稱赫甚。興甫族既微，貌亦猥，然自恃其藝之神，恒出語侮戴，戴銜之。一日相值開元寺，梁謂戴曰：「凡拳師相角，不可容情，必各盡藝，雖死不悔，乃敢角。」戴曰：「然。」諸惡少為兩家徒者，皆云然。戴奮臂揮擊，謂梁曰：「有隙，爾即人。」梁應聲一躍，疾如風電，戴足忽在梁手中，俄皆進仆，戴破僧之竹床，而刺入腕尺許，梁左目被擊，幾失明，皆良久方蘇，觀者咸劣戴優梁雲。予鄰馬伯和為予道其詳，馬亦旁觀一人也。
南京一樂工，能刻木為舟，大可二寸，篷桅櫓舵咸具，兩人對酌於中，壺觴短釘滿案，一人挽篷索，一人握櫓，一人運舵，皆有機能動，置之水中，能隨風而行，略無欹側。一舟必需白金一兩，好事者競趨焉。殆與古之棘猴者無異。
會稽蔣中孚，號秋鴻，挾子平術來吳，道人已往事，如其言，乃為書其將來，不如其言，則拂袖去，蓋自負言之必中也。因病目，臥予塾，今太僕丞文君宗儒，時已登鄉薦，微服偕一老造塾，蔣方以疾辭，而庠友浦汝正、陳師魯繼至，迫不得已，蔣曰：「諸君莫予釋，欲試吾術也，第各言生年時月。」太僕首進，蔣曰：「君必戊子貢士，若翁當亦貢士，惜官不甚顯，君弟它日必有登進士者，餘不能悉也。」老者繼進，蔣曰：「何孤之甚也？」良久，乃曰：「父母妻子，刑克迨盡，非僧即道耳。」又曰：「格局清絕，財帛奴仆皆有，且微有權，安知非道官邪？」老者、太僕大驚，相視吐舌，問之，果神樂觀提點也。浦、陳以次進，蔣謂陳曰：「今歲甲午，君當中式，所惜者，壽不永耳。」又謂浦曰：「汝保軀命足矣，不第不足言也。」浦怒去。陳果登是年鄉薦，後六載卒。浦丁外艱，不得赴試，止一子應麟，年十九，娶婦才數日，亦卒，浦哭父與子過哀，一病三月，僅得不死。太僕登壬辰進士；厥父公大中乙榜，授淶水學諭；厥弟宗嚴，丁未進士，皆如秋鴻之言。
南京聚寶山有僧名道清，善風鑒，往往有奇中者。成化丁酉，予與同試朱天昭、毛貞甫、柳子學、顧士高、範元勳，司直朱近仁，暨辛卯貢士劉與清，皆微服造焉。方諦閱，而黃和仲適至，僧起迓，謂和仲曰：「今歲發解，必屬君矣。」又謂士高曰：「接黃之武，惟君一人，他日官居方伯，則又非黃所及也。」謂予與天昭、貞甫，姑俟下科，餘皆未許者。獨指與清曰：「君得金形，麵白須赤，火克金象也。視諸未許者，更復遲遲耳。」初不知與清已登薦。既別去，與清曰：「以予驗之，知其術之謬矣。」比揭曉，天昭、貞甫、近仁與予皆在中列，而和仲與諸同在者，皆下第；明年，與清登甲榜；未幾，士高疾卒，則其言無一驗者矣。後二年，上海談本彝為予言其術之神。談為應天府丞，習儀報恩寺，便道過清，清曰：「公黃氣如天庭接眉宇，必有高擢，不出兩月，驛馬已動，必是北都正尹。」時十一月朔也，迨至十二月二十八日，談復詣清，嘲曰：「向雲兩月，今五十八日矣，當復云何？」清拭目注視，忽曰：「前說必不爽也。」談大噱而別。明日除夕，驛報至，果擢升順天府尹。噫，僧之術奚獨神於談，而不一驗於吾數人也？
倪瓚，字元鎮，號雲林子，。善詩畫，詩不經人道語，畫片紙數筆，人咸寶之，不著色，以水墨模搨，清氣逼人，然亦無巨幅。生平好潔成癖，陶九成《輟耕錄》載一事，閱之令人捧腹。
宋克，字仲溫，居南宮坊，號南宮生。少任俠使氣，好擊劍走馬及飲博遊戲，能以氣服人。晚刮劘豪習，閉門寡將迎，日閱法書名畫，工草隸，逼鍾王，片紙數字，人以重價購之。洪武初，仕至鳳翔府同知。
張雨，字伯雨，號真居，羽流也。嘗學書於趙文敏，字畫遒勁，詩出入蘇黃，尤善古律，行草入妙，與緇流衍斯、道泐、季潭、復見、心浩、覺源，皆一時詩豪雲。
張皮雀，蘇衛人，嘗為胡風子仆從。胡術奇妙，日賣雷於市，市童畀一錢，輒以朱書「雷」字於童掌，令握固，少縱，雷即應聲。張從之久，胡察其誠恪，悉以術授之。張貧無完衣，髽發不冠，亦頗顛呆，袖有皮雀，時作聲，出則群兒相逐。宣德癸丑，三吳亢旱，郡守況伯律延張。張曰：「須道流舁吾往。」況曰： 「俟有雨，當舁而還。」張曰：「諾。」翌旦，結壇於義役倉，有司列侍，張索酒數十瓶，飲盡，鼾臥，天無纖翳，眾嘩欲散。張欠伸索鏡，鏡至，以墨塗鏡，而虛其中，天亦墨雲四布，惟中天露日。張謂守曰：「是無難，俾道官塗之。」守懇請，張握筆一塗滿鏡，雲亦忽合，雷掣霆飛，雨如建瓴。逾時，守焚香告足，張拭鏡，雨尋止。守遣道流舁張還，贈以厚幣，不納。張購沉香，自刻小像，甚肖，刻既即卒，像今尚存。後數月，杭遣使來取天蓬尺，謂張在祈雨，家人以死告，使遽還，已得雨矣，皆傳其得屍解雲。
成化初，有僧來自終南，跌於吳城臥佛寺左廉，戴一笠，發垂至眉，越歲稍長，亦不削，冬夏一衲，問其氏名，笑不言。率五六日一丐於市，問所丐，則曰肉，與肉，食之輒盡，雖數斤亦盡。或一言無與，則從汲井者乞飲，飲亦盡一桶，仍趺故處，寺僧覸之，不見其溺，亦未嘗如廁。觀於寺者踵相繼，施之金帛，不一引手接，人奠於其前，雖餒亦不以市食，積而多，為無賴子持去，笑而不吝。監察御史王濬往視之，亦坐不起。後竟死趺處，無他異焉。

[book_title]卷下
吾蘇大司寇俞公仕朝，三歲時患頷腫疾，醫莫能療，公之考克和夢一老謂曰：「吾與汝兒換虎頷骨，故腫耳，勿藥，當自瘥。」克和竟不迎醫，腫亦自消。及長補庠生，登永樂乙未進士，至正統丙寅，為大理寺正卿。金台有一寓僧，善相，公褻服見僧求相，僧曰：「相公之面與身，俱不見貴，而獨有虎頷骨，所以貴耳，位當登三公，必過一大難耳，方享壽考。」後公果至刑部尚書，兼太子太保，因少保於公謙事連坐，而有遼東之役，逾八年，事得昭雪，赦歸田里。至成化丙申，公卒，享年八十二。夢與相皆驗。
葉文莊公父，夢雙龍降屋脊，覺述夢語，未畢，都給事敕命至。駙馬周公景永平，夢騎龍近天而行，因請入京，遂被召。孫狀元公賢未第時，嘗夢金甲神人持一旌掃其門，上有狀元字。天順末，蘇郡學生陳燧夢宴鹿鳴，同坐者皆素服，不簪花，為諸朋輩言之，皆以為非吉徵，後陳登成化戊子鄉薦，揭曉第二日，適太皇太后崩詔至，明日鹿鳴宴，果皆素服，不簪花，其奇有如此。
禮部司務華亭戴儼，與今故城令關西黨俊問赴春試，俊謂儼曰：「昨夢中觀天開門放榜，狀元則吳寬也，但不知何許人？」儼曰：「吳有其人，真狀元才也。」俊書於冊以俟。迨放榜，今少宰吳匏庵果第二。儼為予言之，予於王拱辰、馮京事益信。
大方伯咸陽雍公世隆，昔為吳令，為予言其為庠生時，嘗夢盜一牛騎歸，未至家，牛主追及之，反縛雍手，以杖棰其背，遂覺。是歲登鄉薦，明後己丑成進士。乃悟曰身在牛上，己丑也，反縛綁者，蓋己丑榜進士雲。
成化丁酉，今塚宰晉陵王公為大司成，一日進六館諸生而語曰：「吾夢成賢街兩木參天，今秋必有高薦者。」大司寇浮梁戴公，適以監察御史提督南畿，亦夢鹿鳴宴上居首席者馬太學生，告諸試者曰：「努力爭先，勿使吾夢驗也。」是歲發解，江陰劉繼武未揭曉，先以病歸，不與鹿鳴宴；其次太學建陽蕭銑果居首，而浙江林霄中第七名，則雙木參天之謂也；明年南雍第進士者，惟霄一人。兩公之夢皆驗。
成化甲午，今同知台州府事陸君獻之，赴試南畿，夢九日墮壓其頂，陸驚而寤，告友人，以詢吉凶，莫能詳解。比揭曉，獻之以《易》列名第八，《易》之魁，則徽州張旭也，旭即九日之徵，而壓陸之頂，陸故不得為魁雲。
東魯張鳴岐，以進士來宰吳邑，舟抵縣，將升輿，既曰：「事有前定也。」學諭汪有本問故，張曰：「疇昔將選時，夢舟泊斷頭港，疑為不祥。今縣當水盡處，適與夢符，故慨雲。」
陸源，予同舍生洪之兄。源妻娠將娩，源夢見一翁一嫗，翁謂源曰：「吾兩人當再世夫婦。吾為君之子，妻為東城陳某之女。翌早俱生，有瘞金在陳室左偏石礎下，盍往取之。」比曉，源果得子，往詢東城陳某，果得女。陳所夢亦如是，遂相與發礎，有石覆一甕，探之則清水也，悵怏而還。是夕，又夢前翁云：「物各有主，不吾見，故幻。第攜吾脫毛衫往，當得金。」厥明，源與洪同往，陳壁藏數人以俟，源至，置衫發甕，赤金爛然，壁藏者哄出，又幻，非鐵非土。洪潛懷一枚還，予親見之。後兩家女子竟不育。
成化辛丑，予赴春試，夢與今監察御史朱天昭、工科給事中毛貞甫三人，同騎木龍飛繞天際，自謂必中解元。賀其榮聞之，問予次序，序曰：「天昭居前，貞甫次之，又次則予也。」其榮解曰：「木甲屬龍，辰象也，其應在來科甲辰，然必越三科，以序而中。」予甚不然其言。後天昭中甲辰榜第十，貞甫丁未榜第十二，予則庚戌榜第十四，悉如其言。恨其榮早卒，不及見也。
弘治庚戌春試，予與番陽顧均實同邸。顧善推步，自雲必第，亦許予為同年。予三場畢，夢登樓見少婦六七人，皆國色，予驚而下，聞有問予名者，一少婦曰：「此十四甲黃暐也。」予思曰，甲止於三，十四甲惟乙榜貼禮部壁者，有此數耳。因告均實，問曰：「君入試幾度？」予曰：「五度矣。」均實曰：「每試凡三甲，今年二甲，則十四甲也。」後予果忝二甲第十四名，可謂驗矣。
成化丙申除夕，予夢二神人花袍革帶過門，眇予言曰：「是矣。」予問故，神曰：「吾將用汝。」予曰：「奚用？」曰：「用汝作閻羅王。」予覺而思曰，今歲必第，不第當必有死亡兆。適賀其榮至，予為言所夢，賀曰：「閻羅王，鬼頭也，吳人呼鬼為舉，當為舉子頭，非凶兆也。」浮梁戴公，時以監察御史提學南畿，以所考十三府學子，類行應順天府收試，取十人為首，又冠予十人之上，果如賀言。十人者，今稽勳郎中黃良貴，精膳郎中胡伯堅，文選王事蔣惟深，刑部主事丁大用，監察御史汪鼎夫，丁未會魁董萬英，貢士孫吳、錢綬，儒生金元玉與予也。比三試畢，予又夢觀榜，見予名，喜甚，然不列名數，又訛寫予書為《易》。後予中六十四名，蓋《易》具六十四卦，乃知所訛寫者，正予名數也。
成化庚寅，嘉禾聞近禮為吳學諭，夢一舉子，持泥金帖遺聞詩二句曰：「明年九月湖湘道，應有行人報喜來。」厥明，提學御史山陰薛之綱送一秀才入學，乃今監察御史劉與清也。拜堂時，聞為言所夢，但不知湖湘道所為何謂也。明年辛卯，湖藩具禮幣來聘聞主持，試事畢，聞還吳，中途忽得與清中式信，其時則果九月初旬也。
李慶，字原善，蘇衛百戶也，頎而肥，家饒於貲，好結交，名流多延譽，主帥恒以事委也。生四子，有星士造焉，原善俾次第推厥子，星士許曰：「皆武職也。」原善意以安能皆得武職，不樂，薄贈而去。沙湖陳氏居水鄉，不通陸行，陰蓄無賴，操舟若捕魚者，伺察舟客行劫，銀米錢布之外，咸不劫。蓋四者，人同有，無辨認，故久不敗，敗亦有辭，皆陳計也。原善適督捕，陳之村有惡陳行者，詳白原善，因往物色，陳覺之，圭刂羊擊豕，款原善，出黃金百兩為饋，且言不幸而富，故集怨生謗，原善亦以陳富人，弗信，受饋不究。陳微問曰誰其云云，原善笑不答，強之，曰某也，遂別去。陳遣群盜，夜半積薪，環言者家，四面縱火，烈焰騰灼，一家四人，蕩為灰燼。原善又署獄事，晨入獄錄囚，忽見言者在側，原善與揖，而仆從無所見。遂問故，原善心悸，亟還，便血如注，越五日死。長子彬襲蔭，歸又死，乏嗣，厥弟三人相遞襲蔭，皆死，今之襲蔭者，第三子遺腹兒也。嗚呼！言者欲除害而得慘禍，原善受百金而殺一家，一身之死，不足以償，而必延及四子也。四子皆官，星士推步之術亦神矣。
監察御史王琰按吳日，決杖不用荊，以巨竹之本，破而刳其腹以棰，謂之番黃，死杖下者甚多，有不死，亦必倩鑷工出芒刺於潰肉中，延醫下淤血數斗，伏枕百日乃起，然皆有罪者也。一日至錫山，有僧趨不及避，王見之，遽命捽僧杖，瞬息氣絕，皂輿以告，王怒其詐，益杖，卒不蘇，乃去。後王得代還，侍班內廷，糾武臣失儀不實，憲廟赫怒，命錦衣杖王午門外。故事，被杖者厥明入謝，王勉強行禮，狼狽而出，越三日死，臀肉腐潰，至不能斂。觀此則浮屠氏果報之說，亦或不誣。
吳鄒鼎，富甚，舉家入粟拜官，鼎子璿與璣，璿仲子鎧，皆七品散官；鼎侄海與璿塚子鎡，皆蘇衛百戶。鼎卒，璿益驕橫。璣早夭，妻李氏年二十，貌美，孀範甚潔，就第中構別院，奉其姑與居，不逾戶閾，歲時祀祭亦不出，惟遣婢捧璣主入院，相對長號，吳人賢之。城有顯官喪所配，慕李，欲繼之，浼李嫂往諷，李聞，蒙被臥不應，嫂愧而去，後嫂以他事至，李亦閉戶不納。姑年九十餘卒，時李年近五十矣，天或鑒李苦節，特永其姑之年，使有所依也。時璿與海亦卒，家漸落。鎡視璿益橫，嘗被酒，毆死其鄰朱某，揮金如土，僅以身免。又健訟，訟輒敗。鎡、鎧皆嗜飲博，由是囊資空乏，田園繼盡，惟餘所居而已。鎡妻闔又不以道濟之，間謂鎡曰：「寡嬸臥室內聞有瘞金，盍取之。」鎡曰善。鎡妹嫁金山者適歸，遂與謀。翌旦，妹與闔往省李，李款留，抵暮而散。忽報李死，吳人咸訝而悲之。鎡遽火其柩，既乃與闔窪李之室迨遍，卒無金。不數月，闔死，鎡母死，鎡亦死，鎡之子婦又死，與九十之姑五槥同殯一堂。鎡子魯貧，無力葬，售所居葬焉。魯今累累無所棲止，孰謂天道果遠耶？
有客行貨金陵，舟抵上新河口，覓槳船入城。舟人見客孤身，適風雨驟至，故逗遛不進，薄暮才至水西門，門闔，止宿城下，夜竟殺客，沉於江，盡得所有，遂富，棄舟不操。逾年生一子，甚愛，甫弱冠，家業蕩費迨盡，父或出一戒訓語，輒被毆詈，惟飲泣而已。鄰家不平，嗾之訟，曰：「吾兒稚耳。」鄰有術士，能以乩召仙，所言甚驗，往拜曰：「吾兒不事生業，且悖逆，有修改時否也？」仙附乩書曰：「六月初三風雨惡，揚子江頭一著錯。汝兒便是搭船人，請君自把心頭摸。」悚懼而退，不數日憂鬱死。金陵陶文靖為予言之。
盛出血，居吳城清嘉坊，與人戲，以手折人，輒出血，故名。鄰翁老無子，園池廣衍。盛與翁狎，嘗問其地所從得，翁輒道其詳。盛潛寫翁賣地券，擇一已死者為中見人，藏以俟。久之，翁無恙，乃謂曰：「汝地何不歸我？」翁方以為戲，盛作色出券示翁，翁怒，氣堵吭臆卒。盛為棺斂葬埋訖，毀垣，合翁地為一，樹石庭榭，葺之如妍。初無子，既以計得翁地，又生子，意願盈溢。所生子五歲不言，一日盛攜之入園圃遊行，謂曰：「吾老矣，目前生業皆汝有，汝不言，吾不樂耳。」忽應聲曰：「我即某翁也，將有所待而言耳。」盛驚悸，一仆卒。未幾，子亦卒，遂絕。今地為從侄汝誠有，汝誠為予言之。
胡錦，金台人，多技能，又善黃白術，試輒驗。每試以成藥如芥，或銅或錫或鉛一錢，畀試者手自封固，置紅爐中，出則赤金也。槜李富人曹某，慕其術，延歸，胡以藥畀曹自為之，須臾出，謝曰：「驗矣，然不齎所熔金。」胡亦不問，各就寢。比二鼓，曹扣胡館，率妻兒羅拜床下，曰：「初訝君鬼般法，雖出謝，實未嘗熔，候君寢，熾炭熔之，果得金矣。」翌日設盛筵，列珍玩數重，求授術，胡但頷之而去。杭有於哻，少保公謙之子，延胡歸，於密室，三日不與食，峻刑迫之，胡曰：「此某僧藥也，吾嘗迫僧授術，僧不授，殺而取藥。今君殺我，代僧報也，吾弗恨。」於盡取其藥，釋胡去。予於虞允中家，一試其術雲。
郡別駕張徽，酷吏也。宣德中清理軍伍，凡戶絕無丁者，必求其鄰與買其田宅者，巧構承之，結局於玄妙觀香華亭。少不承，即峻刑雜治，死者日凡幾。予塾師賀宗振，澄江人，考賢嘗馬大理評事，高皇帝時發石窩拽石死，宗振貧無依，來吳，僦屋以居，值故軍賀吉址，里胥執賀往見，張問其父名，曰：「賢。」張曰：「非賢也，必言耳。言與吉字相同，當必是同宗昆季。」迫賀曰：「汝不為軍，即為鬼。」賀不勝棰撻誣服。其酷克率類此。滿任去，坐事下大理獄，暴卒。故事，囚斃經相視得出，時盛暑，迨相訖已三日，發脫落，從狗竇中拽出，膚體毀裂，臭穢不可近，兩睛為鼠所食。吳人聞之稱快。
陸花靴，居吳趨坊。吳人與商於吳者，製屐舄必之陸，陸值視他工倍，人趨之者，製之良也。與予同里閈，嘗見一人來索履，俟良久，未訖而去，頃之，倉惶來，覓所遺金，與陸相鬧，無獲，泣歸經死。未幾，陸暴卒，但胸臆微溫，家人殮不蓋，越五日復蘇，亟索食，食未至，附其子耳語曰：「第多買楮幣，從城隍廟焚之，能償則返，不然不返矣。」竟逝，胸臆不復溫，家人日往焚幣，叩首神墀，月餘莫蘇，瘞焉。
朱達悟，滑稽之流，睚眥必報，或訛呼其名為「搭戶」，必構中之乃已。有與交者，折簡畀仆往，速朱飲，仆及其門問焉，訛其呼，朱應曰：「吾是也。」 遂覓一石，重百斤，書其上曰：「來人稱搭戶，頑石壓其頸。」乃封裹，紿仆曰：「汝主索此物，吾割愛與之，汝速歸，毋息肩，恐吾兒還，則追奪也。」仆極力負還，主見之，不覺大噱。凡親交飲燕必召朱，朱必赴，間發一談，使人捧腹不已。一日，諸少年遊石湖，背朱往，既解纜，喜曰：「搭戶不知也。」朱忽在舵樓躍出曰：「予在矣。」蓋朱預知背己，賂舟子藏以待也，眾驚笑，延朱即席，且飲且進。朱曰：「湖有寶積寺幽潔，主僧善予，盍一登。」眾從之，挈檻以往，酒數行，朱佯醉，臥僧榻，日西酒猶未醒。呼而掖之，輒搖首曰：「眩莫能起。」僧亦固留，眾先發。朱從間道還，時已暝，乃濡其衣履被髮，擊諸同遊者戶，倉皇告曰： 「不幸舟觸石，沉於湖，予偶得漁者援也。」諸聞者少長驚啼，趨往，至楓橋相值，皆無恙，惟相笑而已。朱但憤其背己與訛呼其名而為是，小隙不貸，類如此。
武功伯徐公有貞謫金齒時，聞滇南山中有寺幽潔，林徑迂僻，罕有至者。一日往焉，主僧出迓一舍許，公詫而問曰：「疲童羸馬，無先通者，奚而迓？」僧曰：「山有木犬，凡公卿大夫將至，輒吠以報。犬昨吠，故出迓。」公至寺觀犬，果木為之。謂能吠，恐無此理，不然，僧固無從知也。豈僧偶知公將往，托犬以神其事耶？記以俟滇之人間焉。
予外祖武德府君張公開源居第，在郡城顧家橋西，廳事右，祠堂在焉。堂右有地一區，草莽叢密，每夜有鬼來堂中，仰屋長籲，家人薄暮相戒不敢近其處。府君，遼陽省漢人，起自戎伍，曆有戰功，授前職；永樂中，嘗奉使西域，往返萬里，略無憚；貌不甚揚，騎射精絕。雅不信鬼神，家人莫敢告。一日廉知之，夜二鼓，潛持刃往覘，鬼果在，突入刺鬼，鬼狼狽奔入草，忽不見。府君晨集家人草掘地，得石井，濬可丈餘，見骸骨一具，驗之，乃立以死者，兜鍪鎧甲，朽莫可舉。必武臣遇急不屈，躍入井者，其忠憤激烈之氣，久不能伸，故仰而籲也。府君有所感觸，為之具棺裳，瘞祖隴，歲時祭掃畢，以麥飯灑其塚。嗚呼！武臣以徇義死，姓氏雖未傳，終得府君收葬，又享府君子孫之祀，亦可見忠義食報之驗也。書為武臣勸。
劉福，蘇衛人，所居值石塔營西。貧甚，恒稱貸，負薪以給日，日以所贏歸貸主，滿一券則易券復貸。一日，貸券滿，劉病作，力疾齎券復往貸。貸主羅洪然，慮劉以病費，所貸錢無所取值也，遂拒。劉憤恨，病劇死。劉之父，時為吾家廄卒，貧無葬地，火其屍。後三日，貸主暮從石塔醉歸，忽見劉捽衣索券，羅昏憤仆地，舁至家，雙目直視，以拳擊牆，若相搏狀，指爪流血，曰：「吝三百文不貸，致我死，何忍也。」家人知為劉，羅拜乞免，焚以楮幣，祀以牲牢，終不釋，良久曰：「喚我父來，厚贈之。」家人匍匐強其父往，以青蚨千串為饋，羅忽蘇。嗟夫，若劉者可謂孝矣，既死猶顧其親，世之有親而不肯顧者，愧於劉多矣。書以勸之。
外祖武德府君誕辰，子婿咸往賀之。先府君與先太宜人首至，明威將軍劉公英夫婦繼至；而三母姨亦至。劉鎮者，三姨之夫也，適有惡賓，莫能遣，故獨後。武德命馳馬以迓，報曰抵暮乃來，留馬以待。燭至，武德頗動色，忽門外馬嘶，先府君與明威出迓，見人馬皆淄泥所封，莫辨為誰也，問之語，知為劉，掖而下，沃其面，解衣問故，昏然莫對，良久曰：「始吾入王府基，青衣數人截吾馬，初疑為盜，皆無所執持，忽以土擲吾麵，乃知為鬼。予以馬策策鬼，鬼亦脫衣迎吾策。既吾思曰，第策馬，馬當自進，乃力舉策策馬，馬直突而前，奪一鬼衣，置鞍坐下，鬼畏蹂不能當，始克抵此。」群往舉鞍驗之，鬼衣乃楮為之也。蓋王府基，張土誠廢址，士誠危急，縱火齊雲樓，死者無算數，然則鬼固宜有之。若衣楮，吳人歲時火之，謬意可資冥器者，今鬼衣尚猶楮也，此竟何理也邪？惜予未之見也，姑錄以誌異。
吳城鎮撫獄，故無怪。獄吏每夜一往閱囚，謂之巡風，寒暑無間，諸獄卒商曰，托鬼以惴之，後當不來矣。卒遘窯灶中赤土，夜伏草莽，俟吏至，擲之，幾中顙，吏怪之：越四五日一至，至則復擲；數日一至，又擲；吏以白典獄者，不復至矣。獄卒喜相賀，賀之夜，擲如初，初以為侶中相戲，諸獄卒相視皆在，自後無夜不擲者。此又不知何理也，書以資論鬼者一談。
七步蛇齧人，不出七步死，蘇郡學前有之。櫛工楊某，晨詣學為髫生束發，忽草中有物，觸其足如刺，楊意七步蛇也，亟以所挾剃刀剜去之。初墮地如錢，既即如桃，既又氣騰如煙，忽斂縮如桐子，視之成灰炭矣。噫，可畏哉。
予鄰李孟本，嘗往吳興，市木之可薪者，筏而歸，泊城下，緝篷為室，浮其上，居以守。忽夜有扣其篷者，曰：「溫州漕舟還否？」李以為盜，臥不答。越宿復問，且以瓦礫擲篷，李曰鬼矣，斥而去。既而訝曰鬼何溫州之問也？厥明升岸，遍索之，茂草中有棺，書曰溫州運軍某之樞，蓋領運而卒於吳，遂槁葬，俟他日載還也。瀕死時，故鄉一念，至是未忘耳。孟本為予道其事。
朱明寺前民家，有牝犬乳一子，翌旦有來詢犬者，徘徊囁嚅，主疑而問之，曰：「無他，求一見耳。」引之見，目睫有淚，主益疑。他日復至，復不言如故，自後三四日輒一至，至輒以餅餌飼犬，問之，終莫言。主曰：「犬必妖也，吾將烹之。」遂不令見。其人懼曰：「犬吾亡父也，夜夢語曰：『予業緣未盡，墮君家犬胎，明將誕矣，必三載而後釋。』覺而怪之，及來詢，果符，故不能舍。」主惻然，欲畀之去，曰：「向雲三載始釋，不及期，恐更他墮，莫若君所也。」主遂不以犬視犬，省之者亦如故。越三載，其人來，泣請主畀之，犬不縶竟從，至家竟斃。然則輪回之說，恐亦不誣也。
弘治癸丑夏六月八日，通州詭報胡寇至，人皆倉卒趨入州，室家貲重，咸棄不顧。至潞河，舟少，罔克濟，多憑河以涉，溺者無算，潞水填咽，為之不流。予嘗聞吳之故老雲，正統戊辰九月，楓橋有執皂旗者，詭曰寇至，時閩有鄧茂七，越有葉宗劉，咸聚眾作耗，人心方懾，故皆不及致詳，競趨入城，至相蹂踐，死於下亦無算；翌旦，郡守金華朱勝求執旗者，掠殺之。事正與此相類，故並記之。
吳一丐者，溺囊視腹倍大，似可容一釜，有竅能溺，立而起則委地，日蹣跚於教場僻地，箕跌而丐焉。人異而憐之，所丐亦足糊口，至於今尚在。
柳御史彥輝，正統甲子奉璽書督捕閩浙，風棱峻厲，兩省靖肅，升山東按察副使。未幾，閩有鄧茂七者，聚眾作耗，藩臬以柳嘗立鄧為千長，事聞，朝廷震怒，命錄輝家。時柳已卒，柩還，葬之明日，錄者至，百口咸就係，赴京師，朝命盡發遼東鐵嶺從戍，柳妻沈獨下浣衣局。景泰庚午，沈弟璿適當匠，亦來京，一夕夢柳告曰：「汝姊明日當釋，亟往迎之。」比曉，且疑且往，既至，典局者方呼沈問所親有無，無則復收入局，璿於人叢中忽應聲，姊大驚，相抱慟哭，傍觀者皆泣下，遂歸吳。吳人至今神其事。
黃鐵腳，穿窬之雄也。鄰有酒肆，黃往貰，肆主吝與，黃戲曰：「必竊若壺，他肆易飲。」是夕，肆主挈壺置臥榻前幾上，鐍戶甚固，遂安寢。比曉，失壺，視鐍如故，亟從他肆物色，壺果在。詢所得，曰黃某。主詣黃問故，黃用一小竿竅其中，俾通氣，以豬溺囊係竿端，從{穴留}引竿，納囊於壺，乃噓氣脹囊，舉而升之，故得壺也。
吾家有巨獒，白質赭章，獰猛異諸犬，外人至者，莫敢闞予戶。予一日從他所暮還，見屠兒係吾犬以往，亟止詢之，家人曰：「犬近為妖，遇夜爬地作坎，之室，齧戶欲出，不能出，長號如泣。」予曰：「爾未知也，犬性守，之室，非其性，故齧；不能出，其職廢，故號；縱之外，爬地作坎，乃試其爪利純。凡此皆守之道，奚其妖？」遂斥屠去，還其值。今數年，犬尚在，而亦無他也。
世以初五、十四、二十三三日為月忌，月忌雲者，百事不利於此日也，萬口一談，莫之敢違。成化壬寅，予鼎新弊廬，預約匠氏立木，無所擇，工完乃立，完日值吉值凶，天也。築礎已竣，一日匠氏謂予曰：「將明立木。」予曰：「完乎？」曰：「完矣。」曰：「胡不即立？」曰：「月忌。」予曰：「汝第立，禍在予。」亟命匠氏豎柱。友徐君敬廷偶遇見之，止予曰：「歲建在寅，若家面東，一不宜也，苟得吉辰，庶幾或可，今辰何辰，而舉此乎？」予曰：「初與匠氏約，完工立木，吉凶不較也。」卒違其言。書此破拘忌者惑。
成化甲午，予下第歸自金陵。每學舍群散後，獨留誦習，家僮榼餉至，亦命之去。學故李司徒廢址，相傳鬼物戲人，嘗群聚宿號，或見有如風帆從甬道馳入，或暗中牽毛汝寅之衣，或燈下假曹鴻吉之櫛，然皆耳聞。一夕，予假寐，齋居外有軒一區，布地以板，板上蹜々如人履聲，傾耳聽之，久不輟，予熟燈啟戶，視之，見一霾奴齧予投骨未竟也。
吳下多淫祠，五神者，人敬之尤甚，居民億萬計，無五神廟者不數家。廟必極莊嚴，富者鬥勝相誇。神像赭衣衝天巾，類王者，列於左；五夫人盛飾若后妃，列於右；中設太夫人，五神母也，皆面南。貧者亦繪於板，奉之曰聖板。迎板繪工家，主人齎香以往，樂導以歸。迎像亦然；至則盛設以祀，名曰茶筵，又曰待天地，召歌者為神侑歌，則詳神出處靈應以怵人。自後主人朝夕廟見，娶婦不祀廟，不敢會親友，有事必禱，禱必許茶筵，祈神佑，病愈訟勝，咸歸功於神，報禮不敢後；苟病死訟敗，則曰心不誠耳，罔敢出一語為神訕。中人之家，一祀費千錢，多稱貸為之。吾家廳事亦有一廟，子孫漸眾，居頗隘，欲毀之。未幾，予病瘧甚危，咸咎予輕發毀廟語，予聞之，曰：「吾與五神不俱存，吾存廟必毀，神能死我，廟存矣。」數日瘧止。予曰：「不可失信於神。」遂毀之。今二十年，無他疾也。
賀美之先生，解元恩之父也，解元卒，予吊之，問其葬，美之曰：「予之服期，期之日，葬期也。」及期，陳留尹王抑夫來，謂予曰：「賀氏先塋向方，與歲建相值，期之日，值其妻之兄生辰，而又的呼厥父，陰陽之大忌，盍往沮之。」予戲曰：「人言不信陰陽，惟美之與予，若往沮之，美之將謂予能明於己，而獨暗於人矣。」乃謝不往。抑夫怫然而去，匍匐往沮之，賀不從而葬焉。厥後美之壽終七十有七，塚子慈迄今無恙，家益饒裕，則的呼歲建之說，不攻而自破矣。
河豚，水族美味也，吳人好之，江陰、常熟特甚。每正月至者為頭起，富貴家爭先趨之，一尾有至百錢者。好事者謂其腹中白膏為西施乳，又誣東坡雲「吃河豚直得一死」，皆甚言其美也。相傳倒吊塵墮釜中，其毒滋甚，故烹必以傘蔭釜。然往往有中其毒者而死；病目者食之，必盲；瘡瘍者食之，加甚。醫家雲，飲溷汁乃解。然則人何苦好之也，口腹累人，至輕軀命而不顧，愚哉。
周仲明，瘍醫家子，習舉業不第，家日索，謀生計於所親曰：「江北販蟹，風便必獲厚利。」遂與陳某、陸某同往，抵寶應，得蟹歸，一晝夜抵揚子江，將渡，颶風大作，同行或止之，周冀速歸，遂渡，中流風烈，篷桅俱拔，竟覆。周偶得係篷索，挽而升諸篷，陳亦從水中出，與周同載，隨入海。有頃，月從洪濤中出，周四顧無際，相向號泣，意必為魚腹中物，且餒寒弗堪忍，至月轉而西，聞雞唱，周喜曰：「人家近也。」蓋海潮復上，而隨之來也。比曉，篷若有物相礙，兩人探之，得淺沙，舍篷而趨，又聞打鐵聲，隨聲以進，得一人，問之，則江陰縣界，去溺處三百餘里，丐食而還。陸亦得救先還，以溺告周之妻子，已招魂成服矣。周還，暮歸擊戶，家人疑鬼，集眾啟戶，相抱且悲且賀，如隔世人。周至今為瘍醫，誠可謂幸而免矣。書為冒險求利者戒。
承天寺前故多盜，蓋其為吳城闤闠，多富室，又有委巷臨其前，四通八達，易出沒也。有蔣盛者，雖無賴健兒，然出力給諸富家驅使，而不為盜。貧未娶，一母年八十餘，日惟取其力之直以養。予姻王訥庵先生，亦居其裏。予一日詣王，見蔣囚首桎梏，一武士係而行，一老嫗泣而從，里人皆嗟谘歎息，若為蔣不平者。予怪問故，訥庵季子惟仁，時與予皆庠生，為予言曰：「蔣以愚得禍耳，疇昔之夜，忽群盜粉黑其面，持杖劫我鄰家，垣堅宇峻，未克即入。蔣適在，從壁隙窺而叱曰：『汝某某也，吾識汝，不去何待？』盜悉驚竄，鄰遂獲免。今盜掠他氏被擒，詞連逮蔣往，有死而已。」予同往白司所，分列群盜，遞鞫之，得非盜情，遂釋蔣，置群盜於法。噫，若蔣可謂愚而忠矣，惜其至今尚為里中鰥夫，而無為之娶者。

        </div>
      </div>
    </div>
  </div>
</div>
<!--update:2025-08-30 10:13:43-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>