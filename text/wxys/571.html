<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="巫娥志,巫娥志全文在线阅读,巫娥志全文在线下载,大玄古籍书库">
<meta name="description" content="《巫娥志》是明代作品，笔记小说，作者不详。_巫娥志_全文在线阅读_巫娥志_全文在线下载_大玄古籍书库">
<title>巫娥志_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">巫娥志</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,笔记,小说,完结</span> <br/>
          字数： <span class="inputVal" id="bknum">[book_length]2429</span> <br/>
          说明： <span class="inputVal" id="bkdec">《巫娥志》是明代作品，笔记小说，作者不详。</span> <br/>
          封面： <span class="inputVal" id="bkimg">Z_14095.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]巫娥志
[book_author]佚名
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,笔记,小说,完结
[book_length]2429
[book_dec]《巫娥志》是明代作品，笔记小说，作者不详。
[book_img]Z_14095.jpg


[book_title]巫娥志
蜀之眉山，去城一舍许，小市濒江，人烟数百家。有古庙一区，相传为花蕊夫人费氏之祠，颇著灵迹。
庙左大姓钟声远者，富而好礼，喜延名师。声远女兄有子曰谢生琏者，亦巨室，来舅家就学。生仪容秀整，风韵清高，群从咸喜之，相与奕棋饮酒谈笑赋诗，惟恐生之或去也。钟西塾后创一园，特盛，建碧猗堂、水月亭、醉春馆、翠屏轩于其内，生爱园幽雅，寓息其间，将近期月矣。
一日偶自外回，忽见四女郎年近初笄，娉婷窈窕，嬉戏于玩芳亭畔，生谓是诸表姊，遽前揖之，至则皆非也。女殊不羞避，笑语自若。生问之曰：“小姐辈误来此耶？”中一人应曰：“吾姊妹东邻花氏之女也。久闻芳园胜丽，奇卉纷敷，故相携就此一相玩耳。不料为郎所窥，幸无深讶。”生意其邻居女子相往还，亦不以为怪。至夜将睡，忽闻窗棂轧轧作声，若有人敲推者。起视乃日间所见诸女之一，闯然入室，向生施礼，和颜悦色，款语低声，云奴等蒲柳丑姿，丹铅弱质，偶得一接光仪，翩然忽动其情，莫或自持，是不可忍，故冒禁而相就，遂犯礼以私奔，肃抱衾禂，愿荐枕席。言讫即邀生入寝，相与欢乐。生戏问曰：“彼三人何在，安得独来？”女曰：“姑俟来宵分此乐与诸妹耳。”遂口占一诗曰：“翠翘金凤锁尘埃，懒画长娥对镜台。谁束白茅求吉士，自题红叶托良媒。兰缸未灭心先荡，莲步初移意已摧。携手问郎何处好？绛帷深处玉山颓。”俄而兔魄将低，鸡声渐动，女揽衣起曰：“奴回也。”遂悄悄而去。翌晚生爇麝焚兰，启窗相候，女果共一人至，笑抚生曰：“今夕之欢，愿推小妹。”仍顾妹云：“汝善事郎君，好好做新人也。”缓步而出，其妹共生同衾并枕，亲昵绸缪，一如姊氏，性复慧黠，亦能吟诗。诗曰：“赤绳缘薄好音乖，姊妹相看共此怀。偶伴姬娥辞月殿，忽逢僧孺拜云阶。春生玉藻垂鸳帐，香喷金莲脱凤鞋。鱼水交欢从此始，两情愿保百年谐。”吟罢，女迤逦告回，生嘱之再至，女曰：“勿多言，管不教郎独宿也。”是夕大姊又送三姨至，生欲俱留之，辞曰：“待郎为四度新郎之后，妾妹当分侍帏房周而复始耳。”生即与三妹狎，且索其诗。答曰：“愧无七步之才，又非二姊之敌。安有此能乎？”生固求之，乃吟曰：“兰房悄悄夜迢迢，独对残灯恨寂寥。潮信有期应自觉，花魂无主为谁销？愁颦柳叶凝新黛，笑靥桃花映降绡。夙世因缘今日合，天教长伴董娇娆。”须臾雨散云收，河横斗落，敛袂而起，略整残妆，谓生曰：“今夕四姨与郎为耦，吾姊妹不可俱出，大姊当送之至耳。”次夜二鼓，四姊果盛饰，偕姊就生行夫妇之礼，设山海之盟，同诉幽情，亦成近体曰：“每到春时懒倍添，绿窗庸把绣针拈。奇逢讵料谐鸳耦？吉卜宁期叶凤占。鬓乱绿发云扰扰，手笼红袖玉纤纤。明珠四颗皆无价，谁似郎君尽得兼？”由是之后，群女分番，每夕二人侍寝，生以白面书生获此奇耦，浓情媚意眷恋日深，倚翠偎红应酬不暇，但愿学鸳鸯之老，不欲听子规之啼矣。夫何好景难留，佳期易阻。
将及月余，父母促生归娶，诸女闻之皆来就别，会宿书斋，生一一温存，式均其惠。将天晓，大姊谓生曰：“奴四人为堂姊妹，皆闺阁处子，昨偶窥园，遂沾多露。荷蒙不鄙，均辱深怜，方访伉俪。忽见仳离，悠悠长恨，此何极也？然使终念旧欢，幸草遐弃。成亲之后，求便重来，奴姊妹当企踵盱偄，候郎于翠屏轩下耳。”即拔金掩鬓一只致赆，三妹亦以银镯翠钿耳珰奉上曰：“归遗细君，少结殷勤之意。”各洒泪而别。生收拾于书笼中，抵家而婚期逼矣。燕尔新昏，宜家宜室，然四女之思亦未尝置。满月后妻归宁，生孤枕独宿，忽梦与四女相见，交会如常，三姨起曰：“与郎久别，无以为欢，请作回风之舞。”于是展翠衣，翻罗袖，虽飞燕之轻盈，公孙氏之神捷，未足以拟其奇妙也。舞罢，大姊乃作回风之曲。曰：“有淑人兮邦之媛，珮明月兮纫兰荃。扬轻躯兮掌上，翻长袖兮筵前。初鸿惊兮巧周旋，忽鹤举兮何蹁跹？云环坠兮玉珥，交席委兮珠钿。羌宛转兮妖且妍，奇莫敌兮妙莫传。倏低昂兮既罢，蹇良夜兮如年。”二姨因取玉箫付四姨曰：“妹深善于此，愿勿靳焉。姊倚歌而和，不亦可乎？”妹罹然曰：“有是哉！”逡巡三奏，其音清而和，婉而娇，幽愁而阒寂，似夕露之凄寒蜩，如秋云之乘鲜飚也。姊亦敛黛，讴而和焉。歌曰：“紫箫咽兮夜亡哗，宝篆香袅兮烛垂花。河欲没兮夜欲阑，聊逍遥兮暂为欢。脱花钿兮收明珰，舒衾禂兮归洞房。齐交颈兮如鸳鸯，银漏短兮宵独长。悲白日兮上扶桑。”正倾听间，忽角起谯楼，钟鸣其宇，推枕欠伸，乃是南柯一梦，而且具忆其词，因起而录之，即托以卒业往舅家。诸女幸生再至，眷顾倍加于昔。生与说梦中事，女曰：“此夫妇相念之深，故形诸梦寐，无足怪者。”
生女留连眷恋，凡半月余不与舅相见。舅疑之，一夕潜出窥生所为，见生共诸女玩月，谈笑方浓，遽入呼生，倏然惊散。舅加诘问，终不肯言其详。舅谓妗曰：“园圃宽阔，竹木繁多，宁无花月之妖，或有水石之怪？琏又英俊，岂不为其所惑？须遣归，恐久则致疾也。”乃令仆送生还，抵家不半载，以思女之故，果成重疾。神情恍惚，言语支难，伏枕淹淹，久而不愈。声远躬往视之，备以前事告生父母，生父询问再三，生乃吐实，且出所得诗词，及金掩鬓等物视之，皆泥捏成者。父知其被祟，乃偕舅访于园中，并无踪迹。因往花蕊庙卜签，过东廊一小室，帷幔蔽亏，人迹稀到，揭而观之，题曰巫山神女之位，塑四美姬像于其中，东坐者失一掩鬓，右二人臂缺二镯，耳亡双珰，左一人面脱花钿一枚。其父大惊，取泥塑之物置于旧处，皆吻合。即碎其像，沈之江中而归。自此月余，生疾亦愈，怪魅遂绝。

        </div>
      </div>
    </div>
  </div>
</div>
<!--update:2025-08-30 10:10:53-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>