<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="倦游杂录,倦游杂录全文在线阅读,倦游杂录全文在线下载,大玄古籍书库">
<meta name="description" content="宋代文言轶事小说。或简作《倦游录》。北宋张师正著。。《郡斋读书志》引此书序云:。“倦游云者,仕不得志,聊书平生见闻,将以信于世也。自以非史官,虽书善恶而不敢褒贬。”可知书名之所自。。《郡斋读书志》著录作八卷,。《宋史·艺文志》则作十二卷。今原本已佚,。《宋朝事实类苑》、。《诗话总龟》、。《苕溪渔隐丛话》、。《类说》、。《名臣言行录》、。《说郛》、《永乐大典》等书中保存佚文一百余则。本书录北宋前中期的朝野杂事,个别条文记及五代之事。内容以北宋诸名臣逸闻为多,如寇准、丁谓、欧阳修、范仲淹、王安石、韩琦、蔡襄、">
<title>倦游杂录_张师正_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">倦游杂录</span> <br/>
          作者： <span class="inputVal" id="bkauthor">张师正</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,笔记,小说,完结</span> <br/>
          字数： <span class="inputVal" id="bknum">[book_length]23727</span> <br/>
          说明： <span class="inputVal" id="bkdec">宋代文言轶事小说。或简作《倦游录》。北宋张师正著。 《郡斋读书志》引此书序云: “倦游云者,仕不得志,聊书平生见闻,将以信于世也。自以非史官,虽书善恶而不敢褒贬。”可知书名之所自。 《郡斋读书志》著录作八卷, 《宋史·艺文志》则作十二卷。今原本已佚, 《宋朝事实类苑》、 《诗话总龟》、 《苕溪渔隐丛话》、 《类说》、 《名臣言行录》、 《说郛》、《永乐大典》等书中保存佚文一百余则。本书录北宋前中期的朝野杂事,个别条文记及五代之事。内容以北宋诸名臣逸闻为多,如寇准、丁谓、欧阳修、范仲淹、王安石、韩琦、蔡襄、富弼等,皆有所述及。并多及当时的诗文写作故实,保存了一些诗人的作品及其本事。此外,书中对南方风物、各地异闻也有不少记载。</span> <br/>
          封面： <span class="inputVal" id="bkimg">Z_13713.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]倦游杂录
[book_author]张师正
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,笔记,小说,完结
[book_length]23727
[book_dec]宋代文言轶事小说。或简作《倦游录》。北宋张师正著。 《郡斋读书志》引此书序云: “倦游云者,仕不得志,聊书平生见闻,将以信于世也。自以非史官,虽书善恶而不敢褒贬。”可知书名之所自。 《郡斋读书志》著录作八卷, 《宋史·艺文志》则作十二卷。今原本已佚, 《宋朝事实类苑》、 《诗话总龟》、 《苕溪渔隐丛话》、 《类说》、 《名臣言行录》、 《说郛》、《永乐大典》等书中保存佚文一百余则。本书录北宋前中期的朝野杂事,个别条文记及五代之事。内容以北宋诸名臣逸闻为多,如寇准、丁谓、欧阳修、范仲淹、王安石、韩琦、蔡襄、富弼等,皆有所述及。并多及当时的诗文写作故实,保存了一些诗人的作品及其本事。此外,书中对南方风物、各地异闻也有不少记载。
[book_img]Z_13713.jpg


[book_title]倦游杂录
唐陵无碑
唐诸陵皆无碑记，惟乾陵西南隅有大碑，高三十余尺，螭首龟趺岿然，表里无一字，亦不知其何为而立。《说郛》卷三十七
子孝妻义
刘潜以淄州职官权知郓州平阴县事，一日，与客饮驿亭，左右报太夫人暴疾，潜驰归，已不救矣。潜抱母一恸而绝。其妻见潜死，复抚潜尸，大号而卒。时人伤之曰：子死于孝，妻死于义，孝义之美，并集其家。《说郛》卷三十七、卷十四
皂屏养目
凡视五色皆损目，惟黑色于目无损，李氏有江南日，中书皆用皂罗糊屏风，所以养目也。王丞相介父在政府，亦以皂罗糊屏障。《说郛》卷十四、卷三十七
造舟赐号
元丰元年春，命安焘、陈陆二学士使高丽，敕明州造万斛船二只，仍赐号一为凌虚致远安济舟，一为赓飞顺济神舟，令御书院勒字、明州造碑。《说郛》卷三十七
温泉碑
安经华清宫温泉碑，唐太宗撰并书，又飞白“贞观”二字于额。天圣初，自粪壤中发出之，再加刻而立于小亭。《说郛》卷三十七
员外郎
石参政中立性滑稽，天禧中为员外郎贴职，时西域献狮子，畜于御苑，日给羊肉十五斤。尝率同列往观，或叹曰：“彼兽也，给肉乃尔，吾辈忝预郎曹，日不过数斤，人翻不及兽乎？”石曰：“君何不知分耶？彼乃苑中狮子，吾曹员外郎耳，安可比耶？”同上
程师孟善谀
有善谀者，熙宁中曾以先光禄卿荐守番禺，尝启王介甫丞相曰：“某所恨，微躯日益安健，惟愿早就木，冀得丞相一埋铭，庶几名附雄文，不磨灭于后世。”《说郛》卷十四、卷三十七、《说郛》宛委本三十三
终慎思具启切当
终慎思，大名人，家贫苦学，衣冠故敝，风貌寝陋。始来应举，魏之举人，视之蔑如也。既就试，遂为解首。其谢解启曰：“三年于此，众人悉诮于毛生；一军皆惊，大将果归于韩信。”又董储郎中悯其穷，尝以书荐于士人之富者，庶濡涸辙，而士人殊无哀王孙之意。终复取书归，而具启纳于董，曰：“鲁箭高飞，谓聊城之必下；秦都不割，怀赵璧以空归。”人多嘉其切当。《说郛》卷三十七
熊馆
山民云：熊于山中行数千里，悉有给伏之所，必在石岩枯木中，山民谓之熊馆。惟虎出百里外，则迷失道路。《说郛》卷十四
韩贽好啖瓜虀
韩龙图贽，山东人，乡里食味，好以酱渍瓜啖之，谓之瓜虀。韩为河北都漕，廨宇在大名府中，诸军营多鬻此物，韩尝曰：“某营者最佳，某营者次之。”赵阅道笑曰：“欧阳永叔尝撰《花谱》，蔡君谟亦著《荔枝谱》，今须请韩龙图撰《瓜虀谱》矣。”《说郛》卷十四
匍匐图
陈烈，福州人，博学，不循时态，动遵古礼。蔡君谟居丧于莆田，烈往吊之，将至近境，语门人曰：“《诗》不云乎：‘凡民有丧，匍匐救之’，今将与二三子行此礼。”于是乌巾襕鞹，行二十余里，望门以手据地膝行，号恸而入孝堂，妇女望之皆走，君谟匿笑受吊。即时，李遘画《匍匐图》。《说郛》卷十四
觅石
今之通远军，乃古渭州之地，渭源出焉。中有水虫，类于鱼，鸣作觅觅之声，见者即以梃刃击之，或化为石，可以为砺，名曰觅石。长尺余，直一二千，兵刃经其磨者，青光而不锈，亦奇物也。《说郛》卷十四
岭南嗜好
岭南人好啖蛇，易其名曰茅鱓，草虫曰茅虾，鼠曰家鹿，虾蟆曰蛤蚧，皆常所食者。海鱼之异者，黄鱼化为鹦鹉，泡去声鱼大者如斗，身有刺，化为豪猪，沙鱼之斑者化为鹿。《说郛》卷十四。《类苑》卷六十二引前六句
啖男胎衣
桂州妇女产男者，取其胞衣，净濯细切，五味煎调之，召至亲者合宴，置酒以啖，若不预者，必致忿争。《说郛》卷十四
胡饼
今人呼奢面为汤饼，唐人呼馒头为笼饼，岂非水瀹而食者皆可呼汤饼、笼蒸而食者皆可呼笼饼？市井有鬻胡饼者，不晓著名之所谓，得非熟于炉而食者，呼为炉饼宜矣。《说郛》卷十四
沉香木
沉香木，岭南诸郡悉有之，濒海州尤多。交干连枝，冈岭相接，数千里不绝。叶如冬青，大者合数人抱，木性虚柔，山民或以构茅庐，或以为桥梁，为饭甑尤善。有香者百无一二，盖木得水方结，多在折枝枯干中。或为沉，或为煎，或为黄熟。自枯死者，谓之水槃香。今南恩、高、窦等州惟产生结香，盖山民入山，见香木之曲干斜枝，必以刀斫之成坎，经年得雨水所渍，遂结香，复以锯取之，刮去白木，其香结为班点，亦名鹧鸪班，燔之甚佳。沉之良者，惟在琼、崖等州，俗谓角沉，乃生木中，取者宜用薰裛。黄熟乃枯木中得之，宜入药用。其依木皮而结者谓之青桂，气尤清。在土中岁久不待刓剔而精者，谓之龙鳞。亦有削之自卷，咀之柔韧者，谓之黄腊沉香，尤难得。《说郛》卷十四
石鼓
古之石刻存于今者，唯石鼓也。本露处于野，司马池待制知凤翔日，辇置于府学之门庑下，外以木櫺护之，其石质坚顽，类今人为碓硙者。古篆刻缺，可辨者几希。欧阳论石鼓元在岐阳，初不见称于前世，至唐人始盛称之，而韦应物以为周文王之鼓，至宣王刻诗尔。韩退之直以为宣王之鼓。在今凤翔孔子庙中。鼓有十，先时散弃于野，郑余庆置于庙而亡其一。皇祐四年，向传师求于民间，得之，十鼓乃足。其文可见者四百八十五，磨灭不可识者过半。余所集录文之古者，莫先于此。然其可疑者三四，今世所有汉桓灵时碑，往往尚见在，距今未及千岁，大书深刻而磨灭者十犹八九，此鼓，案太史公年表，自宣王共和元年至今嘉祐八年，实千有九百一十四年，鼓文细而刻浅，理岂得存，此其可疑者一也。其字古而有法，其言与《雅》、《颂》同文，而《诗》、《书》所传之外，三代文章真迹在者，唯此而已，然自汉以来，博古好奇之士皆略而不道，此其可疑者二也。隋氏藏书最多，其志所录秦皇帝刻石，婆罗门外国书皆有，而独无石鼓，遗近录远，不宜如此，此其可疑者三也。前世所传古远奇怪之事，类多虚诞而难信，况传记不载，不知韦、韩二君何据而知为文、宣之鼓也。隋、唐古今书籍麄备，岂当时犹有所见而今不见之耶？然退之好古不妄者，余姑取以为信耳，至于字画，亦非史籀不能作也。《靖康缃素杂记》卷六
竹不根而茂
寇莱公卒于海康，诏许归葬，道出荆南公安县，邑人迎祭于道，断竹插地，以挂纸钱，竹遂不根而茂。邑人神之，立庙于侧，奉祀甚谨。《类说》卷十六。《竹谱详录》卷六节引此文
盘量出剩
刘绰，天圣中为京西漕，分遣属官盘量诸都在仓之粮，凡收十万余石，归朝上殿，具札子乞付三司收系。时章献太后垂帘，问曰：“已盘量者余贯许，再盘量否？”曰：“向来盘量官多徇颜情，不肯尽收入历。”又曰：“卿识王曾、张知白、吕夷简、鲁宗道否？此四人者，皆不因盘量收出剩斛斗，致身于此。”刘大惭，谓人曰：“当是时，殿上甓罅可入亦入矣。”《类说》
藏擫诗
夏英公咏杂手伎藏擫诗曰：“舞绋抛珠复吐丸，遮藏巧便百千般。主公端坐无由见，却被旁人冷眼看。”同上
始终言新法
王荆公尝云：“自议新法，始终言可行者曾布也，言不可行者司马光也，余皆叛而复附，或出或入。”同上
阎罗见阙请速赴任
王介俊爽，语言多易，人谓之心风。熙宁中自省判守湖州，王荆公送诗曰：“吴兴太守美如何？柳恽诗才不足多。遥想邦人迎下担，白蘋洲上起沧波。”以风能起波也。介知其意，以破题为十篇，一曰：“吴兴太守美如何？太守从来恶祝驼。生若不为上柱国，死时犹合代阎罗。”公笑曰：“阎罗见阙，请速赴任也。”同上
下官踪迹转沉埋
张铸以京东转运使，坐公事降通判太平州，葛源为提举坑冶，取铸脚色，欲发荐状。铸为诗曰：“提司坑冶是新差，职比权纲胜一阶。若发荐章求脚色，下官踪迹转沉埋。”同上
巩大卿献放生
熙宁中，巩大卿申者，善事权贵。王丞相生日，即饭僧具疏笼鹊鸽以献，丞相方家宴，即于客次开笼搢笏，手取鹊鸽，跪而放之，每放一鸟，且祝曰：“愿相公一百二十岁。”同上
一网打尽
苏舜钦监进奏院，因十月余赛神会，馆中同列御史刘元瑜弹击下狱，坐监主自盗削籍，同会者皆至斥。刘谓时相曰：“与相公一网打尽。”同上
生前嫁妇死后休妻
王雱，丞相之次子，有心疾，娶庞氏，不睦，相离而嫁之。时侯叔献死，其妻帏箔不修，丞相表其事而斥去。时语曰：“王太祝生前嫁妇，侯工部死后休妻。”同上
杜园贾谊
陈和叔为举子，通率少检，后举制科，骤为质朴，时号“热熟颜回”。时孔文仲对制策，言天下有可叹息恸哭者，既而被斥。陈曰：“孔子真杜园贾谊也。”王平甫曰：“杜园贾谊好对热熟颜回。”同上
不喜歌舞
冯当世晚年好佛，知并州，以书寄王平甫曰：“并州歌舞妙丽，闭目不喜，日以谈禅为事。”平甫答曰：“若如所谕未达理，闭目不喜，已是一重公案。”同上
平调二曲
神文将葬永昭陵，大行梓宫初发引，王禹玉时为翰林学士，作平调发引二曲，其一曰：“玉宸朝晚，忽忽掩黄衣，愁雾锁金扉。蓬莱待得仙丹至，人世已成非。龙輴转西畿，旌旆入云飞。望陵宫女垂红泪，不见翠舆归。”二曰：“上林春晚，曾是奉宸游，水殿戏龙舟。玉箫声断仙人驭，一去隔千秋。重到曲江头，事往涕难收。当时御幄传觞处，依旧水东流。”《说郛》卷十五《广知》引
录公得替
大理寺丞路坦尝宰相中一县，有神录，四年方解役，坦赠诗云：“百里传呼号录公，三年得替普天同。惟君四载过常例，更有何人继后风。”其诗闻于朝，夺坦一官而停之。《类说》
今日谁非郑校人
王介甫为相，引用不次，及再罢相，颇有谮之者。公至金陵，每得生鱼，多放池中。有门人作诗曰：“直须自到池边看，今日谁非郑校人？”同上
范希文蚊诗
范希文监泰州西溪盐场，地多蚊蚋，作诗云：“饱似樱桃重，饥如柳絮轻。但知从此去，不用问前程。”同上
善谑驿
襄州南有驿，名善却，唐之善谑驿也，乃淳于髡放鹄处，柳子厚《和刘梦得善谑驿奠淳于先生》，即此地也。同上
着也马留
京师优人以杂物布地，遣沐猴认之，即曰：“着也马留。”熙宁中，状元叶祖洽赴宴，有下第进士作诗曰：“着甚来由去赏春，也应有意惜芳辰。马蹄莫踏乱花碎，留与愁人醉作茵。”同上
宋罗江
庆历中，有亲事官栏入殿门，御史宋禧乞内庭畜罗江之狗，时号宋罗江，亦曰宋神狗。同上
孔道辅以直言得馆职
孔公道辅以刚毅直谅名闻天下，知谏院日，请明肃太后归政天子。为中丞日，谏废郭后。其后知兖州日，近臣有献诗百篇者，执政请除龙图阁直学士，仁宗曰：“是诗虽多，不如孔道辅一言。”乃以公为龙图阁直学士。《类苑》卷五
柳开强娶钱氏
柳开知润州，有监兵钱供奉者，亦忠懿之近属也。乃父方奉朝请，在京师。开乘间来谒，造其书阁，见壁有绘妇人像甚美，诘以谁氏，监兵对曰：“某之女弟也，既笄矣。”柳喜曰：“开丧偶已逾期，愿取为继室。”钱曰：“俟白家君，敢议姻事。”柳曰：“以开之材学，不辱于钱氏之门。”遂强委禽焉，不旬日而遂成礼。钱不之敢拒，走介白其父，乞上殿面诉柳开劫取臣女。仁宗问曰：“卿识柳开否？”曰：“不识。”上曰：“真奇杰之士也。卿家可谓得嘉婿矣。吾为卿媒，可乎？”钱父不敢再言，但拜谢而退。《类苑》卷七
神宗题韩琦曾公亮墓碑
韩侍中薨，差内臣张都知督葬事，玄堂甃以石，一切用度，皆出于官。上自撰墓碑，题其额曰：“两朝顾命定册元勋之碑。”明年，曾侍中薨，上题其墓碑额曰：“两朝顾命赞册亚勋之碑。”《类苑》卷八
张咏焚黑店
张乖崖未第时，尝游汤阴，县令赐束帛万钱，张即时负之于驴，与小僮驱而归。或谓曰：“此去遇夜道店，陂泽深奥，人烟疏阔，可俟徒伴偕行。”张曰：“秋夜矣，亲老未授衣，安敢少留邪？”但淬一短剑而去。行三十余里，日已晏，止一孤店，惟一翁洎二子。见咏来甚喜，密相谓曰：“今夜好个经纪。”张亦心动，窃闻之，因断柳枝若合拱者为一棓，置室中。店翁问曰：“持此何用？”张曰：“明日早行，聊为之备耳。”夜始分，翁命其子呼曰：“鸡已鸣，秀才可去矣。”张不答，即来推户。张先以坐床拒左扉，以手拒右扉。店夫既呼不应，即再三排闼，张忽退立，其人闪身踉跄而入，张擿其首，毙之，曳入阃。少时，其次子又至，如前复杀之。及持剑视翁，方燎火爬痒，即断其首，老幼数人，并命于室。呼僮牵驴出门，乃纵火，行二十余里，始晓。后来者曰：“前店人失火，举家被焚。”《类苑》卷九
寇准诚过其才丁谓才过其实
袁抗大监尝言，曾守官营道，闻吏官言，寇莱公始谪为州司马，素无公宇，百姓闻之，竞荷瓦木，不督而会，公宇立成，颇亦宏壮。守土者闻于朝，遂再有海康之行。始戒途，吏民遮道，马复踖䠞不进，寇以策叩马曰：“吾尚敢留滞邪？汝何不行？”马即前去，寇泣且曰：“语丁谓，我负若何事？致我于极地邪！”其后丁自朱崖移道州，袁尝接其语论，遂以所闻质之。丁曰：“寇自粗疏。先朝因节日，赐宴于寇相第，寇好以大白饮人，时曹利用为枢密副使，不领其意，寇曰：‘某劝太傅酒，何故不饮？’曹竟不濡唇，寇怒曰：‘若一夫耳，敢尔邪？’曹厉声曰：‘上擢某在枢府，而相公谓之一夫，明日当于上前辨之。’自此二公不协，厥后发莱公之事者，曹貂也。预谓何事？”然中外皆知莱公之祸，丁有力焉。二公之在政府也，当太平之盛，至于赞燮王度，亦无善恶之大者。至今天下识与不识，知与不知，闻莱公之名，则许以忠荩；言晋公之为，则目以奸谀。岂非丁以才过其实，寇以诚过其才欤？《类苑》卷十一
孙沔不许外使居其上
孙资政沔出帅环庆，宿管城，值夏州进奉使至，或白当选驿者。公曰：“使夏国主自入朝，亦外臣也，犹当在某下，况陪臣乎？”羌使遂宿白沙。仁庙闻而嘉之。同上
石守道不收馈赠之食
石守道学士为举子时，寓学于南都，其固穷苦学，世无比者。王侍郎渎闻其勤约，因会客，以盘餐遗之，石谢曰：“甘脆者，亦某之愿也。但日享之则可，若止修一餐，则明日何以继乎？朝享膏粱，暮厌粗粝，人之常情也。某所以不敢当赐。”便以食还，王咨重之。《类苑》卷十二
韩丕以槲叶著书
骊山白鹿观，向有道士王某，通五经。结茅庐数十区，讲授生徒几百人，韩丕亦尝从之学。王间遣生徒往近村市酒。一日，命韩挈榼以往。王谓诸生曰：“韩秀才风骨粹重，向去进士不可量也。然到山岁余，未尝见其所业。”命破扃，索其寝室中，于席下得槲叶厚四五寸，或二三叶，或十数叶，以细梗贯之，乃韩之著述也。王见之惊骇，自此厚加礼待。其后官至贰卿、翰林学士。《类苑》卷十二
张杲卿谓仁宗孤寒
张杲卿为御史中丞日，因登对言及家世及履历本末。仁庙曰：“卿亦出自孤寒。”杲卿曰：“臣本书生，陛下擢任至御史中丞，三子皆服官裳，亦有先臣之田庐，家事有托，自谓非孤寒，陛下可谓孤寒矣。”仁庙徐曰：“亦有说乎？”曰：“陛下春秋高，奉宗庙社稷之重，主鬯尚虚位，天下之心未有所系，是陛下孤寒也。”仁庙改容，颇嘉其意，后遂参柄用。《类苑》卷十七
张亢不先上闻
瀛州城本隘狭，景德中，几为北虏所破。自讲和之后，居民军营，悉在南关。张客省亢守郡日，召郡中高赀户谓之曰：“闻若等产业多在南关，吾欲城入之，然而计工匠楼橹之费，非十余万缗不可。”咸曰：“苟得围入大城，愿备所用工。”公令富民自均其数，未经旬日，不督而集。乃命官籍其数，募厢库禁卒以充役，既成，始奏取旨。或曰：“不俟朝命，罪必及焉。”公曰：“苟俟中覆而为，城必不立矣。今兴工而后奏，俟朝旨允与不允，吾城已筑过半矣。傥或得罪，不过斥张亢耳，民获百世之利，又何疑焉？”其后城垂就，而公坐不先上闻，果被左迁漕司。或疑有干没，俾官穷究，无毫厘之欺。治平中，河朔地震，瀛之中城圮，因而斸去之。今为大郡，寇戎苟至，亦不可攻围矣。公昔守鄜州，鄜州有两城，守居北城，上佐廨宇，器甲军财之帑，皆在南城，渡一小涧，几百步，方入北城。北城可容南城三四，公亦先定谋而后闻，遂并南入北，省守陴者十之三，朝廷亦不之罪。近时闻边建水利，缮城垒，必先计己之恩赏厚蒲，然后为之，校乎张公之心，一何异哉？《类苑》卷二十三
韩稚圭禁焚尸
河东人众而地狭，民家有丧事，虽至亲，悉燔爇，取骨烬寄僧舍中。以至积久弃捐乃已，习以为俗。韩稚圭镇并州，以官镪市田数顷，俾州民骨肉之亡者，有安葬之地。古者，反逆之人乃有焚如之刑，其士民则有敛殡祔葬之礼，惟胡夷洎僧尼，许从夷礼而焚柩，齐民则一皆禁之。今韩公待俗以礼法，真古循吏之事也。《类苑》卷二十三、卷三十二
眼前何日赤
国朝，翰林学士得服金带，朱衣吏一人前导。两府则朱衣吏两人，金笏头带佩金鱼，谓之重金。居两制久者，则曰：“眼前何日赤？腰下甚时黄？”处内廷久者，又曰：“眼赤何时两？腰金甚时黄？”《类苑》卷二十五
赐饮宰相第
真宗朝，岁时始赐饮于宰相第，大两省待制以上赴。林尚书以谏议大夫为三司副使，亦预。既而并诸副使，遂以为常。王太尉主会，惟用太官之膳，少加堂飧。自丁晋公助以家馔，今皆踵之。《类苑》卷二十五
前任班趁办
唐朝，官有定员，阙则补之。后唐长兴二年，诏诸州得替节度、防御、团练、刺史，并令随常朝官逐日立班。二年，放免常朝，令五日赴起居。国初，尚多前资官，今阁门仪制，尚有见任、前任防御、团练使。《类苑》卷二十六
街鼓
京师街衢，置鼓于小楼之上，以警昏晓。太宗时，张公洎制坊名，列牌于楼上。按唐马周始建议置鼛鼓，唯两京有之，后北都亦有鼛鼛鼓，是则京师之制也。二纪以来，不闻街鼓之声，金吾职废矣。《类苑》卷三十三
钟离权诗
邢州开元寺一僧院壁，有五代时隐士钟离权草书诗二绝，笔势遒逸，诗句亦佳。诗曰：“得道真僧不易逢，几时归去愿相从。自言住处连沧海，别是蓬莱第一峰。”其二曰：“莫厌追欢语笑频，寻思离乱可伤神。闲来屈指从头数，得见升平有几人？”后刘从广知邢州，访此寺，遂命刊勒此诗于石。《类苑》卷三十五
清风明月两闲人
赵叔平罢参政，致政居睢阳，欧阳永叔罢参政，致政居汝阴。叔平一日乘安舆来访永叔，时吕晦叔以金华学士知颍州，启宴以召二公。于是欧公自为优人致语及口号，高谊清才，搢绅以为美谈。口号曰：“欲知盛集继荀陈，请看当筵主与宾。金马玉堂三学士，清风明月两闲人。红芳已过莺犹啭，青杏初尝酒正醇。好景难逢良会少，乘欢举白莫辞频。”《类苑》卷三十五
张宗永诗
张宗永，华州人，倜傥不羁，善为诗。宝元中，以职官知长安县，时郑州陈相尹京兆，宗永尝以事失公意。公有别业在鄠、杜县间，宗永知公好绝句诗，乘间诣之，于厅大书二韵云：“乔松翠竹绝纤埃，门对南山尽日开。应是主人贪报国，功成名遂不归来。”庄督录以闻，公览而善之，待之如初。宗永尝有诗云：“大书文字堤防老，剩买峰峦准备闲。”佳句甚多，往往脍炙人口。《类苑》卷三十五
冯端书塞上诗
冯太傅端，尝书一绝句云：“鸣鹘直上一千尺，天静无风声更干。碧眼胡儿三百骑，尽提金勒向云看。”顾坐客曰：“此可画于屏障，乃柳如京塞上之作。”《类苑》卷三十五
王平甫点绛唇词
王平甫学士，以高才硕学，劲正不附丽。熙宁中，判官告院，忽于秋日作宫辞《点绛唇》一阕，其旨盖有所刺，以示其游。魏泰叹曰：“公之辞美矣，然断章乃流离之思，何也？”明年，平甫竟以谗得罪，废归金陵。其词曰：“秋气微凉，梦回明月穿帘幕，井梧萧索，正绕南枝鹊。　　宝瑟尘生，金雁空零落。情无托，髩云重掠，不似君恩蒲。”同上
高丽求王平甫诗
熙宁中，高丽遣使人入贡，且求王平甫学士京师题咏，有旨令权知开封府元厚之内翰抄录以赐。时厚之自诣平甫求新著，平甫以诗戏厚之曰：“谁使诗仙来凤沼，欲传贾客过鸡林。”《类苑》卷三十五
蔡子正作喜迁莺词
蔡子正久在边任，晚年以龙图阁直学士再守平凉，作《喜迁莺》词一阕以自广，曰：“霜天清晓。望紫塞古垒，寒云衰草。汉马嘶风，边鸿翻月，陇上铁衣寒早。剑歌骑曲悲壮，尽道君恩须报。塞垣乐，尽橐鞬锦领，山西年少。　　谈笑。刁斗静，烽火一把，长报平安耗。圣主深仁，威棱遐布，骄虏尚宽天讨。岁华向晚愁恩，谁念玉关人老？太平也，且欢娱，莫惜金樽频倒。”此曲成，大传都下。《类苑》卷三十五
张退傅诗
张退傅相公与陈文惠公同秉政，张既以帝傅致政，有诗寄文惠曰：“赭案当年并命时，蒹葭衰飒倚琼枝。皇恩乞与桑榆老，鸿入高冥凤在池。”张公既退居，年七十八岁，有《除夜》诗：“八十光阴有二年，烟萝门户喜开关。近来无奈山中相，频寄书来许缀班。”退傅以八十二岁薨，正八十有二之谶。《类苑》卷三十五
王禹玉祭社诗
京师祭二社，多差近臣。王禹玉在两禁二十年，熙宁三年，为翰林承旨，又膺是任，题诗斋宫曰：“邻鸡未动晓骖催，又向灵坛饮福杯。自笑治聋不知足，明年强健更重来。”执政闻而怜之。《类苑》卷三十六
卢氏凤栖梧词
蜀路泥溪驿，天圣中，有女郎卢氏者，随父往汉州作县令，替归，题于驿舍之壁。其序略云：“登山临水，不废于讴吟；易羽移商，聊纾于覉思。因成《凤栖梧》曲子一阕，聊书于壁。后之君子览之者，无以妇人切弄翰墨为罪。”词曰：“蜀道青天烟霭翳，帝里繁华，迢递何时至？回望锦川挥粉泪，凤钗斜亸乌云腻。　　钿带双垂金缕细，玉佩珠珰，露滴寒如水。从此鸾妆添远意，画眉学得遥山翠。”《类苑》卷三十九
郑氏死后出家
熙宁中年，王禹玉丞相奏亡妻庆国夫人郑氏，临终遗言，乞度为女真。敕特许披戴，赐名希真，仍赐紫衣，号冲静大师。《类苑》卷四十三
韩稚圭梦手捧天
韩稚圭侍中知泰州日，卧病数日，冥冥无所知，倏然而苏。语左右曰：“适梦以手捧天者再，不觉惊寤。”其后援英宗于藩邸，翼神宗于春宫，捧天之祥已兆于庆历中，固知贤臣勋业，非偶然而致也。《类苑》卷四十五
张退夫读乐记中第
张客省退夫自言，应举时，因醉，乘驴过市，误触倒杂卖担子，其人喧争不已，视担中，只有《乐记疏》一册，遂五十钱市之，其人乃去。张初不携文籍而行，遇醉醒，止阅所买《乐记疏》。无何，省试《黄钟为乐之末节论》，独《乐记》为详，论擅场南省，遂高选，明年擢甲第。《类苑》卷四十五
费孝先作轨革卦影
李璋太尉罢郢州入朝，至襄阳，疾病，止驿舍两月余。璋尝命蜀人费孝先作轨革卦影，先画一凤止于林，下有关焉，又画一凤立于台，又画衣紫而哭者五人。盖襄州南数里，有凤林关，传舍名凤台驿。始璋止二子侍行，三子守官于外，闻璋病甚，悉来奔视。至之翌日，璋乃卒，果临其丧者五人。《类苑》卷四十七
唐郎中梦寇准为相
寇忠愍初登第，授大理评事，知归州巴东县。时唐郎中谓方为郡，夕梦有人告云：“宰相至。”唐思之，不闻朝廷有宰相出镇者。晨兴视事，而疆吏报寇廷评入界，唐公惊喜，出郊迓劳。见其风神秀伟，便以公辅待之，且出诸子罗拜。唐新饰勒鞯，置厅之左，寇既归船，其子拯白其父曰：“适者寇屡目此，宜即送之。”寇果询牙校：“何人知吾欲此？”对以十四秀才。既而力为延誉，拯于孙汉公榜等甲成名。《类苑》卷四十八
欧阳修乞早致仕
欧阳文忠公在蔡州，屡乞致仕。门下生蔡承禧因间言曰：“公德望为朝廷倚重，且未及引年，岂容遽去也？”欧阳答曰：“某平生名节，为后生描画尽，惟有早退，以全晚节，岂可更俟驱逐乎？”承禧叹息，无以答。既而以太子少保致仕。《类苑》卷五十三
移赵师旦事于曹觐
侬贼破邕州，偶江涨，遂乘桴沿流入番禺。时赞善大夫赵师旦知康州，到任始一日，贼既迫境，谕官属吏民使避贼，谓曰：“吾固知斯城不可守，守城而死，乃监兵洎吾之职也。若曹无预祸。”贼既至，率弱卒不满百，御之，半日，城陷，赵与监兵者皆死之，士卒得免者无一二。先是，一日，赵方出其妻，藏于山谷，道上生一子，弃草中。贼去凡三日，复归视之，尚生，人谓忠义之感。有曹觐者，以太子中舍知封州，贼既至，乃易服遁去，未十余里，为贼所擒。贼首谓曰：“汝乃好骂我南人作蛮者也，今日犹不拜邪？”曹竟不屈，至晚，积薪燔死于江壖。时本路主漕运者，与曹有旧，仍移师旦事，勒诗于石。朝廷赠觐太常少卿，子孙弟侄洎女子受官赏命服者数人。赵赠卫尉少卿，一子得殿直。赵史君之事，岭外率知之，康人为之立祠堂，至今祭祀不绝。《类苑》卷五十三
富大监王郎中之廉节
扈郎中褒尝言，昔知苏州吴县，苏州士大夫寓居者多，然无不请托州县，独致仕富大监严三年无事相委。又丘太博舜元言，尝知洪州新建县，洪之右族多挠官政，惟致仕王郎中述安贫杜门，衣食不足而未始告人。斯二人者，天下固未尝知其廉节也。《类苑》卷五十四
寇丁相轧
寇莱公与丁晋公始甚相善，李文靖公为相，丁公尚为两制，莱公曰：“屡以丁荐，而公不用，何也？”文靖答曰：“今已为两禁也，稍进，则当国。如斯人者，果可当国乎？”寇曰：“如丁之才，相公自度终能抑之否？”文靖曰：“唯，行且用之，然他日勿悔也。”既而二公秉政，果倾轧，竟如文靖之言。《类苑》卷五十七、《群书类编故事》卷十七、《古今合璧事类备要》续集卷五十
谢泌荐士
谢泌名知人，少许可，平生荐士，不过数人，而后皆至卿相。每发荐牍，必焚香望阙再拜曰：“老臣又为陛下得一人。”王文正公，即其所荐士也。《类苑》卷五十七
飞鱼易名鸱吻
汉以宫殿多灾，术者言，天上有鱼尾星，宜为其象，冠于屋，以禳之。今亦有。唐以来，寺观旧殿宇，尚有为飞鱼形，尾指上者，不知何时易名为鸱吻，状亦不类鱼尾。《类苑》卷五十八
慎火木
《酉阳杂俎》云：“广州有慎火木，大三四围。慎火，《本草》一名景天，俗亦名护火，多以盆缶植之，置屋上，其花红白细错如锦。”予尝两至番禺，段成式所谓慎火，乃烽火木耳，又名龙骨。其干叶若慎火，断之有白汁，着人肌肤，遂成疮痏。亦无花。盖不识者误传也。《类苑》卷五十九
辰砂
辰州朱砂，嘉者出蛮峒锦州界狤獠峒老鸦井，其井深广十丈，高亦如之。欲取砂，必聚薪于井，俟满，火燎之，石壁迸裂，入火者既化为烟气矣，其偶存在壁者，方得之，乃青色顽石。有砂处，即有小龛，龛中生白石床如玉。床上乃生丹砂，小者如箭镞，大者如芙蓉，光如磬玉可鉴，研之如猩血。砂洎床大者重七、八斤，价十万，小者五六万。晃州亦有，赤色，如箭镞，带石者得自土中，非此之比也。《类苑》卷六十
䒿羹
真宗时，有人奉使交趾，以䒿羹配笼饼而食，羹中血皆如皂荚子，虽味不甚佳，莫知其何以致然。洎回，苦求其法，乃取牛蜱瀹而去其皮耳。同上
华清宫
故华清宫在绣岭之下，山半有玉蕊峰。天圣末，予为学于山之岭所谓朝元阁者。峰侧有夹纻作王母之像，虽小有损腐之处，而丹青未甚暗昧。其御阶甃以莲花砖，千余步则栽一石柱，端有孔，相传云：开元、天宝中，贯以红绵絙，宫女攀援而上。庆历中，再游，询王母之像，失之已久，石柱孔已为庸道士烧为灰而涂壁矣。岭之阴，温泉涌流，岭之南，有丹霞泉者，极寒冽，予尝夏盥于彼。《类苑》卷六十。《永乐大典》卷一八二二四第一五页引至“攀援而上”。《永乐大典》卷一○九○一第一五页引首句。
皂荚合欢
唐华清宫，今灵泉观也。七圣殿之西隅，十数步间，有皂荚一株，合数人抱，枝干颇瘁。相传云：明皇洎贵妃共植于此，每岁结实，必有十数荚合欢者。京兆尹命老卒数人守视之。移接于他枝，则不复合欢也。《类苑》卷六十
南北方嗜好不同
杜大监植言：南方无好羊洎面，惟鱼稻为嘉，故南人嗜之。北方鱼稻不多，而肉面嘉，故北人嗜之。易地则皆然，不必相非笑也。同上
白石碑
江陵北四十里，有白石碑驿，其西有疏陂，东有鸭陂，白碑亦当作陂泽之陂也。盖驿侧数里，有后梁宣、明二帝墓。唐相萧嵩为其祖立碑于驿之北，因此人以陂为碑，误也。同上
虎畏橐驼
天禧中，有武臣赴官青社齐州北境，时河水渐退，葭菼阻深。武臣以橐驼十数头负囊箧，冒暑宵征。有虎蹲于道右，驼既见，鸣且逐之，虎大怖骇，弃三子而走。役卒获其子而鬻之。同上
石鱼
陇西地名鱼龙，出石鱼，掘地取石，破而得之，多鲫洎鳅，亦有数尾相随者，如以漆描画，鳞鬣肖真，烧之尚作鱼腥。鱼龙，古之陂泽也，岂非鱼生其中，山颓塞渐久，而土凝为石，故破之有鱼形。今衡州有石鱼，无异陇州者。杜甫诗有“水落鱼龙夜，山空鸟鼠秋”，正谓陇州也。同上
沸沙
荆江自湖口而上，有沸沙。舡行或屹然而止，其下即沙，水涌沸，舟子无以施其力，俄顷即至湮溺。为芦簟五七番，置油米于其上，挑之舡下，乃得行。同上
石燕
零陵出石燕，旧传遇雨则飞。尝见同年谢郎中鸿云：“向在乡中山寺为学，高岩石上有如燕状者，因以笔识之。石为烈日所暴，忽有骤雨过，所识者往往坠地，盖寒热相激而迸落，非能飞也。”予向过永州，有人赠一石板，上亦有燕形者在焉，土人呼为燕窠。同上
阳朔石峰
桂州左右，山皆平地拔起数百丈，竹木蓊郁，石如黛染。阳朔县尤佳，四面峰峦骈立，故沈水部彬尝题诗曰：“陶潜彭泽五株柳，潘岳河阳一县花。两处争如阳朔好，碧莲峰里住人家。”《类苑》卷六十
南海啖槟榔
南海地气暑湿，人多患胸中痞滞，故常啖槟榔，日数十口。以㪍楼藤洎蚬灰同咀之，液如朱色。程师孟知番禺，凡左右侍吏啖槟榔者，悉杖之，或问其故，曰：“我恶其口唇如嗽血耳。”同上
蚁鲊
岭南暑月欲雨，则朽壤中白蚁蔽空而飞，入水翅脱，即为虾。土人遇夜于水次秉炬，蚁见火光，悉投水中，则以竹簁漉取，抟之如合捧，每抟一两钱，以豚脔参之为鲊，号天虾鲊。又有大赤蚁，作窠于木杪，有数升器者。取其卵并蚁，以糁洎姜盐酿为鲊，云味极辛辣。同上
杭人好饰门窗什器
熙宁八年，淮浙大旱，米价翔踊，人多殍饿。杭人素轻夸，好美洁，家有百千，必以太半饰门窗，具什器。荒歉既至，鬻之亦不能售，多斧之为薪，列卖于市，往往是金漆薪。同上
木馒头
木馒头，京师亦有之，谓之无花果，状类小梨，中空，既熟，色微红，味颇甘酸，食之大发瘴。岭南尤多，州郡待客，多取为茶床高饤，故云：“公筵多饤木馒头。”或谓岭南诸州，刻木作馒头状，底刻字云：“大中祥符年，一样造五十只。”谈者之过也。同上
采珠
《岭南杂录》云：“海滩之上，有珠池，居人采而市之。”予尝知容州，与合浦密迩，颇知其事。珠池凡有十余处，皆海也，非在滩上。自某县岸至某处，是某池，若灵渌、囊村、旧场、条楼、断望，皆池名也，悉相连接在海中，但因地名而殊矣。断望池接交趾界，产大珠，而蜑往采之，多为交人所掠。海水深数百尺已上方有珠，往往有大鱼护之，蜑亦不敢近。《类苑》卷六十一
蓬莪茂
岭南青姜，根下如合捧，其旁附而生者状如姜，往往大于手，南人取其中者干之，名蓬莪朮，北人乃呼为蓬莪茂。字书亦无茂字。名之为朮，乃是土人病泄痢者，取青姜磨酒煮服之多愈，盖蓬莪朮和气耳。《类苑》卷六十一
鱼
河豚鱼有大毒，肝与卵，人食之必死。每至暮春，柳花坠，此鱼大肥，江淮人以为时珍，更相赠遗。脔其肉，杂䕡蒿荻牙，瀹而为羹。或不甚熟，亦能害人，岁有被毒而死者。南人嗜之不已。
岭南有五脔鱼，百五斜纹，色如虹，或云与蛇为牝牡，春时食其卵，亦能杀人，啖其肉，必致呕泄。又有抱石鱼，状类科斗，生急滩石上，自庐陵、南康、雄、韶人，皆取之酿鲊瀹羹，以为奇味。同上
凤凰
南恩州北甘山，壁立千仞，有瀑水飞下，猿狖不能至，凤凰巢其上，彼人呼为凤凰山。所食亦虫鱼。遇大风雨，或飘堕其雏，小者犹如鹤，而足差短，南人截取其嘴，谓之凤凰杯。古书谓凤凰生于丹穴。丹穴，即南方也。盖此禽独出尘寰之外，能远罗弋，所以为羽族之长者，以其智能远害，逢时而出也。本朝尝集清远合欢树。同上
鸩鸟
至和中，予赴任邕，至金城驿一邮置早膳，闻如以手答腰鼓者，问邮卒曰：“何处作乐？”曰：“非也，乃鸩鸟禁蛇耳。”同上
汜水关有唐高祖太宗像
汜水关东北十余里，即等慈寺，乃唐太宗擒窦建德时下营之地也。关之西峰曰昭武庙，有唐高祖、太宗塑像，共处一殿。高祖状貌如五十许人，仪状博硕，而不甚长，幅巾缕金，赭袍玉带，蹑靴合瓜，西南向立莲花上。太宗状如十七八少年，风骨清瘦，衣浅黄缕金袍，玉带，手捧冠，制度类远游，露首东北向，跣立莲花上。询诸士大夫，竟不知其仪制之由。庙乃会昌中所毁佛寺之殿也，至今不倾圮。《类苑》卷六十二
象祠
道州、永州之间，有地名鼻亭，穷崖绝徼，非人迹可历。其下乃潇水，无湍险，俗谓之麻滩，去两州各二百余里，岸有庙，即象祠也。孟子曰：“舜封象于有庳，所以富贵之也。”噫！既远不可考知，其以今揆之，此地非迁，孰有肯居也？同上
卧仙
华岳张超谷，岩石下有僵尸，齿发皆完。春时，游人多以酒沥口中，呼为卧仙，好事者作木榻以荐之。嘉祐中，有石方十余丈，自上而下，正塞岩口，岂非仙者所蜕，山灵不欲人之亵慢？同上
皂鹤洞
平凉西有崆峒山，乃广成子修道之所。山之绝壁有石穴，谓之皂鹤洞，鹤顶如丹，毛羽皆黑，日照之，金色粲然，故其下有金衣亭，岁不过一二出。今其地乃为僧徒所据，鹤或见，则僧必死亡反初者。同上
长沙三绝
长沙人常自咤吾州有三绝，天下不可及。猫儿头笋，一枝重秤；黑潭取鱼，一网逾千斤；巨舰漕米，一载万石。同上
山药
山药，按《本草》本名薯蓣，唐代宗名豫，故改下一字为药，今英庙讳犯上一字，若却取下一字呼蓣药，于理无害。同上
罨画流苏钖销
昔之歌诗小说，多言罨画流苏者，询之朋游，莫知其状。予尝知广南恩州，恩有匠人求见，问其所能，曰：“某善钖销。”亦不晓其事，再诘之，则曰：“今京师所谓银泥者是也。”又问更有何艺，曰：“亦能罨画。”遽以小儿衣试之，乃今之生色也。又向在京师，常到州西，过一委巷，憩茶肆中，对街乃赁凶具之家，命其徒拆卸却流苏，乃是四角所系盘线绘绣之球，五色，昔谓之同心而下垂者。流苏帐者，古人系帐之四隅以为饰耳。同上
嘲免解者诗
景祐元年九月二日，诏先朝免解者，候将来省试，与特奏名。时有无名子，改王元之《升平词》以嘲曰：“旧人相见问行年，名说真宗更已前。但看绿衫包裹了，这回含笑入重泉。”《类苑》卷六十三
无比店与有巴楼
参政赵侍郎宅，在东京丽景门内，后致政，归睢阳旧第。宋门之宅，更以为客邸，而材植雄壮，非邸可比，时谓之无比店。李给事师中保厘西京，时驼马市有人新造酒楼，李乘马过其下，悦其壮丽，忽大言曰：“有巴。”京师谚语以美好为有巴。时人对曰：“梁苑叔平无比店，洛阳君赐有巴楼。”同上
讥吴善长诗
吴善长郎中，仪状恢伟，颇肖富丞相，文学之誉，则未闻焉。有轻薄子赠之诗曰：“文章却似呼延赞，风貌全同富相公。”国初，有武臣呼延赞者好吟恶诗，故云。同上
欧阳景诗
洗马欧阳景，素有轻薄名，一旦，金銮长老来上谒，告曰：“院门阙斋供，今将索米于玉泉长老，敢乞一书，以为先容。”景笑曰：“诺。”翌日，授一缄，既至，玉泉启封，乃诗一首曰：“金銮来觅玉泉书，金玉相逢价倍殊。到了不干藤蔓事，葫芦自去缠葫芦。”二僧相视，发笑而已。同上
常秩讳学春秋
常秩旧好治《春秋》，凡著书讲解，仅数十卷，自谓圣人之意，皆在是矣。及诏起，而王丞相介甫不好《春秋》，遂尽讳所学。熙宁六年，两河荒歉，有旨令所在散青苗本钱，权行倚阁。王平甫戏秩曰：“公之《春秋》，亦权倚阁乎？”秩色颇赭。《类苑》卷六十五
郑向哭王耿
郑向知杭州，王耿为两浙转运使。二人者，屡以公事相失，以至互有论列，朝廷未推鞠，而耿死，郑往哭之，尽哀。杭州僚属相骇曰：“龙图素恶端公，今何哭恸也？”范拯在傍戏曰：“诸君不会，龙图待哭斯人久矣。”同上
教坊杂剧
熙宁九年，太皇生辰，教坊例有献香杂剧。时判都水监侯叔献新卒。伶人丁仙见假为一道士，善出神，一僧善入定。或诘其出神何所见？道士云：“近曾至大罗，见玉皇殿上有一人，披金紫，熟视之，乃本朝韩侍中也。手捧一物。窃问傍立者，云：‘韩侍中献国家金枝玉叶万世不绝图。’”僧曰：“近入定到地狱，见阎罗殿侧有一人，衣绯垂鱼，细视之，乃判都水监侯工部也。手中亦擎一物。窃问左右，云：‘为奈何水浅，献图，欲别开河道耳。’”时叔献兴水利，以图恩赏，百姓苦之，故伶人乃有此语。同上
军府杂剧
景祐末，诏以郑州为奉宁军，蔡州为淮康军。范雍自侍郎领淮康节钺，镇延安。时羌人旅拒戍边之卒，延安为盛。有内臣卢押班者钤辖，心尝轻范，一日军府开宴，有军伶人杂剧，称参军梦得一黄瓜，长丈余，是何祥也？一伶贺曰：“黄瓜上有刺，必作黄州刺史。”一伶批其颊曰：“若梦见镇府萝卜，须作蔡州节度使。”范疑卢所教，即取二伶杖背，黥为城旦。同上
盛天下苍生
有进士曹奎，屡掇上庠南宫高选，居常自负，作大袖袍衣之，袖广数尺。时有进士杨卫怪之，谓曰：“袖何广耶？”奎曰：“要盛天下苍生。”卫答曰：“此但能盛一个耳。”《类苑》卷六十五。《类说》节引此文
改裴晋公赞
裴度形貌短小，而位至将相，尝自赞其写真曰：“尔形不长，尔貌不扬，胡为将？胡为相？一片灵台，丹青莫状。”盖谓由心吉而致富贵也。张学士丰貌甚美，尝绘其容，以寄兄环，环改裴赞寄之，曰：“尔形甚长，尔貌甚扬，不为将，不为相，一片灵台，丹青莫状。”《类苑》卷六十五。《类说》节录此文
天狗下勾当公事
曾巩知襄州日，朝廷遣使按水利，振流民者，各辨辟二两选人充勾当公事。巩一日宴诸使者，座客有言，昨夕三鼓，大星坠于西南，有声甚厉，次又有一小星随之。巩曰：“小星必天狗下勾当公事也。”《类苑》卷六十五
茶床谜
陈恭公以待制知扬，性严重，少游宴。时陈少常亚罢官居乡里，一日上谒，公谓曰：“近何著述？”亚曰：“止作得一谜。”因谓之曰：“四个脚子直上，四个脚子直下，经年度岁不曾下，若下，不是风起便雨下。”公思之良久，曰：“殊不晓，请言其旨。”亚曰：“两个茶床相合也。”“方欲以此为对，然不晓风雨之说。”亚笑曰：“乃待制厅上茶床也。苟或宴会，即悭值风，涩值雨也。”公为之启齿，复为之开樽。同上
曹琰落牙诗
曹琰郎中，滑稽之雄者。一日，因食落一牙，戏作诗曰：“昨朝饭里有粗砂，隐落翁翁一个牙。为报妻儿莫惆怅，见存足以养浑家。”《类苑》卷六十五、又卷六十七
蜴蜥求雨
熙宁中，京师久旱，按古法，令坊巷各以大瓮贮水，插柳枝，泛蜴蜥，使青衣小儿环绕呼曰：“蜴蜥蜴蜥，兴云吐雾。降雨滂沱，放汝归去。”开封府准堂札责坊巷寺观祈雨甚急，而不能尽得蜴蜥，往往以蝎虎代之，蝎虎入水即死，无能神变者也。小儿更其语曰：“冤苦冤苦，我是蝎虎。似恁昏沉，怎得甘雨？”《类苑》卷六十五。《类说》、《岁时广记》卷二节引此文
中书有生老病死苦
熙宁中，初富丞相苦足疾，多不入，曾丞相将及引年。时王介甫、赵阅道、唐子方为参政，介甫日进说以更庶政，阅道颇难之，而不能夺，但退坐阁中，弹指言苦。唐子方屡争于上前，既而唐发疽而死。京师人言，中书有生老病死苦之说，谓介甫生，曾公老，富公病，阅道苦，子方死也。《类苑》卷六十五
科场中进士程文多可笑者
科场中进士程文多可笑者。治平中，国学试策，问体貌大臣，进士对策曰：“若文相公、富相公皆大臣之有体者。冯当世、沈文通皆大臣之有貌者。”意谓文、富丰硕，冯、沈美少也。刘原父遂目沈、冯为有貌大臣。又欧阳永叔主文试《贵老为其近于亲赋》，有进士散句云“睹兹黄耇之状，类我严君之容”，时哄堂大笑。《类苑》卷六十六。《类说》节引此文
权顿幞头
张逸密学知成都，善待僧。文鉴大师，蜀中民素所礼重。一日，文鉴谒张公，未及见。时华阳主簿张唐辅同候于客次，唐辅欲搔发，方脱乌巾，睥睨文鉴，罩于其首，文鉴大怒，喧呶。张公遽召，才就坐，即白曰：“某与此官人素不相熟，适来辄将幞头罩某面上。”张公问其故，唐辅对曰：“某方头痒，取下幞头，无处顿放，见大师头闲，遂且权顿少时，不意其怒也。”张公大笑而已。《类苑》卷六十七。《类说》节引此文
陈亚善对
陈少常亚以滑稽著称，蔡君谟尝以其名戏之曰：“陈亚有心终是恶。”陈即复曰：“蔡襄无口便成衰。”时以为名对。为殿中丞日，知岭南恩州，到任作书与亲旧曰：“使君之五马双旌，名目而已；螃蟹之一文两个，真实不虚。”又尝曰：“平生得一对最亲切者，是红生对白熟者也。”《类苑》卷六十七。《舆地纪胜》卷九十八、《类说》节引此文
巩汉卿俊敏有才
杜祁公向以太常博士、陕西提点刑狱丁太夫人忧，寓华下郡，有进士巩汉卿者，俊敏有才，公常与之谈燕。关中养蚕，率是黄丝，故居民夏服多以黄缣为之。因问：“何故关右人好着黄绢生衣？”巩对曰：“似浙中人好吃紫苏熟水。”及见鸭没池中，公云：“鸭入池中董。”巩即曰：“蝉鸣树上。”公尝撰国初一节将墓碑，其中一句云：“某官以生运推移”，巩即下阶磬折曰：“日南长至”，公笑为改之。《类苑》卷六十七
文潞公戏题诗
文潞公始登第，以大理评事知并州榆次县，吏新鞔衙鼓，面新洁，公戏题诗于上曰：“置向谯楼一任挝，挝多挝少不知它。如今幸有黄绸被，努出头来道放衙。”同上
舍人面色如衫色
胡秘监旦自知制诰落职，通判襄州时，谢学士泌知州事，尝因过厅饮酒，胡面色发赤，谢戏曰：“舍人面色如衫色。”胡应声答曰：“学士心头似幞头。”胡时衣绯。同上
长沙三拗
皇祐中，长沙有三拗，开福寺长老有琏，每季一剃头，而致仕樊著作，一日一开顶，一拗也。苏推官居父丧，蹴踘饮乐，而林察推丧妻庐墓，二拗也。时有边臣为郡守，非赂不行，孔目官陆静，平生不受赇遗，三拗也。同上
语讹
关右人或有作京师语音，俗谓之獠语，虽士大夫亦然。有太常博士杨献民，河东人，是时鄜州修城，差望青斫木，作诗寄郡中寮友。破题曰：“县官伐木入烟萝，匠石须材尽日忙。”盖以乡音呼忙为磨，方能叶韵，士人而徇俗不典，亦可笑也。同上
雁
进士刘稹未第，居德州孔子庙中，尝市一雁，翅虽折而尚生，不忍烹。闻自然铜治折伤，乃市数两，燔而淬之末以饲焉。至春晚，遂飞去。是年秋深，忽有群雁集稹所居之后圃，家僮执梃往击，诸雁悉惊飞，一雁不去，因棰杀之。燖剥毳羽，见翅骨肉坏，剖之，中皆若银丝，乃向所养者。稹咨嗟累日。《类苑》卷六十九
道人诈骗张杲卿
张杲卿丞相致政居阳翟，于少室山下造庵，为养性存神之地。间或乘肩舆而往，从者不过五六人，处庵中，往往逾月方归。一日，有道人形神潇洒，野冠山服来谒，公与之语，颇达道要，亦究佛理，待之甚喜。既夕，道人曰：“某新自浙中回，得茗芽少许，欲请相公一啜。”公欣然可之，道人乃躬自涤器，进火烹茶以进。公颇称善，良久，又取茶饮从者各一瓯，少时，从者皆昏瞑颠仆且睡，道人即白公曰：“某欲往罗浮，炼丹之药剂鼎灶之资，行从多金器，愿赐数事。”公遽呼从者，皆不应，亦无可奈何，任其所取，几十余斤，悉持去。迨晓，从者始醒。《类苑》卷七十
杨孜诡谋杀情妇
杨学士孜，襄阳人，始来京师应举，与一倡妇往还，情甚密，倡尽所有以资之，共处逾岁。既登第，贫无以为谢，遂绐以为妻，同归襄阳。去郡一驿，忽谓倡：“我有室家久矣，明日抵吾庐，若处其下，渠性悍戾，计当相困。我视若，亦何聊赖？数夕思之，欲相与咀椒而死，如何？”倡曰：“君能为我死，我亦何惜？”即共痛饮。杨素具毒药于囊，遂取而和酒，倡一举而尽。杨执爵谓倡曰：“今傥偕死，家人须来藏我之尸，若之遗骸，必投诸沟壑，以饲鸱鸦，曷若我葬若而后死，亦未晚。”倡即呼曰：“尔诳诱我至此，而诡谋杀我。”乃大恸，顷之遂死，即燔瘗而归。杨后终于祠曹员外郎、集贤校理。同上
史沆诗
史沆以进士第，为著作佐郎，累坐事羁房州，移襄以卒。沆仕不得志，好持人短长，世亦凶人目之，然亦竟以此败。常过江州琵琶亭，作诗榜于栋，其略曰：“坐上骚人虽有咏，江边寡妇不难欺。若使王涯闻此曲，织罗应过赏花诗。”同上
王平弹御膳有发
御史台仪，凡御史上事，一百日不言，罢为外官。有侍御史王平拜命垂满百日，而未言事，同寮皆讶之。或曰：“端公有待而发，苟言之，必大事也。”一日，闻入札子，众共侦之，乃弹御膳中有发，其弹词曰：“是何穆若之容，忽睹鬈如之状。”同上
大臣诬奏石介诈死
石介性纯古，学行优敏，以诱掖后进、敦奖风教为己任。庆历中，在太学，生徒咨问经义，日数十人，皆怡颜和气，一一为讲解，殊无倦色。尝请仁庙驾幸太学，欲为儒者荣观，因作《庆历圣德颂》，诋忤当途大臣。既而谤介请驾幸太学，将有他志，介因罢学官，得太子中允、直集贤院、通判濮州，待阙于徂徕故栖，岁余病死。当途者诬奏云：“介投契丹，死非其实。”遂诏京东提刑司发坟剖棺，验其事。继而有孔直温者，狂悖抵罪，直温昔尝在介书院为学，以为党，遂编置介之子弟于诸郡。呜呼！谗人之口，真可惧哉！同上
潘阆
潘阆，字逍遥，疏荡有清才，最善诗。王继恩都知待之甚厚，往往直造卧内，饮笑于妇女间，未尝信宿不见也。忽去半岁，不知所诣。俄而王生辰，阆携香合来谒，王大喜，延之中堂共宴。席罢，王留之，询其所适，潘曰：“虽然游历山水，访寻亲旧，亦为太尉谋一长守之策耳。”问其策谓何，潘曰：“上顾君侯恩礼之厚，天下莫不知。君侯恃上之遇，于人亦有不足者矣。况复绾时权，席天宠，媢而疾者，不止南北之朝臣，与诸王戚里亦有不善者。一旦宫车晏驾，君侯之富贵，安得如旧邪？”王瞿然曰：“吾亦忧之，先生何以教我？”潘曰：“上春秋高，诸子皆贤。何不乘间建白，乞立储嗣？异日有天下，知策自君侯出，何惧富贵之替乎？”王曰：“我欲乞立南衙大王，如何？”时章圣以襄阳判开封府。潘曰：“南衙自谓当立，岂有德于君侯邪？立其不当者，善也。”王繇是屡以白神功，乞别择诸王嗣位，神功竟不听。其后继恩得罪，章圣嗣位，即逐（遂）出阆，阆遂亡命，诏天下捕之。其后会赦方出，以信州助教召，覉置信州。久之，移泗州散参军而死。《类苑》卷七十一
三司黠胥
陈学士贯为省副时，三司有一胥魁，桀黠狡狯，潜通权幸，省中之事，率以咨之。胥每声喏使簉前，往往阳为欠伸，不敢当其礼。陈闻而不平，决入省斥逐之。既来参见，严颜以待，胥知其意，奉事弥谨，禀承明敏，举无留事。岁余，陈亦善待之。一日，陈谓胥曰：“宅中欲会一二女客，何人可使干办？”胥曰：“某公事之隙，暂往督视亦可。”陈不知其心有包藏，乃曰：“尔若自行甚善，宴席所须，十未具一。”胥乃携十余岁女子，于东华门街，插纸标于首，曰：“为陈省副请女客，令监厨，无钱陪备，今嫁此女子，要若干钱。”遂结皇城司密逻者，俾潜以闻。朝廷将以黜降，赖宰臣辨解，终岁竟罢去，止得集贤学士。旧例，省副罢，皆得待制。《类苑》卷七十三。
秋霖赋
徐仲谋在皇祐中，罢广东提刑，到阙时，京师多雨，遂献《秋霖赋》。其略曰：“连绵乎七月八月，渰浸乎大田小田。望晴霁而终朝礼佛，放朝参而隔夜传宣。泥涂半没于街心，不通车马；波浪将平于桥面，难度舟舡。”时贾文元、陈恭公秉政，共引过于上前，且云：“阴阳失序，自当策免，然臣等已屡乞罢，而圣恩未允，致有疏远小臣，以猥语侵侮，臣等实无面目师长百辟。”仁宗怒，降仲谋监邵武军酒税。同上
矫伪
夏英公知安陆日，受大敕举幕职，令录诣京师。有节度推官王某者，粝食敝衣，过为廉慎，一马瘦瘠，仅能移步，席鞯绳辔不胜骑，自二车而下，列状乞以斯人应诏。夏亦自知之，遂改官宰邑，去安陆数百里。洎至任，素履一变，侈衣靡食，恣行贪墨。夏俾亲旧喻之，答曰：“某乃妙攫也，必无败露，请舍人无虑。”夏常谓僚属曰：“世之矫伪有如此者。”斯人今为正郎，不欲道其名也。同上
伺察
李公素学士为京西漕运时，李君俞以大理评事知河南府福昌县。一日，得漕牒，令体量簿尉，洎邑界巡检者，既而召三人者，从容饮食，谓曰：“监司牒，令某奉诇同僚之失，某固知诸君无事，窃恐复遣他人来，幸各防慎也。”三人相顾而笑，乃怀中各出一牒，乃是令簿尉察知县、巡检廉县官也。俱笑而退。后朝廷亦闻其事，乃下诏申戒，其略曰：“守倅则互责刺廉，令尉则更容伺察，乃至怨满行路，章交公车。”少时，竟罢伺察之名。同上
踏犁
太子中允武允成，献踏犁具，不用牛，以人力运之。太宗以宋、亳牛多死，得此制，召之造数千具，先遣尧叟于宋州大起冶铸，以给贫民，以时雨沾足，令趁时耕种。参知政事苏易简曰：“此长沮、桀溺耦耕之遗象也。”按耦耕以双耜并耕，了非踏犁之制，易简之浅陋甚矣。同上
三虎四圣
考功郎中齐化基，资性贪墨，裒敛不知极，竟以赃抵罢，黥配海外，会赦，得归。家于平原，尝取南郡阳起石，亦贮数十石，他物称是。其后生涯离散，无以自存。庆历中，诏诸郡转运使，各带按察使，于是江东有三虎，山东有四圣。三虎者，监司有王诰、杨闳辈，事务苛察。圣者，探侦之义也，谓俾部下小官，奸憸好进者，廉察属郡官吏之过失。自是吹毛求疵，刑狱滋彰矣。同上
诈修庙
天圣、景祐间，京师建龙观，有道士仇某者，教化修真武阁，冬夏跣足，推一小车。近世士人，洎闾巷小民、军营卒伍，事真武者十有七八，无不倾信，所得钱无算，阁竟未毕功，后以奸监败。因知世间矫伪欺俗之人，固不为少，书之亦可为轻信者之戒也。同上
许怀德计退夏师
康定中，羌人盗边，陷金明县，又迫（追）延州，取北关，王师败于五龙川，都总管刘平、石元孙被擒。后数日，贼乃出塞，时许怀德为鄜延总管，闻贼深入，自东路归，所统兵才数千。至延州东有百余山下，见贼马几万骑，许皇遽妄呼曰：“令河东广锐若干指挥往某处，令折家藩兵几万骑往某处。”既而，羌亦退。明日入城，见通判计用章，握手窃语曰：“不意贼马遂至塞外，其傥早来，亦为擒矣。昨日忽逢贼兵，不觉皇骇，遂诈为河东救兵，妄语分布。今日幸得相见，初勿与他人说也。”相次诸州擒蕃俘，问元昊遁归之因，咸云：“闻河东救兵至，遂走出塞。”其钤辖卢押班讼通判计用章之失，自称贼围城时，守捍有功。用章屡进状，言贼之遁去，由许怀德假言河东救兵使然，完延州者怀德也。既而卢、计皆得罪，朝廷嘉怀德之功，擢为殿前侍卫马步军都指挥使。后以年逾七十，特减岁数，仍总宿卫之职，凡领节钺者二十余年。《类苑》卷七十五
宋夏使臣衣冠
景祐末，夏羌叛，僭号于其境，改易正朔、冕服制度，遣使来上旌节。旧制，羌人来朝，悉服胡衣冠，既至，有司命易之，使者曰：“奉本国命来见大国，头可断，冠服不易。”竟不能夺，遣归。庆历初，羌人输款，保安军倅邵良佐已与戎人议定岁予金帛之数，朝廷遣著作佐郎张子奭假祠曹外郎、殿直王正伦假供奉官阁门祗候至朔方，责戎酋盟书。夏人以金饰头冠胡蹀躞之类，子奭、正伦皆受之，既归，但云：“羌人新附，不敢逆其意，止以胡服纳保安军官帑。”朝廷亦不罪，尽与所假官。同上
南蕃呼中国为唐
太宗洎明皇擒中天竺王，取龟兹为四镇，以至城郭诸国皆列为郡县。至今广州胡人，呼中国为唐家，华言为唐言。《类苑》卷七十七
荆公和张掞诗
熙宁间，初作东西府，望气者云：“有天子气。”及府成，车驾果幸。张掞以诗庆二府诸公，荆公和云：“曾留上主经过迹，更费高人赋咏才。”《诗话总龟》卷十四
华清宫题咏
临潼县灵泉观，即唐之华清宫也，自唐迄今，题咏者不可胜纪，自小杜五言长韵并三绝，洎郑嵎《津阳门诗》外，少得佳者。本朝张文定、陈文惠，洎前进士杨正伦三篇，虽词非绮靡，而义理可取。文定诗曰：“当时不是不穷奢，民乐升平少叹嗟。姚宋未亡妃子在，尘埃那得到中华？”文惠诗曰：“百首新诗百意精，不尤妃子即尤兵。争如一句伤前事，都为明皇恃太平。”正伦诗曰：“休罪明皇与贵妃，大都衰盛两随时。唯怜一派温泉水，不逐人心冷暖移。”又郑文宝诗：“只见开元无事久，不知贞观用工深。”皆为知音所赏。《类苑》卷三十八。原无出处，《诗话总龟》卷十五引此作《倦游杂录》
相思河
鄜州东百里，有水名相思河，岸有邮置，亦曰相思铺。令狐楚题壁以诗，曰：“谁把相思号此河？塞垣车马往来多。只应自古征人泪，洒向空洲作碧波。”《类苑》卷三十八。原无出处，《诗话总龟》卷十五引此作《倦游杂录》
妇人题佛塔庙诗
大庾岭上有佛塔庙，往来题诗多矣，有妇人题云：“妾幼年侍父任英州司寇，既代归，父以大庾本有梅岭之名而反无梅，遂植三十株于道之右，因题诗于壁。今随夫之任端溪，复至此寺，前诗已污漫矣，因再书之云：‘英江今日掌刑回，上得梅山不见梅。辍俸买将三十本，清香留与雪中开。’”好事者因以夹道植梅矣。《诗话总龟》卷二十
范讽诗
范讽自给事中谪官数年，方归济南，城西有张聪寺丞园亭，甲于历下，张邀公饮于园中，因作诗云：“园林再到身犹健，官职全抛梦乍醒。惟有南山与君眼，相逢不改旧时青。”《诗话总龟》卷二十二
杨孺诗
杨孺尚书以耳聋致仕，居鄠县别业。同里高氏赀厚，有二子，小字大马、小马。一日，里中社饮，小马携酒一榼就杨公曰：“此社酒，善治聋，愿持杯酌之无沥。”杨书绝句与之云：“数十年来双耳聩，可将社酒使能医。一心更愿青盲子，免见高家小马儿。”《诗话总龟》卷三十五
无名子嘲常秩诗
永叔在政府，将引去，以诗寄颍川常夷甫曰：“笑杀汝阴常处士，十年骑马听朝鸡。”致政归颍，又赠之诗曰：“赖有东邻常处士，披簑戴笠伴春锄。”明年，夷甫起授侍讲，判国子监，有无名子改前诗，作夷甫寄永叔曰：“笑杀汝阴欧少保，新来处士听朝鸡。”又云：“昔日颍阴常处士，却来马上听朝鸡。”同上
李师中赠唐子方诗
唐子方以言事谪宜春监酒，待制李师中作诗赠别曰：“孤忠自许众不与，独立敢言人所难。去国一身轻似叶，高名千古重于山。并游英俊颜何厚，已死奸谀骨尚寒。天意若为宗社计，肯教夫子不生还。”《诗话总龟》卷四十一
真珠鸡
真珠鸡生夔、峡山中，畜之甚驯，以其羽毛有白圆点，故号真珠鸡，又名吐绶鸡，生而反哺，亦名孝雉。每至春夏之交，景气和暖，颔下出绶带，方尺余，红碧鲜然，头有翠角双立，良久，悉敛于嗉下，披其毛，不复见，或有死者，割其颈臆间，亦无所睹。《诗话总龟》后集卷二十七、《渔隐丛话》前集卷二十
得志之所勿再往
陈抟被诏至阙下，间有士大夫诣其所止，愿闻善言以自规诲。陈曰：“优好之处勿久恋，得志之处勿再往。”闻者以为至言。《五朝名臣言行录》卷十
陶侃梦受杖击
陶侃梦生八翼，飞而上天，天门九重，比登其八，惟一门不得入。阍者以杖击之，坠地，折其左翼，及寤犹痛。《记纂渊海》卷二
苗振倒绷孩儿
苗振第四人及第，召试馆职，晏相曰：“宜稍温习。”振曰：“岂有二十年为老娘，而倒绷孩儿者乎？”既试，果不中选。公笑曰：“苗君竟倒绷孩儿矣。”同上卷三十七
苏易简急于进用
苏易简晚年急于进用，因召见，颇攻中书之短，遂参大政。《翰苑新书》前集卷四
丁谓衔盛度
丁谓自保信军节度使知江宁，召为参政，中书以当降麻，盛文肃为学士，以参知政事合用舍人草制，遂以制除，丁甚衔之。《锦绣万花谷》后集卷九第四页、《合璧事类备要》后集卷十五第六页
断望池
合浦产珠之地名曰断望池，去岸数十里，蜑人没而得蚌剖珠。蜑家自云：海中珠池若城郭，然其中光怪不可向迩，常有怪物护持。《舆地纪胜》卷一二○第四页。按此本为《岭外代答》文，《纪胜》云：“张师正《倦游录》。”所载与此略同，故录于此。
郁林风土人才
郁林风土比诸郡为盛，良才秀士好学者多。《舆地纪胜》卷一二一第三页
三英诗
天圣中，礼部郎中孙晃记三英诗：刘元载妻、詹茂光妻、赵晟之母。《早梅》：“南枝向暖北枝寒，一种春风有两般。凭仗高楼莫吹笛，大家留取倚栏杆。”《寄远》：“锦江江上探春回，消尽寒冰落尽梅。争得儿夫似春色，一年一度一归来。”《惜别》：“暖有花枝冷有冰，佳人后会却无凭。预愁离别苦相对，挑尽渔阳一夜灯。”三诗：刘妻哀子无立，詹妻留夫侍母病，赵母惧子远游。孙公爱其才以取之。《竹庄诗话》卷二十二
元稹登庸
元稹在私第独坐，有朱衣吏跃出，曰：“相公今日登庸。”言讫趋出，命左右追之，咸曰：“无人。”入朝，果有制命。数月，又见朱衣吏云：“今日罢相。”迟明，报出中书。《永乐大典》卷五四一第四页
般若台
唐陈文叔常持《金刚经》，有铜山县陈约，为冥司所追，见地下筑台，问之，云：“是般若台。筑之待陈文叔。”《涅槃经》：“如来自金棺涌身而出，座般若台。”《永乐大典》卷二六○三第十二页
黥人
晋法：奴始亡，黥两眼，再亡，黥两颊，三亡，黥眼下。梁法：未断，先刻颊上作劫字。《永乐大典》卷三○○○第五页
葛清遍体刺白居易诗
荆州街子葛清自颈以下遍刺白居易诗，“不是此花偏爱菊”，则有一人持杯临菊丛，又“黄夹缬林寒有叶”，则一树上挂缬，凡刺二十余处，人呼为“白舍人行诗图”。卢言《杂记》云：韦表微堂子流浪不归，其叔将杖之，命去衣，满身札字，有画处，左膊一树，树下一池水，字曰：“黄夹缬林寒有叶，碧琉璃水净无波。”《永乐大典》卷五八四○第五页
判状赦死
桑道茂祖为供奉，李晟为神策小将，道茂曰：“足下即贵，某三数年性命当在公手，能赦之否？”晟笑曰：“供奉见侮邪？”道茂怀中取一纸文书，具官衔姓名，云所犯罪愆，乃是逼迫，伏乞恩慈，判命全宥。晟笑曰：“遣某道何语？”道茂乞云：“准状特放。”晟为书之。后朱泚反，道茂复旧职，晟收京城，收逆徒数百人置旗下就戮，道茂大呼曰：“某有状。”取视之，乃昔年所书，晟惊寤释放，以为上客。《永乐大典》卷一○三一○第一○页
徐博世善走
徐博世为皮匠，能为一缝球，晚为道士，能导引，握拳置口中，或反手抱柱，身随起而足直上。太宗召见，曰：“臣能走。”乃脱履于殿庭走二十匝，而出入之息如故。《永乐大典》卷一二一四八第一二页
肠痒疾
傅舍人忽得肠痒之疾，至剧时，往往对众失笑，吃吃不止。此疾古人之所未有。《永乐大典》卷二○三一一第一页
蝇不集尸
皇祐末，洞贼侬智高陷横山塞，邕州司户参军孔宗旦白郡守陈珙，乞为之备。珙曰：“智高来要招安，岂敢作过也！”宗旦知其不用，贼必东下，遂以粮料院印作移文，具陈贼状，俾沿江郡县设备。既而城陷，贼执之，宗旦叱骂不绝于口，被斫于市，时方盛夏酷热，青蝇旁午，不集其尸，贼亦异焉，命瘗之。《永乐大典》卷九一三第二一页
好景难逢
好景难逢良会少。《记纂渊海》卷五十九
丧礼
居丧之礼，近世灭裂。予尝知辰州，居与蛮獠杂居，其俗，父母丧，不啖粱盐酪飞走之肉，惟食藜实荞豆鱼菜而已，虽未合于古礼，而诸夏闾里之民不逮也。失礼则求诸野，信哉！《类苑》卷六十二原无出处，文中自称知辰州，与张师正仕履合，故录于此。
常秩自经
颍上常夷甫处士自经而卒。《麈史》卷下

        </div>
      </div>
    </div>
  </div>
</div>
<!--update:2025-08-30 10:09:31-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>