<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="吴序,自序,卷一,卷二,新庵谐译全文在线阅读,新庵谐译全文在线下载,大玄古籍书库">
<meta name="description" content="童话译作集。分一、二两卷，卷一收《一千零一夜》《渔者》两篇，卷二收《猫鼠成亲》等15篇。署“上海周树奎桂笙戏译，南海吴沃尧趼人氏编次”。光绪二十八年孟夏（1903年5月）上海清华书局出版。首冠吴趼人序及周桂笙自序。译笔忠实,虽用文言,但平易活泼,饶有风致,明白晓畅。本卷据上海清华书局本点校收入。_新庵谐译_全文在线阅读_新庵谐译_全文在线下载_大玄古籍书库">
<title>新庵谐译_吴趼人_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">新庵谐译</span> <br/>
          作者： <span class="inputVal" id="bkauthor">吴趼人</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,小说,完结</span> <br/>
          字数： <span class="inputVal" id="bknum">[book_length]45217</span> <br/>
          说明： <span class="inputVal" id="bkdec">童话译作集。分一、二两卷，卷一收《一千零一夜》《渔者》两篇，卷二收《猫鼠成亲》等15篇。署“上海周树奎桂笙戏译，南海吴沃尧趼人氏编次”。光绪二十八年孟夏（1903年5月）上海清华书局出版。首冠吴趼人序及周桂笙自序。译笔忠实,虽用文言,但平易活泼,饶有风致,明白晓畅。本卷据上海清华书局本点校收入。</span> <br/>
          封面： <span class="inputVal" id="bkimg">Z_14239.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]新庵谐译
[book_author]吴趼人
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,小说,完结
[book_length]45217
[book_dec]童话译作集。分一、二两卷，卷一收《一千零一夜》《渔者》两篇，卷二收《猫鼠成亲》等15篇。署“上海周树奎桂笙戏译，南海吴沃尧趼人氏编次”。光绪二十八年孟夏（1903年5月）上海清华书局出版。首冠吴趼人序及周桂笙自序。译笔忠实,虽用文言,但平易活泼,饶有风致,明白晓畅。本卷据上海清华书局本点校收入。
[book_img]Z_14239.jpg


[book_title]吴序
周子桂笙，余之爱友，亦余之畏友也。余旅居上海，忝承时流，假以颜色，许襄日报笔政，周子辄为赞助焉。此篇盖即借以塞空白者也。既入报纸，则零断散失，不复成章。爱编次之，重付剞劂，氏此编周子自序已尽其言，余无可序。余当序，周子更当序。余之于周子，周子通英、法文学，而尤肆力于祖国之古体文，顾殊不自满，好学下问。己亥之秋，因彭君伴渔介绍，余方识之，交久而弥笃。始爱之，继敬之，终且畏之，余亦不自知其何为而然也。恒以所为文见示，美矣，备矣，而犹必殷殷请商榷。如余之不文，复何足以商榷文字，然偶有见及，必为敷陈，辄喜谢以去。虚衷如是，则周子之学正未艾也。此余交之因爱而生敬者也。顾周子洵洵儒者，无严词，无道貌，而余甚畏之，偶得一新理想，或撰一新文字，必走商之；或作狭邪游戏事，则避周子如不及。顾周子未尝责我也，而余之畏惮之如是，周子得毋别有所可畏惮者耶？举此以告读周子此书者，勿徒以其为翻译家、行文家已也。周子与余论道之言稿，万笔不足以尽。余最服膺其一言，曰：“凡事必审度祸福而后行，则天下无可行之事。”呜呼！举此语亦足以略见其为人矣。余旅沪二十年，得友一人焉，则周子是也。此编成，问序于余，不敢以不敏谢责。书此归之周子，其不以我为谀否？然而余则敢自信为非谀也。
光绪癸卯暮春之初南海吴沃尧拜手序于汉皋。时方以春树暮云，怀念故人不见为怅怅也。

[book_title]自序
人生束发受书，得觇异籍，当勉为中外通儒。若仅仅于学成译材，所就既已小矣。虽然自庚子拳匪变后，吾国创巨痛深，此中胜败消息、原因固非一端。然智愚之不敌，即强弱所攸分有断然也。迩者朝廷既下变法之诏，国民尤切自强之望，而有志之士，眷怀时局，深考其故，以为非求输入文明之术断难变化固执之性。于是而翻西文，译东籍尚矣。日新月异，层出不穷。要皆觉世牖民之作堪备，开智启慧之助洋洋乎盛矣哉。不可谓非翻译者之与有其功也。于是乎，译材固不可以仅目之也。世之君子所译者如是。若余此编，则既无宗旨，复无命意，牛鬼蛇神徒供笑噱，又复章节残缺，言之无文，乃亦与时下君子所译鸿文同时并出，毋亦徒留笑枋于当世耶？虽然，此编之成，初非余之本意，盖吾友吴君趼人怂恿之作也。吴君为南海荷屋中丞公之曾孙，家学渊源，文名藉甚。生有奇气，素负大志，与余交最莫逆。尝谓人曰：“得识周某，不负我旅沪二十年矣。”尝历主海上各日报笔政，慨然以启发民志为己任。然其议论宗旨，喜用谐词，以嬉笑怒骂发为文章，盖谓庄语不如谐词之易入也。尝出泰西小说书数种，嘱余迻译以实其报。余暇辄择其解颐者译而与之。三四年来，积稿居然成秩矣。略加编次，遂付梓人。友人索阅，聊省抄力。若云问世，则吾岂敢。
光绪壬寅二十八年仲冬之月上海新庵主人书于知新室。

[book_title]卷一
一千零一夜
亚洲西南有赛生国者，其历代帝皇本纪中载有贤君焉。君聪明睿智，士庶归心，威武英明，邻邦慑服。有丈夫子二人，长曰吓利亚，次曰吓齐南。兄弟皆著贤名，友于甚笃，国人尤交誉之。亡何，君晏驾，遗诏以长子吓利亚继统。吓利亚遂即王位，是为波斯王。吓齐南克尽弟臣之道，竭诚矢敬，以事乃兄。王亦优礼有加，益尽友道。继思分其富贵以俾乃弟，遂以泰泰立地别为一国，使之守之，爵与己等。吓齐南受命就国，即以沙马坑为泰泰立国之都城居之。相去既远，一别十年，未当相见。
吓利亚思弟颇苦，而又不能使其源源而来也。久之，思念益苦，必欲见之。特命丞相出使泰泰立国，召弟来朝。吓齐南知使臣将临，躬率百官朝服郊迎，敬兄之至，及其臣也。握手为礼，问兄王起居，使臣代答如仪。且宣王命，吓齐南感激涕零，旋即寓书使臣。略曰：
兄王待寡人恩义周备，岂敢忘心。虽然兄王之念寡人，究不能逾寡人念兄王之切也，纵无兄王命，寡人亦将请朝。以守土有责，未敢顾私谊而忘大义。贤相衔命来，寡人敢不拜命？且幸敝邑宁谧，贤相其为寡人作十日留，当与贤相同行，觐我兄王。请下帐于敝邑逆旅，所需谨戒有司供给。
越十日，吓齐南部署诸事既备，别其妃，率从官，离沙马坑，至使臣营帐，即其旁驻跸焉，将俟诘朝命驾也。
驻甫定，意忽动，思返见其妃。盖吓齐南优俪綦笃，既行复返见之，益欲以表其相爱之殷也。虑既审，遂微行归，径至内宫，则妃方与仆通，状貌甚狎，暱逾夫妇。勃然怒，拔佩剑并诛之，投尸宫外巨沟中。怒少息，潜出。快快返行在，默不告人。昧爽时，传旨启銮，侍卫仪从扈跸驾遂行，从者皆欢抃鼓舞，吓齐南独不怿。盖夙夜之事未尝忘也。于路未尝有喜色。
既至波斯京城，则吓利亚已率百官出郭以迎矣。十年渴思，一旦以解，乐可知矣。相见皆降舆行抱见礼，慰问万端，盖欲申诉思恋，而莫知所自言也。相见毕，复登车并驱入国门。辇下诸民，欢呼万岁。王置弟于行宫，盖专以吓齐南之来而营者，绮栏雕甍，备极富，靡与御园衡宇相望也。王既置弟，复出沐浴更衣，而后复与相见，各踞胡床，抵掌话十年别，友爱之笃，于此写其真焉。惟日不足，继之以烛，至午夜，王始别而寝。
王去，吓齐南倚榻默然，心事又作，盖以妃事萦系胸臆，棼如乱丝，不能或解，终夜不寝，坐以待旦。蕴于中，形于外，不豫之色又见。王察弟之不豫也，既动之以友爱，更百计求所以悦之。而吓齐南之不豫如故。享以肥甘不豫，娱以声色不豫，被以轻暖不豫，王尽所以悦之之道既穷，而吓齐南之不豫如故也。居无何，王将出猎，敕令猎人大会于围场。围场距城将百里也，吓齐南以不豫如故，不欲行，请留宫中，免与从猎。王从之，乃自率群臣猎焉。
吓齐南独处一室，恼想益繁，念遭际不幸，几欲自挝，偶起四顾，则牖外御园望之历历在目，倚窗闲眺，陡见园中有与仆人握手喁喁狎亵不可以注目者。非他，盖兄王吓利亚之妃，而己之嫂也。吓齐南既睹此状，默念妇人之性大都如是，则世之为丈夫者，谁不如我，吾何为不豫哉！言念及此，百忧顿解，胸中廓然。呼食，食至，啖而甘之，盖自沙马坑启銮以来，无此甘味也，昔之肥甘声色轻暖无此愉快也。
越二日，王猎旋，见吓齐南有喜色，不禁大乐。亟请其故，吓齐南初不肯言，王诘再三，不敢复隐，遂具告以夙昔之故，且谢手刃二人之过焉。王闻之，称许有加，且曰：“使吾与弟易地，恐不止于徒杀二人也，或者手刃千人，庶足以泄忿乎？弟之容忍，不可多求，苍苍者必鉴弟之仁慈而锡以多福也。虽然吾弟之不豫既，闻命矣，今之所以易忧而乐者，何也？请毕其词，以解此惑。”吓齐南初不欲扬嫂氏之恶，伤乃兄心。而王诘问无已，继之以哀乞。不得已，即所见者具告之。且曰：“弟睹此，始悟天下妇人皆如是，以得解此烦忧也。”王闻之狂怒，烈性火发，吼声雷鸣，即奔宫中，置其妃于死地，且诛其仆焉。意犹未足，誓于天曰：“藐躬凉德，遇兹荡妇，贻寡人羞。寡人辱守先君之土地，得旋其权力于国中，自今以往，必日御一女而日毙之，庶几不蒙此耻。虽然吾弟知之必阻我，吾弟去当践斯盟。”
亡何，吓齐南辞归，王赐赆优隆，率百官饯于国门之外，吓齐南遂行。王乃践誓，日选一民女进御。越一日，即迫令自毙。其有不从者，处以极刑。盖自是日御一民女，亦日毙一民女也。丞相某颇著仁闻，抗颜以诤，请罢苛令，至以生死争。而王终不悟。于时怨谤大作，民情汹汹，凡育有女子者，交相为讳，其有已被残杀者之怨毒可知矣。甚夫恩怨之易于感人也。吓利亚，贤王也，赞颂之词，遍于道路；苛政行，则咒诅之者，无异于昔之赞颂矣。甚夫，恩怨之易于感人也。
丞相谏于王不用，殊不自安，乃告于其女公子焉。丞相有女公子二人，长曰希腊才，次曰敌那才。希腊才勇敢绝伦，博闻强记，读书目十行下，其才貌与德行且相孚。丞相每顾而乐之。既告于二女。希腊才毅然曰：“儿虽不敏，愿以蒲柳姿事王。”丞相愕然，举王之暴戾以告之，曰：“儿欲事王，无乃求死欤？”希腊才坚请行，曰：“儿之求事王，非徒事之已也，儿当效忠告善道而佐以权词，将有以感王，使罢此苛政而拯我邦女子。虽然儿之请事王，危道也，儿岂不知之？惟大人弗以儿女之私，败儿壮志。儿之此行，谏王而用，国人之幸也。即其不用，儿死且有荣焉。”丞相卒不怿，盖不忍其自投于陷阱也，乃设为寓言以讽之，冀息其念，曰：
某商人豪于赀，市肆之外，别置田园，以为畜牧。牲畜既繁，嘶鸣之声不绝于耳，念此必有所言，第人不能辨耳。会有通兽语者，商欲学之，而其人靳不以授也。商乃设誓曰：“使吾通兽语，有所闻，必秘之。其有以兽语告人者，天将谴我。”其人乃授之。自是商亦通兽语矣。尔时，国俗重驴而轻牛，驴惟显者得乘之，牛则司耕耨而已。商以驴牛之贵贱悬绝也，共置于一棚，俟于侧以察其所言。无何，牛鸣辨之，牛与驴语也。其言曰：“吾与若同为兽类，尔之乐殊令人景仰无极也，有仆人随侍而顾覆之。浴则为尔浴，食则进尔食。充肠者大麦，解渴者清泉：而终日暇豫。不过主人偶出尔，驮之一往返耳。尔之遭际视我为何如也？以耒耝为羁，勒于泥泞为前驱，仆人执鞭伺于后，其有不前者，鞭挝横加焉。以耒耝之笨重加之于己，无殊桎桔益以催迫，遂使我肩项间无完肤。自晨至暮，役始毕，而所与其果腹者又皆粗粝。我之遭际视尔为何如也？虽欲不妒尔不可得也。”驴曰：“此尔之自苦耳，使尔非多力而耐劳，曷至于是。且尔何驯哉？不知奋角以施其威，不知顿足而示以怒。造物之与尔自卫者，何弗备尔？自昧而弗用耳。彼以粗粝至嗅而去之，彼能不以精者来乎？能如我言，必有大验尔。其知所感我。”牛以为良言也，谢之。明日佃者役牛，则倔强不受，役驱东则西之，驱西则东之，盖有所受于驴也。日既哺，牵之归棚，则触角狂吼。佃者却步走。又明日，视之食料不动如故，牛颓然卧地作呻吟声。佃者以其病也，走告商，商曰：“牛病乎？以驴代之。”即以役牛者役驴，亦以待牛者侍驴，勿姑惜也。于是驴竭蹶终日，且受鞭扑。及夕归棚，已困顿欲死矣。
丞相之为是言也，将以如驴之自败，讽希腊才也。希腊才曰：“此喻不足以易儿志，儿仍愿事王。”丞相曰：“前言未毕也。商人有妇，吾将以商人妇为儿喻。”
商知驴之困顿也，欲悉其状。及夜偕其妇步月同出，至棚侧察之，闻驴问牛曰：“明日佃者复役尔，尔将何如？”牛曰：“无他，仍当如尔教耳。”驴曰：“若然当思有以自保其身命者。吾闻诸主人矣，主人之言曰：‘牛病，毋任自毙，不如杀而货之。已命屠人矣。’吾既闻此，不忍不告，而坐视尔罹刀镬之惨。使明日仆者以粗粝来，速起而啖之。或者主人察尔无病，舍而不杀未可知也。否则诘朝，事非所敢知矣。”牛闻之顿悔，觳觫之状见于颜色。商见闻亲切，不觉哑然而笑。妇见商之无端失笑，也不解其故，异之，请曰：“夫子何为而笑？请语妾，同一破颜也。”商曰：“吾所笑者，惟牛与驴耳。然所以笑之之故，则吾曾设誓于先，秘不告人者，不能为卿告也。卿此愿殆难偿矣。”妇请益坚，商曰：“此有关于吾之身命者，曷能告卿？”妇曰：“夫子戏吾耳！乌有是事？若不以告我，我亦矢于天，不与夫子并立矣。”言已，娇怒形于眉睫，反身入室，自闭其户，号哭室中，声达户外，终夜不辍。商诘朝察之，哭犹未已也，因谓之曰：“卿何愚哉？徒自苦耳。吾不尝为卿言之乎？若明告卿，则吾身命所系。卿何不察也？”妇曰：“我亦矢于天，志不可夺矣。”商以其胶执不可以理喻也，遍召诸戚而告之以故，乞为劝导，冀息其妄念。妇持益坚，曰：“宁死此志不容夺也。”时子女毕集，见母如是，不禁大号。商亦不知所措，独坐户外，自念伉俪之情，不及身命，吾不能舍身命以徇伉俪之私也。一时万虑坌集，左右不知所可。忽所畜犬奔鸡，语雄鸡以主人为难之情状，且深叹主人处境之艰也。雄鸡闻之言曰：“主人何其愚也？遂无术以处一妻乎！吾有雌者五十辈，惟吾之命是听。无他，威足以慑之耳。使主人能破其迟疑之见，施夏楚以振夫纲，而仍弗告以应秘之事，主母有不俯首贴服者，吾不信也。”商闻之，念吾固俨然丈夫者，宁不如一鸡武耶？吾耻之，遂奋然起，呼棒至，执妇而大挞之，一如鸡之言也。妇既受创，顿改悔，不敢强夫以所难矣。于是阖室为之欢。
至是丞相谓希腊才曰：“儿乎儿之此行，得毋欲为商人妇乎？”对曰：“儿志既决，不病此也，此说仍不足以劝我。大人必却儿之请，儿将自献于王矣。窃谓大人之阻力无所施也。”丞相察其意坚，苦无术以阻之，俯顺之而已。遂朝王自陈：“臣女希腊才愿充王下陈之选。”王闻之，惊顾谓丞相曰：“卿亦舍其爱女耶？”对曰：“臣非舍之，臣女所自愿。所谓死在眉睫而不自顾者，臣不能禁之也。彼意盖以得王一宵之幸，虽死有所不惜者矣。”王曰：“君臣无戏言，明旦卿其自送希腊才至。又明日，即援例赐之死，卿无后悔。倘有违言，则卿之首领可取偿也。”对曰：“臣于希腊才虽为父子，然乌敢以儿女之私，违君之命。”王遂命退。退归以语希腊才。希腊才谢焉，不知已大伤厥考心矣。希腊才慰之曰：“儿得事王，苟以宗社之灵得偿，儿愿除此苛政，生民之福也。而此后余年，乐且无涯矣。”既而进其妹敌那才，而语之曰：“吾见王，当设词，使王召妹共止宫中。妹其应召诘朝，天未明即呼我，使作噱谈。吾将有以告，姊且藉此以豁免一国之苛政。非夸也，实可自信焉。”敌那才诺焉。丞相遂引希腊才进于王。既进，而退。王命揭巾视之，殊色也，面带有戚容，眶中泪渍俨然。王曰：“卿惧死耶？不然何戚也？”希腊才对曰：“臣如惧死，乌敢自献？”“然则何为而戚？”曰：“念臣妹耳。王能推恩召之来，使宿宫中，臣诘朝死，得与诀别，感恩多矣。臣死且无憾，惟王鉴焉。”王准之，立遣使召敌那才入。及夕，希腊才侍王寝，而置妹于夹室。昧爽之前，敌那才启于帐外曰：“天将明矣，姊盍起以所知噱谈破妹颜，以尽此一刻欢耶？”希腊才请于王，王颔之。希腊才乃率其妹谢王。谢毕，希腊才乃作寓言以讽王，谓敌那才曰：
某商人拥资巨万，田产之富，甲于一方。偶以事他适，匆匆袱被跨马遂行。行囊中仅略备饼枣而已。既事毕，遄归时溽暑逼人，热气甚盛，见道旁林木郁翳，山泉涓涓，乃就而少息。系马树下，箕踞于其下，食饼枣以疗饥。顾见林木之上，果实累累，执石块遥掷之，果中石堕，取而食焉，不费一文钱，举手即得，商乃乐甚。食已，就泉盥濯，然后向天祷告，一若回民之礼者。然方屈膝，突有仗剑奔己者，急视之，其长倍于伟丈夫，状甚可怖，疑其妖也。惊愕未定，妖行已近，大叱之使起，以所仗剑拟之曰：“尔不畏此耶？何竟杀吾子也？”商闻之，惧极而啼，战栗以对曰：“吾何敢杀人，无论不识，抑亦未见也。”长人曰：“尔尚欲饰乎？尔曾坐此啖饼枣否？”曰：“然。”曰：“尔曾以石块掷空际否？”曰：“有之，不敢隐也。”曰：“然则杀吾子者，果尔也。尔掷石时，吾子适过此，石中其目而毙，尔尚欲饰耶？”商不知所对，惟乞命而已。长人曰：“杀人者死，乌能宥尔！”商曰：“吾实未杀人，即有之，亦出于不知，不知不罪，惟求宥耳。”长人曰：“此语吾已闻之，无赘言。世乌有杀人而不取偿者，况所杀者，吾子也耶！”言已执商之臂，举而掷诸地，挥剑斫其颅。
希腊才言至此，顾牖外曰：“东方既明，王将起盥漱，祷告天神（此为回礼，国俗上下皆奉回教。），祷毕将视朝。吾且就死，不能毕其词矣。”敌那才曰：“警策哉，诚奇闻也，惜不能终听矣。”希腊才曰：“是何足道？使竟一日之长谈，则奇者，尚不止此也。”王亦以其言动听，曰：“寡人将视朝，不能聆卿妙绪，卿其缓一日死，诘朝再为寡人毕其词。”王意盖谓俟其言毕而后刑之也。盥漱祷告毕，临轩诏百官。丞相以念女故，忧而不寐。及朝见王色如平日，不加呵叱，意稍安，而终不能释然也。及夕，希腊才仍侍王寝。明晨，王不待其请，即诏之起，使毕其词。希腊才起坐而言曰：
当是时，商见妖之逼己，急号呼而哀之曰：“吾有一言请毕之，而后就死。我死何足道，特妻孥系念耳。乞假我一载，得归而部署之，及期就死于此，死无憾矣。”妖曰：“矢之当如尔约。”商乃指日为誓，遂失妖所在。踉跄以归，举所遭告其孥，举室号恸，悲声震屋宇。商转引喻而慰藉之，久之始息。荏苒一载期将至，乃清逋负出余资以济贫民，俵遗产于妻子。安置都毕，往赴妖约。
既至，妖犹未来，一老者牵牝鹿至，相见为礼。老者叩何来，商具以告，且曰：“吾将死于妖矣，叟之来，恰宜作壁上观也。”言已，却顾则又一老者牵二黑犬立于侧，盖已备闻所言，亦欲驻此以觇其异者也。俄见浓烟如云，自平地出，如旋风之挟尘以起也者。烟既近，妖自烟中出，仗剑扑商，执其臂而叱之曰：“宜偿我子矣。”商恐惧蜷伏，二老亦惊却。引鹿老人不忍商之就死也，膝行而前，抱妖之足而告曰：“神请霁威，老朽敢以不揣之言为神告。盖老朽与此鹿之因果，较此商之前事，尤为怪诧也，使容老朽陈言，或者此商得蒙见宥乎。”妖闻之，沉吟而言曰：“诺。”老者指鹿而言曰：“神以此为鹿也耶？此吾之妻也。当渠十二龄时，即为我妇，共处者三十年矣，而未尝生育。吾于是别立一人为嗣，盖仆妇之所出也，而妻殊妒之。他日瞰我有事远出，以妖异敕勒之术，变仆妇为牝牛，而变子为犊，纵之于田间，与群牛共役。及我归，问母子之所在，则以丧母失子对。吾闻之，虽伤感而无如之何。转念仆妇虽死，而子犹存，虽暂相失，终当相遇也。以此聊自慰焉。忽忽阅八月，犹未得子之踪迹，亦无从问讯。会大节将至（回俗，遇大节宰牛羊，散给贫民，且邀亲故共享其余。），命家人选所畜肥牛以宰之。家人缚一牝牛至，吾将杀之，牛哀鸣流泪。吾于是不忍其觳觫之念悠然而生，虽反而求之，不得吾心也。手既颤，操刀不能下，命易他牛。妻以吾之不忍杀是牛也，色顿怒，力阻不令易。不得已，嘱诸屠夫为我捉刀。吾视此状，簌簌然不知泪之所从来。屠夫解牛体，则皮骨而外无他物也，益不乐，命别选肥犊。须臾牵犊至，犊昂首奋力奔我，绳为之绝，卧我足下，以首贴地，一若自知就屠而乞哀也者。吾顾妻曰：‘吾欲舍此犊勿杀，卿其勿阻。’妻不欲曰：‘恩及禽兽者，细人之仁耳，何取焉？不如杀之。’吾不得已，命缚犊躬自操刀。刀及其项，犊目注我，泪扑簌如联珠也。不忍之心大动，手复颤，刀堕地，虽欲杀之，力不逮矣。复顾妻曰：‘吾良不忍，必易他犊。’妻犹执欲杀之。吾不可，设词曰：‘今姑舍之，以待来年然后杀，何如？’犊乃得缓死。
明日，佣奴密陈于吾，谓其女解妖术，欲来见。从之。女遂来见，告吾以妖术化母子为牛事。且曰：‘昔者所杀其母也。倘能以子为我婿，将谋所以救之。’虽然施术于人者，亦当使之受报也，吾念子切，遂允其请。女乃取清水一器，咒之不知其云何也。咒已，以水浇犊，遍其体，辗转遂化为人。视之吾子也，相抱哭失声。哭已，吾谓之曰：‘微此女儿终犊矣。儿得脱此犊躯而复人形者，此女之功也。吾将以儿婿之，以报其大德。吾已许之矣。’吾子亦乐从。未婚女复施咒，勒妻遂化为此鹿。居无何，女不幸夭折，吾子遂鳏。今且远游于外，数年不归，消息茫然。吾乃出寻子。然鉴于前事，不敢舍家独行，故与鹿偕也。老朽与此鹿之遭际变幻如是，天下怪诞之事，孰有过此者乎！”妖闻之踌躇而言曰：“诺，吾将贷其半死。”言毕，而引犬之老者亦请曰：“吾亦欲进一身历之笑谈，乞宥商半死可乎？”妖颔之。
老者指犬而言曰：“此俨然犬也者，非犬也，吾之弟也。吾父故时，兄弟二人均得遗产千金，各谋生业。二弟挟资走异国，将以图厚利也。越二年，皆狼狈归，则资斧丧尽矣。时吾生计方盛，获利颇丰，见弟如是，意良不忍，乃各助以千金，俾资贸易。二弟以丧资异地殊恋恋，得千金又将往，劝吾偕行。吾以其狼狈为殷鉴，却其请，而弟终不能释然也。忽忽五年，吾颇欲商于他国，与二弟偕行，以遂其志。而二弟之受于我者，又已荡然无存。吾甚怜之，复各与以千金。盖是时，吾所获资已六倍于父所遗者矣。既以二千金俵两弟，亦自取千金为母，而以所余三千窖藏之。盖所以留有余地者，使此去杀羽返，仍俵分之，犹不失为千金之家也。于是各以母金备货物，登舟扬帆，乘风破浪。舟行匝月，至一处，出所有与土人交易，皆得利，而吾一人所获尤丰。将返棹，于海隅遇一女子，求为吾妇。视之，虽敝衣垢面，而丰致嫣然，风尘不足以掩其艳，盖丽人也。吾惊且疑，不知为计，而女子请益坚。曰：‘君倘不容妾，是以妾贫而弃之也。’吾无以自解，为制衣裙使易之。与之婚配如礼，而女子遂为吾妇矣。既解缆同归于路，觉其性甚婉顺，而伉俪之情渐深。初两弟之经商也，虽与我偕，而获利不如我厚，皆存妒心。至是，吾又坐致美妇，妒益甚，杀机以生。一夕，吾与妇睡方酣，两弟乃举吾夫妇投诸水，自分死矣。妇自水中出，挈吾以起，置一岛中。天既明，告吾曰：‘妾神女也，曩者遇君于海澨，视君貌慈善，故变装束求为君妇，以探君心迹。君不以龌龊贫贱而弃之，已识君之大度矣，知君难将作，故留以拯君。今虽出君于险，而君之二弟非人也，妾将杀之，以除君害。’吾闻之而后，恍然感激，惶悚不知所措，且为弟乞哀，更以吾向之所以待二弟者告之，盖欲其鉴此友爱之诚，或恕之也。妇聆吾言益怒，大言曰：‘吾将腾身往沉其舟，以其施于人者使自受之，使负义之徒付诸巨浸，而后快吾心也。’吾谓之曰：‘好生者天之道，萌杀机即所以伤天和。彼虽不仁，吾弟也。弟虽负我，我宁负弟耶？卿其鉴此，匆伤吾友于之谊也。’言未已，觉身腾空际，俄而如飞絮，如落叶，如纸鸢绝索，如风荡游丝，目不得张，身不由主，殆如在云雾中也。忽焉而足有所履，启目视之，已堕已室第，堕于屋颠耳。呼梯遂下，仿佛如梦发。窖出藏金，仍设肆市上。亲故知吾归，咸来慰贺。迨自肆返，室则二黑犬在焉。摇尾昂头，状甚亲匿，莫测所自来。正相对迟疑，忽仙女现身于前，不禁大快，方将致词，女曰：‘君疑犬所自来耶？此君之弟也。’吾闻之，不禁寒栗。勉问之曰：‘吾弟曷为而至是？’女曰：‘此妾所为也。妾以术送君归，即往沉其舟，丧其资。此二人者本欲杀之，含君友爱之笃，姑罚使为犬，以存其生，使之食狗食，役狗事者十年而后死。藉惩其负义之罪也。’言已，作十年复见之约，且告我以相见之地。今已十年，将往践约，不图于此与神遇。此吾之遭际也，神得毋以为奇乎？”妖曰：“然。诚奇事也，吾亦为尔贷商半死。”言已，失妖所在，三人皆大悦。商拜谢二吏，握手致殷勤遂别。二臾既去，商亦驰归，得与家人复聚，后竟善终。
渔者
（此乃一千零一夜之文也，以节译之故，别为标目。）
某渔者，家赤贫，一妻三子，几不能赡。渔者凌晨即操网出，而又自为定例，日凡投网四次，所获多寡，悉听于天，不多投也。一日，天未明即起至海滨，解衣投网。三投三举皆无所获，而三举皆不空。初举沉重不得起，以为获巨鱼矣，及起察之，朽败驴尸也；再举则一破甑，满盛泥沙；三举则砖石污物而已。渔者失望良用，自诧而不得其故。惆怅者久之，时天已黎明，遂向天祷祝，盖回俗之早课也。祷已，复投网。及举，重逾前，意鱼必多矣。起而视之，无所谓鱼者，一铜瓶压网底。细察有铅封口，若铸成也者，盖有印章，文类蝌蚪，不能辨识。乃欣然自慰曰：“货之于冶家，得值可易米矣。”反覆再视，无他异，撼之无声，益异之。再加审察铅上印章，累累不觉致疑焉。以为此中必储珍物，出而货之，巨富可立致。因出佩刀，撬而启之，所封铅划然脱落，瞰之中空，倾之亦无所有，大奇之。置之于前，凝神细视而思其故。忽有烟自瓶中出，惧而却步，烟重叠出不已，上冲霄汉。一刹那间，水面海滨皆布满若浓雾然，晨光熹微，且为所蔽。渔者惊骇不知所为。既而烟渐出尽，方谓其将随风而散也。俄而烟复入瓶，若有自内吸之者，烟虽多而不觉其瓶之小。入既尽，忽一人兀立于前，貌奇诡而魁梧状类妖物，向渔者审视良久曰：“尔其速礼我，不然将杀尔也。”渔者曰：“敢问神之所以杀我者，何故？”曰：“顷者吾所施异能尔，竟忘之耶？”曰：“记之不敢忘。”曰：“记之亦不能贷尔死。虽然亦不可不加尔恩。”曰：“敢问何恩？”曰：“许尔自择死所耳。尔速就死，毋事辩难。且尔亦知我之往事乎？我上帝之叛神也。达惟之子曰沙鹿门天使也，能知过去未来事，欲我守其法度而受其节制，而吾弗从也。沙鹿门怒以铜瓶锢我，铸铅封之，且加印章以为敕勒，使不得出，以示罚焉。印文上帝之名号也。封已，即令其所役妖举而投诸海中。吾被锢闷损无聊。当第一世时（一百年为一世），誓曰：此百年之中，有能出我者，我必富之；第二世，复誓曰：有出我者，我必尽搜两间之珍物以畀之；第三世，吾又誓曰：谁其出我，当畀以帝王，有所大欲，吾日为三致之，以报其德也。而三百年中，卒无出我者。今第四世矣，受羁既久，欲再誓以德为报，则无以加于前誓也，乃易之以怨焉。曰：有敢出我者，我必杀之，惟当听其自择死地，即所以报之耳。今尔出我，我当践誓言。”渔者觉其加害之意已决，不禁大悲。念已死无足虑，惟三子未成立，吾死，子将无以为生。因号呼曰：“悲乎！神竟不我怜乎！”妖曰：“毋多言，毋延玩，其速自为死计。”妖逼之急，渔者机智忽萌，谓妖曰：“吾无所逃于死矣，虽然葫芦提以死，吾死不瞑也。神其呼沙鹿门及上帝之名而誓之可乎？”妖闻而为之一惊，曰：“胡为而要吾誓？”渔者曰：“吾观瓶之大，且不能容尔足，又乌能容全体哉？尔不誓，吾不信尔之神奇也。”妖曰：“尔不信，吾当誓之。”誓曰：“吾居瓶中，犹尔所见者然也。”誓毕，曰：“吾已誓矣，尔今信乎？”渔者曰：“未也，吾未见终不敢信也。”言已，妖思以其神奇服渔者，化为浓烟，蓬蓬焉，勃勃焉，布满于海滨也。俄而缕缕自瓶口入，如初见时。入既尽，渔者出不意，突取铅盖力盖之，叩瓶而呼曰：“神
乎！吾欲求生而不可得，不得已而出此。吾知无以对神矣，惟神宥我。我将仍投瓶海中，即此间结庐以居焉，戒诸渔者，毋在此投网，且告以此中有狡黠之妖。有起而出之者，妖必杀之矣。”妖于瓶中反复设喻，以哀渔者，欲其致怜而终不可得。既而渔者曰：“尔反覆无常，吾不能信尔。释尔而自伤，厥生吾不为也。昔者希腊国王之待医士窦朋也，与尔之待我将毋同，吾试为尔言之。”
昔者希腊王病麻疯将剧，遍征诸医，百药不效，困苦不可胜言。有医士窦朋者，自他国来，有绝技，知王有疾，遂请朝。谓王曰：“远方之臣闻王遘恙，群医既束手矣，臣不敏，敢用自荐，愿为王治之，内不用服饵，外不施刀针，窃欲起王之疾。”王曰：“诺。”窦朋退制一抛球之具，而空其柄，即空处实以药屑，而进于王，稽首再拜而言曰：“臣敢请王驰马赴抛球之戏。”王从之，策马赴球场，往来纵跃，与从臣相扑逐者，久之倦极而汗，盖药性行矣。王返銮，呼汤就浴，浴已，通体为之一舒。明日疮斑剥落，肌肤莹白，骤如夙昔。顾盼自喜曰：“神哉术乎。”更衣视朝，百官皆贺，欢呼万岁。窦朋从贺如仪，王赐之坐，优礼有加，且赐之食，与同席焉。日晡罢朝，赐金二千，华衮一袭，自是日，有赐赉优隆，异于群臣。丞相某揽大权，性贪而妒，以喜怒为黜陟，道路侧目。以王之优礼窦朋也，妒之，谮于王曰：“窦朋自媒以见，无先容者，其殆他国之间谍乎？久留将不利于王，王其察之。”王曰：“嘻，乌有是哉！夫窦朋善士也，尔亦知其曾起寡人之痼疾乎？世无有欲害人而反救之者，卿其勿疑。卿即嫉之，寡人亦不能以卿之一言而有负窦朋也。”
至是渔者又叩瓶而言曰：“此希腊王之待窦朋者也，吾再告尔王与丞相问答之词，尔其听之。”
王恐丞相未尽释其妒也，举一故事以告之，曰：“昔者一善士，其妻貌甚都，善士爱之，伉俪綦笃，不忍须臾离也。一日以事将远出，特购一鹦鹉畜于内室，然后行。盖以鹦鹉能自言所见，将使之视其妻也。他日归，问鹦鹉别后事，鹦鹉以其妻隐事告之。善士遂疑其妻不端，然念所役仆人皆诚谨之辈，似不至是，故疑焉，而未决也。继且疑鸟为谎，欲罪之。妻欲解其夫之疑，而实鸟谎也。俟善士复他出，乃令一仆于夜静时旋磨于鸟笼之侧，一人频以水洒鸟笼，而别令一人以镜就烛，取返光以射鸟。明日善士归问鸟以曩夜事，鸟曰：‘苦哉，曩夜疾雷走电，大雨倾盆也’。善士念曩夜风月晴明，乌有所谓雷雨者，因以鸟为妄言。于前此之谈其妻之隐事，至是益决其为妄矣。思之愤然，提鸟出笼，掷杀之。嗣闻邻里诸人谈其妻之隐事者，与昔者鸟言无殊也，于是乎大悔。”王语毕，复谓丞相曰：“卿之嫉窦朋，欲寡人置之于死地，得毋类是，而寡人必不如若人之误杀鹦鹉，自取悔恨也。”
丞相对曰：“杀一鹦鹉事不大，失一爱鸟悔不深。以之比拟窦朋，臣窃以为不伦也，乌足以服臣。虽然，臣岂嫉而诬之哉？爱君之至，不敢不以忠告耳。臣言果诬，王请罪臣。昔者某宰辅曾蹈此不以为琐，亵臣请为王陈之。昔者，某国君之世子，性褊急，好畋猎。国君不之禁，且令某宰辅与之俱也。会猎期，猎人咸集，相与逐鹿。世子以宰辅随于后，恐为所获，故惊其走而疾驰之，舍诸从臣。策马独往，至一荒野。有妇人哭甚哀，世子驻马视之，丽人也。问之曰：‘妇人胡为而野哭？’妇曰：‘妾乘马至此，人坠而马逸，不得归，是以哀也。’世子怜之，呼之起，使乘于马后，按辔缓行，将送之归。道经一古屋，妇托词欲下，世子扶之下。妇入屋，世子牵骑从之。妇入内呼曰：‘诸儿速来，今日可喜哉，吾获一少年，为汝等果腹也。’内有应者曰：‘束将来，儿等饿欲死矣。’世子闻之大惊，不知所措，上马纵辔，疾驰而逸。归告国君曰：‘宰辅不扈从儿，致儿遭此厄也。’国君怒执宰辅下狱，缢杀之。此往事也。今王欲罪臣，得毋类是。窦朋愈王疾，其术之神奇，臣岂不知之？臣闻之神于利人者，亦神于害人。以远方之人，自媒以进，谁能知其心者？使其亦出此神奇之术以害王，王将何以处之？臣窃为王危也。”
王惑之，召窦朋而赐之死。窦朋惊惶而对曰：“臣无罪。”王曰：“尔无罪，寡人岂不知之？然而何为而无端愈寡人之疾者，意岂不欲藉此进身而徐图，所以害寡人者乎？寡人不能坐受尔害也。”言已顾左右曰：“其速杀之！”兼命执引进窦朋之人而骈诛焉。窦朋见王意已决，逆知必宠赐之为累，仇已者进谗之所致也。稽颡而言曰：“臣以愈王之疾而得死，非臣之罪也，愿王缓臣须臾。”王曰：“不能也。寡人不杀尔，尔将杀寡人矣。”窦朋至是已瞑目俟刑矣。忽又张目请曰：“王不能贷臣死，臣不敢不死，惟乞容臣自理丧葬，别亲友，赒贫人，并出囊中秘书以饷学者，以传此医学，且欲以呈于王。盖此书之贵，等于王之富藏也，王其勿忽之。”王问：“何书其贵若是？”对曰：“此秘书也，不动于财者，虽尽王之富藏，且不足以易之。所述者，皆医家神奇之术，驱使药性之秘传也。中有一册第六篇左页之第三行，载一异术，能令死人之头与人对语者。杀臣之后，王其试之，有所问，臣头必随所问，而奏对如生平也。”王闻之，亟欲觇其异，乃命缓一日死，使狱卒随之返其庐。
明日窦朋入，则文武百官聚集盈廷，盖风声所播，咸知其异，同来观人头奏对之异也。窦朋以所进书加于额，乞盘承之而后献焉。曰：“王其珍视之。杀臣后，先以臣头置书上，则血止而不流。然后开卷观之，则臣头自能奏对如平日也。然而臣实无罪，惟王察之。”王取书命行刑。刑已，取头置书上，血顿止而不流。再察之，则目翕口张，视王而言曰：“今王可开卷观之矣。”王从之开卷，而篇张仿佛粘连，不便翻阅。王伸指染唾而揭之，至第六篇无所睹。王指书而言曰：“窦朋欺我哉！夫所谓六篇左页者，求只字而不可得，乌有第三行哉！”头作沉吟状曰：“臣仓皇就死之时，中心棼乱，或误忆之也，王请多检数篇必得之。”王如言，逐篇翻阅，而书之仿佛粘连如前也。频以手染唾而揭之，如是者至数十篇，忽觉徬徨不安，中心荡然，晕眩不自持，坠于座下，筋络掣动。群臣大惊，不知所措。头乃大言曰：“王残忍哉！无罪而杀臣，此臣之所以报也！臣之书遍染鸩毒者，故使之仿佛粘连，非以指染唾不足以揭之，使王暗受其毒，此臣之所以报也。夫乌有妄用其权，戮及无辜而不受报者哉！”言已寂然。群臣趋视，王亦寂然，盖已薨矣。
渔者陈希腊王之事毕，又叩瓶而言曰：“初王之待窦朋不为不厚矣，丞相进谗且设寓言以代解之，既而终惑于丞相之言也，卒杀窦朋。杀之斯亦已矣，复惑于窦朋之书，纵之使归，使之恣其毒手，而王亦不免于中其毒以死也。今我与尔亦犹是耳。吾释尔出，尔乌有不死我者？吾其宁为忍人乎！”妖曰：“翁果不我释乎？苟释我，当竭吾所长，教翁以致富之道。”渔者心为之动，曰：“尔果呼上帝之名而誓之，吾当释尔。不然，尔之反复，吾不敢信也。”妖从之，即瓶中誓曰：“翁释我，其不有以报之者，神其殛我。”渔者乃去盖，烟发而妖出，举足蹴瓶入海中，谓渔者曰：“吾今已投瓶入海矣，翁其如我何？虽然，翁善人也，信人也，吾不忍害之，当践吾誓。翁其荷网以随吾来。”
渔者从之，越城而行，复至于野。逾高山以过，复行数十武，得一湖，在两峰之间，湖水之洌可鉴也。嘱渔者投网。渔者视湖中鱼甚多，而具红、白、蓝、黄四色，鲜艳夺目，光彩射人，不禁临深渊而羡叹，天地之大，无奇不有也。而莫知鱼之名，姑投网其间，念获此异鱼，或可求善价。及举网得四，红、自、蓝、黄每获其一也。妖谓之曰：“速将之入城，献于王，必获重赏。今后渔于此，富贵即在是矣。第日投网不得逾一次，倘违吾言，必将有祸。翁其慎之，毋贻后悔也。”渔者方唯唯，妖以足顿地而大叱之。地裂，妖入陷中，地即复合。渔者嗟讶久之。如妖约，荷网提鱼，循原路以归。入城进鱼于王。王见而大异之，以示丞相，旋付庖人烹之，曰：“此鱼之味，必与其色相副也。”赏渔者黄金四百。渔者自有生以来，未尝睹此巨资也，喜极欲狂，转疑为梦。赉之归，与家人置酒为贺。
庖人之承王命，以烹此鱼也，操刀去其鳞，置油釜中，炙之既熟，方将翻置，易面再炙，未及举手而奇事突发。庖人惊惧，不知所为。盖厨屋之壁无端而划然开裂，有女子自裂中出，星眸雾鬓，皓齿丹唇，容光射人，绝代之姝也。衣绣缎之衣，陆离光怪，钗钏簪铒，备极富丽，掣梃而前。庖人见之，惊愕不敢少动。女子以梃击鱼而曰：“鱼乎，鱼乎！尔果行尔素乎？”鱼寂然不答。复问之，鱼皆跃然而起，唧唧而言，其词历历可辨也。曰：“唯唯。尔如欲核算，吾即核算之；尔欲偿还，吾亦偿还之：尔如欲飞，吾亦愿甚。”鱼言已，女子遽提油釜倾于地，幡然仍入壁破处，壁复合完好如初。庖人惊定，急察其鱼，则已隳入热灰中，焦烬若炭，不可复进矣。惊惧成悲，乃哭曰：“吾将何以处此耶？以此直达于王前，王必不信，行将罪我，吾其何以自白乎！”伤感未已，丞相忽来，问：“鱼已烹乎？盍进之。”庖人不敢隐，直陈所见，丞相亦惊骇默然。遂去，入见王，设词以饰之。复传语渔者，命再进。渔者谓使者曰：“日已暮矣，丞相必欲鱼，敢期于明日。”使者反命。
昧爽，渔者操网去，得鱼如其初。献于丞相，丞相得之，即亲携入厨下，与庖人闭门而烹之。及鱼入釜，则所见怪异之状，一如庖人所言也。丞相曰：“异哉！是不可隐矣。吾将备陈于王。”前趋王所，历举所见以告王。王亦惊异，召渔者至，问曰：“尔能为寡人再致此鱼乎？”对曰：“必欲之，敢不如命？惟必明日而后可。”
渔者退，明日果以鱼来如前数。王慰劳之，复赐黄金四百，命侍臣备烹调之具于内室，将与丞相共烹鱼也。闭门操刀，杀之技鱼釜中，方将翻置，而壁破人出，果如丞相所言。而非好女子矣，面目黧黑，状貌狰狞，衣冠类仆人而魁伟殊甚。举梃奔釜前，搠鱼而疾呼曰：“尔果行尔素乎？”鱼昂首对曰：“唯唯，尔如欲核算，我亦核算之；尔欲偿还，我亦偿还之；尔如欲飞，我亦愿甚。”鱼言已，黑人举梃击釜，釜堕于地，鱼化为炭黑，人仍由壁破处入，壁又完好如故。王既躬睹鱼之怪异，欲得其故，召渔者问鱼之所自出。渔者对曰：“臣渔于湖中而得此。湖在城外四小山之间也，计程未知为几何里，第臣步行以就渔，往返才三时耳。”王令备乘舆，以渔者作向导，将幸其地而观之。
既至，王顾鱼而乐甚，以问从臣，皆曰：“此距城虽近，臣等久处城中，实未尝知有此境，抑亦未之闻也。”王命驻跸是间，欲穷其奇。顾谓从臣曰：“寡人既至此，不得其故不返也。”于是左右即湖旁支搭篷幔，以为行营，草建行宫。及夕，王止于行在，谓丞相曰：“鱼之怪异，寡人之惑滋甚。寡人抚有斯土，方舆版图具在，未尝有此湖，宫室之墙坚固完好，黑人何自以出？鱼既投烹釜中，熟过半矣，何以能言？寡人惑实甚焉。今将微服行察其异迹，卿其秘之，百官之有来谒者，卿其托言，寡人心恙厌嚣，将假此山水之胜以习静，终勿宣也。”丞相谏不听。
夜静，王微服佩剑遂行，逾小山，荆棘遍道路，攀附而后行，颇极险阻。险阻既尽，得一巨室，巍然矗立，类王者居。莹石为垣，琉璃作瓦，遥睇之，无以异于水晶宫也。王大悦，曰：“不负此行矣。”行近其门，门大启，瞰之阒其无人也。踌躇而言曰：“中果无人，吾何惧？便有人焉，则将何以自卫？”逡巡而入至廊下，故扬其声，无有应者，益自疑惧。历阶而升，遍行殿中，仍不见人，遂行入偏室。过厅事数处，罔不备极华丽。卧室之中有榻在焉，龙须之帐，珊瑚之钩，门帘以绣金为之，席地皆丝绒之属。别一精室，室外有庭，庭中有池，池之四隅各置狮像一具，雕金为之。有水自狮口中喷薄而出，望之如跳珠也。短垣之外，则有国在焉。花木蔬果，古木怪石，靡不具备。羽族尤繁，翔集丛树间，飞鸣上下，觉美色鼓乐，无此视听之娱也。细察之，盖织铁为网，广阔不可以寻丈计，高亦如之。植丛树于网中，置鸟焉，故鸟亦自忘其为笼居也。游观迨遍，乃叹观止。以一国之君游览之，而叹观止，其富丽可想见矣。王倦息于殿外，遥览园景，犹历历在目，意殊自得。
忽闻怨苦愁叹声自室中出。隐隐言曰：“妖乎！尔之囚我而自乐，其乐者亦已久矣。不速令我死，而倒悬于此，胡为也哉！”王异之，寻声而往。至一室，搴帘入，见一少年，御王者衣冠，高坐于中，面有忧色。王趋前与为礼，少年欲鞠躬而仅俯其首，色谦恭而不起立，曰：“孤不能下座以迎，非不恭也，实有病焉。君其不以此为孤罪乎？”王曰：“得君明示，受礼多矣。虽然，君何一病如是之剧？敢请其详，或有以报君也。且宫外之四小山之中有湖焉，此湖胡为而成者？湖中鱼何以有四色之别？此又为谁氏之宫？而君独居于此，宁不怖耶？”少年闻王问，欲有所言，已哽噎不能成声。抠衣以示王察之，则所谓少年者，其上体俨然人也，自肋以下，无所谓股，无所谓足者，一黑花之石而已。王惊曰：“是胡为者？不告我以故，而出此异状以骇人，愿速以教我，不然吾不及待矣。且吾亦以湖鱼之异而至此，今又遇君之异，窃谓二事必相牵连，或明言之，转得以解脱此祸，未可知也。”少年曰：“唯唯。孤何敢隐，敬为君陈之。此黑岛国也。孤受先君麦毛突之命而为之君。黑岛者，实四小山之名，即以名其国者也。四小山为君所见者，今视之为四小山，昔皆巍然四岛也。先君建都于四岛之中，今成湖矣。湖亦君之所见也。孤承先君之后，既嗣位，即册后，后，孤之中表女兄也。居五年，伉俪甚笃。五年之后，孤情如旧，而后之情寖衰。孤亦未之深求也。偶于午后，踞胡床小歇，瞑目养神，时二宫人侍于侧，为挥扇驱蚊蚋，以孤瞑目，疑已睡矣，相对私语。一人曰：‘王温和可爱而后转薄视之，毋乃不近情耶？’一人曰：‘唯唯。且后每于夜深时，舍王而他出，岂王竟不之知耶？胡为而不究也？吾甚疑之。’一人曰：‘嘻！子何梦梦耶？夫王恶得而知之？后每夜以一种草汁和酒以进于王，王饮之即酣睡若死，后乃出，天明归，以香物纳王鼻窍，而后王得苏也。夫如是，王恶得而知之？’孤闻而默识之。俄而后来，孤乃伪为梦回也者，不欲使人知孤已闻是言也。及夕，后复以酒进，孤受之，睨未阖牖，乘间倾酒牖外，仍以盏授后，免其疑也。既就寝，伪睡以窥之。后大声呼，不答，遂披衣起，出门径去。孤提剑潜身以从。后之所至，重门辄启，锁钥尽脱，盖皆以妖术为之者。径至园中，孤立于园门中，不敢逼近，以园地辽阔，顾盼易及，恐为彼所见也。夜色苍茫中，隐约见其入一小林内，丛花缭绕，短篱隔道，乃蹑足于隔道从之，假花篱以自掩。忽一男子出，与之偕行，且行且语，后许以同飞至他处，以图久远。盖至是而孤不能复耐矣。觇男子行近，拔剑斩之，中其项，应手而仆。暗中疾行回宫。自念得加之以致命之伤，忿气少息。固不虞后有妖术能镇其魂，使不离躯壳也。若人得，虽不得谓之死，而亦不得谓之生，盖自是而后，已界乎生死之间者矣。天将明，后回宫，忧怨见于颜色，见孤而谢过焉。一若以前夕之情为慊也者，曰：‘请为妾建陵寝一所，以终余年，妾之幸也。’孤从之，后乃鸠工建殿，而圆其顶，外观若墓，然名之曰泪宫。君试望之可见也。工既竣，后即迁其意中人于宫中，使养伤焉。后亲为之调护，馈送饮食，盖至今犹未死也。越数日，孤偶过之，闻后与此无生气之人絮絮情话，孤复不能忍，仗剑而前，欲得后而诛之。后狂笑而起，声如恶鸮，指孤而言曰：‘止止。’词色之间，非独忘君臣之礼，抑且无夫妇之情矣。喃喃而咒，不辨其何词。咒已，复谓孤曰：‘吾今以术变尔之形，尔尚得施其威耶？’孤急自顾，则下体已石矣。呜呼！此后孤竟为生人中之死人，死人中之生人矣。盖特尸居余气而已耳。凡兹情形，亦君之所见者，后既变孤之形，复移孤于此。孤既不得为君，彼亦不欲为后。遂毁京城，荡庐舍城廓，市镇都成荒芜，而同归于尽，人民财产尽在湖中。此皆君之所见者也。湖鱼之以四色分者，则国中四民之别。四民各有其教，国俗人民裹布为巾，巾之色各随其教之所。尚白巾者，回教；蓝巾者，耶稣教；黄巾者，犹太教；红巾者，波斯国之火教也。吁！后之妖术可畏也哉！湖其国，而鱼其民，巍然四岛，仅成为小山，而黑岛之国，从此灭矣。孤固堂堂一国之君，不能逃其术，被幽置于此，而彼意犹未足也。日必持鞭至，褫衣而鞭之以百数。计血流被体然后已。鞭已，复以羊裘贴体被我。羊毛遇血粘连，皮肉痛苦尤甚也。悲哉！悠悠苍天，曷其有极！”言已，哀恸不能成声。王亦为之惋悼曰：“伤哉！君之遭遇也。盖亘古以来无如是之奇者矣。吾当为君图所以报之者。”因以己之出处告之，且达来意焉。黑岛之君感激，不可以言语达，遂相与商所以报复之策。计划既定，已午夜矣。王遂止于宫中。黑岛之君下体既石，遂无所谓坐卧，置之如何即如何而已。至是有复仇之望，终夜凝思，万念皆至。
鸡初鸣，王起，卸大衣结束完备，佩剑至泪宫。既至，伏于门外，瞰后出，而后掩身入见，几席间遍爇银烛，通明如昼。宝鼎中异香缭绕，芬芳馥郁，闻之醉心。所谓无生气人者拥衾独卧，王拔佩剑，径前杀之，斫断其未尽之余气，负尸出，投于宫外井中。返身复入，蒙衾而卧，仍以剑自随。
后之出也，至黑岛王之宫，复施挞楚。黑岛王望色而哀之，至于痛哭，而后不为动也。褫衣而笞之至数百，然后以羊裘被于贴体，覆以粗布之衣，然后舍之而出，遄回泪宫。揭帐伏枕，凄然而言曰：“郎将终，奴身不复言耶。似此终日昏沉如醉，不发一言，谁复可与言情者？”盖犹未知衾底已易人也。王闻之，故作喘息，微声答以数语，若不胜其病也者。后闻之，顿释悲惋，狂喜而问曰：“郎已能言耶。郎久不与奴言矣，今所闻者，其郎果言也耶？”王曰：“止止，谁复与悍妇言。”后闻之愕然，撒娇致憨而言曰：“郎何詈奴？”王曰：“吾疾本可早愈，其所以不愈者，汝之悍有以致之也。汝日笞其夫，使之生死不知所从，幽怨之气达于霄汉，故吾亦不得愈也。汝复其原形，而免其笞，吾病亦可早愈矣。”后曰：“果释之足以愈郎，奴何惜而不贷之哉，谨当如命。”王曰：“然其速释之，则吾亦可望瘳矣。”
后即返身出泪宫，以水一器，遍洒黑岛王之体，而咒之曰：“尔之此形为造物所成耶，其毋变其为余之神术使成耶，其速复尔形。”咒已，黑岛王欠伸以起，举足能步，顾盼俯仰而不自知，盖已复其初矣。万钧之累，一旦释之，喜可知矣，遂起立谢天帝。后叱之曰：“去去！速离此宫，回则立死。”黑岛王不敢应，屏息疾趋而退。后立视其去远，趋返泪宫，揭帐而言曰：“奴已如尊命矣，郎其起乎？”王仍微声以应曰：“汝虽起王之痼，吾疾仍不能起也。夫起王之痼，特事之一端耳。尚须究其本源也。”后闻王言，以为其情人果已能言且解事矣，柔情万状，作猥屑之声以呼之曰：“何以谓之本源耶？”王曰：“城市也，居民也，四黑岛也，非汝之术毁之者耶？每夕湖鱼探首水外，呼天而号，欲复吾二人之仇也。夫如是，吾疾复何望瘳耶？汝能一一复之，则回宫之时，吾当可掖之而起矣。”
后信之，且急望其起也，不禁舞蹈欢呼曰：“天乎！奴之心爱而魂系者，果将愈乎！”疾趋而出，取水遍洒之，而后喃喃以咒。咒已，城现而鱼复人形。若男、若女、若老、若幼，有回教者，有耶稣教者，有波斯教者，有犹太教者，为士、为商、为主、为仆，熙熙攘攘，皆复旧观焉。而王之随从，诸臣建行营于湖滨旷地者，今皆在城市之中，彼此相顾，愕眙而不明其故也。后事毕，疾趋而归。人门即呼曰：“郎，奴已一一如命，毕事矣。郎其起乎？速与奴以手，奴将掖郎也。”王唯唯。后揭帐而启衾，将就之。王突起执其臂，拔剑斩之，中其腰，划然遂断。王起，出泪宫。踪迹得黑岛王，交相庆幸。王谓黑岛王曰：“逆后已伏诛矣，君自今无所惧，可长享承平之福矣。不然，请辱临敝国，尚无长途跋涉之苦，寡人愿扫径而迎，以尽地主之谊。”黑岛王曰：“君以为贵邦之于敝地相去匪遥耶？”王曰：“然。往返不过三时耳。”黑岛王曰：“嘻！非一年长征不达也。君辱临时，彼方以妖术缩地，故近耳。今复原矣，岂尚三时可达耶？孤承先君之付托，辱守社稷，不敢从君远行。虽然，君孤之恩人也，孤之余生君实赐之，当舍国以相从。”王闻而疑怪不决，乃谓之曰：“两国之相去既远，君又舍国以从寡人，寡人亦愿以国报之。寡人无子，归国即立君为嗣焉。想亦足以酬跋涉之劳矣。”
留二旬，王会诸从臣，与黑岛王并起銮。驼马百匹，载运金珠玉帛，随扈者五十人，披甲执戈，乘马以从也。将至前驱者，先入国门，达诸政府，且告王之所以淹留之故。于是百官朝服郊迎，万民争道观瞻，胪呼万岁。王返国视朝，知国事如故，大悦。温劳诸臣，置酒为贺。越数日，王以黑岛王舍国相从，将立为嗣。君之意诏诸百官国人，国人皆大悦，王遂赏赉群臣。有差不忘渔者，厚赐之。渔者乃坐成巨富，被殊恩以终。
按：以上渔者一节，亦希腊才演说之辞。姊妹倡和，愈说愈奇，使王虽欲不听，不可得也。是以无夜不听，即亦无日不赦。王之初意，盖欲使尽毕其辞，然后杀之，而希腊才博闻强记，机警过人，滔滔汩汩，层出不穷，直至一千零一夜之久，依然滔滔不竭，而王至是盖已悔前誓矣。因亟命除去残暴苛酷之例，引咎自责，而国人赖是以安。因莫不颂希腊才之贤德焉。或云：为好事者之所假托，则非余所敢知矣。原书篇幅甚长，所记皆希腊才之噱谈也，凡兹所译，十之一二而已。然暇当续成之也。书名本为《阿拉伯夜谈笑录》《一千零一夜》其俗称也。
新庵识

[book_title]卷二
猫鼠成亲
昔有一狸奴与一鼠子善，少相押，长相爱，终且成夫妇，愿终身相安焉。一日际盛夏，狸奴忽顾谓其妻曰：“人无远虑，必有近忧。我等盍于此际，略谋积蓄，以免隆冬时饥寒欲死乎？虽然，尔固茌弱女流，出则多顾虑不胜任，余当独任之耳。”遂行。越数日，欣欣然返，得肉一孟，上肥下瘦，位置迭然。大喜，遂互商所以藏之之法。密议良久，继而狸奴谓曰：“以余所知，惟礼拜寺最安静，必无他虞。如藏之，可饱享一冬矣。”于是舁孟至其处藏之而返。
无何，狸奴偶一念及孟中物，则馋诞欲滴，屡欲染指而不得其隙。一日，给其妻曰：“今日为余妹之子洗三之期。余将赴汤饼会，盖妹尝谓余云：‘此儿特佳，浑身褐色，而斑文作黑色。’且妹必欲余往作知宾焉。”鼠曰：“果尔，则夫子自当去，惟欢乐时请弗忘妾耳。红酒，妾所喜也，归能遗我少许，于愿足矣。”狸奴应声去。伪为至妹处也者，其实无所谓妹，亦未尝有人请之作知宾。乃匆匆出门，潜往藏肉之处，据盂而吮焉。直至盂面肥肉将尽而止，然后上屋洗脸毕，徐徐散步至日将晡，始缓缓归。鼠逆之入问曰：“今日之会，得毋乐乎？”曰：“乐甚。”鼠又问曰：“是儿今日所命者何名乎？”狸奴徐答曰：“去面矣。”语意颇冷。鼠闻之讶曰：“噫，奇哉！此名乎？”狸奴应之曰：“于我族此名已旧矣，然未必遽出尔祖耗贼之名之下也。”鼠默然，不敢答，遂不复问，而狸奴固未尝一日忘孟中物也。越数日，复以他事撺掇之曰：“有姑母新产一猫，色纯黑，惟颈项间有白毫一圈，殊美丽，殷殷请余往，固辞不获。惟有再累若独守一日门户耳。”鼠应之曰：“可。”遂又潜往藏肉处，肆其大嚼，至过半而止。自言曰：“美哉！亲尝之固胜于嗅多多矣。”继而就地一觉，逸如也。追梦醒，归来已夕阳西下矣。鼠见之，又询曰：“今日之名固何取乎？”狸奴惘然不知所对。继而曰：“今日之名乃去半焉。”鼠曰：“怪哉此名乎！诚生平所未闻，抑亦姓氏谱之所未载者也。”狸奴亦不之答，但吮嘴咂舌，默然捋须而已。
又数日，顾谓鼠曰：“凡事有其二矣，则必有其三。昨日又新产一黑色儿，周身上下毫无一根杂毛，洵数年来我族中绝无仅有之品，想尔必许我行也。”鼠应之曰：“去面矣，去半焉，如此佳名，已足取笑一时。二之为甚，其可三乎？”狸奴叱曰：“咄！止藐尔鼠辈，株守一隅，终年不出户庭。披灰裘，捉蟋蟀之外，若又安知天地间尚有他事耶？”言毕，扬长径去。鼠默然不敢作一声，不知猫固又往飨肉食矣。比归，鼠又询之曰：“今日之名固又何取乎？”曰：“告罄矣。”曰：“告罄矣乎，异哉！我诚不解其何谓也。”遂摇首叹息而睡，而狸奴从此亦不复有人请之赴宴矣。无何，严冬至。一日夜将半，犹无处觅饮食，因谓其夫曰：“寺中藏肉，本备不时之需，盍往食之，聊应今宵之急乎。”狸奴应之曰：“诚然，尔往尝之可也。”言毕，摇摆而出，不知所之。鼠独取道径至其处，则见器则犹是也，而其中空如矣。遂返身遍归，见猫仍若行所无事，惟眉宇间微露惭色，于是低声忍气而谓之曰：“我今知良人之待妾固如是也。向者夫子三次出作知宾，固未尝赴席也，不过三至寺中食孟中物耳。今而后，妾亦能解所谓去面矣、去半焉，与夫所谓矣……”言至此，狸奴已老羞变怒，厉声叱之曰：“休，尔再敢多一言，余即食尔，尔其无悔也！”顾鼠子之言虽为中阻，而犹如箭之在弦，虽欲不发，不可得矣。因脱然而出曰：“告罄矣……”语犹未毕，狸奴已突如其前，以爪按之，顷刻而尽，盖不足供大嚼焉。
译者曰：普天之下，一日之中，熙熙而来，攘攘而往，圆颅方趾中之小事大、强凌弱若此类者，盖不可以胜计也。复何怪乎？此一鼠哉，吾不禁熟视之而为之危也。彼鼠辈之不知自立，强颜倚人，犹其小焉者耳。
狼羊复仇
昔有一老山羊产小羊七头，爱之若掌上珍。一日，因欲赴林间觅食，故集而嘱之曰：“子将入林中矣，尔等其固守门户，切勿受奸狼之给，令其诳入，入则尔等休矣。奸狼发声甚巨，其足大而且黑，辨别亦甚易易。记之记之，不可忘也。”诸羊齐声应之曰：“谨受教，母请行，不必忧也。”老羊去。
未久，忽闻叩扉声甚厉，且叩且呼曰：“儿辈速开门，予已获多物归矣。”细辨之，其声粗大，必狼，非母也。最长者因答曰：“尔非我母，不能开也。盖我母声柔而尔宏，其殆狼也。”狼闻之转身去。觅得白粉食之，成细声，复奔至草庐前而叩之，且低声曰：“儿辈速开门，尔母得多物归矣。”言时翘其两前足于窗限而探之，不意适为一羊所瞥见，因报之曰：“不能开也，我母非黑足者，尔又狼也。”狼遂返身至面包作，乞其司者以湿面裹其足，又入磨坊，乞司务者以干粉敷之。司务者不敢不从，亦不问其所以然，第贸然如法与之，然后挥之使去而已。盖天下圆融人之所为，无不如是也。狼于是复至其处，且叩且呼曰：“儿辈速开门，尔母得多物归矣。”至是，群羊皆信之。惟欲索观其足，则狼翘于窗限，以示之。群羊见其白如雪，因即不疑，而启关焉。不知已引狼入室矣。一见大惊，相与窜避，或匿桌下，或避床上，或藏炉后，或隐厕间，或掩身桶底，或蔽体橱内，其最少者则覆于钟箱之中，故狼虽皆得一一寻之出而吞之，独不及其少者也。无何，狼既厌其欲壑，快意而出，遂至草地，就树荫下偷闲片刻，意殊适，然不觉颓然欲睡。矇眬间已栩栩然化庄生蝶矣。
不一时，老羊由林间踯躅而返，则见洞门大开，桌椅尽翻，床枕落地，桶破盆碎，诸色反常，而子若女亦不知所之矣，不觉惊骇欲绝。搜寻良久，一无所得，继而悲愤间，忽闻有细声自箱中出，呼母甚急。助而启之出，则少子也。泫诉之，始知狼之所以食其兄弟姊妹状。泣然者久之，返身出走，小羊随之。
比至草地，见狼酣卧树荫下，鼾声如雷。老羊于其旁细察之，见狼之胸腹间似有物于中作跳动状。寻思良久，忽自悟曰：“苟其囫囵吞下，则我儿当犹不至即死也。”因命小羊往取针线剪刀之属，急破狼之巨腹。迨割穿少许，一羊之首已若脱颖而出。不一时，举相继跳跃而出，舞于老羊之前，竟无一伤者，乐可知矣。而狼固犹未醒也。于是老羊命诸小羊至溪中寻石卵，群羊领命而往。须臾而返，得巨细石卵无数，皆以实之狼腹中，至不能再容而止。然后，老羊以针线为之缝纫，狼不觉亦不动也。
越半时许，一梦始醒，迨伸足欠身而起，则觉巨腹皤皤重而不舒，向异寻常矣。且喉间燥渴殊甚，欲就溪中觅饮，而胸腹中又觉冷硬不适，行走时互相去撞，铿然有声，疑为羊骨，则又不类，且胸腹满而渴欲死，自言自语，且疑且行，不觉已至溪边。洎探首而下，欲如常日之就饮，则已不可得矣。盖腹中既满贮石子，其身甚重，加之睡梦方醒，疑团满腹，故一时立足不稳，连身倒下，毙于溪中。群羊闻声而出，见之大快，相与欢呼曰：“今而后莫予患也已。”
译者曰：狼性固贪。其死也，固宜然。苟无为虎作伥，助桀为虐，如司务其人者，则狼之计不得逞，即狼亦不至遽死也。故死狼者，司务也，非羊也。虽然当司务为狼敷粉时，岂能计及将以死狼也耶？呜呼！可不惧哉。然而若司务者，天下滔滔皆是也。
乐师
一乐师，一日出游过一深林，林密山深，万籁俱寂。乐师自顾踽踽，恨无同游者，因自语曰：“苟于此间得一佳侣，聊破岑寂，岂不甚善？”言已，遂出胡琴而鼓之。弦声清越，音闻四远，悠悠然，颇有山鸣谷应之概。方顾望间，忽一物自丛树中出，跳跃而前。乐师视之，狼也。意颇不乐与之俱，然狼已近前，且笑而言曰：“乐师鼓琴殊悦耳。我虽不敏，窃愿学焉。特不知以为孺子可教否？”乐师曰：“苟其欲之亦殊易易，第须听余言，遵余教耳。”狼曰：“今而后自当一惟先生之命是听，若弟子之敬事其师，不敢违也。”乐师喜曰：“然则尔其从余游。”狼遂随乐师以行。行数十武，忽见一橡树于前中裂一孔，在可容拳，于是乐师顾谓狼曰：“尔苟欲从余学，其即以尔前足并伸入此孔中，当有以教尔也。”狼果如其教而伸之入。乐师急拾一拳石，乘其不备而塞于其中，使其二足不得复出，挺然作人立状，若将有所拱揖。然乐师谓之曰：“余行矣，尔其在此待余归也。”遂行。行未几，觉孤单寂寞如故，因又自言曰：“会当另寻一佳侣耳。”遂又取胡琴而鼓之。琴韵悠扬，与山涧流水声若相应答，旷逸无匹，意殊自适。忽见一狐狂奔而来，乐师窃谓曰：“我亦不乐与尔群也。”而狐已昂首叹息于其前矣，曰：“美哉乐乎！我甚愿亦能鼓琴也。”乐师答之曰：“尔欲学亦不难，但须听余言，遵余教，未有不能者也。”狐曰：“果尔，则窃愿终身执弟子礼焉。”乐师曰：“然则尔其从余游。”乐师遂行，而狐从之。须臾，行至一处，路殊细窄，往来仅可容一二人，两旁杂树无数，其枝颇长而不甚高。乐师遂止步，以右手攀其枝，按之于地，遂以右足践之，使不得复起，而一面以左手攀左旁之枝，使之倒，而以左足践之。然后顾谓狐曰：“小狐，尔苟欲学鼓琴，盍以尔左足与余，余当有以教尔也。”狐乃伸左足就之，乐师遂以索紧缚之于左枝之上，继而又向之索右足。至是狐虽微觉有异，然窃念师命不可违，预约尤不可违也，遂亦与之。于是乐师系之于右枝梢头。束缚既固，划然脱手，则左右二树枝复向上复其原，狐已高悬于左右两树之间，上不在天，下不在田矣。乐师顾谓之曰：“尔其静以俟之，余当归来也。”遂行。
途次，觉孤寂如故，遂又取胡琴而鼓之，且行且言曰：“安得于此间得一佳侣乎？”未几，忽有一野兔自短树间出。乐师见之，曰：“兔亦非我所乐侣也。”然而兔已心醉于琴韵矣，因迫前而致辞曰：“乐师之琴一何悦耳？乃尔神乎技矣，我愿学之可乎？”乐师曰：“是不难也，但须听余言，遵余教耳。”野兔答曰：“如肯指授，固当师事之，夫复何言？”乐师额之，遂挈兔以行。行抵一处，林木萧疏，地甚清旷，乐师探囊出琴弦一，长逾一丈，以一端系之于树根之上，以一端挽圈作结，加之于兔项之间，然后呼兔而诏之曰：“汝欲从余游，其绕树行二十匝。”兔从之，绕树而行。初无所苦，愈行而绳愈短，未及二十匝，兔颈已受束欲断，遂不得动。乐师乃顾谓之曰：“尔且于此少待，余即归也。”遂行。
初狼之受乐师之愚也，以为是师命不可违。及久之，乐师不返，而双足痛苦，始悟为其所给。极力挣扎，脱去羁绊，则二足业已大受夷伤，不觉怒甚，思有以报复之。舍命狂迫，大有扑杀此獠而后甘心之概。至中途，正奋力前行之际，忽闻空际大呼曰：“狼兄救我，吾盖中乐师之计也。”狼仰视，见一狐悬于空际，两足分缚于两树之间，势将垂毙。狼遂以爪攀其枝，龁断其索而释之。互诉所苦，相约同往，誓复此仇。行未几，忽见一兔亦被缚于树间，知亦乐师之所为也。遂亦释之而同行焉。
时乐师携琴以行，且行且鼓。适山中有樵者，方伐木，丁丁然，遥闻琴韵悠扬，自远而近，若与伐木之声互成音节也者，大悦。辍所作，持斧寻声以迎之。乐师一见，大悦曰：“今余得良伴矣，余所求者人也，奈之何前此者惟畜之是遇？”与樵者相见既毕，复取琴而鼓之。樵者方倾耳而听，得意忘形，忽狼与狐、兔偕至，同奔乐师，张牙舞爪，狂扑而前，不问而可知为复仇来也。樵者急取斧御之，始皆反奔，向林深处窜去。于是樵者携乐师归其庐，饷以酒食，成至好焉。
译者曰：谚有之：宁取怨于君子，勿取怨于小人。况畜也耶？虽然出处而择交，固处世者所宜然。然而不可者拒之可也，奈之何从而狎慝之，荼毒之？若狼，若狐，若兔之修怨于乐师，非狼、狐、兔之罪也，乐师自取之也。设非樵者，乐师其危矣。择交而终得其人，此乐师之幸也。君子曰：“侥幸而已矣，未足以为训。”
虾蟆太子
上古之世，人有所欲求之即得，吾有证焉。尝有一国王，生公主数人，皆国色也。而少者尤妍丽无俦，光艳独绝，置于日光之下，日光亦似怜其艳而自掩其曜。古所谓闭月羞花，沉鱼落雁者，不足专美于前矣。王宫左侧，有茂林焉。古木森森，幽深邃密，中有曲水，回环左右。水清冽涟漪，有若醴泉。时际炎夏，溽暑方盛，少公主因翩然入林，就泉畔作暑计。觉风静鸟寂，万籁无声，一人独坐，意殊无聊。因探囊出金弹丸，频频向空际抛掷以自遣。偶一掷，失之太偏，抢接不及，堕地，如跳珠于草面旋转，坡地颇欹侧，遂入水中。公主虽目见之，而无如何也。泫然久之，至于泣下。
忽闻池中有叹息声曰：“公主何泣？为夫以公主之美，其泣也，虽石人亦将心动矣。”公主谛视之，见一虾蟆昂首水外，数语殷殷，若自其口中出。因告之曰：“我盖惜金弹丸误投水中，故不觉泪盈盈下耳。”虾蟆答之曰：“然则请毋悲，我能以原璧归也。虽然，公主其将何以报我？”公主曰：“惟若所欲耳，金珠衣饰都所不吝，若其自择之。”虾蟆曰：“金珠衣饰，无所用之，非余所欲也。所愿者，公主肯以青睐加我，结为闺中密友，坐同席，食同器，更同卧起耳。公主其许我乎？苟其许之，行当入水取金丸，以献于公主之前也。”公主默计之曰：“蕞尔幺魔，居然妄想享人世间之艳福，是真所谓癞虾蟆想吃天鹅肉矣，一何蠢耶！我其许之，夫复何害？”因应之曰：“我但欲得金丸耳，一切惟命可也。”虾蟆于是返身入水，少顷，口衔金丸而上，跃至池边，吐于草上。公主见金丸，喜出望外，急攫之而遁，意将毁前约也。虾蟆大声追呼曰：“少待，少待！盍取我与尔借行耶？不然，我行弗能若尔之速也。”公主不之顾，狂走以去。不一时已返宫中，虾蟆望尘弗及，不得已仍返池中，亦不之追矣。
翌日，公主方与王共据金盘而食，群臣侍于左右，忽闻庭外有声甚怪，自远而近，直逼寝宫之门，而呼曰：“公主开门。”公主于是离座出，启门观之，则虾蟆在焉。大惊，急掩门，入坐原处，面色灰死。王亦骇然，不知所措，问曰：“儿于门外何所见也？岂有妖物欲为厉耶？”公主惊定，移时始答曰：“非有妖物也，不过一癞虾蟆耳。”王曰：“虾蟆何能为？而儿若是其惊耶？”于是公主告以昨日之事，曰：“儿于林中，方坐池畔，掷金丸为嬉，不意误落水中，惶急而泣，此虾蟆谓能衔之出水。他无所求，但以闺中伴侣为请。夫岂有介族中物而能与人类为伴侣者？儿固漫应之。儿既得金丸，即毁约返，固不虞其竟能为厉也，安得不惧耶？”言已，复闻叩门声，且呼曰：“公主昨既许我，今岂忘之？宁饮水而瘦，毋食言而肥也。”王闻之，顾谓女曰：“尔既许之，不可背矣。盍使之入乎？”公主不得已，亲往启扉而纳之。返身而入，憎恶之色形于眉睫。而虾蟆紧随于后，未尝须臾离也。公主既归座，虾蟆即大呼曰：“椅高，我不得登，请举之。”公主顾而之他，若弗闻也者。王强之，始愤然取而置之于侧座。虾蟆一跃已登桌，邃据金盘而食焉。食毕，顾谓公主曰：“今当抱我入妆阁，置锦衾中与子同梦矣。”公主闻之，恚且悲，不觉泪涔涔下，心惴惴然，不知如何而后可。而王殊不谓然，竟谓之曰：“厥物虽小，既能助儿，则尔必不能弃之也。”公主不得已，强伸纤指取之，匆匆登楼，置于门侧墙隅，然后揭帐解衣拥衾自卧。未几，虾蟆曰：“我亦困倦久矣，其速举我至床，与尔共休息。不然，我将告诸尔父王也。”公主闻之，怒不可遏，愤然披衣起，就床前拾虾蟆，向壁间奋力掷之，且言曰：“蠢物！今尔当闭口毋溷乃公也。”盖公主自念用力甚猛，以为必置之死地矣。不知虾蟆借此一掷之力，遽化作人形，望之俨然一美少年，装束华贵，若王太子，美目频盼，笑容可掬。向之令人恨者，至是又令人不能不羡矣。二人遂相爱悦。翌日告诸王，遂成婚焉。
先是，少年本亦一国王之子，幼是因受恶巫之愚弄，以致化为虾蟆，投诸深渊，谓他日有美貌公主可以救之，他人无能为力也。至是前言虽验，然已受苦不浅矣。二人既婚，太子遂欲载公主归国，国王许之。行之日，车马塞途。忽来一人，侍候于侧，状貌甚恭，谛视之，盖太子之义仆夏礼也。夏礼自幼服侍太子，太子既化虾蟆，夏礼悲愤几绝，屡以身殉不果，继而制铁箍三道围胸前，以志终身不忘之意。比闻太子已复原形，在邻国就婚，因遂兼程而来。比至，则太子方与公主命驾归，遂得相见，太子以后车载之。夏礼大喜，心花怒发，不觉胸前铁箍划然而断，铿然有声。太子闻之大惊，疑为车轮脱辐，停轮询之，夏礼方以实告。于是太子与公主相与叹息者，再嘉其忠义，终身厚遇之。
林中三人
一人丧偶后，膝下只一女，形影相吊，颇苦岑寂。因邻村有某氏妇，文君新寡，遂娶之为继室。而妇亦有一女，二女相处，遂若姊妹行焉。先是妇尝谓女曰：“若父苟娶予，予日必以牛乳果酒供若，而以清水供我女也。”女以告父，父不能决，曰：“此事可喜，亦可忧也。”继而于足脱一靴授女曰：“儿且以此靴挂诸墙，而注之水。其漏耶，则余不娶矣；其不漏耶，则余娶之耳。”女遂如教，以靴挂于墙而注水其中，水浸皮胀，孔缝都没，水竟不漏。女以报父，父闻之，起身而前察之，果然。于是，以礼迎妇归。
归之日，妇果以乳供女食，以酒供女饮，而已女则清水而已。次日，则二女皆清水而已。再次日，则供己女以乳酒，而以清水给前妻女矣。且后之日，皆以此为例焉。且视之若眼中钉，颇有拔之而后快之意。盖前妻女美而能得他人欢，己女丑而易受他人憎也。顾前女虽天生妩媚，易动人怜，且禀性柔和，从不骄人。无如母也不谅，恨之切骨，磨之折之，无日得安，一若必欲置之死地而后快也者。女故居恒郁郁自嗟，实命不犹，然而逆来顺受，忍气吞声，从未尝稍露于辞色之间也。
一日，时际隆冬，坚冰遍地，风雪满天，妇竟剪纸作衣。衣成，命前女脱常服而衣纸衣焉。并授之以巨筐，使入林深处觅黑山果，且嘱之曰：“予思此物久矣，其速去，毋违也。”女闻之，婉转其辞而诉曰：“此物生于春，败于秋，至冬令则已无遗类矣。且也地面凝冰，枝头压雪，人之拥重裘而出门者，犹有冷风刮面，吹气成冰之患。若儿则薄纸一身，其不为猛雪狂风吹成片片，作蝴蝶飞者几希矣。若然，则儿之肌肤不将从此寸裂耶？”言未毕，妇厉声叱之曰：“速去，毋多言。不得满篮黑果，不必归来相见也。”随手授以干硬面包一小片，曰：“此足够若一日之粮矣。”于是推之出门，闭关而入，窃喜曰：“此番不死于寒，亦当死之于饥，从此当不复再至我目前矣。”
女不得已，忍寒前行，满目苍凉，第见白雪漫地，求一寸青草而不可得。女既求山果不获，不敢空归，仍彳亍前行。行之既久，忽于林中隐约见草屋一所，就而窥之，内中隐约若有三人，状类侏儒，而貌甚奇古。因拟叩门而入，借问时候，且可藉此少避风雪，而心中又惴惴焉不敢遽叩。踌躇半晌，始微叩之，即闻门内有呼入声。遂推门步入，坐炉旁烤火，并就所携篮中取面饼而充饥焉。顾女已犹未及入口，而三人中忽有一人遽向之索取焉。时女虽饥寒交迫，而毫无难色，竟分其半以与之。其人因问曰：“严寒若此，而尔乃衣衫单薄，孤身入林，其将何为耶？”女作而答曰：“我盖奉继母之命，至此求黑山果者，非满此筐不敢归也。”三人闻之，皆不语矣。女食毕，授以扫具曰：“尔且至后门外扫积雪也。”女即起身持帚而往。迨女既去，三人遂互相议论焉。其一曰：“此女美而且贤，予以后福何如？在我第欲其愈长愈美而已。”其二则曰：“我欲饷以奇宝，使黄金自其口中出。”其三曰：“我则欲其与王子成眷属也。”时女方奉命于后门外扫雪开径，勤奋备至。乃未几，女举帚间忽见累累然熟果满地，皆作深红色，鲜艳夺目。女大喜过望，急以盛之于筐，至满而止。遂携之出，向三人道达谢悃，然后行握手礼，告辞而退，忽忽遄归，盖亟欲献后母也。讵抵家，天已昏黑。因入门，即问晚安。女方启口间，一饼金已灿灿然自女之口中出，坠落于地，铿然有声。妇见之，贻愕良久，莫明其所以然。女乃缅述林中所遇，状以告之。而每一发声，口中必有片金坠落于地，铿锵可听。故不一时，室中光彩灿烂，黄金遍地矣。
而妇之女见之嫉之甚，因谓之曰：“今而后我姊黄金满腹，取之不尽，用之不竭，从此大可骄人矣。”遂私请于妇，诘朝亦欲入林采果焉。妇不之许，曰：“风物凄紧，儿何苦向冰天雪地中寻生活耶？”女不听。妇不得已，乃许之。翌日，竟拥狐裘裹饼饵而出，径至林中。果见草屋一所，中有三人，乃不问是曾相识与否，昂然直入，坐炉旁，出饼饵，任意大嚼。迨三人中一人欲向之索少许，则曰：“我已食且不足，又安有余者饷若耶？”食如故，食毕乃止。于是又一人谓之曰：“墙隅有扫具在，若可取之至后门外扫积雪也。”女答之曰：“若可自为之，我非若之牌也。”其人大怒，抽身将起，女始惧，即取帚往后行。三人见其去，遂亦互相议论焉。其一曰：“斯人悍而妒，不可以善遇之，我将使其愈长而愈丑也。”其二曰：“我将以蟾蜍贻之，使彼每一启口，即脱然而出也。”其三曰：“斯人亦不得其死。”言毕，相与鼓掌，倏忽不见。而女不知也，方持帚扫雪，意在得果，乃俄延久之，毫无所获。大失所望，遂愤然不复耐，即弃帚循原道而归。比返见母，亟欲诉厥所遇状，则甫一启口，即有一蟾蜍突然自口中出。再启再出，愈聚愈众。室中蠢蠢更无隙地，人皆憎恶之。从此女遂不理于人。
而前女年岁愈增而风姿愈美，月貌花容，殆罕伦比。虽粗服乱头，终不能掩其媚也。而继母之所以虐待之者，亦较前愈甚焉。一日清晨，天大寒，妇方扬汤煮棉纱，俄而唤前女至，以纱置其肩，并授以斧，使就门前溪水中而浣之。时天气凝冻，溪水成冰，故需斧以凿之也。女固未有不从者，领命而往，凿冰取洞而就浣焉。手僵欲裂，寒气砭骨，其苦状可想矣。俄闻车声辚辚自远而近，从者显赫。一美少年，冠服如王者，端默拱坐于上，皎若玉树临风。驱车过溪，瞥见女浣纱，光艳夺目，恍若天人，虽西子当年不过是也。王大奇之，因停辇而询之曰：“天寒袖薄，女孩儿家一何自苦乃尔？”女起身敛容而答曰：“贫家女不得不尔耳。”王闻之怜惜殊甚，以为如此丽质乃执斯役，亦太负造物之生成矣。因问女曰：“愿与孤同车否？”女答曰：“愿甚。”盖女备受凌虐，苦不胜言，欲脱母若妹之羁绊也久矣，第求之不得其会耳。至是大喜，遂登油璧草，与王载驰载驱，并驾回宫。乃择日以王者制，举大婚礼焉。盖亦林中三人之所预言者也。女至是贵为王后，置身青云矣。越年余，后举一子，王甚钟爱之，故于后益宠礼有加焉。
初女之去也，其家人举不知其所之。其父闻而恚甚，虽怨其妻之虐，而亦无如之何也。而妇若女闻之辄大快，以为从此拔去眼中钉矣。继而闻女得奇遇，骤大贵，殊艳羡之。屡欲挈女往省，父固逆知其无好意，故屡止之。一日，遽挈女不别而行，既至宫中，后引母以见王。王命厚待之，令居别室少住再去。妇若女遂亦安之。一日，王以事早出，左右皆从焉。后时犹未起，寝宫内阒焉无一人。妇与女忽潜入，一按首，一按足，二人遽捉后起，舁之出，推窗而掷之。窗之外故一池，后因被溺焉。于是妇与己女谋，以锦衾覆女，使卧而代之。及夜，王始还宫，欲有所言，则妇启之曰：“后方入黑甜，毋惊其好梦也。”王乃止。诘朝见女状貌恶劣，向非昔比，大惊问之，则每有所对，口中必有一蟾蜍出，非若向者灿灿然之黄物矣。方骇愕间，妇已推门入，伪作不知状。俄而以言慰藉之曰：“王请弗惊，翌日当可复原也。”王遂舍之而出，郁郁不乐。
是夜，王之从人忽闻窗外水中潺潺有声，推窗望之，月光下瞥见一物，如鸭状，跋往报来游泳池中，隐约间似闻作人声，问曰：“王其寝乎？抑犹醒也？”从人不敢答。俄又问曰：“尔既见我何不答？”从人大骇，不知所措，嗫嚅对之曰：“寝久矣。”曰：“太子何在？”曰：“在摇篮中。”言毕，忽见厥物猛然一跃，登岸倏化人形，行走如飞，径至太子卧处，怀而乳之。俄而复置篮中，摇而荡之。太子既睡，遂出，一跃入池，复化为鸭。次夜复然，如是者三次。从人皆见之而不敢泄。至第三次，鸭忽谓从人曰：“速请王以佩剑来舞于我顶上者三。”从人将命去，王果佩剑疾驰至，就其顶挥剑而舞，盘旋再三。舞毕，忽见后已立于其前，声容笑貌犹如前日也。笑语相慰，携手同入，于是王匿后于太子卧室中。盖越日，适为太子领圣洗之期也。礼既成，王乃命拘妇前而诏之曰：“譬有人焉，出他人于被中而投诸水，当获何罪？”妇答曰：“若然，则剑树刀山不足蔽其辜也。”王曰：“然则尔之罪，尔自定之矣。”立命左右制木桶二，形若铜鼓，然四面皆置锐钉，欲将妇若女递去衣裳，赤身置桶中而盖之，然后使人异至高山之巅，使辘轳而下，滚入水中以死之。后闻之意良不忍，跪而哀求，继之以泣。王遂为之动容，命赦之。即日逐出国门。
译者曰：上下数千年，纵横几万里，环地球中子女之遭继母之荼毒者不知凡几。盖狠心辣手至某氏妇，而可谓极矣。使无如林中三人者于冥冥中播弄之，则充其恶不知将伊于胡底也。我于以见东西古今人之情性如出一辙，初无二致也。然而奇矣。
狼负鹤德
一狼一日吞物，误以骨梗咽喉间，无计使出，窘不可言，因悬重赏以待善医者。无何，一鹤忽自空际回旋而下，效毛遂之自荐。狼大喜，张口就之。鹤以长喙啄骨，骨出而疾愈矣。迨鹤向索所悬赏，则狼应之曰：“汝几见有物一入狼口，而复能出之者耶？今此骨已入我口而复出之者，惟厚汝故耳，复何谢为！”鹤遂飞去。
十二兄弟
昔有一王者，得丈夫子十二人，皆聪俊少年也。然诸兄弟虽友于甚笃，而郁郁不甚快乐。盖王尝言于后曰：“今虽有丈夫子十二人，他日苟得举一女子，则诸子皆当死，惟女独继王位，临御一国，富贵尊荣，他人不得而有也。”故衣衾棺椁十二具，皆已置备密室，扃而锁之。设一旦而生女，则诸子皆不得其死。虽然王有此备，惟后知之，他人初不之知也。后固最爱少子，以年少故，终日与母后俱，名曰彭才明。彭才明一日见母后戚戚然忧形于色，坚询其故，后不得已，私告之，并开密室而示之棺。于是相对而泣，惨然几不能成声。继而子反慰之曰：“母后其毋悲。儿等既知之，当有以避之也。”后闻之，猛然悟曰：“予既孕，行将娩矣。尔等不如往深山中林木深处以藏之。使予所生者子，则当悬白旗于宫楼之上，则尔等仍可怛然返也；使旗而红也，则得女矣，尔等宜各远走，以求自全。”计划既定，乃呼诸儿而一一告之。且曰：“予将早夜祷之于天，使尔等无饥寒炎渴之忧也。”遂相与号啕而别，潜避山中。
既至，十二人每日以次，轮流猱升树巅而瞭望焉。越十一日，轮及彭才明，方于高处徘徊瞻眺间，忽睹红帜高飘，临风招展，不觉惊惶无措，身几颠坠，乃急奔诸兄而告之曰：“母后已产女，我等死期至矣。”于是相顾愀然，不禁大恸。继而诸人愈思愈悲，愈悲愈愤，慨然怒曰：“夫以一女子之故，致我等皆不得自保其生命，纵偷生苟活，亦既有家难奔矣。是可忍，孰不可忍耶？”因相率而誓曰：“使我等长此终古，永为野人，终身不与人世间相通，则亦已耳；苟我等而犹得与女子相见也，则所见之第一人，莫论其为谁何，我等当戮力共杀之，以聊舒今日之恨也。”誓毕，然后互商避之之方，则舍远奔无他法，遂相率连袂以行。
亡何，行至一处，林木萧疏，寂然无人踪迹之。得草屋一所，审视其中，桌椅杂物位置井然，骇然莫测其故。继而相与自慰曰：“此殆苍苍者天悯吾等之遇而特赐之也。”遂谋于此而家焉。居数日，了无他异，亦从无主者过问焉，遂亦安之。恍入世外桃源，不思他往矣。惟兄弟数人群居终日，无所事事，所带粮亦渐告罄，于是削竹为箭，共谋射猎，分头四出，至食方归。遂习为常事焉。彭才明以年稚故，不甚外出，惟门内事悉以主之。顾诸人所获者，如獐、猫、鹿、兔、山鸡、野雀之类，不一而足。他若花果、树实、稻粱、菽麦之得于深山穷谷中者，皆堪供食。故兄弟怡怡，殊无所苦，不啻无怀、葛天之民也。
山中无历日，寒尽不知年，盖已自忘几易春秋矣。是时，后所生之女已十岁，风姿绰约，性情温婉，额上常戴金星一颗，光芒四射，衣饰亦复华丽，不同凡艳也。一日清晨，偶于后之衣橱中得童子衣十二袭，自小而大，次序迭然，异而询之于后。后叹息移时，泫然答曰：“汝有兄十二人，此其物也。”女大惊曰：“儿有兄十二人之多耶？今何在也？何以儿生平未尝得见，抑且未之前闻耶？”后曰：“彼等遨游天下，四海为家，出亡以来十载于兹矣，从未得片纸只字，又安从而得其踪迹哉！虽然，上苍必知之。”言已，携之至密室，而示之以棺，并告以乃兄出亡之故。言次，泪下如雨，哀不自胜。女转慰之曰：“母后请释悲，见当出外寻之以归也。”遂转身入后之寝宫，启衣橱，取衣十二袭，裹之携以俱行。后阻之不听，拂袖径去。
出城以后，路径皆非素识，亦不辨东西南朔，独行踽踽，且行且歇。既而得一茂林，窥其深处，清旷幽寂，人迹殊鲜。信步以入，第闻猿声、鹤唳、鸟语、鹿鸣而已，勇往之心顿为少减。然一日之间，迤逦而行，已尽数十里。渐见暮色暝漠，夕阳在山，饥渴困乏，一时交至。而四顾茫然，不见人迹，颇萌悔意，继之以惧。然已进退维谷，无可如何矣。方徬徨间，遥见灯光如星，自一草屋中出，遂奋力前行，循其光以去。既至，叩其柴扉，一少年闻声启门而出，见女华服盛妆，艳绝人寰，额上金星益觉灿然耀目。眙愕良久，莫测其所从来，因问之曰：“汝固何人？黄夜至此，意将何为？”女答之曰：“我王女也。因胞兄十二人尝以我一人之故，咸相率出亡，一去不返，故不自揣量，单身而来，窃愿求之以归。天之涯地之角，艰险所不辞也。惟弱女子生长宫廷，未惯霜露，出门茫茫，不意至此。顷见灯光，循路而来，得假一夕，聊免虎狼之患，于愿足矣。其他非所敢请也。”又问“背负何物？”曰：“此我十二兄之故衣，将以作证据者也。”语至此，少年泫然泣曰：“我即汝之第十二兄彭才明也。”女闻之，一时悲喜交集，相抱而号。哭罢，复相与接吻，以示亲爱。既而彭才明出茶酒果饵以饷其妹，而女亦困乏饥饿已极，即坐而享之。彭才明忽忆及前誓，因私度曰：“苟吾诸兄欲践前约，则今日当置吾妹于死地，若欲勉强背盟，则我等之自由权将以一女子之故而化为乌有矣。”遂具以告之于女。女闻之绝无难色，慨然曰：“会当以一死保全兄等固有之权耳，必不贻兄等以食言之累也。”彭才明心本不忍，闻女此言，益觉凄然不乐。寻思良久，乃嘱女暂匿隔室，且弗与诸兄相见。
俄尔诸兄猎罢归来，会食既毕，相与闲坐，其话互谈猎事。彭才明言曰：“诸兄所言要不过寻常事耳，何如弟守屋者之有奇遇也。”众甚异之，因亟请速毕其说。彭才明故笑而不言。诸人益不耐，请之益亟。于是彭才明乘间请曰：“诸兄欲竟此奇事，当先徇我请也。”众问何事。曰：“此后我等如见女子当贷其死。”众皆曰：“可姑请其说。”彭才明笑曰：“我妹子在此矣。”言毕，起身推门，门甫启，公主浓妆艳服，额上金星闪灿照人，嫣然一笑，已立于前矣。众见之大惊骇，然无所措手足。女转冁然含笑而前，一一与之执手接吻，行相见礼。然后逊坐，自述来意，并道相思之苦，跋涉之劳。众闻之，心始释然。念其美意，不觉感极而泣。俄而剪烛共话，娓娓清谈。于夜将半，方各归寝。昧爽，诸兄各携器械出猎如故，女乃助彭才明理家务焉。井臼炊爨，莫不躬自为之，而不觉其苦，一扫公主骄贵之习，盖不啻贫家女也。以是内外整洁，井然秩然。诸兄故益爱重之，而敬礼有加焉。
屋之后故有园，居无何，一日女偶入园闲步，觉奇卉耀目，香气射人，众艳缤纷，群芳馥郁。中有山茶一本，白花初放，半尚含苞，姿态妩媚，清沁心脾。数之得一十二朵，适符兄弟之数，遂动分赠诸兄之念，因一一摘之以归。讵意女方拈花入室，而兄弟十二人忽纷纷化为飞鸦，刮然长鸣，振翼起舞，回翔一周，即连翩飞向林木深处而去。向之房屋、器皿，转瞬亦化为子虚乌有矣。时女独立荒郊中，迷离惝恍，仿佛若梦。正惊疑间，转身见一老妪叱曰：“若做得好事，谁叫若摘此茶花来！此十二茶花即若十二兄之命根也，而今已矣，将终为鸦矣。”女闻之愀然而悲，一恸几绝。继而曰：“姥既知其原因，当亦知所挽救。”妪曰：“法诚有之，第行之颇非易易耳。虽然，苟能勉为其难，则十二禽复可为人如初也。”女遂亟请其说，曰：“苟能救之，虽赴汤蹈火，所不辞也。”妪曰：“然则若不许言，不许笑，装聋作哑，守口如瓶，七年期满，手足聚首矣。限未满，切勿误犯，犯之则前功尽弃，而十二人亦终不可救矣，慎之慎之。”嘱毕，忽失妪之所在。女为骇然，乃仅志其语焉。时女踽踽独行，怅怅何之。极目四望，云树苍茫，莽莽旷野，遍地荆棘而已。徐步而前，见一大树，果实累累，似皆成熟。遂攀枝而登，采以果腹。从此终日终夜身在树间，不言亦不笑也。
越三日，有王者至，率军士猎兽甚众。中有王之爱犬一，厥性綦灵，蓦然见女，直扑树前，狺狺然吠声大作。王见之，遂亦策马而前。见女在树，惊为天人，额间金星闪烁，明知必非常人。谛视之，可人如玉，妩媚天然，盖绝色丽姝也。王心摇摇为之大动，试与之语，不言亦不笑也。王因祝曰：“寡人嗣位以来，因无当意者，犹未议婚。今睹芳容，恍与仙遇，殆天赐我良缘。倘不以寡人为唐突否？”女闻之不答，颔之而已。王大喜，亲手扶之而下，即以御骑载之，并辔而归。乃命扫除别宫以居之，择日行大婚礼焉。女不言不笑如故，而王甚钟爱之不少衰，且悯之焉。
越数载，国母自邻邦倦游归，母故有恶名，及闻王婚女事，哂曰：“王以千乘之尊，何女不可以后，而乃拾道旁乞丐之遣孽耶！夫人哑而不能言犹可说也，顾其终身不笑何为耶？必有所为而为之矣，决非正之福也。”王初以爱女之故，若无闻也者。继而母也不谅，日以此絮聒之。王心渐为之移。一日，遽命付之极刑焉。极刑者，举火焚之也，使女当时开口自辩之犹可免也，乃女救兄之心綦切，宁死不敢犯戒，从容就义，殊无难色。而王之心益痛矣，乃挥泪送之。时庭前鼎中之火已炽，烈烈轰轰，不可向迩。众武士方欲执女而投之，一时空中风雨大作，雷电交乘，隆隆然霹雳之声震撼山岳。众惊愕间，忽有乌鸦十二头翔集女旁，蓦然落地，顿复人形，盖即女之十二兄也。女至是大喜逾望，乃婿然仰天而笑曰：“大功成矣。”于是兄妹十三人乃共诣王前，细诉前事，王始转惊为喜，欣幸无已，乃起身一一慰安之。继而叹曰：“使非天佑，几使寡人误杀巾帼英雄矣。然陷寡人于不义者，国母之谗言也。”遽欲命武士以罪女者罪国母焉，女乃谏止之。
译者曰：世风陵夷，悌道乖常。兄不兄，弟不弟者，盖天下滔滔皆是也。友于之笃若此篇所传之十二兄弟者，已若凤之毛，麟之角，不能常见于世矣。况以十三妹之坚贞沉毅，舍身救兄，虽鼎镬、刀剑亦不足以易其心，夺其志者乎！
按：此篇所传之女，始终未著其名，余以其行十三也，即以十三妹称之。
狐受鹅愚
狐一日至牧场中，见白鹅成群往来嬉戏，因大喜曰：“时哉，时哉！我得一一攫而食之矣。”于是缓缓而来，耽耽而视。鹅见之惊骇欲绝，奔走跳踯，哀鸣，盖欲求免于狐也。狐不之听，磨砺以须，跃跃欲试。群中一老鹅忽昂首而前，侃侃然直陈于狐曰：“我辈今日牺牲于君，固无所逃矣。今无他，希冀第求暂缓一刻之死，以毕祷天之诚，于愿足矣。倘毕此愿，当以次并立君前，任君择肥而啮也。”狐允之。群鹅乃列成一宇阵，昂首长鸣，竭力而嘶，皇皇然声震遐迩。鹅主人闻之，知必有变，急偕多人持械至，狐惧乃遁去。
某翁
某翁家小康，年既耄，体态龙钟，目晕耳惫，不便视听。足复不良于行，故起居不克自如。每饮食，举手辄颤，茶若汤恒泼泻满案，淋漓尽致。翁之子若媳以是深厌恶之，乃移之于墙隅矮桌间，而不与同饮食。馔品亦日以菲薄，继且食器亦易磁为瓦。翁听之不与较，惟终日闭目凝神，静坐墙隅而已。一日，翁偶失手，举瓦盆而碎之。媳乃以贱值购木碗为代。翁亦听之。居无何，翁之孙年四龄矣，一日坐庭前草中，试以索束木片为戏。翁子见而问曰：“儿束此将安用耶？”儿答曰：“无他，儿于此制木碗，以备他日吾亲年老时用耳。”夫与妇闻之，举舌挢而不能下，面面相觑者久之，继而泪且簌簌然下矣。相将入室，奉翁上座，从此敬事以礼，丰其甘旨，殷殷然惟恐不得翁之欢心。终其世，未尝敢一日慢焉。
译者曰：天下惟赤子之性最率真。所谓人之初，性本善也。翁之孙以一言使其亲发现良心，力改前愆者，惟出于至性故耳，甚矣，至诚感格之深也。又曰：世俗劝孝者，有檐前滴水之喻言，前后相及，不移分寸也。观于孺子之言，益信矣。呜呼！岂独父子之间为然哉。天下事，莫不皆然。何物乳臭小儿能以片言警尽世人，吾欲铸金事之。
猫与狐狸
狸奴一日于林木萧疏处，值一狐缓缓然至。因默念曰：“此世界中相传最灵、最智之兽也。会当与之相见，不可以交臂失之。”于是欣然鹄立道左，俟孤行稍近，然后笑语迎之。敬谨致辞曰：“久闻大名，如雷灌耳，今日得见颜色，幸孰甚焉。敢问驾将安适？其亦许后生小子，追随左右，藉聆雅教耶？”顾狸奴虽措辞谦抑，执礼甚恭，而狐视之，殊藐然也。略一谛审，微哂而言曰：“展灶儿向余絮絮何为？若窃食捕鼠之余，曾亦习他术否？”狸奴足恭对曰：“小子惟一技之长耳。”问何技。曰：“设有猎犬者至，小子能跃于高处以避之，他无所知也。”狐闻之，大笑曰：“技止此乎？余有智囊在，神机妙策，层出不穷。尔苟从余游，习余术，非惟猎人猎犬之不足畏，抑亦可从而转侮之焉。”言未毕，猎者率犬四五头突如其来。狸奴瞥见之，蓦然一跃，已登树巅，藏身于深枝茂叶之间。回首顾狐，则已被犬擒获，百摆不得脱矣。
译者曰：此狐以智囊自命，诚多术矣。然犹不如狸奴一技之长之足以自卫身命也。术苟不精，虽多奚为？况加之以骄蹇乎！语云：骄兵必败，谅哉斯言。
缶鼎问答
瓦缶铜鼎，位置一室之中，一东一西，遥遥相对，可望而不可接也。一日，鼎谓缶曰：“余与君相处已久，绝无间言，亦可谓莫逆交矣。君盍来前与余井处，以示亲爱乎？”缶应之曰：“不可。夫余与君之交可以久而无间言者，惟幸相隔稍远故耳。所谓君子之交淡如水，盖余与足下贵贱悬殊，性质不同，设使相处过近，则偶一相触，余即不能瓦全矣。与其狎而有绝交之患，毋宁淡而有全交之雅之为愈乎。”鼎乃默然而止。
译者曰：人情冷暖，世态炎凉，天下尽多趋炎附势之辈。矧遇折节下交者，安有不攀藤附葛，极意奉迎，以为进身之阶者哉！顾乃落落数语，独鸣其真，自非安贫乐道之君子，不能道片义只字也。噫！彼天下之贫贱汉而好攀富贵交者，盍亦有昧乎斯言？
熊皮
某生不知何许人，年逾弱冠，家贫好学。卒业后，会国中有军旅事，广募士卒，生应募从戎，既为练卒，勇敢善战，以是屡获优赏。藉戎衣军粮，以资温饱。越数载，和议成，战事罢，生寻亦遭遣撤。既出军藉，惘惘而返，时则父母已亡，无家可归。不得已，往依其兄若弟，则皆托故不纳，益郁郁不乐，怅怅无所之，殊有英雄末路之概。方踟蹰踯躅间，踽踽然行抵一处，为生平所未经。土阜巍然，四围杂树环绕，横斜欹侧，殊极萧疏之致。生登临四望，触目怆怀，自顾孑然一身，凄感万状。一枪之外，别无长物，前途莽莽，来日悠悠，乃倚枪独坐，仰天而嗟曰：“呜呼！资斧乏绝，战事无期，吾其终为饿殍乎。”
方感叹间，忽觉身后飒飒有声，回首视之，见一怪物，状如人，跳跃而来，形貌魁伟，面目奇古，身衣绿袍，而赤其双趾。爪长而锐，颇类箭镞。生心知其为非人，然察其来意，似不恶，即亦不惧。行既近，两目炯炯，视生而笑曰：“若所求之而不可得者，得毋财乎？余能资尔用也。尔苟用得其当，且可十倍取偿焉。虽然，余不可不一试尔之胆气何若，庶余不致掷黄金于虚牝也。”生闻之，颇怪其狂诞，乃漫应之曰：“欲试则试之可耳。”怪遂嘱生反视其后，洎掉首回顾，则见一巨熊，呜呜然且吼且奔，直扑而来。生怒叱之曰：“敢来，我即诛尔！”遂举枪拟之。枪发，熊应声倒。怪见之喜曰：“壮士果不怯也。虽然，尚有数事当预约焉。”生曰：“苟其与我无害，敢不惟命？”怪曰：“今与尔约七年为期，发毋栉焉，身毋沐焉，虽指甲趾爪毋去焉，赠尔绨袍不及期毋易焉，囊中金钱任取不禁，亦不竭焉。尔苟好自为之，则期满以后，即可享自由之福，极富贵之乐矣。不然，则中道而死者，利耶害耶，尔自计之，非余所敢知矣。”生辗转思维至再至三，心志既定，然后起而应曰：“果能福我，敢不唯命。”怪闻之大喜，亟解所衣绿衣衣之，且褫取所毙熊之皮而授之曰：“昼则衣之，夜则被之，盍携之去。今而后若当变易姓字，即以熊皮为字，以志不忘可也。”生一一拜受。一俯仰间，怪忽不见，试探手入囊，则金钱累累，不知其何自而来也。诧叹久之，乃荷熊皮以去，从此遂自称曰熊皮。
随意所之，遍历四方，囊中资斧任情挥霍，无匮乏虞。一年之中，虽须发不栉，身体不沐，初尚无异于常人也，久之，额发鬖鬖垂肩覆面，虬髯若戟，蜷曲成毡。渐且面目黧黑，形容枯槁，魑魅魍魉，不足喻其丑矣。故生人见之，往往望而却步，甚或掩面狂奔。然每至一处，必出金钱以济贫乏，故面目虽恶，人犹不甚厌恶之，且有从而德之者。夕必出厚资以求宿处，故容颜虽毁而强壮如昔，盖形于外者，虽觉狰狞可怖，而奉于内者，颇尚不薄也。是则皆金钱之功矣。
荏苒四年。一夕至一寓所，叩关求宿，逆旅主人辞而不纳，虽马厩亦莫之敢容，恐群马见其状将惊而逸也。熊皮探囊出饼金数十枚以炫之，主人利其资，始允为之设法，旋处之于空室之内，犹严戒不可越雷池一步。恐他客将见而骇怪，则损旅店声名也。熊皮既入室，掌灯独坐，万籁俱寂，其所以伈伈伣伣往来于寸心而不能顷刻去诸怀者，惟希冀七年之易过而已。维时精神疲倦，颓然就卧。方闭目凝神间，忽闻隔房哭声甚哀，不觉恻然动念，顿忘主人之嘱，拔关遽出。探诸隔房，则见邻叟支颐独坐，啜泣不休。熊皮既触动不忍人之心，遂觉不可须臾复耐。自忘形秽，直前相呼。叟于灯下乍见之，疑为鬼魅，惊怖欲绝，将欲奔避。继闻其和声静气，不类怪物，始敢略与周旋，然心中犹栗栗也。熊皮自知状丑，益作怡色，殷殷致询。叟始敢述其颠沛状，曰：“仆家本小康，以不善治家，人生、产事、家业为之荡然，今且债台百级，祸悬眉睫矣。盖租税之赀，亏欠颇巨，屡索而无以偿。居停行将控诸官也。”熊皮闻之，笑曰：“此易易耳。”解囊出金元数百枚，锵然置案上曰：“此足以解君之围否？”叟喜极，转疑为梦，感极几欲崩角。然以其富有多金而作此囚首垢面之状，终致疑虑，而又能慷慨施与，益不可解。迨熊皮自陈其颠末，叟始恍然知若此者，皆造化之所为也。乃亟请临存其家，于是升堂入室，相得甚欢。
叟因欲以女妻之以为报。叟故有女三人，皆在妙龄而有殊色者，至是遂命以次出见。长女搴帘先出，甫露妖容，蓦睹怪状乃退避，惟恐不速。次女则伫立门前，侧目而视，讥其非人，以为笑乐。幼女独坦然而出，与客相见，复陈于父曰：“无论郎之美恶，大人其既许之矣，儿敢不唯命，贻太人以失信之讥？矧彼拯吾家于患难之中，吾等感戴之不遑者乎。二姊不愿自呈其身，已见乎辞色，则舍儿之外，更无他人，儿虽陋，请事郎以终身，聊以报德。何如？”叟闻之大喜，而熊皮亦深感其贤，不觉肃然起敬。即脱所备金指环分而为二，分凿二人姓氏于上，然后亲授其一于女，而谓之曰：“请迟我三年，此物当团圆也。使三年而我不至，卿虽嫁，吾无憾矣。”言毕，遂相与珍重，挥涕别。女自此遂改服黑衣，不复艳妆，深自韬晦。每一念及良人之处境，无人敢近，未尝不于无人之处泫然流涕也。二姊且日与谐谑，百般揶揄。或言熊爪长利，毋为所伤，或言熊口巨阔，毋为所噬。女闻之，默然而已，从不与较。二姊或拟其痴，女不顾也。顾熊皮往来游行，不避艰险，慷慨施与，一如曩日。遇有贫乏者，益厚济之，故四方之以长寿祷祝者甚众。长寿熊皮之声，盖触耳皆有所闻也。
亡何，七年之期已届，次日，熊皮即遄回原处，坐树荫下，冀有所遇。不一时，果闻风声萧萧，林木摇撼，前所见之怪物倏又至前。乍见熊皮，似有怒色，兀立不言，亦不少动。俄以生旧时戎衣掷还之曰：“此若物可将去，绿衣熊皮当见还也。”生脱而还之，怪遂欲行。生曰：“少待，请先洗去我之积垢而后行。”怪乃决溪水浣濯其身，断其发，剪其爪，尽还其本来面目。韬光既久，一日涤除，艳彩四射，且视前益加美焉。迨怪既去，觉身体顿轻，如释重负。遂至市中购绒绣之衣，雇四马之车，气宇益轩昂。高车怒马，驰骤市廛，见者皆以为此美男子富家郎也。顾其冠履，犹作戎装，故抚媚中时露英爽气，俨然一少年将军也。驰抵老叟家，登门拜谒，则无有识之者矣。时叟设肆阛阓间，权子毋获利无算，尽复旧产。至是见生之至也，以为贵客来，交易必巨，遂厚待之。生亦姑不自陈，彼其有所供奉，辄享之。日既夕，设筵相款，并出三女使侍客。生据中座，长次二女实左右之。履舄交错，玉手奉觞，尽爵无算。盖二女以生貌之都为平日目所未睹，皆有嫁之之意，故藉是以献其媚，以自媒也。叟固亦有意者，应对之顷，辄以婚事为问。生但微笑，亦不置可否。时以目送二女，作犹豫状。二女心旌益摇摇，急思自炫，以遂其私。乃相率起身入房，易锦绣之衣，金珠之饰，将借宝光之四照，以佐其娇妍也。叟亦以事离座他去。生以目视幼女，则默坐前席，不言亦不笑，静穆庄重，目不斜瞬。而一种娟好之态，能令人怜，不以端凝损其媚也。生至是睹之益真，爱敬并起，因探囊出指环之半置酒杯中致敬以授于女曰：“卿尚念此否？”女见之大惊，急于项间所佩红带上解所系指环之半，合而视之，宛然完璧也。屡以目视指环，亦屡以目视生。生曰：“卿疑仆耶？仆熊皮也。卿得毋以前者之指爪犀利，毛发茸茸，不类今日耶？仆非生而陋者，今日之面目，实仆之旧时真面目。前此犀利茸茸者，韬晦之形骸也。今还我本来，得自由矣。”女闻之，悲喜交集，不知涕泗所自来。生亦起握女手，相恃大恸。时长次二女更衣既竟，盛妆艳服而出，宝气珠光，射人眼目，方谓个儿郎当可为我口中肉矣。比至席间，睹此情状，异而询之，则所谓美少年者即熊爪利能伤人，熊口阔能噬人之妹夫熊皮也。一时自媒之热念顷刻都消，悔极而妒，妒极而羞恶之心生焉。一寸心中如辘轳之飞转，更番消长，迄无已时。反身遽出，初不知其何为也。少顷，幼女入室，忽一绿衣人排闼入，笑谓女曰：“余虽失一人，犹幸得二人代也。”语讫，失所在。方致骇怪，则使女入报：“二姊均雉经矣。”女亦哀悼，出告生以所见，并二姊雉经事。然终不解绿衣人之言。生思之，凛然曰：“我知之矣。大抵彼先遇我，将得而甘心。我以任侠施与，彼不得施其技，故其后遇我有怒容也。今二姊以横死，彼盖将以为我之代，故喜而相告乎。”厥后，生即赘于叟家，并承其业，财雄一方。
一斤肉
犹太人显道者，十六世纪时意大利之寓公也。家拥厚资，富几敌国，而犹专以盘剥重利，刻剥小民为事。故人多訾议之，而卒无如之何也。洎其晚年，乃有阿通尼耶者，藉先人余荫，亦以豪富鸣于时。资产之雄，殆堪与显道相伯仲，而宅心之仁厚，接物之谦和，则较诸显道之居心险诈，为富不仁者，相去若霄壤焉。阿氏少年任侠，施与自豪，视显道之为人如仇敌，故所措施，恒与显道为正反对。一时贫乏者之欲称贷抵押，多半出于阿氏之门，盖阿氏取息微薄，而便于人人也，然亦坐是而得罪于显道。盖显道爱财若命，惟利是图之人，彼其视阿氏措施，直是无端而攘夺其固有之利，故恨之刺骨，视若敌国焉。
阿氏有至交裴式尼耶者，初亦富族，至是凌夷。睨富室女坡下氏之美，欲娶之。好事将借矣，而财力未足以成之。因密与阿氏谋，乞援手，假五万金。值阿氏之财皆已散借于外，一时周转不灵，远不济近，遽难集数，无以应之。因窃自筹曰：“故人患难相求，以素负富名之人，而区区之数不能应命，其惭恧为何如耶？抑且无以对故人也。纵故人曲意谅我不以为吝而靳之，亦终觉此心内疚不安。”故虽默筹再四，无计设法，卒应诺之而不辞曰：“今兹暮矣，子明旦来，当有以报子。”裴氏得诺，如奉丹诏，即归，部署婚事。顾阿氏虽诺之，而意颇忐忑，盖恐负良友也。擘画久之，忽自笑曰：“是何难哉！吾行将乞邻矣。”诘旦昧爽，即命仆马走谒显道，显道迎之入。寒暄既毕，即询来意云何，阿氏曰：“无故而履窖藏，意将何若，君当自知之。”曰：“然则贷金耳？敢请其数。”曰：“五万。”曰：“先生之教，敢不唯命。”阿氏悦，命楮墨将署契券，曰：“敢请子金所需？”显道曰：“区区五万之母，尚望子金耶！请毋须此，第署一约足矣。”问何约。曰：“偿金之日，约在一月。有逾约者，请于君身割一斤肉以酬我也。”阿氏闻之，初颇骇异，及察其形色，若真若戏，殊莫测其命意所在。复自忖曰：“意者其欲以非理之律置余于死地乎？虽然，区区之数，何至愆期，会当为之备而早偿之，以塞轻我之心矣。”遂如其言，署券画诺，俾之以易五万金之券。迨抵家，则裴氏已坐待矣。阿氏乃出银券与之曰：“此非仆物，适亦借助于他人者。”因告之故，且及显道要挟之苛，立借券之奇，相与狂笑，互叹其用心之毒，而怜其设想之愚，咨磋者久之。裴氏乃与辞曰：“行将先期以偿，誓不累君一斤肉也。”阿氏大笑曰：“天下宁有斯例耶？此特显老有意戏我，托言如是耳。借曰不然，即此中不暗伏隐谋，思有以难我，亦不过藉此为要挟，重利计矣。吾恐其食指虽动，一斤肉未易尝也，岂果能累我哉！”裴氏怀金别去。阿氏亦恝然不置诸怀。
裴氏既如愿以偿，得与坡下氏成婚礼。燕尔之初，恩好备至，而曾不知岁月之不为我留，约限之瞬将至也，既至限，显道绝无追呼声，彼此益忘怀之。讵显道恃成约在，将据以窘阿氏者，日盼其逾限，以偿所愿，故绝不敦促。洎乎逾限之明日，即据以控诸有司，时则阿氏、裴氏均淡然若忘，而未之觉也。洎乎公役在门，有司传审，始相与措愕，则已不及矣。不得已，乃相约入官。质讯时，坡下氏亦已尽得其情，谓裴氏曰：“以妾之故，累及君之良友，妾实不安，此行当力为解纷，以报之耳。”乃出其奁巨金，与裴氏分怀之，随阿氏同诣有司。坡下氏之心，盖以为尽此以偿显道，数浮于母金，当可悭阿氏之一斤肉也。既至，相与诉辩伸偿金之意。显道曰：“吾非贪夫，约不可废也。”有司亦反复劝导，显道执不从，曰：“坡下氏纵任侠愿以十倍相偿，吾犹宁舍重金以践此约，况不十倍耶？”有司衡情酌理，以先有约在，显道之理虽偏，苦无可以折之者，故终无一词以判断其曲直。即上下观审之人，亦莫不怒显道之强横，而又皆无术以制之，徒忿然作色而无如之何也。阿氏则以笔据具在，益无可置辩，惟有默然自悔署约之孟浪，筹措之因循而已。坡下氏尤焦虑万状，中心徬徨，仰天搔首间，顿忆一事，因私语裴氏曰：“君姑复与之辩，辩而不胜，仍为解纷之辞，藉是以延时晷。妾当有以报阿先生也。”言已下堂径去。
初，坡下氏有友某，律师也，辩才无匹，举国咸耳其名。至是，坡下氏顿忆及之，驱车造访，告以故。某曰：“是易易耳。”因授以应对之词，曰：“只此已足服显道矣。”坡下氏犹恐词穷无以为继，约某同车往，曰：“余将藉子以自壮也。”某从之，及坡下氏偕其友同车驰至，则堂上显道持其蛮理声势汹汹，左握秤，右执刃，顾阿氏曰：“请早舍此一斤肉，毋延缓矣。岂尚有粲花之舌欲屈吾之理耶！”坡下氏舍车升堂曰：“吾尚有辩。”取原契当众宣诵一遍，故延蔓其声而抑扬其节，甚觉清脆可听也。诵已，逼近显道而问之曰：“约止此耶？”曰：“止此矣。”曰：“约外尚有说耶？”曰：“无矣。”曰：“子既涎阿氏之一斤肉，何疏忽乃尔。”既曰：“割肉一斤而不言割之次数，是有一割无再割也。一割而适得一斤，毋轻焉，毋重焉，若能之耶？”显道默然。众皆为之咋舌。坡下氏又曰：“约署以一斤肉为罚，固未尝及于流血。若割肉能有术以止其流血否？如无术，则阿氏之血非白流者，若又将何以为罚耶？凡兹二者，亦请署约而后，操刀若敢应耶。”显道益缄默无语，盖已舌强不得下矣。一时上下观审者，鼓掌之声如雷动，堂上有司亦为之莞然。阿氏骤闻此言，如出地狱而见天日，喜可知矣。回顾显道，则颜色沮丧，骄矜之气都消。怃然为间曰：“是余之疏忽也。”阿氏趋前笑语之曰：“吾今不吝一斤肉矣，先生之意云何？”显道益惭，因请于堂上曰：“此讼阿氏直余不欲较矣。一斤肉请仍留于阿氏之体，五万金亦无须索偿。今日之堂费，余且承之，请息讼。”有司以其先之以跋扈而行狡诈也，又从而罚之锾。于是人心为之大快。
译者曰：险诈之行，今日尽比比矣，庸讵知古已有之乎？险诈之人，中土盖多多矣，庸讵知海外亦有之乎？虽然，以五万金买一斤肉何其奢也，坡下氏受律师之教而反诘之，即俯首贴耳自承为疏忽而不追究，盖是犹豪爽者也。其视今之狡诈之术，层出不穷，继之以狠毒者，为何如耶？
乡人女
某乡人家素寒俭，茅屋三间，聊蔽风雨而已，此外无长物也。室人早世，无子，一女年及笄矣。生而慧黠，能言善辩，妙解人颐，貌亦天然秀美，别具风姿，盖殊不类乡人女也。顾其父，殊鸠拙，终年佣于他人，工资所入，犹不足以赡养其女。宅边故鲜余地，以种蔬果，故常有饔餐不继之虑。一日，女忽发为奇想，告其父曰：“假使吾国王能知吾家疾苦，则必能赐废基一片，俾我自食其力也。我必当使人讽王使知之。”既而王果得其窘迫状，不啻使人赐之地，且从而给粟焉。父若女既喜出非望，遂矢勤矢慎，力加恳种，尽将以答王仁也。一日侵晨，父女躬耕田中，甫举锄，即见泥中有物，光熖闪烁，拾而视之，黄金也。父谓女曰：“此地既为王地，则金亦即王之金，我当往，仍献诸王。”女曰：“不可。若以献之，必将并地而亡之矣。毋宁勿献。”父不听，卒献之。王握金在手，乃顾乡人而询曰：“尔究获金若干，岂仅区区一片耶？”乡人鞠躬对曰：“所得只此。”王不之信，曰：“世乌有廉洁之士至于如是者？吾谅尔必不肯尽献也。可速去而将之来，不然不尔恕矣。”至是，乡人虽力辩其无而王卒不信，乃命系之以付狱吏曰：“当侯其尽献余金而后释之也。”乡人既入囹圄，不饮亦不食，第终日嗟叹曰：“恨不听我女之言！恨不听我女之言！”而已。
狱吏以其状报于王，王命拘之至前而问之曰：“尔悔不听尔女者，果何事？何以不食亦不饮也？”曰：“臣女早逆料及之矣。臣拾金即拟献王，臣女曰：‘若献此戋戋者，则必将并地而亡之矣。’”王曰：“若何为而不听？”曰：“臣愚以为地既王之地，则金亦王之金，故不听其言而卒以献之。此臣之愚忠也。今果尽如臣女言，臣安得而不悔。”王曰：“若果有此敏慧之女乎？盍使之来，孤欲见之。”遂令使臣往召之。女不得已朝于王，王与之语，大悦。既而曰：“孤闻卿性颇敏慧，卿果能解孤意乎？果尔，则孤当册卿为后。”女曰：“臣不敏，乌足以解王意？虽然，既承宠命，请尝试之。”王遂戏与之约曰：“卿诘朝来能不衣衣，亦不赤体，不步行，亦不乘骑，不由大道，亦不由僻径乎？能此三者，孤当令内臣扫除椒房，以待卿也。”女起称谢，告辞而归。王心颇疑焉，不知其果何术以来也。女既归，翌日晨起，汤沐已，乃以所纺棉纱遍蒙其体，以废车之辕，假邻人之驴而盘之，然后覆身辕上，由阡陌间驰行而去。既朝王，鞠躬而启曰：“臣不敏，谨如王所命以来。”王大笑，即留之后宫，被以锦绣，饰以珠玉，择日行大婚礼，居然后矣。王乃释后父于狱，赏赉有加，于是国人皆艳羡之也。
越年余，一日王以阅兵出城。城之外，车马喧阗，商贾云集，盖王方将建营宫室，大兴土木故。农商之流，争以木石运至而交易也。一时熙来攘往，肩摩毂击，车尘马足交驰道路，成一绝大市场焉。顾车马之制，人各不同。或以牛御，或以马御。驴骤之属亦相望以来也。中有一人，以牝马驾其车，而所产小马随焉。少焉于扰攘之顷，小马忽一惊而逸不知所之。急侦之，始见其藏身于二牛之间。二牛盖他人之驾车者也，索之不肯还，谓为牛之子也。而其人则曰：“是固马也，乌得为牛子？”相争不决，始则口角，继且挥拳。方争闹间，适扈从拥王驾至。其人遂奔控于王。王亦不之直焉，曰：“吾闻畜之小者，恒追随于其母之后，而莫肯或离。今此畜既厕身于二牛之间而不去，是为牛之子无疑矣。曷争为？岂若欲攘他人之畜，以为已有耶！吾将加若以诬告之罪。”其人既退，羞愤万状，遂匆匆驾车而归。抵家后，愈思愈忿，几欲自戕其生，既而自悟曰：“以一畜死毋乃自轻，不如暂忍须臾，徐图伸雪之为愈也。”翌日或告之曰：“吾后慈祥而智慧，最能济人之急，救人之难，且彼亦乡人也。子岂忘之耶？于若往求之，吾知必有以助子矣。”其人闻之，大喜曰：“微子言，吾几忘之。”于是称谢不去口。或既去，其人即策蹇入城，以实情诉于后，而求策焉。后乃问之曰：“若能渔乎？”曰：“未之学也。”曰：“非必真渔，第伪之耳能乎？”曰：“能。”曰：“诘旦王将出城观兵，若持钓竿，伏于要道，王之将至，乃举钓竿，择沟渠之无水者，伪为钓鱼之状，若能之乎？”曰：“能。”曰：“能则冤可直矣。”乃授以应对之词。其人受教去。翌日，乃悉如其教而为之。王驾至，见其渔于已涸之沟，异之，使从者问焉。曰：“尔于此何为耶？”曰：“渔耳。”从者笑曰：“痴哉！尔于此而欲得鱼，是何殊悬木以求哉！吾可断其终年不能得也。”其人正色谓之曰：“牛且尝生马矣，安见涸沟之不可以得鱼耶？”从者返告于王。王命召其人至马前，而问之曰：“若受谁之指使，而能为是言？”其人曰：“小人自能言之，不俟人教也。”王曰：“若果能自言，则往者已言之矣，奚俟今日耶乎？”左右刑讯之拷掠备至，其人不得已，尽吐其实。
王闻之，勃然大怒，逐之去，既返跸问于后，曰：“卿何欺孤之甚也，卿而欺孤犹可言也，顾乃使乡人而欺孤于稠人广众中，其罪尚可耶？请从此还乡，宫中无复有卿之位置矣。卿有心爱物，可携之俱去，孤不汝靳也。”后故机警绝伦者，既闻此言，镇定如常，不露惧色。略一凝想，乃即从容对曰：“陛下所命，臣妾固不敢违，虽然，窃念侍王以来一年余矣，未尝失德。今将长辞恩宠，则离别之酒不可不与王共饮之。”乃取瓶斟酒，献之于王曰：“请满饮一觞，以表臣妾之意。”王允之，即举杯一饮而尽，涓滴糜遗，以示决绝。饮既毕，就坐于榻，陡觉神思恍忽，昏昏欲眠。偶一闭目，已不觉栩栩然化庄生蝶矣。盖所饮者，乃安神药酒也。后见计已得行，乃亟命驾双马车，扑被拥王而登之，风驰电掣，疾驶出城，迤逦径归其乡之故宅焉。既抵家越数小时，王始惊回好梦。则见一灯如豆，床帐全非，迨张目四顾，不觉身在草庐之中。骇极呼仆，无一应者。方惊疑间，后忽姗姗而至，对之而笑。王问曰：“孤得非在梦中耶？”后曰：“非也。此妾之旧居也。”王惊曰：“然则孤何得在此？”后曰：“顷者王不尝命妾耶？曰卿心爱之物携之俱归，孤不尔靳也。夫妾之心爱者，世间莫如王，妾故携之俱归耳。王又何怪焉。”王闻之默然，不能答。细味其言，无限感慨，不禁潸然泪下，衣襟尽湿。乃起捉后臂，抚后肩而谓之曰：“卿既爱孤，孤宁不爱卿哉！顷间之事，请勿介怀，孤知过矣。”晨光乍明，即起身偕后，辞其父，并驾回宫。从此伉俪之间益相爱悦，而乡人之冤，亦得以大白。
读者曰：自古人臣之能玩其君于股掌之上者，吾中国四千年历史中，惟得一人焉，则东方朔之于汉武帝是也。呜呼！若此乡人女者，殆东方朔之流欤。
又曰：天下事兼听则明，偏听则暗。此案乡人于拦舆控诉之顷，王以仓卒，不暇细研，仅就其理而度之，以驹归牛，何殊指鹿为马。此殆吾国宰官之通病矣。幸而乡人之不死，而犹有大白之一日也。呜呼！吾愿为民上者，其各加之意焉。至若堂帘高远，而小民呼吁无门者，则吾末如之何也矣。
公主
某少年，世家子而凌夷者也，颇好学。文事之余，尤喜驰马试剑。年未弱冠，臂力过人，性倜傥不羁，有肝胆，蓄大志，而不屑治家人生业。故虽长成，犹依父为养。家固贫，炊烟恒断，少年殊不知所苦。父某以家贫故，出而为人司会计。薪水所入，仅足以自存，免一身之冻馁而已。颇以其子为累，然亦无以善其后也。一日，少年慨然自陈于父曰：“以阿翁终岁辛勤，而所获者仅足以为一人之养，儿既堂堂七尺，复以此区区口腹致累大人，儿窃耻之，且此心亦无以自安也。今拟自出谋啖饭处，纵不能得余资供菽水欢，或亦足以自其口，庶太人从此可少一累而无内顾忧乎？”翁不得已，许之。遂相与挥泪而别。时国中适以事与邻邦开衅，命将出师，兴兵无日矣。少年闻之大喜，遂奋身入京师，投入军籍，愿为前驱焉。两车相见，兵刃既接，则敌国之师锐气颇新，己国之军慑于其气，颇致颓丧。加以寡众不敌，坐是前敌士卒阵亡甚众。俄而统将亦以被伤。闻矣，一时军心扰乱，势将却走。少年见势不佳，乃急大声疾呼曰：“爱国诸君，其各努力哉：不然，父母之邦，将有陆沉之患矣。”频呼不已，于是军心为之一振，勇气顿增百倍。少年既奋力而前，余人亦随之俱进。一鼓作气，所向披靡，从此屡战屡克，略地无算。城下盟成，班师奏凯而旋。洎乎论功行赏，则少年之名裒然居首。于是晋公爵，赐金帛，既富且贵，位极人臣矣。盖少年既大有造于国家，而国家亦殊不负少年也。
王故无子，有一女，年可十七八，有殊色，而性极偏窄，殆无比伦，尤无容人之量，盖自幼且然矣。年即长，乃设誓曰：“有愿同生死者，方能妻我，不然，宁终身不嫁耳。”所谓同生死者，盖云公主或不幸先夫而死，则为之丈夫者，亦不得独生。虽然，若反是，则公主亦愿以身殉之也。此言既遍播国中，闻者莫不为之咋舌，故数年以来，从未有敢希尚主之荣者。少年立功归，居京师，闻其故，又见公主美，乃曰：“吾弗惧也。吾本窭人子，徒以军功，彪炳一旦，骤臻贵显，室家之乐犹付缺如。公主肯下嫁，吾当如其誓。”遂自陈于王，效毛遂之自荐焉。王告以公主有前誓，且晓以利害。少年不顾曰：“臣以生死置之度外久矣。矧公主而未必短命乎。不宁惟是，假使臣而有一毫贪生惧死之念，又安能建此功业哉！”王闻之大悦曰：“视死如归，疆场事也，乃能移而置之伉俪之间，真奇丈夫哉！”于是议遂定，择日以公主下嫁焉。
初，少年之与公主也，年既相若，貌亦相敌，而情意亦复相投。燕尔之间，乐可知矣。春日苦夜短，锦帐恨朝曦。怜我怜卿，相亲相爱，时复并驾出游，载驰载驱。尽国人靡有不艳羡之者。光阴倏忽，瞬已三年。一日，公主偶构微疾，百药无效，渐且增剧，卒竟不起。王既闻变，凄惶欲绝，乃命舁尸空室中，略具酒馔果品，而使驸马入居之，然后反扃逻守，欲其践前约也。而少年此际，亦既心志俱灰，万念都寂，盖已无他希冀，惟待食尽而死耳。方独坐懊闷间，陡闻屋角呼呼有声，异而视之，见一常山君自墙隅穴中蜿蜒而出，洁白晶莹，斑文斓然，长约七八尺，前行甚捷。及至公主榻前，忽然昂首注视，势将腾跃而起，以登于榻。少年恐其将噬人也，急拔佩剑挥去，连斫之为三段，而蛇毙矣。少选又有一白蛇，自原孔中蜿蜒而出，迨见前蛇惨死状，细察之，而后返身引退焉。少年知必有异，姑按剑屏息而待之，欲藉以觇其奇也。俄而蛇果复至，口中啣绿叶三片，青翠欲滴。既至其处，吐叶于地，一面移蛇尸之分裂者，为之移近而凑合之。然后乃以绿叶分覆于断处，已乃伺伏于旁。须臾，断者复续，死者亦复生，遂乃相与偕遁，不知所之矣。少年观之，历历在目，骇诧不知所为，不觉叹曰：“区区卵生动物之智，何其神欤，岂由天授乎？不然，吾人之灵敏，何遽不若动物也？顾虽知药物之可以瘳疾，而众未考得植物之可以起死回生于俄顷之间之所由来，岂非吾人之智慧反出于动物之下哉。”冥索久之，不得其故。既而忽作异想，曰：“蛇虽已去，叶犹在此。公主见在，何妨一试。此叶在人固求之不得，在我已当面试验矣。且彼既尝活动物矣，安知不能活人类乎？”因俯拾遗叶，纳于公主之口，而以其二覆于其面焉。安放既毕，然后斟酒自酌，略自歇息。三巡甫毕，忽闻公主喉间格格作响，微嗽一声，即闻呻吟。少年揭叶视之，虽两目犹瞑，而鼻息鼾然，抚之，盖已温矣。酌酒少许灌之，半日始能语。问之亦不觉所苦，如梦方醒而已。少年大喜，乃以其状告于逻者。逻者以闻于王，王闻之殊惊疑，因亲临省视焉。见之大悦，遂命舁公主回宫。数日而愈，宿疾若失。少年以是重视此叶，胜于拱璧，付亲随珍藏之，以备不时之需。
居无何，少年思乡念切，乞假省亲。王许之，遂挈公主乘轮内渡焉。顾公主更生后，厥性顿异曩时，几如隔世。故并驸马再生之德而亦忘之，于舟次竟以向之爱驸马者，移而爱船主焉。船主盖少年佻之徒也，公主既倾心斯人，遂欲与之谋孽。一日，瞰驸马昼寝未起，隐招船主入房，乘其不备，一捉其首，一捉其足，而技之于海焉。既乃入舱，与船主密谋，伪饰驸马所以自溺状，将归而虚报于王也。船主初尚有所顾忌，惧遭愆责，不敢为。公主转以死要之，始不得已，相与举事。公主于是喜甚，乃谓之曰：“君能从妾言，富贵不足道也。妾返将于王前，竭力保君，必当大用。然后更请于父王，而以妾再醮于君，想无不允也。则君之富贵，特指顾间事耳。不特此也，父王年已迈矣，千岁后继其位者，舍君其谁？”船主闻之，不禁狂喜。于是二人亲爱倍于畴昔，盖已不自知其背天灭理矣。奸谋既定，遂转舵扬帆，鼓轮作归计。
方驸马之被投于海也，宿醒未醒，午梦方浓，及溺始惊觉，则已身不由主矣。略一浮起，仰见天朗气清，风平浪静，自念时在白昼，波平若镜，船既无恙，人何沉溺？怀疑莫释，不知所由。顷刻之间，万念交集，而无由自达。虽极力挣扎，总觉不支，载沉载浮。方惊惶无措间，水已入腹，忽觉有物触身，宛若有人援之以手者。俄而则觉身在舟中，第此时已力竭神疲，不能擅动，亦不自解其是生是死，是真是梦，盖其生魂已飘飘然离躯壳矣。当公主与船主之投驸马于海也，他人皆不及知，而驸马之仆独窥伺于后，尽得其情。而公主等不以为意也。迨二人返身入舱，仆即潜下船上所备救生小艇，略取食物，悄然而登。四面寻捞，不见踪迹，嗣于船尾舵下得之。审视无误，始拯之起，鼓棹疾去。而驸马之生死初犹不暇问，盖恐船中人觉察来追也。扁舟如叶，飞若流星，约行一炊许，回视大舟影响杳然。四顾苍茫，水天一色，洎观驸马，则已神色惨变矣。呼之不应，抚之已冰。惊惶悔恨间，顿忆曾奉主人命藏蛇遗之叶，幸随带未忘，急取出之，如法施救。不一时，驸马生气勃然，一跃而起。仆为更湿衣，进酒食，并告以故。驸马始恍然其故，不胜伤感，继之以恨。时虽日落崦嵫，尚辨东西南朔。认定方向，竭力驾驶，不分昼夜，双桨齐飞。迨抵都城，入王宫而后，始知大舟之犹瞠乎在后也。驸马遂更衣入朝，王闻之骇诧，不知所由，遂召之入，细讯之，尽得其故。王叹息良久，曰：“此事孤不能无疑焉。虽然，亦不难水落石出也。”当命二人匿于后宫，以待公主之归。
越数日，公主果来，故作悲惋态，未言先泣，而极言船主相待之厚。迨王问以驸马之踪迹，则公主但哀泣不言，谓船主知其状，可召而问之。王笑曰：“无害也，孤已救得于此矣。”言未已，宫帘启处，主仆先后出。公主知事已败，不觉惊惶欲绝，伏地不起，惟长跪乞恩而已。王大怒曰：“驸马能从尔誓愿，与共生死，爱尔亦可谓至矣。且尔乃已死之人，驸马救之，而尔毫不知恩，以怨报德，孤又更有何恩可加耶？今惟有以尔之道治尔之身耳。”言毕，公主无他言，惟有哭泣。王命将公主置于漏舟之中，送之于海而沉之。船主亦受重罚焉。

        </div>
      </div>
    </div>
  </div>
</div>
<!--update:2025-08-30 10:11:20-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>