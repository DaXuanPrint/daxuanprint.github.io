<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一·天文类,卷二·时令类,卷三·地理类,卷四·人物类,卷五·仕进类,卷六·人伦类,卷七·人伦类,卷八·人伦类,卷九·人伦类,卷十·仙佛类,卷十一·仙佛类（神鬼附）,卷十二·仙佛类（葬墓附）,卷十三·民业类,卷十四·技艺类,卷十五·文学类,卷十六·性行类,卷十七·人事类,卷十八·人事类,卷十九·宫室类,卷二十·器用类,卷二十一·冠服类,卷二十二·饮食类,卷二十三·花木类,卷二十四·鸟兽类,群书类编故事全文在线阅读,群书类编故事全文在线下载,大玄古籍书库">
<meta name="description" content="《群书类编故事》是专辑诸书中故事的类书。元末明初人王䓨撰。。书成于元末。主要版本有明莫云卿家藏元刻本;宛委别藏影印元刻本,题“四明王䓨编辑”;1935年商务印书馆影印宛委别藏本。。此书《明史·艺文志》及藏书家皆未著录。。该书24卷,约17万字,共分18类。卷1:天文类;卷2:时令类;卷3:地理类;卷4:人物类;卷5:仕进类;卷6-卷9:人伦类;卷10-卷12:仙佛类;卷13:民业类;卷14:技艺类;卷15:文学类;卷16:性行类;卷17-卷18:人事类;卷19:宫室类;卷20:器用类;卷21:冠服类;卷2">
<title>群书类编故事_王罃_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">群书类编故事</span> <br/>
          作者： <span class="inputVal" id="bkauthor">王罃</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,小说,完结</span> <br/>
          字数： <span class="inputVal" id="bknum">[book_length]138279</span> <br/>
          说明： <span class="inputVal" id="bkdec">《群书类编故事》是专辑诸书中故事的类书。元末明初人王䓨撰。 书成于元末。主要版本有明莫云卿家藏元刻本;宛委别藏影印元刻本,题“四明王䓨编辑”;1935年商务印书馆影印宛委别藏本。 此书《明史·艺文志》及藏书家皆未著录。 该书24卷,约17万字,共分18类。卷1:天文类;卷2:时令类;卷3:地理类;卷4:人物类;卷5:仕进类;卷6-卷9:人伦类;卷10-卷12:仙佛类;卷13:民业类;卷14:技艺类;卷15:文学类;卷16:性行类;卷17-卷18:人事类;卷19:宫室类;卷20:器用类;卷21:冠服类;卷22:饮食类;卷23:花木类;卷24:鸟兽类。每类下又细分若干子目,共计832目。作者从前人诸书中搜辑故事,重加标题,以类相聚。标题多为4字,后所采的故事,有的是直录原文,有的是对原文的节录,有的是作者自己改写而成。短者仅数十字,长者则二三百字。许多故事标明所引书名。 作者所采诸书极为丰富,既有《史记》、《左传》这样的正史著作,如“河伯娶妇”采自《史记》;也有采自野史遗闻的,如“宁死亦妒”一条采自《朝野佥载》;更多的是采自魏晋以来说部如《淮南子》、《搜神记》、《世说新语》、《酉阳杂俎》、《容斋随笔》、《梦溪笔谈》等书。另外,其故事标题为作者归纳,多为4字,简明扼要。 收辑故事的类书以前也有,但多是综合性类书的一部分,而专以全书收辑各类故事,是本书的首创,这在类书的发展史上占有重要的一页。</span> <br/>
          封面： <span class="inputVal" id="bkimg">Z_14804.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]群书类编故事
[book_author]王罃
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,小说,完结
[book_length]138279
[book_dec]《群书类编故事》是专辑诸书中故事的类书。元末明初人王䓨撰。 书成于元末。主要版本有明莫云卿家藏元刻本;宛委别藏影印元刻本,题“四明王䓨编辑”;1935年商务印书馆影印宛委别藏本。 此书《明史·艺文志》及藏书家皆未著录。 该书24卷,约17万字,共分18类。卷1:天文类;卷2:时令类;卷3:地理类;卷4:人物类;卷5:仕进类;卷6-卷9:人伦类;卷10-卷12:仙佛类;卷13:民业类;卷14:技艺类;卷15:文学类;卷16:性行类;卷17-卷18:人事类;卷19:宫室类;卷20:器用类;卷21:冠服类;卷22:饮食类;卷23:花木类;卷24:鸟兽类。每类下又细分若干子目,共计832目。作者从前人诸书中搜辑故事,重加标题,以类相聚。标题多为4字,后所采的故事,有的是直录原文,有的是对原文的节录,有的是作者自己改写而成。短者仅数十字,长者则二三百字。许多故事标明所引书名。 作者所采诸书极为丰富,既有《史记》、《左传》这样的正史著作,如“河伯娶妇”采自《史记》;也有采自野史遗闻的,如“宁死亦妒”一条采自《朝野佥载》;更多的是采自魏晋以来说部如《淮南子》、《搜神记》、《世说新语》、《酉阳杂俎》、《容斋随笔》、《梦溪笔谈》等书。另外,其故事标题为作者归纳,多为4字,简明扼要。 收辑故事的类书以前也有,但多是综合性类书的一部分,而专以全书收辑各类故事,是本书的首创,这在类书的发展史上占有重要的一页。
[book_img]Z_14804.jpg


[book_title]卷一·天文類
盤古開闢
天地渾沌如雞子，盤古生其中。萬八千歲，天地開闢。陽清為天，陰濁為地。盤古在其中，一日九變，神於天，聖於地。天日高一丈，盤古日長一丈，如此萬八千歲。天數極高，地數極深，盤古極長，後乃有三皇。數起於一，立於三，成於五，盛於七，處於九。故天去地九萬里（徐整《三五曆紀》）。
木公金母
木公亦云東王父，亦云東王公。蓋青陽之氣，萬神之先也，亦號玉皇。君居於雲房之間，以紫雲為蓋，青雲為城，仙童侍立，玉女散香，真僚仙官皆稟其命焉。昔漢初小兒於道歌曰：「著青裙，入天門。揖金母，拜木公。」時人皆不識，惟張子房知之，乃往拜之曰：「此乃東王公之玉童也。（《太平廣記》）。
杞人憂天
杞國有人憂天崩墜，身無所寄，廢手寢食。又有憂彼之憂者曉之曰：「天積氣耳，無處無形，奈何而崩墜乎？」其人曰：「天果積氣，日月星宿不當墜也。」曉者曰：「日月星宿，亦積氣中之有光輝者。正復使墜，亦豈能有中傷乎？」（《列子》）
張溫問天
吳使張溫來聘，問秦宓曰「天有頭乎？」宓曰：「有之。」溫曰：「在何方？」宓曰：「《詩》云『乃眷西顧』，以此推之，頭在西方。」溫曰：「天有耳乎？」宓曰：「天處高而聽卑。《詩》云『鶴鳴於九皋，聲聞於天。』」溫曰：「天有足乎？」宓曰「《詩》云『天步艱難』，若其無足，何以步之？」曰：「天有姓乎？」宓曰：「姓劉。」「何以然？」曰：「天子姓劉，以此知之」（《蜀志》）。
天門放榜
范公仲淹倅陳州，時郡守母病，召道士奏章。道士秉簡伏壇，終夜不動，試捫其軀則僵矣。五更，手足微動，良久，謂守曰：「夫人壽有六年，所苦勿慮。」守問：「今夕奏章何其久也？」曰：「方出天門，遇放明年進士春榜，觀者駢道，以故稽留。」公問狀元何姓，曰：「姓王，二名下一字黑塗，旁注一字，遠不可辨。」既而郡守母病愈。明春，狀元乃王拱壽，御筆改為拱辰。公始歎道士之通神（《括異志》）。
小兒論日
孔子遊，見小兒問辯，問其何故，一兒曰：「我以日始出去人近，日中時遠。日初出天時如車輪，其中時如盤盂。此不為遠者小而近者大乎？」一兒曰：「日初出，蒼蒼涼涼，及其中時如探湯。此不為近者熱而遠者涼乎？」孔子不能決。兩小兒笑曰：「孰為汝多智乎？」（《列子》）
誇父逐日
誇父不量力，欲返日影逐之，於暘穀之際，渴欲得飲。赴河飲，渴不足，將走北，飲大澤。未至，道渴而死。棄其杖，膏肉所浸生鄧林，彌廣數千里（《列子》）。
問日遠近
晉明帝幼兒聰哲，元帝愛之。適長安使來，帝因問之曰：「日與長安孰近？」對曰：「長安近，隻見人從長安來，不聞人從日邊來。」明日宴群臣，又問之。對曰：「日近。」帝失色曰：「何異昨日之言乎？」對曰：「舉頭見日，不見長安。」帝益奇之（《本紀》）。
嫦娥奔月
羿請不死之藥於西王母，嫦娥竊之以奔月，將往，筮之於有黃，有黃占之曰：「翩翩歸妹，獨將西行。逢天晦芒，毋驚毋恐，後且大昌。」嫦娥遂托身於月，是為蟾蜍（張衡《靈憲》）。
玉斧修月
唐太和中，鄭仁本表弟嘗與王秀才遊嵩山，忽迷路，見一人方眠熟，呼之。其人枕襆而坐，曰：「君知月乃七寶合成乎？月勢如丸，其影則日爍。其凹處也，常有八萬三千戶修之，予即其一。」因開襆，有斤鑿數事，玉屑飯兩裹，授二人曰：「分食此，雖不足長生，可一生無疾耳。」乃起與二人別，指一支徑：「但由此，自合官道矣。」言已不見（《酉陽雜俎》）。
梯雲取月
太和中有周生者有道術，中秋夜與客會，月色方瑩，謂坐客曰：「我能梯雲取月，置之懷袂。」因取箸數百條，繩而駕之，曰：「我梯此取月。」俄以手舉衣，懷中出月寸許，光色照爛，寒氣入肌骨（《宜室志》）。
遊廣寒宮
開元中，明皇與申天師道士遊都客，中秋夜遊月中，過一大門，在玉光中見一大宮府，榜日廣寒清虛之府，守門兵衛甚嚴。三人止其下，不得入。天師引明皇躍身起煙霧中，下視玉城嵯峨，若萬頃琉璃之田。仙人、道士、乘雲駕鶴，往來其間。尋步向前，覺翠色冷光，相射目眩，極寒而不可進；下見素娥十餘人，皓衣乘白鸞，笑舞於廣庭大桂樹下，樂音嘈雜清麗。明皇歸，編律音，製《霓裳羽衣舞曲》（《異聞錄》）。
銀橋升月宮
羅公遠，鄂州人。開元中，中秋夜侍玄宗於宮中玩月，公遠奏曰：「陛下莫要至月中看否？」乃取柱杖向空擲之，化為大橋，其色如銀，請玄宗同登。約行數十里，精光奪目，寒氣侵入，遂至大城闕。公遠曰：「此月宮也。」見仙女數百，皆素練寬衣，舞於廣庭。玄宗問曰：「此何曲也？」曰：「霓裳羽衣曲也。」玄宗密記其聲調，遂回，卻顧其橋，隨步而滅。旦召伶官，依其聲作《霓裳羽衣》之曲（《唐逸史》）。
月宮奏樂
玄宗嘗八月望夜與葉法喜同遊月宮，聆月中奏樂，上問曲名。曰：「紫雲曲也。」玄宗素曉音律，默記其聲，歸傳其音，名之曰《霓裳羽衣曲》。月宮還，過潞州，城上俯視，城郭悄然，而月色如晝。法喜因請上以玉笛奏曲。時玉笛在寢殿中，法喜命人取之，旋頃而至。曲奏既竟，復以金錢投城中而還。旬餘，潞州上八月望夜，有天樂臨城，兼獲金錢以進（《集異記》）。
乾祐看月
翟乾祐，唐人，時元洲之南以水精為月，刻瑤為兔。乾祐與十許人玩月，或問月中果何所有，乾祐曰：「隨我手看之，月規半圓，而瓊樓玉宇滿焉」（《拾遺記》）。
熒惑守心
宋景公時熒惑在心，召子韋問焉。子韋曰：「禍當君。雖然，可移於宰相。」公曰：「宰相，所與治國家也。」曰：「移於民。」公曰：「民死，寡人將誰為君？」曰：「可移於歲。」公曰：「歲饑，民餓必死。為人君而殺其民，誰以我為君乎？」子韋曰：「君有至德之言三，天必三賞君，熒惑必徙三舍，行七星，星當一年，君延年二十一矣。」熒惑果徙三舍（《呂氏春秋傳》）。
星孛於辰
昭公十八年，有星孛於大辰，西及漢。申須曰：「彗所以除舊布新也。今除於火，火出必布焉。諸侯其有火災乎？」梓慎曰：「在宋、衛、陳、鄭。」鄭裨灶言於子產曰：「宋、衛、陳、鄭，將同日火。若我用瓘斝玉瓚，鄭必不火。」抄鄭人請用之，子產不可，曰：「天道遠，人道邇，非爾所及也。灶焉知天道？」遂不與，亦不火（《左傳》）。
夜觀星象
劉向晝誦書傳，夜觀星宿，上奏冀消大異，又或勸郭林宗仕。對曰：「吾夜觀乾象，晝察人事，天之所廢不可支。」遂不應。
五星聚奎
竇儀，宋為翰林學士。初，竇毅常於周顯德中謂王徽之曰：「丁卯歲，五星聚於奎。自此，天下文明矣。」至乾德五年三月，五星如連珠，在降婁三次，果符其言（《宋史》）。
乘槎犯牛斗
舊說天河與海通。近世有人居海渚者，年年八月有浮槎去來，不失期。其人有奇誌，立飛閣於槎上，多齎糧，乘槎而去。十餘月，至一處，有城郭狀，屋舍甚嚴，遙望宮中有織婦，見一丈夫牽牛，渚次飲之。牽牛人乃驚問曰：「何由至此？」此人為說來意，並問比是何處。答曰：「君還至蜀都，訪嚴君平則知之。」竟不止岸，因還，如期，後至蜀問君平，曰：「某年某月，有客星犯牽牛宿。」計年月，正是此人到天河時也（張華《博物志》）。漢武帝令張騫使大夏，尋河源，乘槎經月，而至一處，見城郭如官府，室內有一女織，又見一丈夫牽牛飲河。問云：「此是何處！」答曰：「可問嚴君平」（《荊楚歲時記》）。按：張華《博物志》即無張騫之名，而《張騫傳》又無乘槎之說，宗懍作《荊楚歲時記》，未知何所據而雲。
以鵲占風
孝武坐末央前殿，天新雨，東方朔執戟住階傍，屈指獨語。上問之，對曰：「殿後柏樹有鵲立枝上，東向而鳴。」視之，果然，問朔何以知之。對曰：「此以人事知之。風從東方來，鵲尾長，傍風則傾，背風則蹶，必當順風而立，是以知也」（《朔傳》）。
巽二起風
蕭至忠為晉州刺史，欲獵，有樵者於霍山見一長人，俄有虎、兕、鹿、豕、狐、兔，雜駢而至。長人曰：「余九冥使者，奉北帝命，蕭君畋汝輩。若干合鷹死，若干合箭死。」有老麋屈膝求救，使者曰：「東穀嚴四善課，試為求計。」群獸從行，樵者覘之。至深岩，有茅堂，黃冠一人。老麋哀請黃冠曰：「若令滕六降雪，巽二起風，即蕭使君不出矣。」群獸散去。翌日未明，風雪大作竟日，蕭果不出（《幽怪錄》）。
對十八姨
崔元微月夜見青衣女伴，曰楊氏、李氏、陶氏，又緋衣小女曰石醋，報封家十八姨來，言辭泠泠，有林下風，色皆殊絕，芳香襲人。醋曰：「女伴在苑中，每被惡風相撓，常求個八姨相庇處。士每歲旦作一幡，上圖日月五星，立苑東，則免難矣。今歲已過此月，二月一日立之。」其日立幡，東風刮地，折木飛花，而苑中繁花不動，崔乃悟女伴即眾花之精，封家姨乃風神也。後楊氏輩來謝，各裹桃李花數斗，云：「服之可以卻老。某等亦長生。」至元和中，元微猶貌若少年，亦一異也（《傳異記》）。
大王雄風
楚襄王遊於蘭臺之宮，宋玉等侍。有風飄然而至者，王乃被襟當之，曰：「快哉！此風。寡人所與庶人共者耶？」宋玉對曰：「此獨大王之雄風耳，庶人安得而共之？」（《風賦》）
雲如赤鳥
哀六年，吳伐陳，楚子救陳。將戰，王有疾。庚寅，卒於城父。是歲有雲如眾，赤鳥夾日以飛三日。楚子使問周太史。周太史曰：「其當王身乎？若禜之，可移於令尹、司馬。」王曰：「除腹心之疾而置諸股肱，何益？不穀不有大過，天其舍諸？有罪受罰，又焉移之？」遂弗禜。
謝仙
大中祥符間，岳州玉真觀為天火所焚，惟留一柱，有「謝仙火」三字，倒書而刻之。慶曆中，有以此字問何仙姑者，輒曰：「謝仙者，雷部中鬼，夫婦皆長三尺，其色如玉，掌行火於世間。」後有聞其說，於道藏中檢之，實有「謝仙」字，由是益以仙姑為真仙矣。
雷斧
世人有得雷斧，雷楔者，雲雷神所墜，多於震雷之下得之，而未嘗親見。元豐中，予居隨州，夏月大雷震，一木折其下，乃得一楔，信如所傳。凡雷斧多以銅鐵為之，楔乃石耳，似斧而無孔（《筆談》）。
雷火
內侍李舜，舉家曾為暴雷所震。其堂之西室，雷火自窗間出，赫然出簷。人以為堂屋已焚，皆出避之；及雷止，其舍宛然。牆壁窗紙皆黔有一木格，其中雜貯諸器，銀鉛者悉熔流在地，漆器曾不焦灼。有一寶刀極堅，鋼就刀室中熔為汁，而室亦儼然。人必謂火當先焚草木，然後流金石；今乃金石皆鑠而草木無一毀者，非入情所測也（《筆談》）。
暈日而成
先儒以為雲薄漏日，日照雨滴則虹生。今以水噀日，自側視之，則暈為虹。然則虹雖天地淫氣，不暈於日不成也。故今雨氣成虹，朝陽射之則在西，夕陽射之則在東（《侯鯖錄》）。
入澗飲水
世傳虹能入溪澗飲水，信然。嘗見夕虹下澗中飲者，兩頭皆垂澗中。使人過澗，隔虹對立，相去數丈之間，如隔綃縠。自西望東，則見立澗之東；向西，則為日光所爍（《筆談》）。
霜瓦成花
宋次道《春明退朝錄》言，天聖中，青州盛冬濃霜，屋瓦皆成百花之狀。此事五代時亦嘗有之。慶曆中，京師集禧觀渠中冰，皆成花果林木。元豐末，予到秀州，人家屋瓦上冰亦成花，每瓦一枝，正如畫家所為折枝。有大花似牡丹、芍藥者，細花如海棠、萱草者，皆有枝葉，無毫髮不具。氣象生下，雖巧筆不能為之，以紙塌之，無異石刻（《筆談》）。
甘露降鬆
熙寧六年冬，建昌軍城北五里，甘露降於進士徐上交別業。鬆上濃厚如酒澤，其味甜香。上交折鬆枝，獻於太守張子方。時有野人賣藥於市，語人曰：「吾嘗客華陰縣，民亦有以甘露降告縣者，縣令因出自按之。有道人笑曰：『譬如人身精液，流通均布六七十年中，若其壽短促，則湧並於未死之前。此木蓋將槁故耳。官人不信，請留我以待明春，此鬆必不復榮也。』縣令如其說，果驗焉」（《漁隱》）。
蜥蜴吐雹
劉居中至嵩山巔，有大蜥蜴數百，皆長三四尺。人以食食之，撫摩其身，滋膩如脂。一日，聚繞水盆旁，各就取水，才入口，即吐雹已，圓結如彈丸，積之於側，俄頃累累滿地。忽震雷一聲起，彈丸皆失去。明日人來言，昨午雨雹大作，乃知蜥蜴所為（《夷堅志》）。
商羊鼓舞
齊有一足之鳥，飛於公朝，下於殿前，舒翅而跳。齊侯遣使訪於孔子。孔子曰：「此鳥名商羊。昔童兒有屈其一足，振訊兩臂而跳，且謠曰：「天將大雨，商羊鼓舞。』今齊有之，其應至，將有水為災」（《家語》）。
祠神何益
齊景公時大旱，乃召群臣而問曰：「天久不雨，民有饑色，寡人欲少賦斂以祠靈山，可乎？」君臣莫對。晏子進曰：「不可，祠無益也。夫靈山固以石為身，草為發。天久不雨，發將焦，身將爇。彼獨不欲雨乎？祠之無益。」景公曰：「吾欲祠河伯，可乎？」晏子曰：「夫河伯以水為國，以魚鱉為民。天久不雨，百川將竭，國民將亡矣。彼獨不用雨乎？祠之無益。」景公曰：「奈何？」曰：「避宮殿暴露，與靈山、河伯共其憂，其幸而雨乎？」 景公乃出野，暴露三日，天果大雨（《晏子春秋》）。
方士養龍
使者甘宗所奏西域事云：方士能神咒者，臨泉禹步吹氣，龍即浮出，長十數丈；更吹，龍輒縮至數寸，君掇取著壺中。或有四五龍，以少水養之。聞有旱處，便齎龍往賣，一龍值數十斤金。發壺中出一龍著潭中，復禹步吹之，長十數丈，須臾而雲雨四集（《抱樸子》）。
檄召五星
魏管輅，字公明，過清河倪太守。時天旱，倪問雨期。輅曰：「今夕當雨，樹山已有少女風，樹間又有陰鳥和鳴，又少男風起，眾鳥亂翔，其應至矣。」倪不之信，輅曰：「十六日壬子，畢星中已有水氣，又作檄召五星，宣布星符，剌下東井，告南箕使召雷公、電父、風伯、雨師。」須臾，風雲並起，玄雲四合，大雨河傾。
馬上行雨
李靖微時，嘗射獵山中，會暮，抵宿一朱門家。夜半，聞叩門甚急，見一婦人，謂靖曰：「此非人世，乃龍宮也。今天符命行雨，二子皆不在，欲奉煩頃刻間，如何？」遂命黃頭被青驄馬，又命取雨器，乃一小瓢。戒曰：「馬躩地嘶鳴，即取瓢中水一滴，滴馬鬃上。此一滴水，乃地上三尺，慎勿多也。」既而電掣雲間，特連下三十餘滴，比夜半，平地水三尺（《玄怪錄》）。
甕盛蛇醫
王彥威鎮汴，夏旱，李杞過汴，因宴。王以旱為言，李醉曰：「欲水甚易爾，可求蛇醫四頭，石甕二枚。每甕實以水，浮二蛇醫，以木蓋密泥之，置於鬧處。甕前後設席燒香，選小兒十歲以下者十餘，令執小青竹，晝夜更擊其甕，不得少輟。」王如其言試之，一日兩夜，雨大注（《酉陽雜俎》）。
龍吸硯水
有僧講經山寺，常有一叟來聽，問其姓氏，曰：「某乃山下潭中龍也。幸歲旱得閑，來此聽法。」僧曰：「公能救旱乎？」曰：「上帝封江湖，有水不得輒用。」僧曰：「此硯中水可用乎？」乃就硯吸水徑去。是夕，雷雨大作，逮曉視之，雨悉黑水（《幕府燕閑》）。
繪拆屋圖
鄭俠見荊公，言青苗之害，不答。久之得監，在京安上門。會大旱，自十一月至於三月，河東、河北、陝西流民大入京師，與城外饑民，市麻糝麥麩為之糜，或掘草根木實以食。俠上疏曰：「今天下憂苦，質妻鬻女，父子不保。拆屋伐桑，爭貨於市。輸官糴米，皇皇不給之狀，繪為一圖。此臣安上門日所見，百不及一。陛下觀臣之圖，行臣之言，十日不雨，乞斬臣以正欺罔之罪。」
綠衣言事
朝奉郎杜球言，永熙幸佛寺塔廟禱雨，至天慶三館起居，因駐輦問曰：「天久不雨，奈何？」或對天數，或對至誠，必有應。一綠衣少年越次對曰：「刑政不修故也。」上頷之而行，歸復駐輦，召綠衣者問狀。對曰：「某所守臣犯贓不當死，宰相以嫌卒死之。」翌日，上為罷宰相，天即大雨。綠衣者，寇萊公也（《麈史》）。
區處流民
富公弼知鄆州，自鄆移青，會河朔大水，民流京東，擇所部豐稔者三州，勸民出粟，得十五萬斛，益以官廩，隨所在貯之。得公私廬舍十餘萬間，散處其人，以便薪水山林河渡之利。有可取以為生者，聽流民取之，其主不得禁。凡活五十萬人，募而為兵者又萬餘人。上聞之，即拜禮部詩郎。公曰：「救災，守臣職也。」辭不受。前此救災者，皆聚民城郭中，煮粥食之，致為疾疫。或待次數日不食，得粥皆僵仆。名為救之，而實殺之。自公立法簡便，天下傳以為法（《神道碑》）。
夢黃承事
張忠定公詠在成都府，嘗夜夢謁紫府真君，接語未久，吏忽報請到西門黃兼濟承事，以幅巾道服而趨。真君降階接之，禮頗隆盡，且揖張公坐承事之下，詢顧詳款，似有欽歎之意。公翌旦即遣典客詣西門請黃承事者，戒令具常所衣服來。比至，果如夢中所見。公即以所夢告之，問：「平日有何陰德，蒙真君厚遇如此，且居某之上座耶？」兼濟云：「無他長。惟每歲遇禾麥熟時，以錢三萬緡收糴，至明年禾麥未熟、小民艱食之際，價直不增，升斗亦無高下，在我者初無所損，而小民得濟所急。」公曰：「此承事所以坐某之上也。」令索公裳，二吏掖之，使端受四拜。黃公後裔蕃衍至今，在仕路者比比青紫（《厚德錄》）。

[book_title]卷二·時令類
宋代土牛
《月令》：季冬之月出土牛，以送寒氣（《續漢書》）。季冬出土牛，以示農耕之早晚（《刪定月令》）。宋時立春前五日，並造土牛、耕夫、犁具於大門之外。是日黎明，有司為壇以祭先農。官吏各執彩杖，環擊牛者三，所以示勸耕之意（《夢筆錄》）。
春幡彩勝
後漢立春之日立春幡。唐制，立春日，自郎官、御史、寺監長貳以上，皆賜春幡彩勝，以羅為之。宰執、親王、近臣皆賜金銀幡勝，入賀訖，戴歸私第。周美成《春帖子》云：「鸞輅青旂殿閣寬，祠官奠璧下春壇。曉開魚鑰朝衣集，彩勝飄揚百辟冠」（《夢筆錄》）。
桃符畫神
東海度朔山有大桃樹，蟠屈三千里。其卑枝向東北曰鬼門，萬鬼出入也。有二神，一曰神荼，一曰鬱壘，主閱領眾鬼之出入者，執以飼虎，於是黃帝法而象之，因立桃板於門戶，上畫神荼、鬱壘以禦凶鬼。此則桃板之制也。蓋其起自黃帝，故今畫神像於板上，猶於其下書左神荼、右鬱壘，以元日置之門戶也（《山海經》）。黃帝上古之時，有神荼、鬱壘兄弟二人，性能執鬼，於度朔山桃樹下簡閱百鬼之無道者，縛以葦索，執以飼虎。張平子《東都賦》云：「守以鬱壘，神荼副焉」（《風俗通》）。蘇秦說孟嘗君曰：「土偶人語桃梗曰：今子東國之桃木，削子為人，假以丹彩，用子以當門戶之癘」（《戰國策》）。
夢鍾馗
明皇開元講武驪山翠華，還宮，上不悅。因痁疾作，晝夢一小鬼，衣絳犢鼻，跣一足，履一足，腰懸一履，搢一筠扇，盜太真繡香囊及上玉笛，繞殿奔戲上前。上叱問之，小鬼奏曰：「臣乃虛耗也。」上曰：「未聞虛耗之名。」小鬼奏曰：「虛者，望空虛中，盜人物如戲。耗即耗人家喜事成憂。」上怒，欲呼武士，俄見一大鬼頂破帽，衣藍袍，係角帶，靸朝靴，徑捉小鬼，先刳其目，然擘而啖之。上問大鬼曰：「爾何人也？」奏曰：「臣終南山進士鍾馗也。因武德中應舉不捷，羞歸故里，觸殿階而死。是時奉旨，賜綠袍以葬之。感恩發誓，與我王除天下虛耗妖孽之事。」言訖，夢覺，痞疾頓瘳，乃詔畫工吳道子曰：「試與朕如夢圖之。」道子奉旨，恍若有睹，立筆成圖進呈。上視久之，撫幾曰：「是卿與朕同夢耳。」賜以百金（《唐逸史》）。
飲屠蘇酒
唐人孫思邈有道術，除夕，遺閭里藥囊浸井中，元旦取水置酒，名屠蘇酒。闔家飲之，不染瘟疫。飲必自幼，雲少者得歲，故先飲；老者失歲，故後飲（《荊楚歲時記》。屠蘇，思邈庵名）。
人日多陰
都人劉克，窮該典籍。嘗與客論云：「元日到人日，未有不陰時。人知其一，未知其二，四百年，惟子美與克會耳。」起就架取書，示客曰：「此東方朔占書也。歲後八日，一日為雞，二日為犬，三日為豕，四日為羊，五日為牛，六日為馬，七日為人，八日為穀。其日晴，主所生之物育；陰則災。」少陵意謂天寶亂離，四方雲擾，幅裂人物，歲歲俱災。豈《春秋》書「王正月」意邪？深得古人用心（《西清詩話》）。
廣陵觀燈
開元十八年正月望日，帝謂葉仙師曰：「四方之盛，此夕何處極麗？」對曰：「天下無逾於廣陵。」帝曰：「何術以觀之？」師曰：「可。」俄而虹橋起子殿前，師奏橋成，但無回顧。於是帝步而上，太真及高力士，黃幡綽樂官數人從行，俄頃已到廣陵寺。觀陳設之盛，燈火之光照灼其殿，士女華麗。皆仰望曰：「仙人現於五色雲中。」帝大悅。師曰：「請敕伶官奏《霓裳羽衣》一曲。」後數日，廣陵果奏雲（《幽怪錄》）。
曲水流觴
晉武帝問尚書郎摯虞曰：「三日曲水，其義何指？」答曰：「漢章帝時，平原徐肇以三月初生三女，至三日俱亡，一村以為怪，乃相攜之水濱盥洗，遂因水以泛觴。曲水之義起於此。」帝曰：「若如所談，便非好事。」尚書郎束皙曰：「仲冶小生，不足以知此。臣請說其始：昔周公城洛邑，因流水以泛酒，故逸詩云：『羽觴隨波。』又，秦昭王以三日置酒河曲，見金人奉水心之劍，曰：『令君製有西夏』，乃霸諸侯，因此立為曲水。」帝大悅（《束晳傳》）。
周舉溫食
周舉遷并州刺史。初，太原一郡舊俗，以介子推焚骸，有龍忌之禁，至其月，咸言神靈不樂舉火，一月寒食，莫敢煙爨，歲多死者。舉到州，作吊書置子推之廟，言盛寒去火，殘損民命，非賢者意。今則三日而已，宣示愚民，使還溫食，風俗頓革（《鄴中記》）。
墓祭之始
唐詩禦鄭正則《祠享儀》云：古者無墓祭之文，孔子許望墓，以時祭祀。《春秋左氏傳》辛有適伊川，見被髮於野而祭者，曰：「不及百年，此其戒乎？」 竟為陸渾氏焉。漢光武初纂大業，諸將出征，有經鄉里者，詔有司給少牢，令拜掃以為榮。曹公過喬玄墓致祭，其文淒愴。寒食墓祭，蓋出於此。唐開元敕，寒食上墓，禮經無文。近代相傳，寢以成俗。宜許上墓，同拜掃禮。柳宗元書：近世禮重拜掃，今已闕者四年矣。每過寒食，則北向長號，以首頓地。想田野道路，士女遍滿，皂隸庸丐，皆得上父母丘隴，馬醫夏畦之思，無不受子孫追養者。
秋千之戲
北方之俗，至寒食為秋千戲，以習輕趫。後中國女子效之，乃以彩繩懸木立架，士女坐立其上推引之，謂之秋千。或曰本山戎之戲。自齊威公北伐山戎，此戲始傳中國。一雲作「千秋」，字本出漢宮祝壽詞。後世誤，倒讀為「秋千」耳（《古今藝術圖》）。《涅槃經》謂之罥索（《歲時記》）。天寶宮中，至寒食節競蹴秋千，令宮嬪輩嬉笑以為樂。帝常呼為半仙之戲（《遺事》）。
暑中環火
玄宗被病，廣求方士，詔漢中逸人王仲都者。詔問所能為，對曰：「但能忍寒暑耳。」因為待詔。至夏，大暑月使暴坐，又環以十爐，火不熱而身汗不出。或問不熱之道，曰：「服玄冰丸、飛雪散。」王仲都並用此方也（《抱樸子》）。
端午誕子
田文母五月五日生文，父令勿舉，母私舉。文長，以實告之，遂啟父曰：「不舉五月子，何也？」父曰：「生及戶，損父。」文曰：「受命於天，豈受命於戶？若受命於戶，何不高其戶？誰能至其戶耶？」父知其賢，後封孟嘗君。俗以五月為惡月，故忌（《異苑》）。王鎮惡以五月五日生，家人欲棄之。其祖猛曰：「昔孟嘗君以此日生，卒得相齊。此兒必興吾宗，以鎮惡名之」（《史略》）。王鳳以五月五日生，其父欲不舉，曰：「俗諺舉此日子，長及戶自害，否則害其父母。」其叔父曰：「昔田文亦以此日生，非不祥也。」遂舉之（《西京雜記》）。胡廣本姓黃，以五月五日生，父母惡之，藏之葫蘆，棄之河流，岸側居人收養。及長，有盛名，父母欲取之。廣以為背其所生則害義，背其所養則忘恩，兩無所歸，托葫蘆而生也，乃姓胡名廣。後登三司，有中庸之號（《小說》）。
曹女溺濤
孝女曹娥者，會稽上虞人。父盱能弦歌，為巫祝；漢建安二年五月五日，於縣江溯濤迎婆娑神，溺死，不得屍。娥年十四，乃沿江號哭，晝夜不絕於聲，旬有七日，遂投江而死。三日後，與父屍俱出（東漢《列女傳》）。
屈沉汨羅
屈原以五月五日投汨羅江而死，楚人哀之。每至此日，以竹筒貯米，投水祭之（《續齊諧記》）。漢建武中，長沙歐回白日忽見一人，自稱三閭大夫，謂曰：「君常見祭，甚善；但常所遺，苦蛟龍所竊。今若見惠，可以楝樹葉塞其上，仍以五彩絲縛之。此二物蛟龍所畏憚也。」回依其言。世人作粽，並帶五色絲及楝葉，皆汨羅之遺風也。
捕守宮
漢武帝時以端午日取蜥蜴，置之器，飼以丹砂。至明年端午，搗之以塗宮人臂，有所犯則消滅，不爾則如赤痣，故得「守宮」之名。李賀詩云：「玉臼夜搗紅守宮。」李商隱詩云：「巴西夜市紅守宮，後房點臂斑斑紅。」古宮詞云：「愛惜加窮褲，防閑托守宮。」
方朔割肉
伏日，詔賜從官肉，大官日晏不來，東方朔獨拔劍割肉，謂同官曰：「狀日當早歸，請受賜。」即懷肉去，大官奏之。朔入，上問之。朔免冠謝曰：「朔來受賜，不待詔，何無禮也；拔劍割，一何壯也；割之不多，又何廉也；歸遺細君，又何仁也。」上笑之，使先生自責，乃反自譽，復賜酒一石，肉百斤（《本傳》）。
織女嫁牽牛
桂陽成武丁有仙道，謂其弟曰：「七月七日織女當渡河，諸仙悉還宮。」弟問曰：「織女何事渡河？」答曰：「織女暫詣牽牛。」世人至今雲織女嫁牽牛也（《續齊諧記》）。
穿針乞巧
唐天寶宮中，七夕以錦彩結成樓殿，高百尺，可容數十人。陳花果酒炙，設坐具，以祀牛、女二星。嬪妃穿針乞巧，動清商之曲，宴樂達旦，士民皆效之。
盂蘭盆供
目連比丘見其亡母生餓鬼中，即以缽盛飯往餉其母，食未入口，化成火炭，遂不得食。目連大叫馳還，白佛。佛言：「汝母罪重，非汝一人力所奈何，當須十方眾僧威神之力。至七月十五日，當為七代父母，現在父母厄難中者，具百味五果以著盆中，供養十方大德，佛敕眾僧皆為施主咒願七代父母，行禪定意，然後受食。是時，目連母得脫一劫餓鬼之苦。」目連白佛：「未來世佛弟子行孝順者，亦應奉盂蘭盆為爾，可否？」佛言大善。故後代人因此廣為華飾，乃至刻木割竹，飴蠟剪彩，模花果之形，極工巧之妙（《盂蘭盆經》）。
佩萸食餌
漢武帝宮人賈佩蘭，九月九日佩茱萸，食餌，飲菊花酒，雲令人長壽。相傳自古莫知其由。《周宮·邊人職》曰：「羞籩之實，糗餌粉餈。」注曰：「糗餌者，豆米屑蒸之以棗。」《方言》：「餌謂之糕，或謂之餈」（《西京雜記》）。食餌者，其時黍稌並收，因以黏米加味嘗新（《玉燭寶典》）。
孟嘉落帽
孟嘉為桓溫參軍，色和而正，溫甚重之。九月九日，溫遊龍山，參僚畢集。時佐史並著戎服，有風至，吹嘉帽墮落。嘉不之覺。溫敕左右及賓客勿言，以觀其舉止。嘉良久如廁，溫令取還之，命孫盛作文嘲嘉，置嘉坐處。嘉還，見即答之，其文甚美。
賜菊延壽
魏文帝與鍾繇書曰：「歲往月來，忽復九月九日。九為陽數，而日月並應，各宜其名，以為宜於長久，故以燕享高會。是月，律中無射，言群木庶草，無有射地而生；而芳菊紛然歸榮，非夫含乾坤之淳和，本芬芳之淑氣，孰能如此？故屈平悲冉冉之將老，思食秋菊之落英。輔體延年，莫斯之貴。謹奉一束，以助彭祖之術。」
驅儺
昔顓頊氏有三子，亡而為疫鬼。一居江中為瘧鬼，一居若水為罔兩蜮電，一人居宮室區隅中，善驚小兒，為小鬼。於是以歲十二月，命祠官時儺以索室中而驅疫鬼焉。東海度朔山有神荼、鬱壘之神，以禦凶鬼，為民除害，因製驅儺之神。季冬先臘一日大儺，謂之逐疫。選侲子百二十人，皆亦幘皂製，執大鞀鼓。方相氏黃金四目，蒙熊皮，玄衣朱裳，執戈持盾，率百隸及童子而時儺，以逐惡鬼於禁中。黃門唱，侲子和，曰：「甲作食凶，胇胄食虎，雄伯食魅，騰簡食不祥，攬諸食咎，伯奇食夢，強梁、祖明共食磔死寄生，委隨食觀，錯斷食巨，窮奇、騰根共食蠱。凡使十二神追惡凶，赫女軀，拉女幹，節解女肉，抽女肺腸。女不急去，後者為糧」（《山海經》及《後漢·禮儀志》）。
臘取瘦羊
甄宇，北海人，建武中青州從事，徵拜博士。每臘月，詔賜博士羊，人一頭。羊有大小肥瘦。時博士祭酒議欲殺羊，稱分其肉，宇曰：「不可。」又欲投鉤，宇復恥之。宇因先自取其最瘦者。後召問：「瘦羊博士所在？」京師因以為號（《東觀漢記》）。
不必避忌
《後漢·郭鎮傳》：河南吳雄，少家貧，喪母，營人所不封土，擇葬其中。喪事趣辦，不問時日，醫巫皆言當族滅。雄後致位司徒，子孫三世廷尉。桓帝時，汝南陳伯敬行必矩步，坐必端膝，嗬叱狗馬，終不言死；目有所見，不食其肉，行路聞凶，便解駕留止，還觸歸忌，則寄宿鄉亭。年老不過舉孝廉，後坐女婿亡吏，太守怒而殺之。肅宗時，司隸校尉趙興，每入官舍，輒更繕修館宇，移阱改氣，故犯妖禁，子孫三世為司隸。
避正五九月
今之上官者，多忌正、五、九月。或謂宋朝火德，火生於寅，旺於午，墓於戌。此三個月謂之災月，官員例減祿料無羊，故謂無羊之月，眾皆避之。陰陽家云：「武德詔此三月不行死刑，禁屠殺。」
時日無吉凶辨
沈顏謂：古者國家將有事乎？戎祀必先擇時日，以定其期。是用備物於有司，司儀於禮寺，俾臻其慮而戒其誠，非所以定吉凶、決勝負也。後之惑者不詳其故，推考時日，妄生穿鑿。斯風不革，拘忌益深，至使凡庶之家，將欲越一溝隍，折一葭葦，必待擇日而後為之；構一衡宇，雜一榛蕪，必審方位而後為之，且吉凶由人，焉係時日？夫四達之衢，輪蹄未嘗息也；五都之市，貨賄未嘗絕也；萬家之邑，斤斧未嘗斷也；七雄之世，戰伐未嘗已也。其凶也，必由於人；其吉也，必由於人。故吉人凶其古，凶人吉其凶，一於人之所為而已矣。然則惑者不知其在人也，有一不吉則罪於時日矣。且以不謀之將，不練之士，有能以時日勝者乎？不耕之土，不實之穀，有能以時日種者乎？以鐵為金，以石為玉，有能以時日濟者乎？是皆不能也。則時日於人何有哉？夫王者之兵以德勝，霸者之兵以義勝，其次以智，其次以勇。故古之名將，未嘗不以此而戰勝也，未嘗不以此而立功也。
論辰不哭
陰陽家雲，辰為水墓，又為土墓，故不得哭。王充《論衡》云：「辰日不哭，哭則重喪。」今無教者辰日有喪，不問輕重，舉家清謐，不敢發聲以辭吊客。《道書》又曰：晦歌朔哭，皆當有罪。天奪之筭，喪家朔望，哀感彌深，寧當惜壽，又不哭也（《顏氏家訓》）。
繕修犯土
今世俗營建宅舍，或小遭疾厄，皆云犯上，故道家有謝土司章醮之文。按《後漢書》，安帝時，皇太子驚病不安，避幸乳母野王聖舍。太子廚監邴吉以為聖舍新繕修，犯上禁，不可久禦。然則古有其說矣（《容齋隨筆》）。

[book_title]卷三·地理類
鑿渾沌氏
倏與忽時相遇於渾沌之地，渾沌待之甚善。倏與忽謀報渾沌氏之德，曰：「人皆有七竅，此獨無有，嘗試鑿之。」鑿七日而渾沌死（《應帝王篇》）。《蒙叟遺意》曰：「上帝既剖混沌氏，以支節為山嶽，以腸胃為江河，一旦慮其掀然而興，則下無生類矣。於是孕銅於山澤，滓魚鹽於江河，俾後人攻取，將有以若混沌之靈而致其不起也。嗚呼，混沌氏則不起，而人力殫焉。」（《羅隱》）
章亥步極
禹使大章步自東極至於西極，二億三萬三千五百里七十五步；使豎亥步自北極至於南極，二億三萬三千五百里七十五步。又云，四海之內，東西二萬八千里，南北二萬六千里。注云：「子午為經，卯酉為緯，言經短緯長也」（《淮南子》）。
緱山笙鶴
昔周靈王太子晉好吹笙，作鳳鳴，遊伊洛間。道士浮邱公接上嵩山三十餘年，往來緱氏山。緱氏山，近在嵩山之西也。其後見柏良曰：「告我家，七月七日待我緱氏山頭。」果乘白鶴往山頭，望之不得，舉手謝時人而去（《道書》）。
誤墜大穴
嵩高山北有大穴，莫測其深，百姓歲時每遊觀其上。晉初嘗有一人誤墮穴中。同輩冀其倘不死，投食於其穴中。墜者得之，為尋穴而行，計可十許日，忽曠然見明，又有草屋，中有二人，對坐圍棋，局下有一杯白飲。墜者告以饑渴，棋者曰：「可飲此。」墜者飲之，氣力十倍，半年許乃出。自蜀中歸洛下，問張華，華曰：「此仙館所飲者，玉漿也。所食者，龍穴石髓也」（劉義慶《世說》）。
巨鼇戴山
渤海之東有大壑，中有五山：垡與、員嶠、方壺、瀛洲、蓬萊。臺觀皆金玉，所居之人皆仙聖之種。五山之根，無所連著，常隨潮波上下往來，不得暫峙。帝恐流於西極，命策疆使巨鼇十五，舉首而戴之，始峙而不動（《湯問》）。
愚公移山
太行、五屋二山，方七百里，高萬仞。愚公且九十，麵山而居，惡此三山，將移之。操蛇之神聞之山神，懼其不已也，告帝。帝感其誠，命誇娥之氏二子負山，一措朔東，一措雍南。自此冀南、漢陰無壟。
蓬萊風阻
自威宜，燕昭使人入海，求蓬萊、方丈、瀛洲。此三山，諸仙人及不死之藥皆在焉。以金銀為宮闕，未至，望如雲；及到，三山反居水下；臨之，風輒引舡而去，終莫能至（《封禪書》）。
醒酒石
李德裕於平泉別墅，采天下珍木怪石為園池之玩。有醒酒石，德裕尤所寶惜，醉即踞之（《唐餘錄》）。唐莊宗朝，張全義為太師，尚書令兼四鎮節度。有監軍嘗得平泉醒酒石，德裕孫延古托全義復求之，監軍忿然曰：「自黃巢亂後，洛陽園宅無復能守，豈獨平泉一石哉！」全義嘗在賊巢中，以為譏己，大怒，笞殺之。
三石見夢
金陵有三大石甚古。吳仲庶作守日，夜夢三舉子求哀，且曰：「若不垂佑，明日當為煨燼矣。」公甚異之。詰旦，遍問僚屬，莫能原其意。既而視其牒，見兵馬司狀，申乞燒三醒石為灰，供修造之用，公遂悟，敕寺憎愛護。元佑中，毛漸作漕，欲移置廨舍，掘之極深，而石根不斷，不能動，遂罷（《楊公筆錄》）。
石屏
石屏出零陽白鶴山，屈處靜上升之所。紹興壬午間，有宗子邑居。一日艤舟山下，於水中得一石，光采絢異，其紋若峰巒聳秀，渾然天成。自是石工鑿采益眾，煙雲雪月之景，波瀾龍鳳之象，隱然可觀。大者方廣可四五尺，雖巧畫者莫臻其妙（《零陵志》）。
風飄海船
嘉祐中，蘇州昆山縣海上有一船桅折，風飄抵岸。船中有三十餘人，衣冠如唐人，係紅鞓角帶，短皂布衫，見人皆慟哭，語言不可曉，試令書字，字亦不可讀，行則相綴如雁行。久之，自出一書示人，乃唐天授中《告敕屯羅島首領陪戍副尉製》。又有一書，乃是上高麗表，亦稱屯羅島，皆用漢字，蓋東夷之臣屬高麗者。船中有諸穀，唯麻子大如蓮韻。蘇人種之，初歲亦如蓮的，次年漸小。數年後，隻如中國麻子。時讚善大夫韓正彥知昆山縣事，召其人犒以酒食。食罷，以手捧首而輾，意若歡感。正彥使人為其治桅，桅舊，植舡木上不可動，工人為之造轉軸，教其起倒之法。其人又喜，復捧首而輾（《筆錄》）。
舟遇海鰍
趙忠簡鼎謫朱崖，自雷州浮海而南。越三日，方張帆早行，風力甚勁，顧見洪濤間紅旗靡靡，相逐而下，極目不斷，遠望不可審，疑為海寇，或外國兵甲，呼問舟人。舟人搖手令勿語，愁怖之色可掬，急入舟，被髮持刃，出蓬背立，割其舌出血滴水中，戒使臣使閉目坐船內。凡經兩時頃，聞舟人相呼曰：「更生！更生！」乃言曰：「朝來所見，乃巨也。平生來嘗睹。所謂旗者，海耳」（《夷堅志》）。
子胥揚濤
吳王既賜子胥死，乃取其屍，盛以鴟夷之草，浮之江中。子胥因流揚波，依潮來往，蕩激堤岸，勢不可禦。或有見其乘白馬素車在潮頭者，因為之立廟。每歲仲秋既望，潮水極大，杭人以旗鼓迓之。弄潮之戲，蓋始於此，然或有沉溺者（《臨安志》）。
辨胥濤之妄
儒書言：吳王夫差殺伍子胥，煮之於鑊，盛以囊，投之於江。子胥恚恨，臨水為濤，以溺殺人。夫言吳王殺子胥，投之於江，實也；言其恚恨，臨水為濤，虛也。且衛菹子路，漢烹彭越。子胥之勇，不過子路、彭越，然二人尚不能發怒於鼎鑊之中，胥亦自先入鼎鑊，後乃入江。在鑊之時其神豈怯而勇於江水哉？何其怒氣前後之不相副（《論衡》）。
錢王射潮
梁開平四年，武肅王錢氏始築捍海塘，在候潮通江門之外。潮水晝夜衝擊，版築不就，因命強弩數百以射潮頭，又致禱於胥山祠。既而潮水避錢塘，東擊西陵，遂成堤岸。
浙江潮聲
海潮來皆有漸，惟浙江濤至，則常如山嶽，奮如雷電，冰岸橫飛，雪崖傍射，澎騰奔激，籲可畏也。其湍怒之理可得聞乎？曰：或云夾岸有山，南有龕，北曰赭，二山相對，謂之海門。岸夾勢迫，湧而為濤。若言狹逼，則東溟自定海吞餘姚、奉化二江，俟之浙江，尤甚狹逼，潮來不聞，有聲又何也？（《叢書》）
渭水天星
漢武帝時，蜀張寬為侍中，從祀甘泉。至渭橋，有女子浴於渭水，乳長七尺。上怪其異，遣問之，女曰：「帝後第七車知我所來。」時寬在第七車，對曰：「天星主祭祀者，齋戒不潔，則女人見」（陳壽《益都耆舊傳》）。
城陷為湖
今巢湖，古巢縣。一日江漲，港有巨魚，取以貨於市，合縣食之。有一老姥獨不食，遇老叟曰：「此吾子也。汝獨不食，吾厚報汝。若東門石龜目赤，城當陷。」姥日往視，有稚子訝之，姥以實告。稚子欺之，以朱傅龜目，姥見急出城。有青衣童子曰：「吾龍之子。」乃引姥登山而免（《青瑣高議》）。
無支初神
禹治水，三至桐柏山，獲淮渦水神，名曰無支。初形猶獼猴，力逾九象，人不可視，乃命庚辰製之。是時，木魅、水靈、山妖、水怪，奔號叢繞，幾以千數。庚辰持戟逐去，遂鎖於龜山之足，淮水乃安。唐永泰初，楚州有漁人，夜釣於龜山之下。其鉤為物所製，因沉水視之，見大鐵鎖繞山足，一獸形如青猿，兀若昏醉，涎沫腥穢不可近（《古嶽瀆經》）。
馮夷
中極之淵，深數百仞，惟冰夷都焉。冰夷人麵而乘龍。《穆天子傳》云：「天子西征，至陽紆之山，河伯無夷之所都。」蓋冰夷、無夷即馮夷也。《淮南子》又作馮遲。《抱樸子·釋思篇》曰：「馮夷以八月上庚日渡河溺死，天帝署為河伯。」昔夏禹觀河，見長人魚身，曰：「吾河精。」豈河伯耶？（《山海經》）
河伯娶婦
西門豹為鄴令，鄴三老、廷掾歲斂百姓錢，為河伯娶婦。巫行視小家女好者，聘取，為治新衣，粉飾之如嫁女。床席，令女居其上，浮之河中，行數十里乃沒，以故人家多持女遠逃。俗語：即不為河伯娶婦，水沒溺人民雲。豹至其時往會，豹呼河伯婦視之，曰：「是女子不婦，煩大巫嫗為人報河伯，更求好女送之。」使吏卒抱大巫嫗投河中。有頃，曰：「巫嫗何久也？弟子趣之。」復以弟子一人投河中，凡三投弟子。豹曰：「巫嫗弟子，是女子不能白事，煩三老入白之。」復投三老河中。良久，豹欲復使廷掾與豪長者一人趣之，皆叩頭且破，額血流地。豹曰：「河伯留客之久，皆罷去歸矣。」鄴吏民大驚恐，自此不復敢言為河伯娶婦（《吏記》）。
燃犀照水
晉溫嶠過牛渚磯，深不可測。世雲下多怪物，遂燃犀而照之。須臾，見水族覆火，奇形異狀。嶠於是夜夢人謂曰：「與君幽明道別，何意相照也？」
蜃精水害
許真君名遜，字敬之，汝南人。後於豫章遇一少年，容儀修整，自稱慎郎。真君與之語，知非人類。指顧之間，少年去。真君謂門人曰：「適來少年，乃是蛟蜃之精。吾念江西累為洪水所害，若非剪滅，恐致逃遁。」蜃精知真君識之，潛於龍沙洲，化為黃牛。真君以道眼遙觀，謂弟子施太玉曰：「彼之精怪，化作黃牛。我今化身為黑牛，仍以手巾掛膊，將以認之。汝見牛奔斗，當以劍截彼。」真君乃化身而去。俄見黑牛奔趁黃牛而來，太玉以劍擲黃牛，中其左股，因投入城西井中。從此，井徑歸潭州，卻化為人。先是，蜃精化為美少年，以珍寶財貨數萬，獲娶潭州刺史賈至女，至是，真君求見賈使君，謂曰：「聞君有貴婿慎郎，乃蛟蜃老魅焉，敢遁形！」蜃精復變本形，為吏所殺。真君於太康間，於洪州西山，舉家四十二口，拔宅上升而去，唯有石函、藥臼各一，與真君所禦錦帳，復自雲中墮於故宅。鄉人因即其地置遊帷觀雲（《太平廣記》）。
龍神現夢
陳堯谘泊舟三山磯，有老叟曰：「來日午後有大風，舟行必覆，宜慎之。」來日天晴，萬里無片雲，舟人請解纖，公曰：「更待之。」同行舟皆離岸，公托以事。日午天色帖然，俄黑雲起於天末，大風暴至，折木飛沙，怒濤若山，同行舟皆沉溺。公驚歎，又見前叟曰：「其實非人，乃江之遊奕將也。以公他日當位宰相，固當奉告。」公曰：「何以報德？」叟曰：「吾本不求報。貴人所至，龍神理當衛護，願得《金光明經》一部。」公許之。至京，以《金光明經》三部，遣人詣三山磯投之。夢前叟曰：「本隻祈一，公賜以三，今連升數秩。」再拜而去（《翰府名淡》）。
心存誠敬
伊川貶涪州，渡漢江，中流船幾覆，舟中之人皆號哭，伊川獨正襟安坐如常。已而及岸，同舟有老父問曰：「當船危時，君獨無怖色，何也？」伊川曰：「心存誠敬耳。」老父曰：「心存誠敬固善，不若無心。」伊川欲與之言，老父徑去不顧。
泉味變甘
李白字太白，唐玄宗時為虞城令。邑有井，泉味清洌而苦。白曰：「我苦且清，汝清且苦，符吾誌也。」使汲飲之，不輟，其味遂變為甘（《去思頌碑》）。
漱石枕流
孫楚，晉惠帝時為馮翊太守，初薄世味，欲隱居自全。嘗謂王濟曰「當枕石漱流」，誤雲「枕流漱石」。濟詰之曰：「流豈可枕，石豈可漱乎？」楚曰：「枕鏡欲洗其耳，漱石欲厲其齒耳。」濟歎服。
飲貪泉
吳隱之性廉操，為廣州刺史，界上一水謂之貪泉，古老雲「飲此泉水者，廉士皆貪。」隱之至，酌而飲之，賦詩云：「古人言此水，一歃懷千金。試使夷齊飲，終當不易心。」清操愈厲。
建華清宮
天寶六載，更溫泉曰華清官湯，治井為池，環山列宮室（《地理志》）。上於華清新廣一湯，制度宏麗。祿山於范陽以玉魚、龍、鳧、雁、石梁、石蓮花以獻，雕鐫尤妙。上大悅，命陳於湯中，仍以石梁橫於其上，而蓮花才出於水際。上因幸，解衣將入，而魚龍鳧雁皆奮鱗舉翼，狀若飛動，上因恐，卻之。蓮花石至今在（《明皇雜錄》）。
擅塞陂塘
程明道攝上元邑，盛夏塘堤大決，法當言之府，府稟於漕，然後計工調役，非月餘不能興作。先生曰：「如是苗槁矣，民將何食？救民獲罪，所不辭也。」遂發民塞之，歲則大熟（《言行錄》）。

[book_title]卷四·人物類
請還禦寶
曹後稱製日，韓琦欲還政天子，而禦寶在太后閣，皇帝行幸，即隨駕。琦因請具索狀祈雨，比乘輿還，禦寶更不入太后閣，即於簾前具述：「皇帝聖德，都人瞻仰，無不歡慰。且言「天下事久煩聖慮。」太后怒曰：「教做也由相公，不教做也由相公。」琦獨立簾外不去，及得一言有允意，即再拜駕起，遂促儀鸞司拆簾。上自此親政（《孫公談圃》）。
女中堯舜
英宗母宣仁烈聖皇后高氏，神宗即位尊為皇太后，與皇帝御延和殿，垂簾聽政。當元豐末，垂簾聽政，保佑哲宗，起司馬光為相，天下歸心，臨朝九年。高瓊讚曰：「瓊與寇準協謀勸真宗親征，戮力破敵，遂成莫大之功。篤生聖後，為女中堯舜。」
夢赤腳仙
章懿李後，忽夢一羽衣之士，跣足從空而下，云：「來為汝子。」時上未有嗣，聞之大喜，云：「當為汝成之。」是夕，召幸有娠。明年誕育昭陵而幼年。每穿履襪，即亟令脫去，常徒步，禁中皆呼為赤腳仙人。赤腳仙人，蓋古之得道李君也。
飛龍之瑞
初，上在潛邸，與宋王等同居於興慶裏，時人號曰五王子宅。本名隆慶坊。及景龍末，宅內有龍池湧出，望氣者雲有天子之氣。中宗數幸其地，命泛舟，乃馳象踏氣以厭之，竟為飛龍之地，因是地立興慶宮。玄宗開元十年幸潞州，改舊宅為飛龍院。
能識居潛
祖宗居潛，與趙韓王遊長安。時陳摶乘一騾，遇之，下騾大笑，巾簪幾墜，左手握太祖，右手挽太宗，曰：「可相從市飲乎？」祖宗曰：「與趙學究三人並遊，可同之。」陳眥睨韓王甚久，徐曰：「也得，也得，非渠不可與此帝。」既入酒舍，韓王腳跛，偶坐席右，陳怒曰：「紫薇，帝垣。一小星輒據上次，可乎？」 斥之，使居帝左（《湘山野錄》）。
拳手即伸
鉤弋夫人趙婕妤，家在河間，武帝巡狩過之。望氣者言「此有奇女」，天子亟使召至。女兩手皆拳，上自披之，手即時伸。由是得幸，號拳夫人，居鉤弋宮，遂生昭帝。
沙麓之祥
春秋沙麓崩，元城建公曰：「沙麓崩六百四十五年，宜有聖女興。」漢王賀，字翁孺，正值其地，日月當之。賀生禁，禁生元後。元後母李妊政君，夢月入懷。政君，元後小字也。元後母天下，自元、成、哀、平四帝，至王莽。揚雄作表：「太陰之精，沙麓之靈。作合於漢，配元生成」（《元後傳》）。
女相甚貴
章獻明肅太后，成都華陽人。少隨父下峽，至玉泉寺，有長老善相人，謂其父曰：「君貴人也。」及見後，大驚曰：「君之貴，以此女也。盍進京師乎？」 賜以金百兩。至京師，真宗判南京，因張耆納後宮中。帝即位為才人，進宸妃，正位宮闈，聲滿天下。仁宗即位，以太皇后垂簾聽政。時玉泉長老，已居長蘆矣（《聞見錄》）。
能以死諫
趙姬，楚昭王之姬，越王勾踐女也。昭王宴遊，趙姬從，謂姬曰：「樂乎？」對曰：「樂則樂矣，而不可久也。」王曰：「願與子生死若此。」姬曰：「君之樂遊，要妾以死，不敢聞命。」後王病，有赤雲夾日如飛鳥。王問周太史，太史曰：「是害王身，請移於將相。」王曰：「將相於孤，猶股肱也。」不聽。姬曰： 「大哉，君之德。妾請從王死矣。妾聞，信者不負其心。」遂自殺（《列女傳》）。
釣棄前魚
魏王與龍陽君共船而釣，得十餘魚而棄之，泣下曰：「妾始得魚甚喜，後得益多而大，欲棄前所得也。今妾得拂枕席，爵至人君。四海之內，美人甚多，聞妾得幸，畢褰裳而趨，妾亦同所得魚，將棄矣，得無涕乎？」王乃令曰：「敢言美人者族。」
以計加誣
魏王遺楚美人，王悅之。夫人鄭袖知王之悅之也，愛之甚於王。王曰：「婦女所以事夫者，色也。而妒者，其情也。今鄭袖知寡人之所悅，其愛甚於寡人，此孝子所以事親、忠臣所以事君也。」鄭袖既知王以為不妒，因謂美人曰：「王愛子甚矣，然惡子之鼻。子見必掩其鼻。」美人從之。王謂鄭袖曰：「美人見寡人必掩其鼻，何也？」曰：「似惡聞王之臭。」王曰：「悍哉！」令劓之。
臨終固寵
漢武帝李夫人本以倡進。兄延年，生知音，善歌舞；每為新聲，延年侍上起舞，歌曰：「北方有佳人，絕世而獨立。一顧傾人城，再顧傾人國。寧不知傾城國，佳人不再得。」帝太息曰：「善哉！世豈有此人乎？」平陽主因延年有女弟，上乃召見之，實妙麗善舞，由是幸。生一男，是為昌邑哀王。初，夫人病篤，上臨候之，夫人謝不可見，願以王及兄弟為托。姊妹讓之，夫人曰：「我以容貌得幸，今見我毀壞，必畏惡棄我，尚肯追思憫錄其兄弟哉！」夫人卒，上憐之，畫其形於甘泉宮。上念李夫人不已，方士齊人少翁言能致其神，乃夜張燈燭，設帷幄，陳酒肉，而令上居他帳遙望，見好女如李夫人之貌，還幄坐，而步又不得就視。上愈相思悲感，為作詩曰：「是耶，非耶？立而望之，何姍姍其來遲。」今樂府諸音家弦歌之。
畫王昭君
王嬙字昭君，王穰女，南郡秭歸人。漢元帝時匈奴入朝，詔以昭君配之，號寧胡閼氏。一說元帝後宮人既多，不得當見，乃使畫工圖其形，按圖召幸。宮人皆賂畫工，多者十萬金，少者不減五萬金。昭君自恃其貌，獨不與，工遂毀其形，及匈奴入朝，選宮人配之。昭君以圖當行，入辭，光彩射人，竦動左右。天子重信外國，悔恨不及，窮案其事。有畫工毛延壽為人形，老少必得其真。安陵陳敞、新寺劉白、龔寬，並工狗馬眾勢，人形不逮延壽，杜陵楊望、樊青，尤工布色，皆同日棄市，籍其資財。昭君在路愁怨，遂於馬上彈琵琶以寄恨。漢人憐昭君遠嫁，為作歌詩。後昭君服毒死，舉國葬之，胡中北地白草，而此草獨青，故曰青塚。
老溫柔鄉
馮萬金善歌，世事江都王。王孫女嫁江都中尉趙曼，方金又事曼，因與主通。曼有疾，不能近婦人。主有身，恐，乃稱疾，居王宮，一產二女，歸之萬金。長曰宜主，次曰合德，遂冒姓趙氏。宜主聰悟，善行氣術，長而纖細，舉止翩然，謂之飛燕。合德膚滑，出浴不濡，善歌知音，皆絕色也。樊慝進言合德容貌，帝召入宮。合德新沐，膏九回，沉水香，為卷發，號新興髻；為薄眉，號遠山黛；施小朱，號慵來妝，左右嘖嘖嗟賞，帝謂合德為溫柔鄉，曰：「吾老是鄉矣，不能效武帝求白雲鄉也。」宣帝時，披香博士淖方成白髮教授宮中。號淖夫人，在帝後唾曰：「此禍水也，滅火必矣。」
飛燕體輕
成帝微行，過河陽主家，悅歌舞者趙飛燕，召入宮，大幸；有女弟，復召入，俱為婕妤。欲立飛燕為皇后，陳大夫劉輔上言：「裏語曰：『腐木不可以為柱，人婢不可以為主。書奏，收繫獄，後論為鬼薪，成帝步太液池，起贏洲榭，後歌歸風送遠之曲，以文犀著擊玉甌。酒酣，風起，後揚袖曰：「仙乎，仙乎！去故而新。」帝令左右持其裾，久之風止，裙為之皺。後曰：「帝恩我，使仙去不得。」他日，宮姝或襞裙而皺，號留仙裙《飛外傳》）。
絳紗係臂
晉武胡貴嬪名芳，鎮軍胡奮女也。帝多簡良家子以充內職，自擇美者，以絳紗係臂。芳既入選，下殿號泣，左右止之曰：「陛下聞聲。」芳曰：「死且不畏，何畏陛下！」帝每有顧問，不飾言辭，率爾而答，進退方雅，始有專房之寵。帝嘗與樗蒲爭失，遂傷上指。帝怒曰：「此固將種也。」勞曰：「北伐公孫，西距諸葛，非將種而何？」帝慚。
宮中羊車
晉武帝多內寵，平吳之後，復納孫皓宮人數千，彼此掖庭殆將萬人，而並寵者甚眾，帝莫知其所適，常乘羊車，恣其所之，至便宴寢，宮人乃取竹葉插戶，以鹽汁灑地，而引帝車。
不以私庇
林慮公主子昭平君，尚武帝女夷安公主。林慮困病，以金千斤、錢千萬，為昭平君贖死罪，帝許之。林慮公主卒，昭平日驕，醉殺主，傳毋繫獄，廷尉上請，左右為前入贖，陛下許之。帝曰：「吾弟老，有是一子死以囑我。」於是為之垂涕良久，曰：「法令，先帝所造。因弟故而誣先帝之法，吾何面目入高廟乎？」遂可其奏。
以忠而死
屈原名平，與楚同姓。仕於懷王，為三閭大夫之職，掌王三族。屈原入則與王圖議國事，以出號令；出則接遇賓客，應對諸侯，謀行職修。王甚任之。同列上官大夫及用事臣靳尚妒害其能，共譖毀之，王疏屈原。原心煩亂，遂赴汨羅，自沉而死。
從師卒業
蘇秦、張儀俱事鬼穀先生，受《捭闔之術》十有二章；復受《轉丸》、《祛篋》二章，然秦、儀用之，才得溫言，酒食、坐席、交往、貨財之禮耳。秦、儀乃復往見，具言所受於師者，行之少有口吻之驗耳，未有傾河填海移山之力。先生曰：「為子陳言至道。」齋戒，擇日而往，先生乃正席而坐，嚴顏而言，告二子以全貞之道。
預知反相
吳王濞，高帝兄仲之子也。高祖立濞為吳王，召濞相之，曰：「若有反相。」因拊其背曰：「漢後五十年，東南有亂，豈若耶？然天下同姓一家，慎無反，」濞曰：「不敢。」孝文時，皇太子引博局，提吳太子殺之，吳王怨望，稱疾不朝。景帝三年，吳王濞等七國舉兵反。遣亞夫、灌嬰將兵擊之。
輕東家丘
邴原欲遠遊學，詣長安孫崧。崧辭曰：「君鄉里鄭君，君知之乎？」原答曰：「然。」崧曰：「學覽古今，博聞強識，鉤深致遠，誠學者之師模也。君乃舍之，躡履千里，所謂以鄭為東家丘也。」原曰：「人各有誌，所向不同。有登山而采玉者，有入海而探珠者，豈可以登山者不如海之深，入海不如山之高哉？君謂仆以鄭為東家丘，則君以仆為西家之愚夫耶？」崧辭謝焉。
體用之學
安定先生胡翼之在湖學時，福唐劉彝執中往從之，學者數百人。彝為高弟，凡綱紀於學者，彝之力為多。後召對，上問從學何人，對曰：「臣少從學於安定先生胡瑗。」上曰：「其人文章與王安石孰優？」彝曰：「胡璦以道德仁義教東南諸生，時王安石方在場屋修進士業。臣聞聖人之道，有體、有用、有文。君臣、父子、仁義、禮樂，曆世而不可變者，其體也；詩書、史傳、子集，垂法後世者，其文也；舉而措之天下，能潤澤其民，歸於皇極者，其用也。國家累朝取士，不以體用為本，而尚其聲律浮華之詞，是以風俗偷薄。臣師瑗尤病其失，遂明體用之學以授諸生。故今學者明夫聖人體用以為政教之本，皆臣師之功也。」上悅（《李薦書》）。
隨資而教
客有話胡翼之為國子先生日，番禺有大商遣其子來就學。其子儇宕所齎千金，染病甚瘠，客於逆旅，若將斃焉。偶其父至京師，憫而不責，攜其子謁胡先生，告其故曰：「是宜先儆其心，而後誘之以道者也。」乃取一帙書曰：「汝讀是，可以先知養生之術。知養生而後可以進學矣。」其子視其書，乃《黃帝素問》也，讀之未竟，惴惴然懼伐性命之過，甚痛悔自責，冀可自新。胡知其已悟，召而悔之曰：「知愛身則可以修身。自今以始，其洗心向道，取聖賢之書次第讀之，既通其義，然後為文，則汝可以成名，聖人不貴無過而貴改過。無懷昔悔，第勉事業，」其人亦穎銳善學，二三年登上第而歸（《李薦書》）。
如期而至
後漢範式字巨卿，少遊太學，與汝南張邵為友。邵字元伯。二人各歸鄉里，式謂元伯曰：「後二年，當過拜尊親。」至期，元伯白母，請設饌候之，母曰：「二年之別，千里結言爾，何相信之審耶？」對曰：「巨卿信士，必不乖違。」至日，巨卿果到，升堂拜母，盡歡而別，
出謁更仆
韓參政億、李參政若穀，未第時俱貧。同途赴試京師，共有氈一席，一割分之。每出謁，更為仆。李先登第，授許州長社縣主簿，赴官自控妻驢，韓為負一箱。將至長社三十里，李謂韓曰：「恐縣吏來，箱中隻有錢六百。」以其半遣韓，相持大哭，別去。後舉韓，亦登第，皆至參政（《邵氏錄》）。
約更為傳
熙寧、元豐間，士大夫論天下賢者，必曰君實、景仁。其道德風流，足以師表當世；其議論可否，足以榮辱天下。二公蓋相得歡甚，皆自以為莫及，曰：「吾與子，生同志，死當同傳。」而天下之人，亦無故優劣之者。二公既約更相為傳，而後死者則誌其墓。故君實為景仁傳。其略曰：「呂獻可之先見，景仁之勇決，皆予所不及也。」蓋二公用舍大節皆不謀而同，如仁宗時論立皇嗣，英宗時論濮安懿王稱號，神宗時論新法，其言若出一人，相先後如左右手。故君實嘗謂人曰：「吾與景仁，兄弟也，但姓不同耳。」然至於論鍾律，則反復相非，終身不能相一。君子是以知二公非苟同者（《墓志》）。
友三偉人
昔王文正公居宰府二十年，未嘗見愛惡之跡，天下謂之大雅。寇萊公左右天子，卻戎狄，保社稷，天下謂之大忠。樞密馬公慷慨立朝，有犯無隱，天下謂之大直。此三君子者，一代之偉人。公與二三子深相交許，情如金石，則公之道可知矣（範文正作《王元之畫像序》）。
脫粟見侍
公孫弘起家為丞相，食故人高賀以脫粟，覆以布被。賀怨曰：「何用故人富貴為？脫粟、布被，我自有之。」怒而去，語人曰：「弘身服貂蟬，衣麻枲；內廚五鼎，外膳一肴。其儉，詐也。」弘聞之，慚曰：「寧逢惡賓，莫逢故人。」
司馬貌醜
司馬徽有盛名，劉綜欲候見之，先使左右往問。時徽正鋤園，左右問曰：「司馬公何在？」徽曰：「我是也。」左右見其貌陋，罵之曰：「何等田奴，冒認司馬徽？」徽不與較，乃刷頭易服出見綜，談論竟日，左右謝之。
故舊難恃
宋向柳與顏峻友善。及峻貴，柳猶貧，素自許不推先之。峻戒柳曰：「名位不同，禮有異數。卿何得作曩時意耶？」柳曰：「我與士遜心期久矣。豈可一旦以勢利處之？」及柳為南唐郡，涉義宣事敗繫獄，屢密請峻，求相申救，竟不助之，柳遂伏法。今人多有以故舊自恃，宜以此為戒（《楊公筆錄》）。
貴不相忘
章子厚嘗與劉子先有場屋之舊。子厚居京口，子先守姑蘇，以新醞《洞庭春》寄之。子厚答詩曰：「洞霄宮裏一閑人，東府西樞老舊臣。多謝姑蘇賢太守，殷勤分送《洞庭春》。」其後，隔十年子厚拜相，亦不通問，寄書誚其相忘遠引之意。子先以詩謝曰：「故人天上有書來，責我疏愚喚不回。兩處共瞻千里月，十年不寄一枝梅。塵泥自與雲霄隔，駑馬難追德驥才。莫謂無心向門下，也曾終夕望三臺。」公得詩大喜，即召為宰屬，遂遷戶侍（《高齋詩話》）。
往見優孟
優孟，楚之樂人。楚相孫叔敖知其賢，善待之。孫叔敖死，其子窮困，負薪逢優孟曰：「我孫叔敖之子也。父且死時，屬我貧困往見優孟。」優孟曰：「若無遠，有所之。」即為孫叔敖衣冠，抵掌談語。歲餘，莊王置酒，優孟前為壽，莊王大驚，以為孫叔敖復生也，欲以為相。優孟請歸，與婦計之，三日復來，曰： 「婦言慎無為，楚相不足為也。如孫權敖為楚相盡忠，楚王得以霸。今死，其子無立錐之地，負薪以自衣食。如孫叔敖不如自殺。」於是莊王謝優孟，召孫叔敖子，封之寢丘。
托以妻子
郈成子自魯聘晉，過於衛。左宰穀臣止而觴之，陳樂而不作，酣畢而送以璧，成子不辭。其仆曰：「不辭，何也？」成子曰：「夫止而觴我，親我也；陳樂不作，告我哀也；送我以璧，托我也。由此觀之，衛其亂矣。」行三十里而聞衛亂作，右宰穀臣死之。成子於是迎其妻子，還其璧，隔宅而居之（《孔叢子》）。
賑其妻子
朱暉同縣張堪有名德，每與相見，常接以友道。暉以堪宿成名德，未敢安也。堪至，把暉臂曰：「欲以妻子托朱生。」堪後物故，南陽饑，暉聞堪妻子貧窮，乃自往候，視其困厄，分所有以賑給之；歲送穀五十斛、帛五匹，以為常。
庭訓其子
韓魏公留守北京，李稷以國子博士為漕，頗慢公。公不為較，待之甚禮。俄潞公代魏公為留守，未至，揚言云：「李稷之父絢，我門下士也。聞稷敢慢魏公，必以父死失教至此。吾視稷猶子也，果不悛，將庭訓之。」公至北京，李稷謁見，坐客次久之，公著道服出，語之曰：「而父，吾客也，隻八拜。」稷不獲已，如數拜之（《聞見錄》）。
館賓教走
蔡京晚歲漸覺事勢狼狽，亦有隱憂，其從子應之自興化來，因訪問近日有甚人才，應之愕然曰：「天下人才，出在太師陶鑄中。某何人，敢當此問？」京曰：「不然。覺得目前盡是麵諛脫取官職去做底人，恐山林間有人才，欲得知。」應之曰：「太師之問及此，則某不敢不對。福州有張臖字柔直者，抱負不苟，將適到部。」京遂賓致之，為塾客，然亦末暇與之相接。柔直以師道自居，待諸生嚴厲，諸生已不能堪。一日呼之來前曰：「汝曹曾學走乎？」諸生曰：「某等嘗聞先生長者之教，但令緩行。」柔直曰：「天下被汝翁作壞了，早晚賊發，首先到汝家。汝曹若學得走，緩急可以逃死。」諸子大驚，走告京曰：「先生忽心恙如此。」京聞之，矍然曰：「此非汝所知也。」即入書院，與柔直傾倒，因訪策焉，柔直曰：「今日救時已是遲了，隻有收拾人才是第一義。」京因扣其所知，遂以楊龜山為對。龜山自是有召命（《朱子語錄》）。
東北道主
秦晉圍鄭，鄭人謂秦：「盍舍鄭以為東道主？」蓋鄭在秦之東，故云。今世稱主人為東道者此也，東漢載北道主人，乃有三事。常山太守鄧晨會光武於钜鹿，請從擊邯鄲，光武曰：「偉卿以一身從我，不如以一郡為我北道主人。」又，光武至薊，將欲南歸，耿弇以為不可。官屬腹心皆不肯。光武指弇曰：「是我北道主人也。」彭寵將反，光武問朱浮，浮曰：「大王倚寵為北道主人，今既不然，所以失望：」後人罕引用之（《容齋隨筆》）。
贈以女奴
韓魏公出鎮中山，有門客夜逾牆出娼家。公知，作《種竹》詩以警之，曰：「殷勤洗濯加培植，莫遣狂枝亂出牆。」門客自愧，作詩云：「主人若也憐高節，莫為狂枝贈斧斤。」公置一女奴贈之（《青瑣集》）。

[book_title]卷五·仕進類
周取士製
大司徒之職，以鄉三物教萬民而賓興之（《地官》）。鄉大夫之職，各掌其鄉之政教、禁令。正月之吉受教法於司徒，退而頒之於其鄉吏，使各以教其所治，以考其德行，察其道藝。三年則大比，考其德行、道藝，而興其賢者、能者。鄉老及鄉大夫帥其吏與其眾寡以禮禮賓之，厥明鄉老及鄉大夫群吏獻賢能之書於王。王再拜受之，登於天府（同上）。命鄉論秀士升之司徒曰選士，司徒論選士之秀者而升之學曰俊士。升於司徒者不征於鄉，升於學者不征於司徒，曰造士（《王制》）。
漢取士製
高祖詔曰：「賢士大夫既與我定有天下，而不與吾共安利之，可乎？有肯從我遊者，吾能尊顯之，以布告天下。其有稱明德者，御史中執法郡守，必身勸，為之駕，遣詣丞相府。」武帝詔：「召吏人有明當世之務、習先聖之術者，縣次續食，令與計偕。今至闔郡不薦一人，其與中二幹石禮官博士議，不舉者罪有司。」 議曰：「不舉士，一則黜爵，再則黜地，三則黜爵削地畢矣。」
問克敵弓
李平叔云：洪景伯兄弟應博學宏詞，以《克敵弓銘》為題，洪惘然不知所出。有巡鋪老卒睹於案間，以問洪曰：「官人欲知之否？」洪笑曰：「非而所知。」卒曰：「不然。我本韓太尉世忠之部曲，從軍日見有人以神臂弓舊樣獻於太尉，太尉令如其制度製以進禦，賜名克敵。」並以歲月告之。洪盡用其語，首雲 「紹興戊午五月大將」云云。主文大以驚喜。是歲遂中科目，若有神助焉。此蓋熙寧中西人李宏中創造，因內侍張若水獻於裕陵者也。
題名雁塔
唐進士自神龍以來，杏園宴後，皆於慈恩寺塔題名。它時有將相則朱書之，或未及第時題名字添前進士（李肇《國史補》）。佛在世時，有比丘見群雁飛，乃念曰：「此雁可充我之食。」佛曰：「此雁，王也，不可輒食。」乃為營塔（曾《類說》）。
熟讀左傳
艾穎少年赴鄉舉，逆旅中遇一村儒，狀極闒茸，顧謂艾曰：「君此行登第矣。」艾曰：「賤子家於鄆，無師友，加之汶上少典籍，今學疏援寡，聊觀場屋耳。」儒者曰：「吾有書一卷以授君，詰旦奉納。」翌日果持至，乃《左傳》第十也，謂艾曰：「此卷書宜熟讀，取富貴。後四十年，亦有人因此書登甲科，然齡祿俱不及君，記之。」艾頗為異，時果擢甲科。後四十年，當祥符五年，禦試此題，徐奭為狀元。艾後以戶部侍郎致仕，七十八薨。徐四十為翰林學士，卒（《澠水燕談》）。
熟讀樂記
張客省退夫應舉時，因醉乘驢過市，誤觸倒雜賣擔子，其人喧呼不已，視擔中隻有《樂記疏》一冊，遂以五十金市之，其人乃去。張初不攜文字，止閱所買《樂記疏》一冊。無何，省試出《黃鍾為樂之末節論》，獨《樂記》為詳論擅場，遂高中。明年擢甲科（《倦遊錄》）。
夢中改名
孫夢得初名貫，字道卿，嘗語予曰：「某舉進士，過長安夢登塔，見持一大文卷者，問之，雲「來年春榜」。索而視之，不可。問：「其間有孫貫否？」曰：「無。惟第三人有孫抃。」既寤，遂改名抃，明年果然（《東齋記事》）。
夢登雲梯
菁田鄭僑惠叔，乾道己丑春省試中選，未廷對，夢空中一梯，雲氣圍繞，竊自念曰：「世所謂雲梯者，茲其是歟？」俄身至雲梯側，遂登之。及高層仰望，則有大石蒼然如鏡麵，正懼壓己，忽冉冉升騰，立於石上，驚覺，自喜，但不曉登石之義。既而為天下第一，其次曰溫陵石起宗。先是，考官用分數編排，石君當居上，臨唱名始易之雲（《容齋隨筆》）。
朱衣點頭
歐陽公知貢舉日，每遇考試倦坐，後常覺一朱衣人時復點頭，然後其文入格，不爾則無復與考，始疑侍史，及回視之，一無所見，因語其事於同列，為之三歎。嘗有句雲「唯願朱衣一點頭」。（《侯鯖錄》）。
私其鄉人
楊大年為翰林學士，適禮部試天下士。一日，會鄉里待試者，或云：學士必持文衡，幸預有以教之。大年乃作色，拂衣而入，則曰：「丕休哉！」大年果知貢舉。凡程文用「丕休哉」者皆中選，而當時坐中之客，亦半有不以為意而不用者（《聞見後錄》）。
歐變文禮
嘉祐中，士人劉幾累為國學第一人，驟為險怪之語，學者翕然效之，遂成風俗。歐陽公深惡之。會公主文，決意痛懲，凡為新文者一切棄黜，時體為之一變，歐陽之功也。有一舉人論曰：「天地軋，萬物茁，聖人發。」公曰：「此劉幾也。」戲續之曰：「秀才刺，試官刷。」畫以大朱筆橫抹之，自首至尾，謂之紅勒帛，判「大紕繆」字榜之，既而果幾也。後數年，公為禦試考官，而幾在廷，公曰：「除惡務本。今必痛斥輕薄子，以除文章之害。」有一士人論曰：「主上收精藏明於冕旒之下。」公曰：「吾已得劉幾矣。」既黜，乃吳人蕭稷也。是時試《堯舜性仁賦》，有曰：「故得靜而延年，獨高五帝之壽；動而有勇，形為四罪之誅。」公大稱賞，擢為第一人；及唱名，乃劉輝。人有識之者曰：「此劉幾也，易名矣。」公愕然久之，因欲成就其名。小序有「內積安行之德，蓋稟於天」，公以為積近於學，改為蘊。人莫不以公為知言。主司或夢火山軍得名，後歐公所取卷，乃劉輝也。
懷甓喧噪
謝史館泌解國學，舉子黜落甚眾，群言沸搖，懷甓以伺其出，泌知，潛由他途投史館，避宿數日。太宗聞之，笑謂左右曰：「泌職在考校，豈敢濫收小人？不自揣分，反怨主司，然固須防避。」又問曰：「何官職騶導雄偉，都人斂避左右？」奏曰：「惟臺省知雜，嗬擁難近。」遂授知雜，以避擲甓之患（《名臣遺事》）。
號傳衣缽
《摭言》云：禪家相傳法謂之傳衣缽。唐狀元以下往謝主司，有與主司同科名者，謂之謝衣缽。故範質舉進士，主文和凝愛其文，以第十三人登第，謂質曰：「君之文宜冠多士，屈居十三，欲傳老夫衣缽也。」質以為美。有獻詩云：「從此廟堂添故事，登庸衣缽亦相傳」（《邵氏錄》）。
賦詩被謗
至和、嘉祐間，場屋舉子為文尚奇澀，讀或不成句。歐公力欲革其弊，既知貢舉，凡文涉雕刻者皆黜之。時範景仁、王禹玉、梅公儀、韓子華，同事梅聖俞作參詳官，未引試前，唱酬詩極多。歐公有「無嘩戰士銜枚勇，下筆春蠶食葉聲」，最為警策。聖俞有「萬蟻戰酣春晝永，五星明處夜堂深」，亦為諸公所稱。及放榜，平時有聲如劉輝輩皆不預選，士論頗洶洶。未幾，詩傳，哄然以為主司惟酬唱，不復詳考，且言以「五星」自比，而待我曹為「蠶蟻」，因造為醜語。自是禮闈不復作詩經。元豐末幾三十年，元祐初稍稍為之，要不如前日之盛，然是榜得蘇子瞻為第二人，子由與曾子固皆在選中，亦不可謂不得人矣（《石林詩話》）。
鄙渴睡漢
呂文穆公未第時，薄遊一縣。時胡大監旦隨其父宰是邑，遇呂甚薄，客有喻胡曰：「呂公能詩，宜少加禮。」胡問警句，客舉曰：「挑盡寒燈不成夢。」胡笑曰：「乃一渴睡漢耳。」呂甚恨而去。明年首中甲科，寄聲於胡曰：「渴睡漢狀元及第矣。」胡曰：「待我明年第一人及第，輸君一籌。」既而次榜，亦中首選。文穆公，蒙正也。
座主設宴
韓康公絳子華謝事後，自潁入京看上元，至十六日私第會，從官九人皆門生故吏，盡一時名德，如傅斂之，胡寬夫、錢穆父、東坡、劉貢父、顧子敦，皆在坐。錢穆父知府至晚，子華不悅。東坡云：「今日為本殿燒香，人多留住，九子母丈夫也」（錢形有類，故云）。客大笑。方坐，出家妓十餘人，中宴後新寵魯生舞罷，為遊蜂所螫，子華意不甚悅；久之呼出，以白團扇從東坡乞詩。坡書云：「窗搖細浪魚吹日，舞罷花枝蜂繞衣。不覺南風吹酒醒，空教明月伴人歸。」上句記姓，下句記事。康公大喜。坡云：「恐它姬廝賴，故云耳。」
托孤門生
李文正公嘗言，其座主王仁裕知貢舉時已年高，有數子皆早亡，諸孫並幼。每諸生至門，必延於中堂與夫人偶坐，受諸生拜，一如兒孫禮。然備酒饌，命諸生，至於餅餌羹臛之物，皆公與夫人親手調品。忽一日，生徒畢集，出一詩箋曰：「二百二十四門生，春風初長羽毛成。衰翁漸老兒孫小，它日知誰略有情」（《淡錄》）。
陸氏一莊
崔群知貢舉歸，其妻勸令求田，群曰：「予有美莊三十所，榜所放三十人是也。」妻曰：「君非陸贄門生乎？君掌文柄，約其子簡禮，不令就試。如以君為良田，則陸氏一莊荒矣。」群無以答（《唐餘錄》）。
賞常何
馬周至長安，舍中郎將常何家。貞觀間，詔百官言得失。何，武人，不涉學；周為條二十餘事，皆當世所切。太宗怪問，何曰：「此非臣所能，家臣馬周教臣言之。」帝即召之。間未至，遣使四輩趣。及謁見，帝與語，大悅，拜監察御史。帝以何得人，賜帛三百匹。
特抑故吏
鞠詠為進士，以文受知於王公化基，及王公知杭州，詠擢第，釋褐為大理評事，知杭州仁和縣。將之官，先以書及所作詩寄王公，以謝平昔獎進，今復為吏，得以文字相樂之意，王公不答。及至任，略不加禮，課其職事甚急，鞠大失望。於是不復冀其相知，而專修吏千矣。其後王公入為參知政事，首以詠薦人。或問其故，答曰：「鞠詠之才，不患不達。所憂者，氣俊而驕，我故抑之，以成其德耳。」鞠聞之，始以王公為真相知也（《東軒筆錄》）。
僧相賓僚
張建封鎮徐州，奏李藩為判官。有新羅僧能相人，公令看諸判官有得為相者否。僧云：「並無。」公不快，曰：「某妙擇賓僚，豈無一人至相坐者？」促召李判官至，僧降階迎，謂張公曰：「判官是紗籠中人，宰相冥司必潛以紗籠護之，恐為異物所擾。餘官不然。」藩後果為相（《原化記》）。
訪隱者居
錢文僖公自樞密留守西都，時朝廷無事，郡府多暇，錢相與諸公行樂無虛日。一日，出長夏門，屏騎從，同步至午橋，訪郭君隱居。郭不知為錢相也，草具置酒，錢相甚喜，不忍去。至晚，衙騎從來，郭君亦不為動，亦不加禮，抵暮別去，送及門，曰：「野人未嘗至府庭，無從上謁謝。」錢相悵然謂諸公曰：「斯人視富貴為如何？可愧也。」郭君名延卿，時年逾八十。少從張文定、呂文穆公遊。二公相繼入相，薦於朝，命以職官，不出（《聞見錄》）。
廉藺相避
藺相如為上卿，居廉頗之右。頗曰：「我為趙將，有攻城野戰之大功。相如徒以口舌為勞而居上，素賤人。吾羞，不忍為之下。」宣言曰：「我見，必辱之。」相如聞，常稱疾，不欲與爭。已而，相如出，望見廉頗，相如引車避匿。其舍人恥之，欲辭去，相如曰：「強秦之不敢加兵於趙者，以吾兩人在也。今兩虎共鬥，其勢不俱生。吾所以為此者，先國家後私仇也。」頗聞之，肉袒，負荊謝罪。
寇賈極歡
寇恂拜潁川太守，賈復部將殺人，恂戮之。復以為恥，謂左右曰：「吾與寇恂並列將帥，而今為其所陷。今見恂，必手劍之。」恂知其謀，不欲與相見。穀崇曰：「崇，將也，得帶劍侍側，卒有他變，足以相當。」恂曰：「不然，藺相如不畏秦王而屈於廉頗者，為國也。吾安可以忘之。」二人後卒極歡。
李郭相勉
唐安思順為朔方節度使，時郭汾陽、李臨淮俱為牙門都將。二人不相能，雖同盤飲食，常睇目相視，不交一言。及汾陽代思順，臨淮欲亡去，計未決，旬日詔臨淮、汾陽半兵東出趙魏。臨淮入曰：「一死固甘，乞免妻子。」汾陽趨下，持手上堂曰：「今國亂主遷，非公不能東伐。豈懷私忿時耶？」及別，執手涕泣，相勉以忠義。訖平劇賊，實二公之力。
三將協心
高宗朝，光世軍在馬家渡，張俊軍在采石，遂詔光世以兵援世忠，且令復移軍健康。三大將權相敵，兼持私隙，莫肯葉心。上詔魏矼諭光世曰：「賊眾我寡，合力猶懼不支，況軍自為心，將何以戰？為諸公計，當滅怨隙，不獨可以報國，身亦有利。」矼勸光世貽書二帥，以示無他，使為犄角。已而二帥皆復書，交致其情。世忠之受兩鎮節鉞也，高宗手書《郭子儀傳》以賜之；張俊奏事，則又諭以子儀之事。
同年遠嫌
寇萊公在樞府，上欲罷之。萊公已知，乃遣人告王冀公曰：「遭逢最久，今出求一使相，幸同年讚之。」公大驚，曰：「將相之任，極人臣之貴。苟朝廷有所授，亦當懇辭，豈得以此私有所幹於人也？」亟往問之，萊公不樂。後上議「準今出，與一甚官？」公曰：「寇準未二十年已登樞府，太宗甚器之。準有才望，與一使相，使當方面，其風采足以為朝廷之光。」上然之。翌日降製，萊公捧使相誥謝於上前，感激流涕，曰：「苟非陛下主張，臣安得有此命？」上曰：「王某知卿，具道其言。」萊公出，謂人曰：「王同年器識，非準所可測也。」公在相府，抑私遠嫌，皆此類（《魏公遺事》）。
友婿同年
王懿恪公拱辰與歐陽文忠公同年進士。文忠自監元、省元赴廷試，銳意魁天下。明日當唱名，夜備新衣一襲，懿恪輒先衣以入，文忠怪焉。懿恪笑曰：「為狀元者，當衣此。」至唱名，果第一，後懿恪、文忠同為薛簡肅公子婿，然文忠心少之。文忠為參政時，吏擬進懿恪僕射，文忠曰：「僕射，宰相官也。王拱辰非曾任宰相者。」不可，改東宮官，以至拜宣徽使，終身不至執政，蓋懿恪主李文靖，文忠主範文正，其黨不同（《聞見錄》）。
無信不朝
褒姒不好笑，幽王欲其笑，萬方，故不笑。幽王為烽燧大鼓，有寇至則舉烽火，諸侯悉至而無寇，褒姒乃大笑。幽王欲悅之，數舉烽火，其後不信，益不至。幽王之廢申后，去太子，申侯怒，於是與西夷犬戎共攻幽王，幽王舉烽火，徵兵莫至，遂殺幽王驪山下。
立召訪問
蘇軾遷翰林學士，嘗鎖宿禁中。中使宜入對，宣仁問曰：「卿前年為何官？」曰：「臣前年為汝州團練使。」「今為何官？」曰：「臣待罪翰林。」上歎奇才，宣仁曰：「此先帝之意也。先帝每誦卿文章，必曰『奇才，奇才』，但未及進用，卿即上仙耳。」軾不覺哭失聲，宣仁與哲宗亦泣下，已而命坐賜茶，撤御前金蓮，燭送歸院，
不如一鶚
漢鄒陽諫吳王曰：「臣聞鷙鳥累百，不如一鶚。」後漢龐參字仲達，為左校令。先零反，御史中丞樊準薦參，曰：「鷙鳥累百，不如一鶚。」後漢孔融《薦禰衡表》曰：「伏見處士禰衡，淑質正亮，奇才卓犖；若得龍躍天衢，鳳奮雲漢，垂光虹，足以近置之多士。」吳呂蒙，廬陵賊起，諸將不能下。孫權曰：「鷙鳥雖百，不如一鶚。」令蒙討平之。
趙溫雄飛
趙溫，成都人。初為京兆尹，歎曰：「大丈夫當雄飛，安能雌伏。」遂棄官去。遭歲大饑，溫盡散其家糧以賑給窮餓，所活萬餘人。至漢，獻帝徵為司徒（《本傳》）。
殿直薦賢
範延賞為殿直押兵過金陵，張忠定公為守，因問曰：「天使沿路來還，曾見好官員否？」延賞曰：「昨過袁州萍鄉縣，邑宰張希顏者，雖不識之，知其好官員也。」公曰：「何以言之？」延賞曰：「自入縣境，驛傳橋道皆完葺，田萊墾辟，野無惰農，及至邑，則廛肆無賭博，市易不敢喧爭，夜宿郵中，聞更鼓分明，以是知其必善政也。」公大笑曰：「希顏固美矣，天使亦好官員也，」即日同薦於朝，希顏為發運使，延賞亦為閤門祗侯，皆號能吏（《筆錄》）。
王旦舉代
王旦疾久不愈，上命肩輿入禁中，使其子雍與直省吏扶之，見於延和殿，勞勉數四，因命曰：「卿今疾亟，萬一有不諱，使朕以天下事付之誰乎？」且謝曰：「知臣莫若君，惟明主自擇。」再三問，不對。是時，張詠、馬亮皆為尚書。上曰：「張詠如何？」不對。又曰：「馬亮如何？」又不對。上曰：「試以卿言之。」旦強起舉笏曰：「以臣之愚，莫如寇準。」上憮然有間，曰：「準性剛褊，卿更思其次。」旦曰：「他人，臣不知也。」旦死歲餘，卒用準為相（蘭元震雲）。
貶死朱崖
新繁縣有東湖，德裕為宰日所鑿，夜夢一老父曰：「某潛形其下，幸庇之。明府富貴，今鼎來七九之年，當相見於萬里外。」後於土中得一蟆，徑數尺，投入水中，而德裕以六十三卒於朱崖，果應七九之讖。公卒，見夢於令狐綯曰：「公幸哀我，使我歸葬。」綯曰：「衛公精爽可畏，不言禍將及。」乃白於帝，得以喪還。（《瑣言》）。
攜母貶所
紹聖初黨禍起，劉安世器之尤為章惇、蔡卞所忌，遠謫嶺外，盛夏奉老母以行。途人皆憐之，器之不屈也。一日行山中，扶其母籃輿憩樹下，有大蛇冉冉而至，草木皆披靡，擔夫驚走，器之不動也。蛇若相向者，久之乃去，村民羅拜器之曰：「官，異人也。蛇，吾山之神，見官喜相迎耳」（《聞見錄》）。
杜門莫見
蘇黃門子由南遷既還，卜居許下，多杜門，不通賓客。有鄉人自蜀中來求見之，伺侯於門，彌旬不得通。宅南有叢竹，竹中為小亭，遇風日清美，或徜徉亭中。鄉人既不得見，則謀之閽人，閽人使待於亭旁。如其言，復旬日果出，鄉人因趨進。黃門見之，大驚，勞久之，曰：「君姑待我於此。」翩然復入，迨夜競不復出（《卻掃編》）。
曝背獻芹
宋國有田父，常衣組[1234]，至春，自曝於日。當爾時，不知有廣廈隩室，綿纊狐貉。顧謂其妻曰：「負日之喧，人莫知之，以獻吾君，將有賞也。」其妻告之曰：「昔人有美莪菽、甘枲莖、芹萍子，對鄉豪稱之。鄉豪取嘗之，蜇於口，慘於腹，眾哂之」（《列子·楊朱》）。按《列子》所載隻如此。嵇叔夜《與山巨源絕交書》云：「野人有快炙背而美芹子，欲獻之至尊。」後世遂有「獻芹」之說，實無所出，特嵇叔夜合而言之耳，
漆書憂魯
魯漆室邑之女，過時未適人，倚柱而嘯。鄰婦曰：「子欲嫁乎？」曰：「非也。予憂者，魯君老，太子幼。」鄰婦曰：「此丈夫之憂也。」女曰：「不然。昔有客過，係馬園中，踐予葵，使予終歲不飽葵。鄰女奔，使予兄追之，逢水溺死，使予終身無兄，予聞河潤九里，漸汝三百步。今魯國有患，君臣父子被其辱，婦女獨安所避乎？」（《戰國策》）
脯龍折竿
明道先生為上元簿，曰：「茅山有龍池。其龍如蜥蜴而五色。」祥符中，中使取二龍，至中途，中使奏一龍飛空而去。自昔嚴奉以為神物。先生嘗捕而脯之，使人不惑。其始至邑，見人持竿道傍以粘飛鳥，取其竿折之，教使勿為。及罷官，艤舟郊外，有數人共語：「自主簿折粘竿，鄉民子弟不敢畜禽鳥」（《墓志》）。

[book_title]卷六·人倫類
祿周親黨
陳桓子侍齊景公飲，請曰：「晏子，君賜之卿位，群臣之爵莫尊於晏子。今衣緇衣鹿裘，棧車駑馬而朝，是隱君之賜也。請觴之。」晏子曰：「非臣之罪也。且臣以君之賜，臣父之黨無不乘車者，母之黨無不足於衣食者，妻之黨無凍餒者；齊國之士，待臣而後舉火者數百家。如此，為隱君之賜乎？彰君之賜乎？」公曰：「善。為我觴桓子」（《說苑》）。
散金宗族
疏廣棄官歸家，日令家具酒食，請族人、故舊、賓客，相與娛樂。居歲餘，廣子孫竊謂廣所愛信老人曰：「子孫欲及君在時，頗立產業。今日飲食費且盡，願丈人勸說買田宅。」老人以間為廣言此計，廣曰： 「吾豈老耄不念子孫哉？使賢而多財則損其志，愚而多財則益其過。此金聖主所以養老臣也。與宗族共享其賜，盡吾今日，不亦可乎？」
三世同爨
博陵崔倕緦麻親三世同爨。正元以來言家法者，以倕為首。生六子，一登輔相，五任大僚：太常卿邠、太府卿酆、外臺尚書郎郾、廷尉卿郇、執金吾鄯、左僕射平章事鄆，而邠及郾五知貢舉，得七百四十人。邠昆仲自貴達，亦同居光德裏一宅。
絹遺親族
范文正公自政府歸姑蘇焚黃，搜外庫惟有絹三千匹，令掌吏錄親戚及閭里知舊，自大及小，散之皆盡。曰：「宗族親戚，見我生長，幼學壯士，為我助喜，我何以助之哉？」
認郭汾陽
五代唐郭崇韜為樞密使用事，自宰相豆盧革等皆附之，以其姓郭，因問崇韜曰：「邠陽王本太原人，徙華陰；公世家雁門，豈其枝派耶？」崇韜曰：「因遭亂，亡失譜牒。嘗聞先人言，上距邠陽四世耳。」革曰：「然則固從祖也。」
不告姓名
李白失意，遊華山。縣宰方開門決事，白乘醉跨驢過門。宰怒，不知太白也，引至庭下，曰：「汝何人，輒敢無禮？」白乞供狀無姓名，曰：「曾用龍巾拭吐，禦手調羹，力士脫靴，貴妃捧硯，天子殿前尚容吾走馬，華陰縣裏不得我騎驢」（《摭遺》）。
改名作相
範雎事魏中大夫須賈。須賈為魏昭王使於齊。齊襄王聞雎辯口，乃使人賜雎金十斤及牛酒，雎辭謝不受。須賈知之，大怒，以為雎持魏國陰事告齊，故得此饋；既歸，以告魏相。魏相齊大怒，使舍人笞擊雎，折脅折齒。雎佯死，即卷以簣，置廁中。賓客飲者醉，更溺雎。及得出，伏匿，更名曰張祿。範雎既相秦，號曰張祿，而魏不知，以為範雎已死久矣。魏聞秦且東伐韓、魏，魏使須賈於秦。範雎聞之，為微行，敝衣閑步之邸見須賈。須賈見之而驚曰：「範叔固無恙乎？」 曰：「臣為人庸賈。」須賈哀之，留與坐飲食，乃取其一綈袍賜之。因問曰：「秦相張君，公知之乎？」範雎曰：「主人翁習知之。唯雎亦得謁，願為君借大車駟馬於主人翁。」範雎歸取大車駟馬，為須賈禦之，入秦相府。須賈待門下，良久，問門下曰：「範叔不出，何也？」門下曰：「乃吾相張君也。」須賈大驚，自知見賣，乃肉袒膝行謝罪。雎曰：「汝罪有三，所以得無死者，以綈袍戀戀，有故人之意，故釋公。」盡請諸侯使，與坐堂上，飲食甚設，而坐須賈於堂下，置莝豆其側，令兩黥徒夾而馬食之，數曰：「為我告魏王，急持魏齊頭來！不然者，我且屠大梁。」
稱閣下執事
古者三公開閣，而郡守比古諸侯，亦有閣，故有「閣下」之稱，前輩與大官書多呼「執事」與「足下」。劉子元《與宰相書》曰「足下」，韓退之《與張僕射書》曰「執事」，即其例也。惟「執事」則指左右之人，尊卑皆可通稱。又自卑達尊，例雲「座前」，尤非也。「閣下」降「殿下」一等，「座前」降「幾前」一等，豈可僭用哉（《因話錄》）。
封母加太字
故事，臣僚封贈母、祖母，不問生歿，並加「太」字，曰太夫人、太君。政和間，待制劉安上建富：「太者，事生之尊稱也。封母而別之，所以致別於其婦。既歿，並祭於夫，若加之尊稱，則是以尊臨其夫也。以尊臨夫於名義疑若來正。」自是始詔命婦追封，並除去「太」字，逮紹興新書，復仍舊制。晏尚書敦復領吏部，援劉待制言申明，且引《漢·文帝紀》七年冬十月，「令列侯太夫人、夫人，無得擅征補」，注謂「列侯之妻稱夫人。列侯死，手復為列侯，仍得稱太夫人」，蓋此義也。於是追封始不復稱「太」云。按：帝者之祖稱太皇、太后，稱母皇太后，既升祔，隻稱皇后，正此比也（《卻掃編》）。
曾子受擊
曾子嘗有為不中，曾皙怒，援木擊之，曾子有頃乃蘇，退，鼓瑟而歌。孔子聞之，告門人曰：「參來，勿內也。昔舜事瞽叟，索而使之，未嘗不在側，索而殺之，未嘗不可得。而小箠則受，大箠則走。今曾子委身待暴怒，以陷父不義，不孝孰大乎」？（《說苑》）
三金不及
曾子曰：「吾及親仕三釜而心樂，後仕三千鍾而不洎，吾心悲」（《莊子》）。曾子曰：「往而不可還者親也，故孝欲養而親不待。是故椎牛而葬，不如雞豚之逮親存也。初吾為吏，祿不及釜，尚欣欣而喜者，非以為多也，樂其逮親也；既沒之後，吾嘗南遊於楚，得尊官焉，堂高九尺，傳嘗百乘，然猶北向而涕泣者，非為賊也，悲不逮吾親也。故家貧親老，不擇官而仕」（《韓詩外傳》）。
百里負米
子路曰：「家貧親老，不擇祿而仕。昔者，由也為親百里負米；親沒，南遊於楚，從車百乘，累茵而坐，列鼎而食，願負米百里，豈可得乎？木欲靜而風不停，子欲養而親不逮，枯魚銜索，幾何不蠹？二親之壽，忽如過隙，悲哉」（《家語》）。
風木思養
孔子出行，聞有哭聲甚悲，至則皋魚也，被褐擁劍，哭於路左。孔子下車而問其故，對曰：「吾少好學，周流天下而至親死，一失也，高尚其志，不事庸君而晚無成，二失也；少失交遊，寡於親友而老無所托，三失也。夫樹欲靜而風不止，子欲養而親不待。往而不可返者，年也，逝而不可追者，親也。吾於是辭矣。」立哭而死。於是孔子之門人，歸養親者一十三人。（《韓詩外傳》）。
得祿思養
范仲淹少好學，時謂諸子曰：「吾貧時與汝母養吾親。汝母躬執爨，而吾親甘旨未嘗充。今而得厚祿，欲以養親，親不在矣。汝母亦早世。吾恨忍令汝曹享富貴之樂。」於是俸賜常均於族人，並置義田雲。
黃贇葬父
贇，元時臨江人，父均道仕永平。贇幼留江南，及長，去省父，已沒三年。父妾聞其來，盡挾其資再嫁，拒不得見，贇號哭曰：「苟得見庶母，示以父墓，歸葬足矣，非利遺財也。」久之，夢父指葬處曰：「見片磚可得。」明日求之，彷佛夢中所見，掘之，得父屍，還葬。
趙苞悲母
苞，武城人，漢靈帝時為遼西太守，迎養母妻，道遇鮮卑入寇，被鈔掠。苞率騎與戰，賊出母以示苞，苞悲號謂母曰：「欲養母朝夕，不圖為禍。昔為母子，今為王臣，義不得相顧。」母遙謂曰：「人各有命，何得相顧？」苞即與戰，賊摧敗，母妻亦為所害，封鄃侯。葬母訖，謂鄉人曰：「食祿而避難，非忠也；殺母以全義，非孝也。」遂嘔血而死。
姑留其婦
鄒孟軻既娶，將入室，其婦袒於內，孟子不悅，遂去不入。婦辭母求去，姑召軻而謂之曰：「夫禮，將上堂，聲必揚，所以戒人也。將入戶，視必下，恐見人過。今子察於禮而責於妻，不亦遠乎？」孟子留其婦，謝之。君子謂孟母知禮而明姑婦之道（《列女傳》）。
烹子遺羹
文王長子曰伯邑考，紂烹以為羹，以賜文王，曰：「聖人不食其子羹。」文王得而食之。紂曰：「誰謂西伯聖者，與食其子羹而不知」（《世紀》），樂羊為魏將而攻中山，中山之君烹其子而遺之羹，樂羊坐於幕下而啜之，盡一杯，文侯謂褚師讚曰：「樂羊以我故而食其子之肉。」答曰：「烹其子而食之，且誰不食？」樂羊罷中山，文侯賞其功而疑其心（《韓非子》）。
晚方識父
霍去病父仲孺，以縣吏給事平陽侯家，與侯侍者衛少兒私通，生去病。仲孺吏畢歸家，娶婦生子，不相聞久之。去病為驃騎將軍擊匈奴，道出河東，至平陽傳舍，遣迎。仲孺趨入拜謁，將軍迎拜，因跪曰：「去病不早自知為大人之遺體也。」仲孺扶服叩頭曰：「臣得托命將軍，此天力也。」去病大買田宅奴婢而去。
從子之諫
後漢吳祐父恢，為南海太守。祐年十二，隨父到官。恢欲殺青簡竹以寫書，祐諫曰：「今大夫逾越五嶺，遠在海濱，其俗誠陋，舊多珍怪，上為國家所疑，下為威權所望。此書若成，即載之兼兩。昔馬援以薏苡興謗，王陽以衣囊徼名。嫌疑之間，先賢所慎。」恢奇之，乃撫其首曰：「吳氏世不乏季子矣。」
素違父命
有俍子者家資萬金，而自少小不從父語。父臨亡，意欲葬山上，恐兒不從，倒言「葬我著渚下石磧上。」俍子曰：「我由來不奉教令，今當從此一語。」遂盡散家財，積土繞之，成一洲，長數百步。元康中始為水所壞。俍子，前漢人也（《太平御覽》）。
舁輿傳代
原穀者，不知何許人。祖年老，父母厭患之，意欲棄之。穀年十五，涕泣苦諫，父母不從，乃作輿舁棄之。穀乃隨收輿歸。父謂之曰：「爾焉用此凶具？」 曰：「穀乃後父，老不能更作，得是以收之耳。」父感悟愧懼，乃載祖歸侍養，克己自責，更成純孝，穀為純孫（《孝子傳》，見《太平御覽》）。
譏父銅臭
崔烈嘗問其子鈞曰：「吾居三公，於議者何如？」鈞曰：「大人少有英稱，歷位卿守。論者不謂當為三公，而今登其位，天下失望。」烈曰：「何為然也？」鈞曰：「論者嫌其銅臭。」烈怒，舉杖擊之，鈞狼狽而走。烈罵曰：「死卒，父撻而走，豈孝乎？」鈞曰：「舜之事父也，小杖受，大杖走。此恐陷父於不義，非不孝也。」烈慚而讓官。
傷父被刑
吳郡陸襄父閑被刑，襄終身布衣蔬飯，雖薑菜有切割皆不忍食，居家惟以掐摘供廚。江陵姚子篤母以燒死，終身不忍啖炙。豫章熊康父以醉而為奴所殺，終身不復嘗酒。然禮緣人情，恩由義斷。親以噎死，亦不可絕食也（《顏氏家訓》）。
西平有子
《李晟傳》：帝狩梁州，晟泣曰：「國家多難，乘輿播遷，見危死節，自吾之分。」乃自東渭橋，以精騎萬人破賊。朱泚率殘卒萬人西走，餘黨悉降。帝曰：「天生晟為社稷萬人，豈獨朕哉？」乃拜晟行營副元帥，徙王西平郡。子字元直，以蔭補。憲宗討吳元濟，以為節度。會大雨雪，行七十里，夜半至懸瓠城。雪甚，城旁皆鵝鶩池。令擊之，以亂軍聲。入城，擒吳元濟。柳文平淮夷雅曰：「惟西平有子，惟我有臣。」
超宗鳳毛
謝超宗，靈運孫，謝鳳子。鳳知制誥，宋文帝時超宗補新安王常侍。王母卒，超宗作誄辭，帝大嗟賞曰：「超宗殊有鳳毛。」帝意本謂世掌絲綸，父子繼美。時右將軍劉道隆，武人，不識是超宗父名，出候超宗，曰：「至尊說君有鳳毛，此異物，可見乎？」再三檢覓不得，乃去（《本傳》）。
入蜀迎父
番陽張吉父介，方娠時父去，客東西川不還。張君自為兒時與尚書彭器資同學，作詩云：「應是子規啼不到，致令我父未歸家。」聞者憐之。既長，走蜀，父初無還意，乃還省母，復至涪關，往返者三。其父遂以熙寧十年二月至自蜀，鄉人迎謁歎息，器資贈以詩，略云：「河可以竭山可徙，我翁不歸行不已。三往三復翁歸止，翁行尚壯今老矣，兒昔未生今壯齒。」郭功父詩略云：「父昔離家子方孕，子得其父今壯年。胡弗歸兮死敢請，慰我慈母心懸懸。三往三復又十載，孝子執鞭方言還」（《復齋漫錄》）。
臂痛子歸
曾參出薪於野，客至其家，母即以左手搤右臂，臂痛，參即馳至，問母曰：「臂何故痛？」母曰：「今者客至，搤吾臂呼汝耳」（《論衡》）。蔡順少孤，事母孝，嘗出求薪，有客卒至。母望順不至，乃噬其指，順即心動，棄薪馳歸，跪問其故，母曰：「有急客來，故噬指以悟汝耳。」
置母於誓
鄭莊公置薑氏於城潁而誓之曰：「不及黃泉，無相見也。」既而悔之。潁考叔為潁穀封人，聞之有獻於公。公賜之食，食舍肉，公問之，對曰：「小人有母，皆嘗小人之食矣，未嘗君之羹。請以遺之。」公曰：「爾有母遺，繄我獨無？」潁考叔曰：「敢問何謂也？」公語之故，且告之悔。對曰：「若闕地及泉，隧而相見，其誰曰不然？」公從之。公入而賦：「大隧之中，其樂也融融。」薑出而賦：「大隧之外，其樂也泄泄。」遂為母子如初。君子曰：「潁考叔純孝也，愛其母，施及莊公」（《隱元年》）。
滂母勉子
范滂字孟博，桓帝時以鉤黨禁錮。靈帝大誅黨人，詔下急捕。滂聞之，自詣獄，縣令郭揖解印綬，欲與俱亡，滂曰：「滂死則禍塞。」其母就與之訣，滂曰：「仲博孝敬，足以供養。惟大人割不忍之恩。」母曰：「汝今得與李、杜齊名，死亦何恨？既有令名，復求壽考，可得兼乎？」滂受教，再拜辭。母戒其子曰： 「吾欲使汝為惡，則惡不可為；使汝為善，則我不為惡。」行路聞之，為流涕。考死詔獄，年三十三。
杜羔得母
杜羔有至性。其父河北一尉而卒，母非嫡，經亂不知所之。會堂兄兼為澤潞判官，嘗鞫獄於私第，有老婦辨對，見羔出入，竊語人曰：「此少年狀類吾夫。」訊之，故羔母也。自此迎侍而歸，又往訪先人之墓，邑中故老已盡，不知所在。館於佛寺，日夜悲泣，忽視屋柱煤煙之下見數行字，拂而視之，乃父遺跡云：「我子孫若求吾墓，當於某村家問之。」羔哭而往。梁有老父年八十餘，指丘壟，因得歸葬。羔官至工部尚書致仕（李肇《國史》）。東坡嘗書此事，遺朱康叔雲。
訪所生母
司農少卿朱壽昌方在繈褓而所生母被出，及長，仕於四方，孜孜尋訪不逮。治平中，官至正郎矣。或傳其母嫁為關中民妻，壽昌即棄官入關中，得母於陝州。士大夫嘉其孝節，多以歌詩美之。蘇子瞻為作詩序，且譏激世人之不養者。李定見其序，大惋恨（《東軒筆錄》）。
嫡母不禮
裴秀母賤，嫡母宣氏不之禮。秀叔父徽有盛名，賓客甚眾。秀年十餘歲，有詣徽者，出則過秀。宣氏使其母進饌於客，見者皆起。秀母曰：「微賤如此，應為小兒故也。」宣氏知之，乃止。時人為之語曰：「後進領袖有裴秀。」
截發供賓
陶侃母湛氏，初侃父丹聘為妾，生侃。陶氏貧賤，母紡績資之。番陽孝廉範逵寓宿於侃，時大雪，湛氏乃徹所臥新薦，自剉給其馬，又密截髻供饌。逵歎曰：「非此母不生此子」（《列女》）。
斷蔥截肉
陸績會稽人，為郡吏。漢明帝時，拷掠洛陽獄，肌肉銷爛。母至京無緣相見，但作饋禽付門卒以進之。績對食悲泣，使者問其故，績曰：「母來不得見，故哭。」使者以為門卒通，意欲案之，績曰：「門卒非預也。吾母平時截肉，未嘗不方斷蔥，以寸為度。今見饋食，是以知母之來。」使者使人廉問，績母果來。上聞，赦之（《本傳》）。
諸兄役母
崔道固為宋諸王參軍，被遣青州募人，長史以下並詣道固。道固諸兄等逼其所生，自致酒炙於客前，道固驚起，謂』人曰：「家無人力，老親自執劬勞。」諸客皆知其兄所作，咸拜其母。母謂道固曰：「我賤，不足以報貴。汝宜答拜。」諸客皆歎美道固母子，而賤其諸兄（《南史》）。
為乳母解紛
漢武帝乳母嘗於外犯事，帝欲申憲，乳母求救東方朔。朔曰：「此非唇舌所爭爾。必望濟者，將去時但當屢顧帝，慎勿言。此或可萬一冀耳。」乳母繼至，朔亦侍側，因謂曰：「汝癡耳，帝豈復憶汝乳哺時恩耶？」帝雖材雄心忍，亦深有情戀，乃淒然湣之，即免罪。韓晉公浙西觀察有乳母通求外事，公欲殺之，密求顧況營救。況詣公問之，公曰：「天下皆知某守禮法，乳母先犯之。」況曰：「公幼時早起夜臥，即要乳母。今為侯伯，乳母焉用哉？誠宜殺也。」公遽舍之（《史遺》）。
滅若敖民
楚司馬子良生子越椒。子文（子良之兄）曰：「是子也，熊虎之狀而豺狼之聲，弗殺，必滅若敖矣。」子良不可，子文為大戚。及將死，聚其族曰：「椒也知政，乃速行矣，無及於難。」且泣曰：「鬼猶求食，若敖氏之鬼不其餒！」而子文卒於越。秋七月，楚子與若敖氏戰於皋許，遂滅若敖氏（《宣四》）。
喪羊舌氏
叔向欲娶申公巫臣氏，其母止之曰：「甚美，必有甚惡。」叔向懼，不敢娶，平公強使娶之，生子伯石。始生，子容之母走謁諸姑曰：「長叔姒生男，姑視之。」及堂，聞其聲而還，曰：「豺狼之聲。非是，莫喪羊舌氏矣。」遂弗視。
胡婦生子
蘇武留匈奴十九歲，年老，子前坐事死。宣帝憫之，問左右：「武在匈奴久，豈有子乎？」武因平恩侯白：「前發匈奴時，胡婦適產一子通國，有聲問來，願因使者致金帛贖之。」上許焉。通國至，上以為郎。
老人子無影
陳留有富翁，年九十，娶田客女為妾，一交接而死。後生男大，男謂其母曰：「我父年尊，無父人道，一宿斯須，何因有子？汝小家淫泆，反欲惡我種類乎？」爭財數年，州郡不決。丞相丙吉思惟良久，言：曾聞真人無影，老翁子亦無影，又不耐寒，可共試之。時八月，取同年小兒俱解裸之，此兒獨啼言寒；又並日中行，後獨無影。人咸服（《風俗通》）。
存趙孤兒
趙朔為屠岸賈攻滅。朔有遺腹子，朔夫人置兒褲中得脫。朔客公孫杵臼、程嬰二人謀取他嬰兒，負之以文褓匿山中。嬰謬謂諸將曰：「吾知趙氏孤處。」諸將發兵隨之，公孫杵臼謬呼曰：「趙氏孤兒何罪，請活之。」諸將殺杵臼與孤兒，然趙氏真孤乃反在，程嬰為匿。十五年，因韓厥復立之，是為趙武。程嬰自殺，曰：「我將下報宣孟與公孫杵臼。」武為服齊衰三年，為之祭邑（《史記》）。
繼父不容
杜祁公衍，越州人，父早卒，遺腹生公。前母有二子，不孝。其母改適河南錢氏。公年十五六，其二兄以為其母匿私財以適人，就公索之不得，引劍斫之，傷腦，走投其姑。姑匿其重橑上，出血數升，僅而得免，乃詣河南歸其母。繼父不之容，往來孟洛間，貧甚，傭書以自資（《東軒筆錄》）。
體有四乳
範忠文公鎮兄鎡，卒於隴城，無子。聞其有遺腹子在外，公時未仕，徒步求之兩蜀間，二年乃得之。曰：「吾兄異於人體，有四乳，是兒亦必然。」驗之，果然。名之曰百常（《墓志》）。
晬日試兒
江南風俗：兒生一期，為製新衣，盥浴裝飾。男則用弓矢紙筆，女則刀尺針縷，並加飲食之物及珍寶服玩，置之兒前。觀其發意所取，以驗貪廉愚智，名之為試兒。親表聚集，致宴享焉。自茲以後，二親若在，每至此日，常有酒食之事爾。無教之徒雖已孤露，其日皆為供頓，暢聲樂，不知有所感傷。梁孝元帝年少之時，每八月六日載誕之辰，常設齋講。自阮脩容薨歿之後，此事亦絕（《顏氏家訓》）。
取金環
羊祜年五歲，令乳母取所弄金環。乳母曰：「汝先無此物。」祜即詣鄰人李氏東垣桑木中探得之，主人驚曰：「此吾亡兒所失物也，云何持去？」乳母具言之，知李氏子則祜前身也。

[book_title]卷七·人倫類
沙門前身
中書令王瑉。有一胡沙門瞻瑉風采曰：「使我後生得為此人做子，願亦足矣。」後瑉生一子，始能言，便解外國語及絕國珠貝；生所未見，即識其名。咸謂沙門前身（《洞冥記》）。
取刀子
向靖有女，數歲而亡。始病時弄小刀子，母奪取不與，傷母手。後又產一女，年四歲，曰：「前時刀子何在？」母曰：「無也。」女曰：「昔爭刀子，故防母手，何雲無也？請覓數刀合置一處，令女自識。」女見大喜，即取先者（《冥祥記》）。
永師前身
唐房琯為盧氏宰，與道士邢和璞出遊，過夏口村，入廢寺坐古鬆下。和璞使人鑿地，得甕中所藏劉師德與永禪師書，謂琯曰：「頗憶此耶？」因悵然悟前身之為永憚師也（《東坡詩序》）。
戒子安分
韓忠憲戒其子曰：「窮通禍福，固有定分。枉道以求之，徒喪所守，切勿為也。餘以孤忠自信，未嘗有因緣憑藉，而每遭人主為知己。今忝三公，所恃者公道與神明而已，焉可誣也。」唐介一日自政府歸，語諸子曰：「吾備位政府，知無不為。桃李固未嘗與汝等栽培，而荊棘則甚多矣。然汝等窮通，亦自有命，惟自勉而已」（《湘山錄》）。
燕客索杖
韓忠憲億教子嚴肅，知亳州，第二子舍人自西京倅謁告省覲，康公與右相及侄柱史宗彥皆中甲科歸，公喜，置酒召僚屬之親厚者，俾諸子坐於席隅，惟持國多深思，知必有義方之訓，托疾不赴。坐中忽云：「二郎，吾聞西京有疑獄奏讞者，其詳云何？」舍人思之未得，已訶之；再問，未能對，遂推案索杖大詬曰：「汝食朝廷厚祿，倅貳一府，事無巨細，皆當究心。大辟奏案尚不能記，則細務不舉可知。吾在千里，無所干預，猶能知之，爾叨冒廩祿，何顏報國？」必欲撻之，從賓力解方已，諸子股栗，家法之嚴如此，所以多賢子孫也。忠憲八子，曰綱、綜、絳、繹、緯、縝、維、糸丐。絳、縝皆宰相，維門下侍郎（《蘇氏家訓》）。
稱錘投足
寇萊公準少時不修小節，頗愛飛鷹走犬。太夫人性嚴，每不勝怒，舉稱錘投之，中足流血，由是折節從學。及貴，母已亡，每捫其瘡痕輒哭（《記郡》）。
杖碎金魚
陳堯谘善射，號小由基。及守荊南回，其母馮夫人問：「汝典郡有何異教？」堯谘曰：「每以弓矢為樂。」母曰：「汝父教汝以忠孝輔國家，今汝不務行仁化，而專務一夫之勇，豈汝父之志耶？」杖之，碎其金魚（《燕談》）。
逆料其子
范蠡居陶，中男殺人，囚於楚。乃裝金千鎰，遣少子往視，長男固請行，不得已遣之。長男至楚，如父言，進金莊生。生曰：「可疾去，慎毋少留。」長男私留。莊生謂婦曰：「朱公金，事成後歸之，勿動。」乃入與王言：「某星害於楚。」王乃封三錢府，欲赦。楚人驚告長男曰：「王封三錢府，且有赦。」長男以為弟當出，復見生，曰：「弟今自赦。」生知其復得金，令自持去。生羞為所賈，又見楚王曰：「陶之富人朱公之子殺人，皆言其家持金賂王左右。今赦，以朱公子故也。」楚王怒，先論殺朱公子，明日下赦。長男持弟喪歸，盡哀之。朱公獨笑曰：「我固知必殺弟也。非不愛其弟，是少與我為生難，故重棄財。至如少弟，不知財之所從來。前日欲遣者，為其能棄財也。事之理也，無足悲者」（《史記》）。
不才子
帝鴻氏有不才子，掩義隱賊，好行凶德，醜類惡物，頑嚚不友，是與比同，謂之渾敦。少皞氏有不才子，毀信廢忠，崇飾惡言，猜譖庸回，服讒搜慝，以誣盛德，謂之窮奇。顓帝氏有不才子，不可訓教，不知話言，告之則頑，舍之則嚚，傲狼明德，以亂天常，謂之檮杌。此三族也，世濟其凶。縉雲氏有不才子，貪於飲食，冒於財賄，侵欲崇侈，不可盈厭，聚斂積實，不知紀極，不分孤寡，不恤窮匱。天下之民以此三凶謂之饕餮。舜臣堯，賓於四門，流凶族，投四裔，以禦魑魅（《左·文》）。
不如友子
後漢太原王霸妻，不知誰氏。霸立高節，與同郡令狐子伯為友。子伯為楚相，而其子為郡功曹。子伯令子奉書於霸，車馬服從，雍容如也。霸子方耕於野，聞客至，投耒而歸，見令狐子，沮怍不能仰視。霸目之有愧色，客去，臥不起。妻怪其故，霸曰：「吾與子伯素不相若，向見其子容貌甚光，舉措有適；我兒曹蓬發曆齒，未知禮。則父子恩深不覺自失耳。」妻曰：「君少修清節，不顧榮祿。今子伯之貴，孰與君之高？奈何忘初誌而漸兒子乎？」霸屈起而笑曰：「有是哉！」遂共隱遁終身。
伯道無兒
鄧攸字伯道。後石勒過泗水，攸以牛馬負妻子而逃，遇賊掠其牛馬，步走，擔其兒及弟子綏度，不能兩全。乃謂其妻曰：「吾弟早亡，唯有一息，理不可絕，隻當自絕我兒耳。幸而得存，我後當有子。」妻泣而從之，乃棄之。其子朝棄而暮及，明日攸係之於樹而去。後妻不復孕，過江納妾，甚寵之。訊其家屬，說是遭亂，憶父母姓名，乃攸之甥。攸素有德行，聞之感恨，遂不復畜妾，卒以無嗣。時人哀之，為之語曰：「天道無知，使鄧伯道無兒。」讚曰：「攸棄子存侄，以義斷恩。若力所不能，自可割情忍痛，何至預加徽纏，絕其奔走者乎？斯豈慈父仁人之用心也？卒以絕嗣，宜哉！勿謂天道無知，乃有知矣。」
神奪其子
王導子悅為中書郎，先導卒。導先夢人以百萬錢買悅，潛為祈禱者備矣。尋掘地得錢百萬，意甚惡之，一一皆藏閉。及悅疾篤，導憂念特至，不食積日。忽見一人形狀甚偉，被甲持刀，導問是何人，曰：「仆蔣侯也。公兒不佳，欲為請命，故來耳。」導因與之食，食至數斗。食畢，謂導曰：「中書命盡，非可救也。」言訖不見，悅亦殞絕。
祖孫移山
北山愚公年且九十，麵山而居，懲山北之寒，出入之迂也，遂率子孫荷擔，扣石墾壤，箕畚運於北海之尾。河曲智叟笑而止之，愚公長息曰：「我之死有子在焉。子又生孫，孫又生子，子又生孫，子子孫孫無窮匱也，而山不加增，何若不平？」河曲智叟無以應之（《列子》）。
不辨群孫
後周李遷哲嘗除真州刺史，即本州也。遷哲妾媵百數，男女六十九人，緣漢千餘里，第宅相次。姬媵之有子者，分處其中。遷哲鳴笳導從，往來其間，縱酒歡宴；子孫參見，或忘其年名，披簿以審之。郭子儀諸孫數十人，每群孫問安，不盡辨，頷之而已。
祖笏猶存
唐文宗以右拾遺魏謩，征之裔孫，頗奇之。謩累諫，轉起居舍人，紫宸中謝，上曰：「卿家有舊書詔否？」對曰：比多失墜，惟簪笏存。」上曰：「進來。」鄭覃曰：「在人不在笏。」上曰：「覃不解朕意。此甘棠之義，非笏而已。」宣宗嘗曰：「謩名臣孫，有祖風，朕心憚之。」讚曰：謩之議論，挺挺有祖風烈。
臣叔不癡
王湛初有隱德，人莫能知，兄弟宗族皆以為癡。兄子濟輕之，嘗詣湛，見床頭有《周易》，濟請言之。因剖析玄理，微妙有奇趣。歎曰：「家有名士，三十年而不知。」濟去，叔送出門。濟從騎有一馬難乘，無能騎者。請騎之，回策如素。濟益歎其難測。既還，渾問濟：「何以暫行累日？」曰：「始得一叔。」渾問其故，具歎述如此。渾曰：「何如我？」濟曰：「濟以上人。」武帝每見濟，輒以湛調之，曰：「卿家癡叔死未？」濟曰：「臣叔殊不癡。」稱其實美。
兄疫不去
晉咸寧中大疫，庾袞二兄俱亡，次兄毗復危殆，癘氣方熾，父母諸弟皆出次於外，袞獨留不去。諸兄強之，乃曰：「袞性不畏病。」遂親自扶持，晝夜不眠。其間復撫柩哀臨不輟。如是十有餘旬，疫勢既歇，家人乃返，毗病得瘥，袞亦無恙。父老咸曰：「異哉此子，守人所不能守，行人所不能行，歲寒然後知松柏之後凋，始知疫癘之不能相染也。」
寢必共被薑肱，彭城人，與弟仲海、季江事繼母，俱以孝行著聞。
其友愛天至，寢必共被。肱嘗與季江夜於道遇賊，欲殺之。兄弟更相請死，賊遂兩釋之。漢桓帝時為郡守，閹豎專政，乃隱身賣卜（《本傳》）。
君良同居
劉君良，瀛洲人，四世同居，門內斗栗尺帛無所私。隋末荒饉，妻勸其異居，因易置庭樹烏雛。烏雛鬥鳴，家人怪之。妻曰：「天下亂，禽鳥不相容，況人乎？」君良即與兄弟別處。月餘，知其計，斥去妻曰：「爾破吾家。」召兄弟復還同居（《本傳》）。
友恭備至
王覽為生母朱氏偏愛，年數歲，見兄祥被母楚撻，覽輒涕泣抱持。朱以非理使祥，覽即與俱，又虐使祥妻，覽妻亦趨而共之，朱患乃止。又欲鴆祥，覽輒奪而先飲，幾致斃。其友恭備至如此。晉武帝時，累官至光祿大夫（《本傳》）。
嫂翏釜羹
漢高祖微時，嘗與賓客過其丘嫂食。嫂厭叔，佯為羹盡嘐（音曆）釜。客已去，而視釜中有羹，由是怨嫂。及立，獨不封其子。太上皇為言，高祖曰：「非敢忘也，為其母不長者。」封其子為羹頡侯。
為嫂所嫉
陳平與兄伯居。伯嘗縱平遊學，人或謂平問食而肥。其嫂嫉平不親家產，曰：「食糠核耳（麥糠中不破者）。有叔如此，不如無。」伯聞之，遂棄其婦。鄉人或讒平，居家時盜其嫂。
珠玉在側
衛玠字叔寶，風神秀異；入市，見者皆以為玉人。王濟字武子。玠之舅也。每見玠，輒歎曰：「珠玉在側，覺我形穢。」又嘗語人曰：「與玠同遊，冏若明珠之在側，朗然照人。」
過妻兄食
劉穆之少貧，好往妻兄江氏乞食，多見辱江氏。後有慶會，屬令勿來，穆之猶往，食畢求檳榔。江氏兄弟戲之曰：「檳榔消食，君乃常饑，何忽須此？」妻市肴饌，為其兄弟，以餉穆之。穆之為丹陽尹，乃令廚人以金盤貯檳榔一斛以進之。
財產歸妻弟
許昌士人張孝基，娶同里富人女。富人隻一子，不肖，斥逐之。富人病且死，盡以家財付孝基，與治後事如禮。久之，其子丐於途，孝基見之，惻然謂曰：「汝能灌園乎？」答曰：「如得灌園以就食，幸矣。」其灌園稍自力，孝基復謂曰：「汝能管庫乎？」答曰：「得管庫，又何幸也。」孝基使管庫，覺馴謹無他過，知其能自新，遂以其父所委財產悉歸之。其子自此勵操（《厚德錄》）。
棄子存侄
魯義姑者，野人之婦也。齊攻魯至郊，遙見一人攜一兒、抱一子，及軍至，乃棄抱者而抱攜者。將欲射之，遂止，問曰：「所抱者誰之子？」對曰：「兄之子。」「所棄者誰之子？」曰：「己子也。妾見大軍至，不能兩全，遂棄所生之子。」軍曰：「子之於母，甚痛於心。何棄所生而抱兄子？」對曰：「子之於母，私愛也；侄之從姑，公義也。背公向私，妾不為也。」齊軍曰：「魯郊有婦人，猶持節行，況朝廷乎？」遂回軍，不伐魯。魯軍聞之，賜束帛，號曰「義姑」。
見誣通妹
河南李淑卿為功曹，應舉孝廉。同時應舉人害之，使婢宣言「淑卿淫其寡妹。」同舉人詣尹，以骨肉相奸，不合應孝廉。淑卿杜門自絕。女妹傷被淫名，遂到府門自殺，淑卿亦自殺，明己無僭也。後三年，霹靂害淑卿者，以其屍置淑卿塚前（《列子》）。
冒刃赴姑
鄭義宗，唐人。妻盧氏，事姑恭順。夜有盜劫其家，家人悉奔竄，盧冒白刃往立姑側，被賊箠擊幾死。賊去，人問其何以不懼，答曰：「人之所以異於禽獸者，以其有仁義也。鄰裏急難，尚當相赴，況在於姑而可棄乎？若百有一危，我不得獨生」（《本傳》）。
引刀斷臂
王凝妻李氏，青州人。凝為司戶參軍，以疾卒。李氏攜幼子往負其遺骸以歸，車過開封，旅舍止宿。主人見其婦人，避嫌不許。李氏顧天色已暮，不肯去，主人牽其臂而出之。李氏仰天慟曰：「我為婦人不能守節，而手為人牽執，不可以此手汙吾身。」即引刀自斷其臂，路人嗟之（《本傳》）。
竇氏投崖
唐奉天竇氏二女，生長草野，幼有誌操。長者年十九，次者年十六。的群盜劫掠，匿岩穴間，盜曳出，驅迫以前。二女曰：「寧死義，不受辱。」姊先投崖死，盜方驚駭，妹復自投，折足破麵，盜乃舍之而去（《烈女傳》）。
詹女給賊
詹氏，宋高宗時蕪湖人。年十七，淮寇破邑，父兄被執，將殺之，女泣拜曰：「妾雖陋，願相從，贖父兄命。」賊然之。麾父兄亟去：「無相念，我得侍將軍足矣。」行數里，過市東橋，躍入水中死，賊駭歎而去（《烈女傳》）。
班女成史
扶風曹叔妻，班彪女，名昭，字惠。兄固著《漢書》，共「八表」及《天文志》未及竟而卒。和帝詔就東觀藏書閣踵而成之。帝數召入宮，令皇后諸貴師事焉，號曰大家。每有貢獻異物，輒詔大家作賦頌。時《漢書》始出，多未能通者，內郡馬融伏於閣下，從昭受讀。昭作《女誡》七篇（《列女傳》）。
蔡女博記
陳留董祀妻，即蔡邕之女，名炎，字文姬。博學有才辯，又妙於音律。曹操因事問曰：「聞夫人家先多墳籍，猶能記憶之否？」文姬曰：「昔亡父賜書四千許卷，流離塗炭，罔有存者。今所誦憶，才四百餘篇。」操曰：「今當使十吏，就夫人寫之。」文姬曰：「妾聞男女之別，禮不親授。乞給紙筆，真草唯命。」繕書送之，文無遺誤。
李易安詞
近時婦人能文詞，如李易安頗多佳句。小詞云：「昨夜雨疏風驟，濃睡不消殘酒。試問卷簾人，卻道海裳依舊。知否，應是綠肥紅瘦。」此語甚新。又《九日》詞云：「簾卷西風，人似黃花瘦。」此語亦婦人所難到也。易安再適張汝舟，來幾反目，有啟事與綦處厚云：「猥以桑榆之晚景，配茲駔儈之下材。」傳者無不笑之（《漁隱叢話》）。
情致非宜
毗陵士人家有女，年十六，能詩。《破錢》詩云：「半輪殘月掩塵埃，依稀猶有開元字。想得清光未破時，買盡人間不平事。」《彈琴》詩云：「昔年甘笑卓文君，豈信絲桐解誤身。今日未彈心已亂，此心元自不由人。」雖有情致，非女子所宜。
女子題驛
後山見永安驛廊東柱有女子題《五字詩》云：「無人解妾誌，日夜長如醉。妾不是瓊奴，意與瓊奴類。」讀而哀之，作二絕句云：「桃李摧殘風雨新，天孫河鼓隔天津。主恩不與妍華盡，何恨人間失意人。」《青瑣高議》載：瓊奴姓王氏，郎中幼女，失身於趙奉常家，為主母淩辱，道出淮上，書其事於驛壁，見者哀之。
憶其妻像
齊王起九重之臺，募國中能畫者賜之錢。有敬君居常饑寒，其妻妙色。君工畫，貪賜畫殖，去妻日久，思憶其妻像，向之而笑。傍人見以白王，王召問之，對曰：「有妻如此，去家日久，心常念之。竊畫其像，以慰離心，不料上聞。」進士趙顏於畫工處得軟障圖，一婦人甚麗，顏欲得如此妻。畫工曰：「余神畫也，此名真真。呼其名百日，晝夜不歇，即必應。應則以百家彩灰酒灌之，遂活。」顏如其言，果下障，言笑飲食如常，逾年生一子。其友曰：「此妖也，余有神劍，可斬之。」是夕，真真泣曰：「妾南嶽地仙也。君忽疑妾，不可更住。」攜其子卻上軟障，嘔出前酒，畫上添一子（《縉紳勝說》）。
丹腮點頰
吳孫和悅鄧夫人，嘗置膝上。和弄水精如意，誤傷夫人頰，血汙褲帶。醫者曰：「得白獺髓，雜玉與琥珀屑，當減痕。」及差，有赤點，更益其妍。諸嬖人更以丹脂點頰以要寵（《拾遺記》）。
難在去欲
東坡云：昨日太守陽君采、通判張君規，邀餘出遊安國寺，坐中論服氣養生之事，餘曰：「皆不足道，難在去欲。」張曰：「蘇子卿齧雪咽氈，縮背出血，無一語少屈，可謂了死生之際矣。然不免為胡婦生子，窮居海上且爾。而況洞房綺疏之下乎？乃知此事不易消除。」眾客皆大笑（《誌林》）。

[book_title]卷八·人倫類
原髻之始
髻者、繼也，女子必有繼於人。女媧氏以羊毛繩向後係之，以荊木竹為之笄，貫發。赫連氏造梳二十四齒，取疏通之義。堯舜以銅為笄，舜加女人首飾、釵梳，雜以象牙、玳、瑁為之。周文王髻上加翠翹花，傅之鉛粉。其高髻名鳳髻，又有雲髻加之，步步而搖，故曰步搖。始皇宮中梳望仙髻。漢宮有迎春髻。漢武帝時諸仙從王母下降，皆梳飛仙髻、盤龍髻，貫以鳳首釵、孔雀搔頭、雲頭篦，掃八字眉。漢明帝宮人梳百合分梢髻、同心髻，掃青黛蛾眉。魏武宮人掃連頭眉。晉惠帝宮人梳芙蓉髻，通草五色花子，掃黑墨眉。一畫連心細長，曰仙娥妝。隋文帝宮中梳九真髻。唐武德中梳平蕃髻，開元中梳雙鬟望仙髻，貞元作偏髻子（《炙轂子》）。
無鹽不售
齊鍾離春者，無鹽邑女也。其為人臼頭深目，長壯大節，昂鼻結喉，肥項少發，聽腰出胸，皮膚若漆。行年三十，無容入衛，嫁不售，流棄莫執。於是乃拂拭短褐，自詣宣王，願一見，謂謁者曰：「妾齊之不售女電。聞君王之聖德，願備後宮之掃除。」謁者以聞。宣王方置酒於漸臺，左右聞之，莫不掩口大笑曰：「此天下強顏女也。」宣王乃召而見之，謂曰：「今夫人不容鄉里布衣，而欲千萬乘之王，亦有奇能乎？」無鹽對曰：「無有。」但揭目含齒，舉手拊肘，曰：「殆哉！殆哉！」如此者四。宣王於是停漸臺，罷女樂，招進直言，立太子，進慈母，拜無鹽為王後而國大治（《列女傳》）。
醜妻誚夫
許允婦是阮衛尉女，奇醜。交禮竟，允無復入內，家人深以為憂。會允有客至，婦令婢視之，還答曰：「是桓郎。」桓郎者，桓範也。婦云：「無憂，桓必勸入。」桓果語許云：「阮家既嫁醜女與卿，故當有意，卿宜察之。」許便回入內，既見婦，即欲出。婦料其此出，無復入理，便捉裾停之，許因謂曰：「婦有四德，卿其有幾？」婦曰：「新婦所乏，惟容耳。然士有百行，君其有幾？」許云：「皆備。」婦曰：「夫百行以德為首，君好色不好德，何謂皆備？」允有慚色，遂相敬重。（《世說》）。
夢立冰上
晉索紞，字叔徹，世為通儒，明術數。令狐策夢立冰上，與冰下人語。紕曰：「冰上為陽，冰下為陰，陰陽事也。士如歸妻，迨冰未泮，婚姻事也。君在冰上與冰下人語，媒介事也。」策曰：「老夫耄矣，不為媒也。」會太守田豹因策為子求鄉人張公征女，仲春而成婚。
月下老人
韋固少未娶，旅次宋城，遇異人倚囊坐，向月檢書，曰：「此幽冥之書。」 固曰：「然則君何主？」曰：「天下之婚爾。」因問囊中赤繩，子云：「以係夫妻之足。雖仇家異域，此繩一係，終不可易。君妻乃此店北賣菜陳嫗女爾。」周逐之，入菜市，見嫗抱二歲女，亦陋。老人指示，固怒磨小刀付奴曰：「殺彼女，當賜汝萬錢。」奴翌日刺於稠人中，才傷眉間。爾後十四年，以父蔭參相州軍事，刺史王恭妻以女，年十六七，容貌端麗，眉間常貼花鈿，未嘗暫去。逼問之，曰：「妾郡守之猶子也。父卒於宋城任。時方繈褓，乳母鬻蔬以給朝夕，嘗抱於市，為賊所刺，痕尚在。」因盡言。宋城宰聞之，名其店曰定婚店（《續幽怪錄》）。
因昏報德
吳師入郢，楚子取其妹季羊以出。楚昭王之奔鄭，楚大夫鍾建負季羊以從。王將嫁季羊，季羊辭曰：「所以為女子，遠丈夫也。鍾建負我矣。」以妻鍾建，以為樂尹（《定四》）。五代和凝舉進士，梁義成軍節度使賀瑰辟為從事。瑰與唐莊宗戰於胡柳，瑰敗，脫身走，獨凝隨之，反顧見凝，麾之使去，凝曰：「丈夫當為知己死，吾恨未得死所爾，豈可去也！」已而一騎追瑰幾及，凝叱之，不止，即引弓射殺之。瑰由此得免。瑰歸，戒其諸子曰：「和生，誌義之士也，後必富貴。爾其謹事之。」因妻以女。後官至太子太傅，封魯國公。
富人莫與
陳平少時，家貧，好讀書；及長，可娶婦，富人莫與者，貧者平亦愧之。戶牖富人張負有女孫，五嫁夫輒死，人莫敢娶，平欲得之。邑中有大喪，平家貧侍喪，以先往後罷為助。負見之喪所，獨視偉平，平亦以故後去，負隨平至其家，家乃負郭窮巷，以席為門，然門外多長者車轍。負歸，謂其子仲曰：「吾以女孫與陳平。」仲曰：「平貧，不事事，一縣中盡笑其所為，獨奈何予之女？」負曰：「固有美如陳平長貧者乎？」卒與女。為平貧，乃假貸幣以聘，予酒肉之資以內婦。負戒其孫曰：「毋以貧故，事人不謹。事兄伯如事乃父，事嫂如事乃母。」平既取張氏，資用益饒，遊道日廣。
牽絲得女
郭元振少美，宰相張嘉貞欲納為婿。元振曰：「知公有五女，未知孰美？」張曰：「吾女各有姿色，即不知誰是匹偶。使五女各持一線幔前，使子取便牽之。」元振欣然從命，遂牽一紅線，第三女果有姿色（《天寶遺事》）。
女手相貴
王克正仕江南，歸本朝直舍人院。及死無子，唯一女十餘歲。陳摶入吊，出語人曰：「王氏女，吾雖不見其面，觀其捧爐奉佛，手相甚貴。」後數年，陳晉公恕為參知政事，一日便坐，太宗問曰：「卿娶誰氏？有幾子？」晉公對曰：「臣無妻，有二子。」太宗曰：「王克正江南舊族，身後唯一女。朕甚念之，卿可作配。」晉公不敢辭，遂納為室。不數日，封國夫人，如陳之相也。
假作美婿
祖龍圖無擇，晚娶徐氏，有姿色。議親之時，無擇為館職，徐氏必欲相其人，而無擇貌寢，恐不得當也。同舍馮當世京，豐姿秀美，乃諭媒妁：俟馮出局，揚鞭躍馬經過。徐居曰：「此祖學士也。」徐竊窺，喜甚，成婚始悟其非，竟以反目離昏。
奇其清苦
後漢鮑宣妻桓氏，字少君。宣嘗就少君父學，父奇其清苦，以女妻之，裝送甚厚。宣不悅，曰：「少君生富，驕習美飾，吾貧賤不敢當禮。」少君乃悉歸侍御服飾，更著短布裳，與宣共挽鹿車歸鄉里。拜姑畢，提甕出汲，修行婦道。宣官司隸校尉。子永，中興初為魯郡守。永子昱從客問少君曰：「太夫人寧復識挽鹿車時不？」對曰：「先姑有言，存不忘亡，安不忘危。吾安敢忘乎？」
道縕不樂
道縕，晉謝安侄女，博學強記，能屬文，初適王凝之，還，甚不樂。安曰：「王郎，逸少之子，不惡，汝何恨也。」答曰：「一門叔父，隻有阿大中郎。」謂獻之也（《本傳》）。
以姨繼室
韓須如齊逆女，齊陳無宇送女，致少薑。少薑有寵於晉侯，晉侯謂之少齊。少薑卒，齊侯使晏嬰請繼室於晉，曰：「寡君不腆先君之適，以備內官，焜耀先人之望，則又無祿，早世殞命，寡人失望，君義不忘先君之好，惠顧齊國，辱收寡人，徼福於太公、丁公，照臨敝邑，鎮撫其社稷，則猶有先君之適，及遺姑姊妹若而人。君若不誤敝邑，而辱使董振擇之，以備嬪嬙，寡人之望也。」韓宣子使叔向對曰：「寡君之願也。寡君不能獨任其社稷之事，未有伉儷，在衰絰之中，是以未敢請。君有辱命，惠莫大焉。若惠顧敝邑，撫有晉國，賜之內主，豈惟寡君，舉群臣實受其貺，其自唐叔以下，實寵嘉之。」遂成婚（《昭二》）。
擇娶九姨
龍圖劉公煜，未第前娶尚書晃之長女，早亡。而趙氏猶有二妹，皆未適人。既而劉公登科，晃捐館，夫人復欲妻之，使媒妁通意。劉曰：「若有武有之德，則不敢為姻；如言禹別之州，則庶可從命。」蓋劉公不欲七姨為匹，意欲九姨議親故也。夫人詬曰：「諺雲『薄餅從上揭』，劉郎才及第，豈得便揀點人家女？」劉曰：「非敢有擇，但七姨骨相寒薄。」遂娶九姨，後生七子，幾、忱皆至大官。七姨後適關生，竟不第，落泊寒餒，暮年，劉氏養之終身（《青箱雜記》）。
再娶小姨
歐陽公修與王宣徽拱辰同為薛簡肅公子婿。文忠公先娶長女，王拱辰娶其次。後文忠再娶其妹。故文忠有「舊女婿為新女婿，大姨夫作小姨夫」之戲（《詩話》）。
聘後登第
杜祁公少時客濟源，有縣令者能相人，厚遇之。與縣之大姓相裏氏議婚不成，祁公亦別娶，久之，祁公妻死，令曰：「相裏女子當作國夫人矣。」相裏兄弟二人，前卻祁公之議者兄也，令召其弟曰：「秀才杜君，人材足依也，當以女弟妻之。」議遂定。共兄尤之，弟曰：「杜君，令之重客。令之意，其可違？」兄悵然曰：「姑從之，俾教諸兒讀書耳。」祁公未成婚，赴試京師，登科。相裏之兄厚資往見，公曰：「婚已定議，其敢違？某既出仕，頗憂門下無與教兒讀書者爾。兄遺卻之。」相裏之兄大慚以歸。祁公既娶相裏夫人，至從官，以兩郊禮奏異姓恩任，相裏之弟，後官至員外郎（《聞見錄》）。
不背前約
劉廷式本田家，鄰舍翁有女，約與為婚；契闊數年，廷式登第歸鄉，訪鄰翁而翁已死。女因病雙瞽，家極困餓。廷式使人申前好，而女之家辭以疾，仍以傭耕，不敢姻士大夫。廷武曰：「與翁有約，豈可以翁死、女疾而背之乎？」卒與成婚，閨門極睦，其妻相攜而後行。凡生數子。廷式嘗坐小譴，監司欲遂之，嘉其美行，遂為之闊略。其後妻死，哭之極哀。東坡高其行，為文以美之。
生子再嫁
聲伯之母不聘，穆薑曰：「吾不以妾為姒。」生聲伯而出之，嫁於齊管於奚，生二子而寡，以歸聲伯。聲伯以其外弟為大夫，而嫁其外妹於施孝叔。即犨來聘，求婦於聲伯，奪施氏婦以與之。婦人曰：「馬獸猶不失儷，子將若何？」曰：「吾不能死亡。」婦人遂行，生二子於卻氏。卻氏亡，歸二子於施氏。施氏逆諸河，沉其二子。婦人怒曰：「己不能庇其伉儷而亡之，又不能字人之孤而殺之，將何以終？」遂誓施氏（《成十一》）。
再嫁被誑
諸葛恢女，嫁庾亮子。會婦既寡，不復出嫁。此女性凶強，無有登車理。恢既許江霦婚，乃移家近之。後誑女云：「宜徙。」於是家人一時去，獨留女在後。比其覺，已不復得出。江暮來，女哭罵彌甚，積日漸歇。江瞑而入宿，但在對床上。後觀其意轉，江乃詐魘，良久不寤，聲氣轉急。女乃呼婢云：「喚江郎覺。」江於是躍來就之曰：「我自是天下之男子。卿何事而乃見喚耶？既爾相關，不得不與人語。」女默然而慚，情誼遂篤。恢女既改適，與亮書及之，答曰：「賢女尚少，故其宜也。感念亡兒，若在初沒」（《世說》）。
求先聖裔
叔梁紇求婚於顏氏。顏氏有三女，其小曰征在。顏父問三女曰：「陬大夫雖父祖為士，然其先聖王之裔。今其人長十尺，武力絕倫，吾甚貪之。雖年長性嚴，不足為疑。三子孰能為之？」二女莫對。征在進曰：「從父所製，將何問焉。」父曰；「即爾能矣。」遂以妻之。征在既廟見，以夫之年大，懼不時有男，而私禱尼丘之山以祈焉，生孔子，故名丘，字仲尼（《家語》）。
不與凡子
唐處士侯高將嫁女，曰：「吾一女，憐之，必嫁官人，不以與凡子。」王適瑰奇負氣謂媒嫗曰：「吾明經及第，即官人。」嫗諾，公曰：「若官人即取文書來。」適計窮吐實。嫗曰：「無苦我。隻得一卷書粗若告身者，我袖以往，公未必取視。」公望見文書銜袖，果信不疑，曰：「足矣」。以女適王氏（韓文公作《墓志》）。
特取名士
孫明復先生退居泰山之陽，枯槁憔悴，鬢須皓白，家貧不娶。故相文定公李迪就見之，歎曰：「先生年五十，一室獨居，誰事左右？不幸風雨，飲食生疾，奈何？吾弟之女甚賢，可以奉先生箕帚。」先生固辭。文定曰：「吾女不妻先生，不過一官人妻。先生德高天下，幸婿李氏，榮貴莫大於此。」石介與其群弟子進曰：「公卿不下士久矣。今丞相不以貧賤而欲托以子，是高先生行義也。」先生於是曰：「宰相女不以妻公侯貴族，而固以嫁山谷衰老、藜藿不克之人。相國之賢，古無有也。予不可不成相國之賢名。」遂妻之，其女亦甘淡薄，事先生盡禮。當時士夫莫不賢之。先生用富弼薦，除國子監直講（《澠水燕談》）。
簡斥數婦
梁鴻字伯鸞，家貧不娶。同縣孟氏有女，狀肥醜而黑，力舉石臼，擇對不嫁。年三十，父母問其故，女曰：「欲得賢如梁伯鸞者。」鴻聞而聘之，女求作布衣、麻屨、織篋作緝續之具；及嫁，始以裝飾。入門七日，而鴻不答，妻乃跪床下請曰：「竊聞夫子高義，簡斥數婦，妾亦偃蹇數夫矣，今而見擇，敢不請罪？」鴻曰：「吾欲裘褐之人，可與俱隱深山者，爾乃衣綺縞，傅粉墨，豈鴻所願哉？」妻曰：「以觀子之志耳。妾自有隱居之服。」乃更為椎髻，著布衣，操作而前。鴻大喜曰：「此真梁鴻妻也。」名之曰德曜，字孟光，乃共入灞陵山中，以耕織為業。至吳，依大家皋伯通居廡下，為人賃春，每歸，妻為具食，不敢於鴻前仰視，舉案齊眉。伯通察而異之，舍之於家。
女識大魁
李翱尚書牧江淮郡日，進士盧儲投卷來謁，李禮待之，置文卷几案間，赴公宇視事。長女及笄，見文卷尋繹數四，謂小青衣曰：「此人必為狀頭。」李公聞之，深異其語，乃納為婿，來年果狀頭及第，才過殿試，即赴佳姻。《催妝》詩曰：「昔年曾去玉京遊，第一仙人許狀頭。今日已成秦晉會，早教鸞鳳下妝樓。」至官舍迎內子，入庭花開，乃題侍曰：「芍藥斬新栽，當庭數朵開。東風與拘束，留待細君來」 （《南部新書》）。
祭仲殺糾
祭仲專，公使其婿雍糾殺之。雍姬知之，謂其母曰：「父與夫孰親？」母曰：「人盡夫也，父一而已，胡可比焉？」遂告祭仲曰：「雍氏舍其室而將烹子於郊，吾惑之以告。」祭仲殺雍糾，屍諸周氏之汪，公載以出，曰：「謀及婦人，宜其死也」（《左·威》）。
婿為所薄
張延賞選婿，無可意者。其妻苗氏賢而知人，特選進士韋皋，許之。皋性疏曠，不拘細行，延賞竊悔。由是婢仆頗輕慢之，惟苗氏待之益厚。皋因辭東遊，張氏罄奩具以治行。延賞幸其去，以七馱物為贐。皋行翌日悉還之，惟留奩物及書冊而已。後五年，皋擁節旄，會德宗幸奉天，持節西川，替延賞，乃改姓名作韓翱，人莫敢言。至大回驛，去府三十里，人有報延賞曰：「讚相公者，韋皋也，非韓翱。」苗氏曰：「若韋皋，必韋郎也。」延賞曰：「天下姓名，同者甚眾。彼韋生必填溝壑，豈能乘吾位乎？」次日，果韋皋也。延賞慚懼，自西門潛遁。皋入見，苗禮奉過布衣之日，求前輕慢者皆杖死之。時泗濱郭圍因為詩曰：「宣父從周又入秦，昔賢誰不困風塵。當時甚訝張延賞，不識韋皋是貴人」（《唐宋遺史》）。
不哀而懼
子產晨出，聞婦人哭，撫其禦手而聽之，有間，使執而問焉，則手殺其夫者。禦問何以知之，曰：「凡人於其所親愛也，始疾而憂，臨死而懼，已死而哀。今夫已死，不哀而懼，是以知其奸也」（《韓子》）。
道悅桑婦
晉文公出會，欲伐衛，公子鋤仰而笑。公問何笑，曰：「臣之鄰人有送其妻適私家者，道見桑婦悅而與言。然顧視其妻，亦有招之者。臣竊笑之。」公悟其言，乃引師還。未至，而有伐其北鄙者矣（《列子》）。
不棄糟糠
宋弘為太尉，時帝妹胡陽公主新寡，帝與共論群臣，以微觀其意。主曰：「宋弘盛容，群臣莫及。」帝曰：「試圖之。」主坐於屏風，召弘問曰：「富易交，貧易妻，人情乎？」弘曰：「貧賤之交不可忘，糟糠之妻不下堂。」帝回謂主曰：「事不諧矣。」唐太宗嘗謂尉遲敬德曰：「朕欲以女妻卿，何如？」敬德叩頭謝曰：「臣妻雖鄙陋，相與共貧賤。臣雖不學，聞古人貧不易妻。」
車載故妻
朱買臣字翁子，嘗賣薪樵，行且誦書，妻羞之，求去。其後，買臣獨行歌道中，故妻與夫家上墳，見買臣饑寒，呼飯食之。及買臣為會稽太守，入吳界，見其故妻夫妻治道，買臣駐車，呼令後車載
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:13:26-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>