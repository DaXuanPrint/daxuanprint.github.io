<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,厚德录全文在线阅读,厚德录全文在线下载,大玄古籍书库">
<meta name="description" content="四卷，《直斋书录解题》传记类著录，题作《近世厚德录》，有沈溶道源为作序。《宋史·艺文志》同，亦列在传记类，仅一卷。《四库全书》本无“近世”二字，列入杂家类存目。此书杂录宋人小说中阴德果报故事荟为一编，引书均注明出处。如第一条记钱若水平反冤狱事出《涑水纪闻》，张孝基以还产为山神条出《泊宅编》，钟离君嫁婢条引自《东轩笔录》。且有失传之书如《杨文公谈苑》《遁斋闲览》等，可据以辑录佚文。实可视为宋人小说选集，但出处尚有疏误。《四库全书总目》议其涉及神怪，言论鄙陋，“殊非儒者立言之道，与《圣门事业图》如出两手”。实">
<title>厚德录_李元纲_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">厚德录</span> <br/>
          作者： <span class="inputVal" id="bkauthor">李元纲</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,笔记,小说,完结</span> <br/>
          字数： <span class="inputVal" id="bknum">[book_length]29251</span> <br/>
          说明： <span class="inputVal" id="bkdec">四卷，《直斋书录解题》传记类著录，题作《近世厚德录》，有沈溶道源为作序。《宋史·艺文志》同，亦列在传记类，仅一卷。《四库全书》本无“近世”二字，列入杂家类存目。此书杂录宋人小说中阴德果报故事荟为一编，引书均注明出处。如第一条记钱若水平反冤狱事出《涑水纪闻》，张孝基以还产为山神条出《泊宅编》，钟离君嫁婢条引自《东轩笔录》。且有失传之书如《杨文公谈苑》《遁斋闲览》等，可据以辑录佚文。实可视为宋人小说选集，但出处尚有疏误。《四库全书总目》议其涉及神怪，言论鄙陋，“殊非儒者立言之道，与《圣门事业图》如出两手”。实未知两书性质、体例各不相同，不可比较。此书杂采诸家笔记杂说,记载廉洁官吏善政及州县诸多事例等,以垂范教人为善,故称《厚德录》。书中盛称因果报应,兼以神怪。如言张孝基以还产为山神,谓福州张生捐资救缢遇钟离权得道等事,皆不可信。《四库全书总目·杂家类存目》谓其书“非儒者立言之道”,与其所著“《圣门事业图》,如出两手,不可解也”。全面否定其书。其实,书中所寓劝善之意,还是可取的。今有《百川学海》、《稗海》、《笔记小说大观》、《丛书集成初编》、《历代小史》等丛书本。</span> <br/>
          封面： <span class="inputVal" id="bkimg">Z_13842.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]厚德录
[book_author]李元纲
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,笔记,小说,完结
[book_length]29251
[book_dec]四卷，《直斋书录解题》传记类著录，题作《近世厚德录》，有沈溶道源为作序。《宋史·艺文志》同，亦列在传记类，仅一卷。《四库全书》本无“近世”二字，列入杂家类存目。此书杂录宋人小说中阴德果报故事荟为一编，引书均注明出处。如第一条记钱若水平反冤狱事出《涑水纪闻》，张孝基以还产为山神条出《泊宅编》，钟离君嫁婢条引自《东轩笔录》。且有失传之书如《杨文公谈苑》《遁斋闲览》等，可据以辑录佚文。实可视为宋人小说选集，但出处尚有疏误。《四库全书总目》议其涉及神怪，言论鄙陋，“殊非儒者立言之道，与《圣门事业图》如出两手”。实未知两书性质、体例各不相同，不可比较。此书杂采诸家笔记杂说,记载廉洁官吏善政及州县诸多事例等,以垂范教人为善,故称《厚德录》。书中盛称因果报应,兼以神怪。如言张孝基以还产为山神,谓福州张生捐资救缢遇钟离权得道等事,皆不可信。《四库全书总目·杂家类存目》谓其书“非儒者立言之道”,与其所著“《圣门事业图》,如出两手,不可解也”。全面否定其书。其实,书中所寓劝善之意,还是可取的。今有《百川学海》、《稗海》、《笔记小说大观》、《丛书集成初编》、《历代小史》等丛书本。
[book_img]Z_13842.jpg


[book_title]卷一
錢若水為同州推官，知州性褊急，數以胸臆決事，不當。若水固爭不能得，輒曰：「當陪奉贖銅爾。」已而果為朝廷及上司所駁，州官皆以贖論，知州愧謝。而已復然，前後如此數矣。有富家小女奴逃亡，不知所之，女奴父母訟於州，州命錄事參事鞫之，錄事嘗貸於富民不獲，乃劾富民父子數人共殺女奴，棄屍水中，遂失其屍，或為元謀，或從而加罪，皆應死。富人不勝榜楚，自誣服。具獄上州官，審覆無反異，皆以為得實。若水獨疑之，留其獄數日不決。錄事詣若水廳事，詬之：「若受富民錢，欲出其死罪耶？」若水笑謝曰：「今數人當死，豈可不少宿留，孰觀其獄辭耶？」留之且旬日，知州屢趣之不能，上下皆怪之。若水一旦詣知州，屏人言曰：「若水所以留其獄者，密使人訪求女奴，今得之矣。」知州驚曰：「安在？」若水因密送女奴於知州所。知州垂簾引女奴父母問之曰：「汝今見女識之乎？」對曰：「安有不識也？」因從簾中推出示之，父母泣曰：「是也。」乃引富民父子悉破械縱之，其人號泣不肯去，曰：「微使君之賜則某滅族。」知州曰：「推官之賜，非我也。」其人趨詣若水廳事，若水閉門拒之曰：「知州自求得之，我何與焉？」其人不得入，繞牆而哭，傾家資以飯僧，為若水祈福。知州以若水雪冤死者數人，欲為之論奏其功，若水固辭曰：「若水但求獄事正人不冤死耳，論功非本心也，且朝廷若以此為若水功，當置錄事於何地耶？」知州歎服曰：「如此尤不可及矣。」錄事詣若水，叩頭愧謝。若水曰：「獄情難知，偶有過誤，何謝也。」於是遠近翕然稱之。未幾，太宗聞之，驟加進擢，自幕職半年中為知制誥，二年中為樞密副使。
李繼隆討夏虜，與轉運使盧之翰有隙，欲陷之罪，乃檄轉運司期八月出塞，令辦芻粟。轉運司調發方集，繼隆復為檄言陰陽人狀陳國家八月不利出師，當更取十月。轉運司遂散芻粟。既而復為檄雲，得保塞胡偵侯狀言賊且入塞，當以時進軍，芻粟即日取辦。是時民輸免者適散，卒不可復集，隆遂奏轉運司乏軍糧。太宗大怒，立召中使一人付三函取轉運使盧之翰、竇比及某人首級。丞相呂端，樞密使柴禹錫皆不敢言，惟樞密副使錢若水爭之：「先推驗有狀，然後行法。」上大怒，拂衣起入禁中，二府皆罷，若水獨留廷中不去。上既食久之，使人偵視廷中有何人，報曰：「有細瘦而長者尚立焉。」上出詰之曰：「爾以同州推官再期為樞密副使，朕所以擢任爾者，以爾為賢耳。乃不才如此，爾尚留此安俟？」對曰：「陛下不知臣無狀，使待罪二府，臣當竭其愚慮，不避死亡，補益陛下，以報厚恩。李繼隆外戚，貴重莫比。陛下據一幅紙，詔書誅二轉運使，雖彼有罪，天下何由知之？鞫驗事狀明白乃爾，加誅亦何晚焉？獻可替否，死以守之，臣之常分。臣未獲死，故不敢退。」上意解，乃召呂端等問之，端等奏請如若水議，先令責狀，許之。三人皆黜為行軍副使。既而虜欲入塞事皆虛，繼隆坐落招討、知秦州。
曹彬侍中攻金陵，垂克，忽稱疾不視事，諸將皆來問疾，彬曰：「餘之病非藥石所愈，惟諸公共發誠心，自誓以不妄殺一人，則自愈矣。」諸將許諾，共焚香為誓，明日稱愈。及克金陵，城中皆按堵如故。曹翰克江州，忿其久不下，屠戮無遺。彬之子孫貴盛，至今不絕；翰未三十年，子孫有乞丐於海上者矣。
曹彬侍中為人仁愛，多恕平，數秉國未嘗妄斬人。嘗知徐州，有小吏犯罪，既立案，逾年然後杖之，人皆不曉其旨。彬曰：「吾聞此人新娶婦，若杖之，彼其舅姑必以此婦為不利而惡之，朝夕笞罵，使不能自存。吾緩其事而法亦不可赦也。」其用誌如此。
趙康靖公槩與歐陽文忠公修同在館，乃同修《起居注》。槩性重厚寡言，修意輕之。及修除知州誥，是時，韓、範在中書，以槩為不文，乃除天章閣待制。槩澹然不以屑意，及韓、範出，乃復除知制誥。會修甥嫁為修從子晟妻，與人淫亂，事覺，語連及修。修時為龍圖閣直學士，河北都轉運使朝廷疾韓、範者皆欲文致修罪，雲與甥亂。上怒，獄急，群臣無敢言者，槩乃上書言：「修以文學為近臣，不可以閨房曖昧之事輕加誣衊。臣與修蹤跡素疏，修之待臣亦薄，所惜者，朝廷大體耳。」書奏，上不悅，人皆為之懼。槩亦澹然如平日。久之，修終坐降為知制誥，知滁州，執政私曉諭槩，令求，乃出知蘇州。遭喪去官服闋，除翰林學士。槩復表讓，以歐陽修先進，不可超越先為學士。奏雖不報，時論美之。
天章閣待制張昷之為河北都轉運使，保州界河巡檢兵士常以中貴人領之，與使州抗衡，多齟齬不相干，州常下之。其士卒驕悍，糧賜優厚，雖不出巡徼，常廩口食。通判不待舉以為虛費，申轉運司罷之。士卒怨怒，遂作亂，殺守倅。朝廷遣知制誥田況齎詔諭之，乃降。方其未降也，中貴人楊懷敏與張昷之不協，在軍中密奏曰：「賊於城上呼云：『得張昷之首，我當降。』若賜昷之首以示賊，宜可得。」上從之。遣中使奉劍往即軍中斬昷之首以示賊。是時參知政事富弼宣撫河北，遇之，即遣中使還，且奏曰：「賊初無此言，是必冤讎者為之；借令有之，若以一卒之故，斷都轉運使頭，此後政何由得行？」上怒解，昷之落職，知虢州。
王太尉旦薦寇萊公為相，萊公數短太尉於上，而太尉專稱其長。上一日謂太尉曰：「卿雖稱其美，彼專談卿惡。」太尉曰：「理固當然。臣在相位久，政事闕失必多，準對陛下無所隱，益足以見其忠直，此臣所以重準也。」上由是益賢太尉。萊公在藩鎮嘗因生日建山棚大宴，又服用奢侈，為人所奏。上怒甚，謂太尉曰：「寇準每事欲效朕，可乎？」太尉徐對曰：「準誠能臣，無如騃何？」上意解，遽曰：「然此止是騃耳。」遂不問。太尉疾亟，上問以後事，唯對以「宜早召寇準為相」。
景祐中，呂許公夷簡執政，範希文仲淹以天章閣待制知開封府，屢攻許公短，坐落職知饒州，徙越州。康定元年，復天章閣待制，知永興軍，尋改陝西都轉運使，會許公自大名復入相。仁宗曰：「范仲淹賢者，朝廷將用之，豈可但除舊職？」即除龍圖閣直學士，陝西經略安撫使。上以許公為長者，天下亦美許公不念舊惡，希文麵謝曰：「向以公事忤犯相公，不意相公獎拔乃爾。」許公曰：「夷簡豈敢復以舊事為念耶？」
呂蒙正丞相不喜記人過，初參知政事，入朝堂，士於簾內指之曰：「是小子亦參政耶？」蒙正佯為不聞而過之，其同列怒，令詰其官位姓名，蒙正曰：「若一知其姓名則終身不能復忘，固不如不知也。不問之何損？」時皆服其局量。
章郇公得象之高祖，建州人，仕王氏，為刺史，號章太傅，其夫人練氏智識過人。太傅嘗出兵，有二將後期，欲斬之。夫人置酒飾美姬進之，太傅歡甚，迨夜飲醉，夫人密摘二將，使亡去。二將奔南唐，後為南唐將，攻建州破之。時太傅已死，夫人居建州，二將遣使厚以金帛遺夫人，且以一白旗授之，曰：「吾將屠此城，夫人植旗於門，且吾已戒士卒勿犯也。」夫人反其金帛並旗弗受，曰：「君幸思舊德，願全此城之人；必欲屠之，吾家與眾俱死耳，不願獨生。」二將感其言，遂止不屠。太傅十三子，其八子夫人所生也。及宋興，子孫及第至達官者甚眾，餘五房子孫無及第者，其父亦八房子孫出繼五房耳。
趙清獻公閱道抃，熙寧中以大資政知越州，兩浙旱蝗，米價踴貴，餓死者十六七。諸州皆榜衢路，立告賞，禁人增米價。閱道獨榜衢路，令有米者任增價糶之。於是諸州米商輻湊詣越，米價更賤，民無餓死。閱道治民所在有聲，在成都杭越尤著。
至和中，範景仁為諫官，趙閱道為御史，以論陳恭公事有隙。熙寧中，介甫執政，恨景仁，數毀之於上，且曰：「陛下問趙抃，即知其為人。」他日，上以問閱道，對曰：「忠臣。」上曰：「卿何由知其忠？」對曰：「嘉祐初，仁宗違豫，鎮首請立皇嗣以安社稷，豈非忠乎？」既退，介甫謂閱道曰：「公不與景仁有隙乎？」閱道曰：「不敢以私害公。」景仁雲。
王達者，屯田郎中李曇仆夫也，事曇久，曇親信之。既而去曇，應募為兵，以選入捧日營，凡十餘年。會曇以子學妖術妄言事，父子械係御史臺獄。上怒甚，獄急，曇平生執友無一人敢餉問之者。達旦夕守台門不離，給飲食，候信問者四十餘日。曇貶恩州別駕，仍即時監防出城，諸子皆流嶺南，達追哭送之，防者遏之，達曰：「我主人也，豈不得送之乎？」曇河朔人，不習嶺南水土，其家人皆辭去曰：「我不能從君之死鄉也。」數日，曇感恚自縊死，旁無家人。達使母守曇屍，出為之治喪事，朝夕哭如親父子，見者皆為流涕。殯曇於城南佛舍，然後去。嗚呼！達，賤隸也，非知有古忠臣烈士之行，又非矯跡求令名以取祿仕也，獨能發於天性至誠，不顧罪戾以救其故主之急，終始無倦如此，豈不賢哉！嗟呼！彼所得於曇不過一飯一衣而已，今世之士大夫因人之力，或致位卿相，已而故人臨不測之患，屏手側足，戾目窺之，猶懼其禍之延及己也，若畏猛火遠避去，又或從而擠之以自脫，敢望其憂卹振救也耶？彼雖巍然衣冠類君子哉，稽其行事則此仆夫必羞之。（出司馬溫公《涑水紀聞》）
許昌士人張孝基娶同里富人女，富人隻一子，不肖，斥逐之。富人病且死，盡以家財付孝基，孝基與治後事如禮。久之，其子丐於途，孝基見之測然，謂曰：「汝能灌園乎？」答曰：「如得灌園以就食，何幸！」孝基使灌園，其子稍自力。孝基怪之，復謂曰：「當能管庫乎？」答曰：「得灌園已出望外，況管庫乎？又何幸也！」孝基使管庫，其子頗馴謹，無他過。孝基徐察之，知其能自新，不復有故態，遂以其父所委財產歸之。此似法華窮子之事。其子自此治家勵操，為鄉閭善士。不數年，孝基卒，其友數輩遊嵩山，忽見旌幢騶禦滿野，如守土大臣，竊視專車者，乃孝基也。驚喜前揖，詢其所以致此，孝基曰：「吾以還財之事，上帝命主此山。」言訖不見。
崇寧更錢法，以一當十，小民嗜利亡命犯法者紛紛，或捕得數大缶，誣以樞密章楶之子綖之所鑄也。初遣監察御史沈畸，既至，係者已數百人，盡釋之，閱實以聞。時宰大怒，別選鍛煉，綖竟坐刺配，籍沒其家。沈既得罪歸鄉以死；張再遷，亦不顯。今三十年間，沈氏有子登科，張氏不復振矣。二子皆東吳賢者，不幸而當此，大抵張之失在於但畏人而不畏天籲！可以為世之戒矣。
（建炎間，侍御沈公追贈直龍圖閣，訓詞云：「士有屈於生前而伸於歿後，方其臨事，執義以行其志，亦奚暇擇利害於當時而冀顯榮於今日哉？是可嘉歎也。爾以直道居御史府，執憲不回，是為稱職，而擅權誤國之人方且嫉惡而排斥之。今公朝德明，昭爾積年之無辜，使雖沒世而不泯。河圖寓直，職號清華，精爽尚存，歆予褒寵。」紹興己卯，正言先生除監察御史，訓詞云：「先皇帝有賢御史以議獄不撓，忤柄臣至於流落以死，朕嘗伸褒錄之典，思其人而不及見，況有令子克濟其美者哉！以爾樂道修身，勇於為善，峨冠在列，有粹然安靜之風。朕既知之矣。賜覲昕廷，察言可用，其以柏寺雄職為予司聰，紹爾家聲則名稱報。」
陳安節學士云：福州一農家子張生，幼時父使持錢三千入山市斧柯，遇村人有為逋負所迫欲自經者，惻然盡以所齎贈之，而親釋縛。因坐石上，旁有人不相識，問：「饑渴乎？」曰：「然。」指路隅竹萌，令食之，堅不可咀；徐傾小瓢水於掌以飲之，生飲水頓覺精爽非常，自此絕粒。忽識字能為詩，頗言人未來事，後祝髮為浮屠。參議何大圭自閩來，云：「與師孰所遇，乃鍾離先生，至今往來不絕。」（出方勺《泊宅編》）
韓魏公以使相出鎮相州，因祀宣尼，宿於齋館，夜有偷兒入其室褰帷挺刃，顧謂公曰：「不能自濟，故來求濟於公。」公曰：「幾上器具可直百千，盡以與汝。」偷兒曰：「非謂此也，願得公首以獻西人。」公即引頸。偷兒投刃稽顙曰：「以公德量過人，故來試公，然幾上之物已荷公賜，願公無泄也。」公曰：「諾。」明日於宅庫如其數取償之，終不以語人。其後為盜者以他事坐罪，當死，乃於市中備言其事，曰：「慮吾死後，惜公之遺德不傳於世也。」
范文正公幼孤，隨母再適朱氏。公性至孝，以母在時方貧，及顯，非賓客不重肉，妻子僅能自充，然好施與，所得俸祿盡置義莊以贍宗屬，泛愛樂善，故雖裏巷之人亦知公之姓字。
二宋丱角之年，同於黌舍肄業，有胡僧見而謂曰；「小宋他日當魁天下，大宋亦不失甲科。」後十餘年春試罷，復過僧於廛邸，僧執大宋手而驚曰：「公風神頓異，昔時能活數百萬命者。」大宋笑曰：「貧儒何力及是？」僧曰：「不然，肖翹之物皆命也，公試思之。」大宋俛思良久乃笑而言曰：「旬日前，所居堂下有蟻穴，為暴雨所侵，群蟻繚繞穴傍，吾乃戲編竹為橋以渡之，由是蟻命獲全，得非此乎？」僧曰：「是也。小宋今歲固當首捷，然公終不出小宋下。」二宋私相語曰：「妄也，一歲固無兩魁。」比唱第，小宋果中首選。章憲太后當朝，謂不可以弟先兄，乃以大宋為第一，小宋為第十。始信僧言不妄。
趙閱道少保寬厚長者，與物無忤，家於三衢，所居甚隘。弟侄有欲悅公意者，厚以直易鄰翁之居以廣公第，公聞不樂曰：「吾與此翁三世為鄰矣，忍棄之乎？」命亟還翁居而不追其直。常知越州，值歲大歉，公召州之富民畢集，勸誘以賑濟之義，即自解腰間金帶置庭下，於是施者雲集，所全活十數萬人。曾子固作《救災記》，備述其事。（出陳正敏《遯齋閑覽》）
范文正公少貧悴，依雎陽朱氏家，常與一術者遊，會術者病篤，使人呼文正而告之曰：「吾善煉水銀為白金，吾兒幼，不足以付，今以付子。」即以其方與所成白金一斤封誌納文正懷中。文正方辭避，而術者已絕。後十餘年，文正為諫官，術者之子長，呼而告之曰：「而父有神術，昔之死也，以汝尚幼，故俾我收之，今汝成立，當以還汝。」出其方並白金授之，封識宛然。
張文定公齊賢以右拾遺為江南轉運使，一日家宴，一奴竊銀器數事於懷中。文定自簾下熟視不問爾。後文定三為宰相，門下廝役往往皆得班行，而此奴竟不霑祿。奴乘間再拜而告曰：「某事相公最久，凡後於某者皆得官矣，相公獨遺某，何也？」因泣下不止。文定憫然語曰：「我欲不言，爾乃怨我，爾憶江南日盜吾銀器數事乎？我懷之三十年不以告人，雖爾亦不知也，吾備位宰相，進退百官，志在激濁揚清，安敢以盜賊薦耶？念汝事我日久，今予汝錢，平昔之事，汝宜有愧於吾而不可復留也。」奴震駭，泣拜而去。
慶⒗中，呂許公罷政事，以司徒歸第，拜晏元獻公殊。章郇公得象為相，乃以諫官歐陽修、餘靖上疏罷夏竦樞密使，其他升拜不一。是時石介甫為國子監直講，獻《慶⒗聖德頌》，褒貶甚峻，而於夏竦尤極，詆斥至目之為不肖及有「手鋤奸枿」之句。頌出，泰山孫明復謂介甫曰：「子之禍自此始矣。」未幾，黨議起，介在指名，遂罷監事，通判濮州，歸徂徠山而病卒，會山東舉子孔直溫謀反，或言直溫嘗從介學，於是英公言於仁宗曰：「介實不死，北走胡矣。」尋有旨，編管介之子於江淮，又出中使與京東部刺史，發介棺以驗虛實。是時呂居簡為京東轉運使，謂中使曰：「若發棺空而介果北走，則雖孥戮不足以為酷；萬一介死，未嘗叛去，即是朝廷無故剖人塚墓，何以示後世耶？」中使曰：「誠如金部言，然則若之何以應中旨？」居簡曰：「介之死必有棺斂之人又內外親族，及會葬，門生無慮數百，至於舉柩窆棺必用凶肆之人，今皆檄召至此劾問之，苟無異說，即皆令具軍令狀以保任之，亦足以應詔也。」中使大以為然，遂自介親屬及門人薑潛以下並凶肆棺斂舁柩之人合數百狀，皆結罪保證。中使持以入奏，仁宗亦悟竦之譛，尋有旨放介妻子還鄉，而世以居簡為長者。
自王均李順之亂後，凡官於蜀者多不挈家以行，至今成都猶有此禁。張忠定公詠知益州，單騎赴任，是時，一府官屬憚張之嚴峻，莫敢蓄婢使者。張不欲絕人情，遂自買一婢以侍巾幘，自此，官屬稍稍置姬屬矣。張在蜀四年，被召還闕，呼婢父母出貲以嫁，仍處女也。
劉彝所至多善政，其知虔州也，會江西饑歉，民多棄子於道上。彝揭榜通衢，召人收養，日給廣惠倉米二升，每日一次，抱至官中看視，又推行之縣鎮，細民利二升之給，皆為字養，故一境間子無夭閼者。
江南有國日，有縣令鍾離君與鄰縣令許君結姻，鍾離女將出適，買一婢以從嫁。一日，其婢執箕帚治地，至堂前，熟視地之窊處，惻然淚下。鍾離君適見怪，問之婢，泣曰：「幼時，我父於此穴地為窩道，我戲劇，歲久矣，而突處未改也。」鍾離君驚曰：「而父何人？」婢曰：「我父乃兩政前縣令也，身死家破，我遂落民間，而更賣為婢。」鍾離君遽呼牙儈問之，復谘於老吏，具得其實。是時許令子納采有日，鍾離君遽以書抵許氏，而止其子，且曰：「吾買得前令之女，吾特憐而悲之，義不可久辱，當輟吾女之奩篚，先求婿以嫁前縣令女也，更俟一年，別為吾女營辦嫁資以歸君子，可乎？」許君答書曰：「蘧伯玉恥獨為君子，君何自專仁義，願以前令之女配吾子，然後君別求良配以嫁君女。」於是，前令之女卒歸許氏。此等事前輩之所常行，今則不復得而見矣。
竇禹鈞，范陽人，為左諫議大夫致仕，諸子登第，義風家法，為一時標表。馮道贈禹鈞詩曰：「燕山竇十郎，教子以義方。靈椿一株老，仙桂五枝芳。」人多傳誦。生五子，長曰儀，次曰儼，曰侃，曰偁，曰僖。儀，禮部尚書；儼，禮部侍郎，皆為翰林學士；侃，左補闕；偁，左諫議大夫，參知政事；僖，起居郎。初禹鈞家豐，年三十無子，夜夢亡祖、亡父聚謂之曰：「汝早修行：緣汝無子，又壽不永。」禹鈞唯諾。禹鈞為人素長者，先有家童盜用房錢二百千，慮事覺，有女年十二三，自寫券係女臂云：「永賣此女，與本宅償所負錢。」自是遠遁。禹鈞見而憐之，即焚券，以其女囑妻曰：「善撫養之。」既笄，以二百千擇良配，得所歸。後仆聞之，乃還感泣，訴以前罪。禹鈞不問。由是，父子圖禹鈞像，晨興祝壽。嘗因元夕往延慶寺，於後殿階側得遺銀二百兩，金三十兩，持歸。明日侵晨詣寺候失物者，須臾一人果涕泣而至，禹鈞問之，對曰：「父罪犯至大辟，遍懇親知貸得金銀，將贖父罪，昨暮以一親置酒，酒昏忽失去，今父罪不復贖矣。」公驗其實，遂同歸，以舊物還之，加以憫惻，復有贈賂。同宗外姻有喪不能自舉，公為出錢葬之，由公而葬者凡二十七。喪孤遺女及貧不能嫁，公為出錢而嫁之，由公而嫁，凡二十八人。故舊相知雖與公有一日之雅，遇其窘困，必擇其子弟可委以財者，隨多寡貸以金帛，俾之販鬻，由公活族者，數十家。四方賢士賴公舉者不可勝數。公每量歲之所入，除伏臘供給外，皆以濟人之急。家惟儉素，無金玉之飾，室無衣帛之妾，於宅南建書院四十間，聚書數千卷，禮文行之儒，延致師席，凡四方孤寒之士，無供須者，公咸為出之，無問識與不識，有志於學者，聽其自至，故其子見聞益博。由公之門登貴顯者前後接踵，來拜公之門，必命左右扶公坐受其禮。及公之亡，蒙恩深者有持心喪三年以報遺德。其後復夢亡祖亡父告之曰：「汝三十年實無子，壽且促，嘗告汝。今汝數年以來名掛天曹陰府，以汝有陰德，特延筭三紀，賜五子，各顯榮，仍以福壽而終，後當留洞天充真人位。」言訖復謂曰：「陰陽之理，大抵不異，善惡之報，或發於見世，或報於來生，天網恢恢，疏而不漏，此無疑也。」禹鈞愈積陰功，年八十二沐浴別親戚談笑而卒。世稱教子者必曰燕山竇十郎雲。

[book_title]卷二
司馬溫公童稚時與群兒戲，一兒偶墮甕水中，群兒嘩，棄去，公則以石擊甕，水因穴而迸，兒得不死。蓋其活人手段已見於齠齕中。至京洛間多為《小兒擊甕圖》。
范文正公在睢陽，遣堯夫到姑蘇般麥五百斛，堯夫時尚少，既還，舟次丹陽，見石曼卿，問：「寄此久也？」曼卿曰：「兩月矣，三喪在淺土，欲葬之西（『西』當作『而』）北歸，無可與謀者。」堯夫以所載麥舟付之，單騎自長廬捷徑而去。到家拜起，侍立良久，文正曰：「東吳見故舊乎？」曰：「曼卿為三喪未舉，方留滯丹陽，時無郭元振，莫可告者。」文正曰：「何不以麥舟付之？」堯夫曰：「已付之矣。」
范文正公守邠州，暇日帥僚屬登樓，置酒未發觴，見縗絰數人營理喪具者，公亟令詢之，乃寄居士人卒於邠，將出殯近郊，賵斂棺槨，皆所未具，憮然即徹宴席，厚賙給之，使畢其事，坐客感歎，有泣下者。
趙鄰幾舍人好學，善著述，太宗擢知制誥，逾年卒。子來之，亦有文，前以職事死塞下，家極貧，三女皆幼，無田以養，無宅以居。仆趙延嗣者，久事舍人，義不忍去，竭力營衣食以給之，雖勞苦不避。如是十餘年，三女皆長，延嗣未嘗見其面。一日至京師訪舍人之舊，謀嫁三女，見宋翰林白、楊侍郎徽之，發聲大哭，具道所以，二公驚謝曰：「吾從徒被儒衣冠，且與舍人友，而不能恤舍人之孤，不逮汝遠矣。」即迎三女京師，求良士嫁之。三女皆有歸，延嗣乃去。徂徠先生石守道為之作傳，以厲天下。
曹州於令儀者，市井人也，長厚不忤物，晚年家頗豐富。一夕盜入其家，諸子擒之，乃鄰舍子也，令儀曰：「爾素寡過，何苦而為盜耶？」「迫於貧耳。」問其所欲，曰：「得十千足以資衣食。」如其欲，與之，既去。復呼之，盜大懼，語之曰：「爾貧甚，負十千以歸，恐為邏者所詰。」留之，至明使去。盜大感愧，卒為良民，鄉里稱君為善士。君擇子侄之秀者起學室，延名儒以掖之，子及侄傑以、傚，繼登進士第，今為曹南令族。
司門郎中王繕，濰州人，治三傳《春秋》，中第，再調沂州錄事參軍。時魯簡肅公宗道方為司戶參軍，家貧，食口眾，祿俸不給，每貸於王，猶不足，則又懇王預貸俸錢。魯禦下嚴，庫吏深怨之，訴魯私貸緡錢，州並劾王。王諭魯曰：「第歸罪某，君無承也。」魯曰：「某貧不給，以私幹公，過實自某，公何辜焉？」王曰：「某碌碌經生，仕無他誌，苟仰俸入以養妻子，得罪無害，矧以官物貸人，過不及免；君年少有誌節，明爽方正，實公輔器，無以輕過輒累遠業並得罪，何益？」卒明，魯不知而獨受私貸之罪，魯深愧謝不自容，王處之裕如，無慊恨色，由是沉困銓管二十餘年。晚用薦者引對吏部，狀其功過，奏曰：「有魯姓名。」時魯已參大政，立侍殿中。仁廟目魯曰：「豈卿耶？」魯遽稱謝，且具陳其實，仁廟歎曰：「長者也。」先是，有私過者，例改次等，由是得不降等，詔改大理寺丞，仕至省郎，累典名郡，晚年田園豐腆，子孫蕃衍，壽八十九卒，亦庇賢為善之報也。
明道末，天下蝗旱，知通州吳遵路乘民未饑募富者，得錢幾萬貫，分遣衙校航海糴米於蘇秀，使物價不增，又使民采薪芻，官為收買，以其直糴官米。至冬大雪，即以元價易薪芻與民，官不傷財，民且蒙利。又建蓬茅屋百間以處流移，出俸錢，置薦席鹽蔬，日與飯；參俵有疾者，給藥以治之；其願歸者，具舟續食，還之本土。是歲諸郡率多轉死，惟通民安堵，不知其凶歲也，故其民愛之若父母。明年，范文正公安撫淮浙，上公治狀頒下諸郡。熙寧中命官於通，距公之治逾四十年，而民猶詠稱不已。
賈詢，廣都人，倜儻有奇節，輕財尚義，樂濟人之難。王均之叛，縣宰初暐奔山中，無以自匿，恇怯不能行，詢負匿其家，又使親黨護送帥府，暐卒免害，暐感之，作《義士傳》，刻石三聖院。
劉輝簽判，哀族人之不能為生者，買田數百畝以養之。初范文正公、吳文肅公皆有誌置義田，及後登二府，祿賜豐厚，方能成其志，而輝於初仕，家無餘貲，能力為之，士君子尤以為難。
蘇子美慶⒗中監進奏，邸承舊例，以斥賣故紙錢祠神，因以其餘享賓客。言事者欲因子美以累一二大臣，彈擊甚急，宦者操文符捕人送獄，皆一時名士，都下為之紛駭，左右無敢救解者，獨韓魏公從容言於仁宗曰：「舜欽一醉飽之過，止可付有司治之，何至如此？」帝悔見於色。魏公之仁厚愛賢實可尚已。（出蒲中行《澠水燕談》）
張忠定公詠在成都府，嘗夜夢謁紫府真君，接語未久，吏忽報請到西門黃兼濟承事。兼濟以幅巾道服而趨，真君降階接之，禮頗隆盡，且揖張公坐承事之下，詢顧詳款，似有欽歎之意。公翊旦即遣典客詣西門，請黃承事者，戒令具常所衣服來。比至，果如夢中所見，公即以所夢告之，問：「平日有何陰德，蒙真君厚遇如此，且居某之上座耶？」兼濟云：「無他，惟每歲遇禾麥熟時以錢三萬緡收糴，至明年禾麥小熟小民艱食之際糶之，價直不增，升斗亦無高下。在我者，初無所損，而小民得濟所急。」公曰：「此承事所以坐某之上也。」令索公裳，令二吏掖之，使端受四拜，黃公後裔繁衍，至今在仕路者比比青紫。
張忠定公詠在蜀，主帥平賊如風悖草，亂久不寧息。公謂主帥曰：「有平民無害者在黨中，亦宜治之。」翌日，帥送賊三十餘人，請公治之，悉給公憑遣之，曰：「各著業去。」帥怒曰：「何擅縱賊人？」公曰：「昨日李順脅民為賊，今日仆與足下化賊為民，用固邦本。」
張忠定公言：吾頃與今丞相寇公、南陽張覃取大名府解試罷，眾謂吾名居覃之右，吾上府帥書言覃之德行於鄉里，有古人風，將以某之文近覃之文，則未知覃之行遠某之萬萬矣。遂薦覃為解元。公曰：「士君子當以德義相先，不然未足為士矣。」
張忠定公視事退，後有一廳子熟睡，公詰之：「汝家有甚事？」對曰：「父母久病，兄為客未歸。」訪之果然。公翌日差場務一名給之，且曰：「吾廳上有敢睡者邪？此必心極幽懣使之然爾，故憫之。」（出李畋《張乖崖語錄》）
楊玢尚書致仕歸長安，舊居多為鄰裏侵占，子弟欲詣府訴其事，以狀白玢，玢批紙尾云：「四鄰侵我我從伊，必竟須思未有時。試上含元殿基望，秋風秋草正離離。」子弟不敢復言。（出楊文公《談苑》）
丁崖州謂險詐，然亦有長者言，真宗嘗怒一朝士，再三語及，輒稍退不答，上作色曰：「如此叵耐，問輒不應！」謂進曰：「雷霆之下，臣若更加一言，則齏粉矣。」真宗欣然嘉納。（出《嘉祐雜志》）
故事：州郡之獄，有疑及情可憫者，雖許上請，而法寺多舉駁，則官吏當不應奏之罪，故皆移情就法，不以上請。燕肅判刑部，奏：「天聖三年，天下斷大辟二千四百三十六，豈無法疑、情可憫者？而州郡無所奏讞，蓋畏罪也。請自今奏而不應奏者，不科以罪。」自是左讞者歲不減千人，皆情可憫、法可疑者，無不貸免。自天聖四年詎今蓋五十年，貸免無慮數萬人，古所謂「仁人之言」，肅有之矣。職方張淇知江陰，軍吏盜錢三百萬，蓋二十年矣，具發其奸，捕係數十人。轉運使趙廓謂曰：「此應賞典願竄吏，吾以聞。」淇慘然曰：「殺人以求賞，可乎？」悉召吏諭以「償錢，則貸出之；不爾，爾曹死矣」。吏之親屬聞者爭出錢以償，十日而足，乃推二人死者為首，餘悉貸不問。廓愧且歎曰：「公長者，非吾所及也。」淇乃簡肅公之婿。
王章惠公隨，舉進士時甚貧，遊於翼城，逋人飯，執而入縣，石務均之父為縣吏，為償錢，又飯之，館之於其家，而其母猶所加禮。二日，務均醉，令王起舞，舞不中節，毆之，王遂去。明年登第，久之，為河東轉運使，務均恐懼逃竄，然王豈肯害之乎？至是事敗，文潞公為縣捕之，急往投王，王已為御史中丞矣。未幾，封一鋌銀至縣，葬務均之母，事少解，尋而王為參知政事，奏務均教練使，務均亦改行自修，以此知王公長厚而不忘一飯之恩也。（出範蜀公《東齋記事》）
韓魏公知北都，有中外親獻玉盞一隻，雲「耕者入塚而得」，表裏無纖瑕可指，蓋絕寶也。公以百金答之，尤為寶愛，開宴召漕使顯官，特設一桌，覆以繡衣，致玉盞其上，且將用之酌酒，遍勸坐客。俄為吏將誤觸台倒，玉盞俱碎，坐客皆愕然，吏將伏地待罪。公神色不動，笑謂坐客曰：「物破亦自有時。」謂吏將曰：「汝誤也，非故也，何罪之有？」公之量寬大厚重如此。
曹武惠王彬，國朝名將，勳業之盛無與為比，嘗曰：「自吾為將殺人多矣，然未嘗以私喜怒輒戮一人。」其所居堂室弊壞，子弟請加修葺，公曰：「時方大冬，牆壁瓦石之間百蟲所蟄，不可傷其生。」其仁心愛物如此。
李丞相沆有長者譽，一世仆，逋宅金數千，忽一夕遁去，有女將十歲，美姿格，自寫一券係於帶，願賣於宅以償焉。丞相大惻之，祝夫人曰：「願如己子育於室，訓教婦德，俟成求偶，嫁之，止請夫人親結縭以主婚，然而務在明潔。」夫人如所誨，及笄擇一婿，亦頗良，具奩幣歸之，女範果堅白。其二親後歸舊京，聞之淪感心骨。丞相病，夫婦刮股為羹饋之。至薨，衰絰三年以報。（出僧文瑩《湘山野錄》）
宮禁火災，真宗驚惶，語王文正公旦曰：「兩朝所積，朕不敢妄費，一朝殆盡，誠可惜也。」公對曰：「陛下富有天下財帛，不足憂。所慮者，政令賞罰有所不當。臣備位宰相，天災如此，臣當免罷。」繼上表待罪，上乃降詔罪己，許中外上封事言朝廷得失。後有大臣言非天災，乃王宮失於火禁，請置獄。上出其狀，當斬決者數百人。公持以歸，翌日，乞獨對言：「初火災，陛下降詔罪己，臣上言待罪，今行此刑，恐不副前詔，有違天意，果欲行刑，願罪臣，以明無罪狀。」上欣然聽納，免死者幾百輩。
真廟時，有卜者上封事，言幹宮禁，上怒，令捕之，繫獄，坐以法，因籍其家，得朝士往還書尺，上曰：「此人狂妄，果臣僚與之遊從，盡可付御史獄案劾。」王文正公旦得之以歸，翌日，獨對曰：「臣看卜者家藏文字，皆與之筭命選日草本，即無言及朝廷事。臣托往來，亦曾令推步星辰，具狀尚存。」囚出，以奏曰：「果行，乞以臣此狀同問。」上曰：「卿意如何？」公曰：「臣不欲因以卜祝賤流累及朝臣。」上乃解，公至政府，即時焚去。繼有大臣力言乞行，欲因而擠之，上令中使再取其狀，公曰：「得旨，已寢焚去之。」（出王素《王文正公家錄》）
韓魏公在魏府，僚屬路拯者就案呈有司事，而狀尾忘書名，公即以袖覆之，仰首與路，稍稍潛卷，語定從容以授之，路君退而自見，且愧且歎曰：「真天下盛德也。」
韓魏公嘗言：內官王昭德絕不類內官，往年執政賈昌朝、陳執中惡歐陽公，欲因張氏事深治之，令蘇世昌鞫獄，獄不成，蘇雲「不如鍛煉」，仍乞不錄問，昭德時為勘官，正色曰：「上令某監勘，正欲盡公道爾，鍛煉何等語邪？」歐公遂清脫。
韓魏公帥定武時，夜作書，令一侍兵持燭於旁，兵他顧，燭燃公，公以袖麾之，而作書如故，少頃回視則已易其人矣，公恐主吏鞭卒，急呼曰：「勿易之，渠方解持燭。」軍中為之感服。
韓魏公為丞相，每見文字有攻人隱惡者即手自封之，未嘗使人見。
韓魏公知歐陽永叔不以係辭為孔子書，又多以文中子為可取，中書相會，累年未嘗與之言及。（出王岩叟《忠獻魏公別錄》）
王沂公曾留守洛帥，歲歉，裏有困積者，饑民聚黨，脅取鄰郡，以強盜論，報死者甚眾，公但重笞而釋之，遠近聞，以為法全活者數千計。仍上言：國初淮浙未下之日，嘗命陝雍晉絳歲漕粟以赴京師。遂詔給陝粟二十萬，儲廩充而民息肩，於今賴之。
校書郎張子奭居三川間，嘗請見王沂公，延於便坐，屏左右，語之曰：「聞伊闕令劉定基貪虐無狀，民將興訟。」又出書一軸悉數其罪，且曰：「為吏至此，誠不足念，若舉以成獄，則平民罹其害者不啻千人，今將先事除之，如何？」子奭對以漢薛宣故事，公頷之，未幾檄召令至府，麵詰之，仍以鄉來書軸俾自閱之，劉首伏不敢有隱，且求解去。翌日以疾告自免，由是訟息而民安。（出王皞《王沂公言行錄》）
工部侍郎胡宿為邑日，丁晉公為遊客，見之，胡待之甚厚，丁因投詩索米，明日胡延晉公常日所用樽皿悉屏去，但陶瓦而已，丁失望，以為厭己，遂辭去。往見之，出銀一篋遺丁曰：「家素貧，惟此飲器，願以贐行。」丁始諭設陶器之因，其後晉公極力推挽，卒至顯位。
朝士劉廷式本田家，鄰舍公有一女，約與廷式為婚，後契闊數年，廷式讀書登科，歸鄉閭訪鄰翁，鄰翁已死，女因病雙瞽，家極困餓。廷式使人申前好，而女子之家辭以疾，仍以傭耕，不敢姻士大夫。廷式堅不可：「與翁有約，豈可以翁死子疾而背之？」卒與成婚。閨門極雍睦，其妻相攜而後能行，凡生數子。廷式嘗坐小譴，監司欲逐之，嘉其美行，遂為之闊略。而後廷式管勾江州太平宮而妻死，哭之極哀。蘇子瞻愛其義，為文以美之。（出沈存中《筆談》）
李翰林宗諤，其父文正公昉秉政時避嫌遠勢，出入仆馬與寒士無辨，一日中路逢文正公，前騶不知其為公子而遽嗬辱之，是後每見斯人必自隱蔽，恐其知而自愧也。
京師人有以金銀繒錦實二篋托付於其相知，數年而死，彼人歸詣其子，子曰：「我父平日未嘗一言及此，且無契券之驗，殆長者之誤也。」其人曰：「我躬受之爾父，豈待券契與？汝必預聞哉。」兩人相推無敢當，其人遂持以白於官，時包孝肅公尹京，驗究其實，斷與其子。世俗之說皆謂今人無復良心，惟知有利耳。聞是二人之風可以釋一世之疑。
蘇子瞻云：慶⒗三年有李京者為小官，吳鼎臣在侍從，二人相與通家。一日京薦其友人於鼎臣，求聞達於朝廷，鼎臣即繳其書，奏之，京坐貶官。未行，京妻謁鼎臣妻，取別，鼎臣妻慚不出，京妻立廳事，召鼎臣幹仆，語之曰：「我來既為往還之久，欲求一別，亦為乃公嘗有數帖與吾夫禱私事，恐汝家終以為疑。」索火焚之而去。（出《呂原明語錄》）
元祐中，舉子吳中應大科，以進卷遍投從官，一日與李方叔諸人同觀，文理乖謬，撫掌絕倒，範純夫偶出見之，問所以然，皆以實對。純夫覽其文數篇，不笑亦不言，掩卷他語，侍坐者亦不敢問。他日吳中請見，純夫諭之曰：「觀足下之文，應進士舉且不可，況大科乎？此必有人相誤，請歸讀書學文，且習進士。」吳中詞謝而去。（出《晁氏語錄》）
兗州有民家婦，姓賀氏，里人謂之賀織女，父母以農為業，其夫則負擔興販往來州郡。賀初為婦，未旬浹其夫出外經求，每一出，數年方歸，歸則數日復出，不聞一錢濟其母、給其妻，家貧無賴，閭巷呼為不孝之子。所得錐刀之利別於他處供給小妻。賀知之，每夫還，但以忻然承事，飲食漱濯必盡其力，未嘗微露風彩；言及小妻及幹以衣食，其夫自以有所慚負，則必非理毆罵之，婦亦不之酬對。其姑老且病，凍餒切骨，婦則傭織以資之，所得傭直盡歸其姑，己則寒不營衣，饑不飽食，姑又不慈，日有淩虐，婦復益加恭謹，下氣怡聲，以悅其意，雖暗室無人之所亦無怨歎。夫嘗挈小妻至家，賀則以女弟呼之，殷勤待之，略無慍色，賀為婦二十餘年，其夫在家前後無半載而能勤力奉養，始終無怨，可謂孝矣。此婦生於窮賤之門，口不知忠信之言，耳不聞禮義之訓，而能如此，雖古之淑哲無以過也。故曰：「十室之邑必有忠信」，斯言不謬矣。書之以備鑒戒。（出範資《玉堂閑話》）
孫學士元忠樸，呂正獻公所薦館職也，嘗為呂居仁言：「元祐間某嘗對侍講非笑程正叔，侍講謂某，『正叔有多少好事，元忠不說，何故隻言其短？』某因釋然心服，後不復敢深議正叔，因思今人如元忠樂善者少矣。」侍講謂滎陽公呂原明也。（出呂居仁《童蒙訓》）
曹彬侍中討蜀，初克成都，有獲婦女者，彬悉閉於一第，竅以度食，曰：「是將進禦，當密衛之。」洎事寧，咸訪其親以還之，無者嫁之。（出《聖宋掇遺》）
孫莘老知福州時，民有欠市易錢者繫獄甚眾，適有富人出錢五百萬葺佛殿，請於莘老，莘老徐曰：「汝輩所以施錢者，何也？」眾曰：「願得福耳。」莘老曰：「佛殿未甚壞，又無露坐者，孰若與其錢為獄囚償官，遂使數百人釋枷鎖之苦，其得福豈不多乎？」富人不得已諾之，即日輸官，囹圄遂空。
范文正公少學於府庠，同舍有病者，文正親調藥以療病，病亟，囑文正曰：「吾無以報子，平生有一術，遊遠方未嘗窮乏者，術之力也，今以遺子。」因授藥一裹方書小策。文正不得已留之，未嘗取視。後二十年，得其子，還之，封記如故。（出劉延年《孫公談圃》）
前宰相蔡確坐詩語譏訕簾中，台諫章疏交上，必欲朝廷誅殛。宰執侍從皆謂當然，範忠宣公獨以為不可，遂於簾前開陳：「方今聖朝，宜務寬厚，不可以語言文字之間、曖昧不明之過誅竄大臣，今日舉動宜與將來為法式，此事甚不可開端也。」疏云：「蓋如父母之有逆子，雖天地鬼神不能容貸恕，於父母親，至於必死之地，則卻恐傷恩。臣之區區，實在於此。」（出《範忠宣公行錄》）
慶⒗中，劫盜張海橫行數路，將過高郵，知軍晁仲約度不能，喻軍中富民出金帛、具牛酒，使人迎勞且厚遺之，海悅逕去，不為暴。事聞，朝廷大怒，時范文正公在政府，富鄭公在樞府，鄭公議欲誅仲約以正法，范公欲宥之，爭於上前，富公曰：「盜賊公行，守臣不能戰、不能守，使民醵錢遺之，法所當誅也。不誅，郡縣無復肯守者矣。聞高郵之民疾之欲食其肉，不可釋也。」范公曰：「郡縣兵械足以戰守，遇賊不而反賂之，此法所誅也。今高郵無兵與械，雖仲約之義當勉力戰守，然事有可恕，戮之非法意也。小民之情得醵出財物而免於殺掠也，理必喜之。而雲『欲食其肉』，傳者過也。」仁宗釋然，從之。仲約由此免死，既而富公慍曰：「方今患法不舉，方欲舉法而多方沮之，何以整眾？」范公密告曰：「祖宗以來，未嘗輕殺臣下，此盛德之事，奈何欲輕壞之？且吾與公在此同僚之間，同心者有幾？雖上意亦未知所定也，而輕導人主以誅戮臣下，他日手滑，雖吾輩亦未敢自保也。」富公終不以為然，及二公跡不安。范公出按陝西，富公出按河北，范公因出欲守邊，富公自河北還，及國門，不許入，未測朝廷意，此夜徬徨不能寐，繞床歎曰：「範六丈聖人也。」（出蘇子由《龍川別志》）
李謙溥有招收將劉進者，勇力絕人，數以少擊眾，並人患之，乃以蠟丸封書讒進，陽遺其兄，晉帥趙讚得之，以聞太祖，即詔謙溥，械送闕下，謙溥曰：「此反間也，願以闔門保之。」太祖得奏，遽釋進，厚賜金帛遣之。
侯可寓逆旅，有書生病極，將為庸醫所誤，侯與書生無契素，特哀其途窮，輒叱去醫者，自為調藥餌病，病閒，始與之告別。（出呂厚明《呂氏家塾廣記》）
陳秦國公省華，三子已貴，秦公尚無恙，每賓客至其家，堯佐及仲季子侍立左右，坐客踧踖不安求去，秦公笑曰：「此兒子輩爾。」後天下皆以秦公教子為法，以陳氏世家為榮。
竇儀尚書家法整肅，每對客坐，即二侍郎、三起居、四參政、五補闕皆侍立焉。（《晉公談錄》）

[book_title]卷三
韓許國公億在中書日，嘗見天下諸路有職司捃拾官吏小過，輒顏色不懌，曰：「今天下太平，主上之心雖蟲魚草木皆欲得所，夫仕者大則望為公卿，次則望為侍從、職司、二千石，其下亦望京朝幕職，奈何錮之於聖世？」持心如此，昔袁安不以贓罪鞠人，其韓公之謂乎？
蘇兵部耆充陝西轉運，景祐中，洛陽大旱，穀貴，百姓饑殍，京東轉運司亦無以為賑，洛陽留守移書求耆粟二十萬斛，遂移文陝府，如數與之，仍奏於朝，時同職謂耆曰：「陝西沿邊之地，屯軍甚多，若有餘，止可移之以實邊郡，奈何移之別路？」耆曰：「天災流行，《春秋》有恤鄰之義，生民皆係於君，無內外之別，奈何知其垂亡而不以奇嬴賑恤耶？」曰：「苟有饋運，耆當自謀，必不以此相累。」朝廷甚嘉之。（出張唐英《嘉祐名臣傳》）
沈邈嘗為京東轉運使，數以事侵宋元憲公庠，後任御史，又彈奏庠不可以為執政，及庠在洛，邈子監麹院，因出借縣人負物，杖之，道死。死者實以他疾，而邈之子，府屬所惡，痛治之以治，庠獨不肯，曰：「此何足以為人也？」人以此稱庠長者。
宋宣憲公綬判三司，憑由司建言：「比歲下赦令釋逋，而稽期未報者六十八州、軍。請諸路選官覆校，限半月以聞。」以是脫械係三千二百人，所除數百萬。
范文正公為參知政事，會王倫寇淮南州縣，官吏有不能守，朝廷盡欲誅之，公曰：「時諱言武備，盜賊猝至，而專責守臣死事，不可。」故守令皆得不誅。
司馬待制池，溫公父也，知杭州，轉運使江鈞、張從革惡池，摭其所決事千餘條奏，降知虢州。初，轉運使既以奏池，而會吏有盜官銀器，係州獄，且自陳為鈞嘗私廚，出所費過半；又越州通判私載物犯稅，而實從革使之，因遣人私請曰：「幸憐赦之。」或謂池獨不能忍也，池卒不校人，以長厚稱之。
楊侍郎偕知審官院，元昊乞和而不稱臣，偕上言以謂：「連年出師，國力日以蹙，莫如以書遺之，徐圖誅滅之計。」諫官歐陽修、蔡襄交章劾奏：「偕職為從官，不思為國討賊，而助元昊不臣之請，罪當誅。」偕不自安，求知越州，道改知杭，而襄謁告迎親杭而輕遊裏市，或謂曰：「何不以言於朝？」偕曰：「襄嘗以公事詆我，我豈可以私報也？」
馬少保亮通判常州時，吏有忘失官物，械係妻子至連逮者數百人，亮一切縱去，許自償所負，不踰月而盡輸之。咸平初，命往京西、河東二道放積欠官物，奏除者數百萬，還奏稱旨。
馬少保以王均反為西川轉運使，賊平，主將尚誅殺不已，亮救全者千餘人。明年，召問蜀事，會械送為賊所詿誤者八十九人至京師，知樞密院事周瑩欲盡誅之，亮言：「愚民脅從者眾，此特百之一二爾，餘皆竄伏山林，若不貸之，恐遠人危懼，重貽朝廷憂。」帝從之。
馬少保為西川轉運使時，施州鹽井歲久泉涸，而官督所負州係捕各數百人，亮盡釋係者，而廢其井，凡除所逋二百餘萬。提點福建刑獄始，訊冤獄，全活者數十人。
馬少保為御史中丞，上言：「近歲以來，父祖未葬而多別財異爨，甚傷風教。請自今未葬者不得析居。」
知制誥韓綜通判天雄軍會，會河水漲，金隄民依丘塚者凡數百家，水大至，綜出令：「能活一人者予千錢」，民爭操舟栰，盡救之，已而丘塚潰。
李給事行簡為八州軍體量安撫，時大饑，遂發義倉粟賑貧乏，蠲耀州逋租，除龍圖閣待制，真宗數幸龍圖閣，命講《周易》，間訪大臣能否，而行簡無怨昵，必盡稱道其長，人以為長者。
胡侍郎則提舉江南路銀銅聲鑄錢監時，得吏所匿銅數萬斤，吏懼且死，則曰：「馬伏波哀重囚而縱亡之，吾豈重貨而輕數人之生？」止籍為羨餘。及除廣西轉運按宜州，重辟十九人，而為辨活者九人。
胡侍郎在福州時，前守陳絳坐嘗延蜀儒龍昌期為州人講《易》得錢一萬事發，自成都械昌期至，則破械，館以賓禮，出俸錢為償之。
扈諫議稱為梓州路轉運使，屬歲饑，道堇相望，稱先出祿米以賑民，故富家大族皆願以米輸入官，而全活者數萬人。
方諫議慎言為侍御史時，丁謂貶遣，慎言籍其家，得士大夫書，多幹請聯通者，悉焚之，不以聞，世稱長者。
胥內翰偃未仕時，家有良田數千頃，既貴，悉以與族人，嘗與謝絳受詔試中書吏，而大臣有以簡屬偃，不發視而焚之，且曰：「發而言之，不亦傷刻薄乎？」
薛簡肅公奎知益州，裏父訟其子不孝者，詰之，乃曰：「貧無以為養。」奎因出俸錢與之。
范文正公為江淮體量安撫，所至賑乏絕，又陳八事，其四曰：「國家重兵，悉在京師，而軍食仰於度支，則所養之兵不可不精也。禁軍代回五十以上，不任披帶者降為畿內及陳許等處近下。禁軍一卒之費，歲不下百千，萬人則百萬緡矣，至七十歲乃放停，且人方五十之時，或有鄉園骨肉懷土之情，猶樂舊裏；及七十後，鄉園改易，骨肉淪謝，羸老者歸，復何托是？未停之前，大蠹國用；廢之之後，復傷物情。咸平中揀鄉兵，人無歸望，號怨之聲動於四野；祥符中選退冗兵，無歸之人大至失所。此近事之鑒也。請下殿前軍馬司禁軍選不堪披帶者，與本鄉州軍別立就糧；指揮至彼，有田園骨肉者，許之歸農，則羸老之人亦不至失所矣。」
王待制質權知荊南，府有媼訴其婦薄於養，婦曰：「舅姑家既窮而歸，且奉事無不謹。」質曰：「姑雖不良，獨不顧若夫耶？」取家人衣衣媼，又給以廩粟使歸養之，皆感泣而去。
劉吏部夔不治財產，所收私田有餘穀，則以振救鄉里貧人。前死數日作遺表，以祿賜所餘分親族。
馬少保亮知潭州，屬縣有亡命卒剽劫，為鄉人共謀殺之，在法當死者四人，亮謂其僚屬曰：「夫能為民去害而乃坐以死，豈法意耶？」乃批其案，悉貸之。
馬少保知昇州，行次九江，屬歲旱，民饑，乃邀湖湘漕米數千艘以賑之，因奏：「瀕江諸郡皆大歉，而吏不之救，願罷官糴，令民轉粟以相賙足。」朝廷從其言。
馬少保知廣州，是時宜州陳進初平，而澄海兵從進反者法當配隸，皆釋之不問；又鹽戶逋課，質其妻子於富室，悉取以還其家。徙虔州，錄《孝行圖》於牙門以示民。
張諫議師德判三司都理欠憑由司時，建言：「有負官物而本非侵盜，若惸獨貧病者，雖督係之，卒無以自償，請因上慮囚，而一切蠲免之。」詔施用其言。
楊諫議告除京西轉運副使，時屬部歲饑，所至發公廩，又募富室出粟以賑之，民伐桑易粟不能售，告命高其估以給酒官，由是獲濟者甚眾。
姚龍學仲孫為許州司理參軍時，王嗣宗知州事，民有被盜殺者，其妻訴里胥嘗責賄於其夫，不與而惡之，此必盜也。乃捕繫獄，將以死，而仲孫疑之，嗣宗怒曰：「若非盜耶？」然亦不敢遽決，後數日，果得其盜者，嗣宗喜曰：「審獄當如是也。」改資州轉運使，檄往富順監按疑獄，全活者數十人。
方諫議慎言知泉州，會歲饑，大發官廩以貸民，又恤其鰥寡孤獨而皆愛之，至有生子以「方兒」為名者。
張密學逸知益州，會歲旱，乃導江為堰以溉民田，又自出公租，減價以賑民。初民饑，多殺耕牛食之，犯者皆配關中，逸奏：「民殺牛以活將死之命，與盜殺者異，若不禁之，又將廢穡事，今歲小稔，請一切放還復其業。」從之。
錢秘監昆知梓州時，會歲旱歉，民多流移，大廢常平粟賑之，而自劾，釋不問。
張密學奎守婺州，有滯囚，法當死，獄成三問，輒不伏。轉運使命奎覆按，一視牘而辨之，得不死，人皆服其明。通判廬州，罷歸，會秦州鹽課緡錢數十萬，事連十一州，轉運使請遣製使按於鳳翔。詔擇奎，因言：「鹽法起於軍爨之不足，非仁政所行，若不得已令商人斡流，通行民間而出其征，則縣官獲利為多，與夫壅之以自入官希而民怨緣而興獄者異也。」於是悉除十一州所負。奎性甚孝，為御史時母病，乃齋戒刮股肉和藥進之，遂愈。
唐待制肅為泰州司理參軍，有商人夜宿逆旅，而同宿者殺人亡去，旦視之，血汙其衣，為吏所執，不能明，遂自誣服，肅為白其冤。而知州事馬知節趣令具獄，肅固持不可。後數日，果得真殺人者矣。
陳龍學從易知虔州，歲饑，有持杖盜殺發囷倉者，請一切減死論，於是全活者千餘人。
王待制居易知漢州，會歲大饑，乃出俸錢，率僚吏及郡豪得穀數萬斛，賑饑民，全活者以萬計，安撫使韓琦薦之。
梅諫議摯通判蘇州，初，二浙饑，官貸種，食已而督償之甚急，摯上言：「賑民所以為惠也，反撓民不便。」因下其奏他州，悉得緩期償之。
嵇內翰穎父適，嘗為荊南石首主簿，民有父子坐重辟，府特命適按劾之，為免其子死，而父以抵法，托言於人曰：「主簿仁人也，且生令子。」明年穎生，天聖中進士及第。
張侍郎溥知楚州，會歲饑，貽書發運使求貸糧，不報，因歎曰：「民轉死溝壑矣，尚待報耶？」乃發上供倉粟賑之，所活以萬計，因上章待罪，降敕獎諭。
李諫議應言少孤，事母以孝聞，除侍御史，時鄆州民有傳妖法者，其黨凡百餘人，捕者欲邀功賞而極誣以不軌，命應言往按其事，止誅首謀數人，悉全活之。
吳龍學遵路知崇州，會歲歉，先期轉市米吳中以賑貧民，自他流至者其全亦十八九。丁母憂，廬墓側，蔬食。終製既沒，家無長物，其友范仲淹分俸賙其家。
李給事允元通判寧州，州卒謀亂，事覺，連逮者眾，允元極意辨析，止坐首惡數人，誅之。為利州路轉運使，至所部，會歲饑，發官粟數萬碩賑民乏，得不流徙。
趙樞密稹為益州路轉運使，邛州蒲江縣捕劫盜不得，而官司返係平民十數人，楚掠強服，又合其辭若無疑者。稹適出部，意其有冤，乃馳入縣獄，因盡得其冤狀，釋出之。
王待制鼎，廉於財，父死，以財物分諸子，鼎悉推與季弟。及在臨邛，轉運使令攝成都新繁縣事，推職田所入不取。後奉使契丹，得絹千餘疋，散之族人，一日盡。事繼母孝，教育孤侄甚至，自奉養尤儉約。
陳節使堯谘權通判流內銓時，舊制：先人皆用製奏舉，乃得京寺官，而有孤寒不為人知者。堯谘特為陳其功狀，升擢之。
陳郎中貫擢利州路轉運使，屬歲饑，出所得職田粟盡以賑民，富民有積粟者，率令計口自占其數，有餘則皆發之。
楊發運日華知嘉州，先是蜀旱饑而州民逋官租以钜萬計，逮捕係械，曆數年不能償，日華至，悉奏蠲除之。
石中允介為嘉州軍事判官，丁父母憂，躬耕徂徠山下，葬其五世之未葬者，七十喪，魯人號為「徂徠先生」。
劉從事顏為齊州任城縣主簿，會歲饑，發大姓所積粟，以活數千人也。
李防允則知潭州，會湖南饑，欲發官廩先賑之，而後奏轉運使，以為不可，允則曰：「須報，踰月則饑者無及矣。」不聽。明年又饑，復欲先賑之，轉運使又報「不可」，允則乃願以家貲為質，由是全活者數萬人矣。
趙觀察滋知雄州，時契丹大饑，舊米出塞下不得過三升，滋曰：「彼吾民也。」令出米無所禁。
桑崇班懌嘗遇大水，有粟二廩，將以舟載之，見百姓走避水者，遂棄其粟而載之，得皆不死。歲饑，聚人盡食其粟盡而止。
孫觀察權知滄州，有劫盜，獄成，廉疑之，謂其僚屬曰：「我武人也，獄亂非吾事。」試召其鄰裏而周訪之。皆曰：「此平居放不事，今以為盜，則非也。」既二日，果得真盜，降詔獎諭。
靳提舉宗說監滄州鹽山縣務日，嘗攝縣事，有係囚坐殺人，法當死，宗說疑之。會犯者言其母年九十，病且甚，願得一別母而死，宗說惻然，釋囚縛令人與俱至家，既而更獲所殺人者。
康團練德輿為大名府鈐轄提舉金隄，至和中，河決小吳埽，破東隄頓丘口，居民之避水者趨隄上，而水至不得達，德輿以巨艘五十順流以濟之，免墊溺者數萬人。李仲昌治資聖歸役兵數千人，會雨潦道不通，不能得食，又以舟濟以食。
周諫議湛通判戎州日，其俗尚巫，有病輒不醫，皆聽巫以飲食，往往不得愈。湛為禁俗之習為巫者，又刻方書於石，自是始，用醫病者更得活。提點廣東刑獄，初，江湖之民略良人，鬻嶺外為奴婢，湛至，聽其自陳，得男女二千六百餘人還其鄉。
陳運使希亮，少時從鄉人宋輔學，輔死，母子貧困，希亮以女妻其子而贍卹其母終身。（出《兩朝諸臣傳》）
沈內翰文通治杭州，令行禁止，人有貧不能葬及女子孤無以嫁者，以公使錢葬嫁數百人；倡優養良家女為己子者，奪歸其父母。
曾侍中公亮為相時，每得四方奏獄，必躬閱之。密州銀沙發民田中，有強盜者，大理論以死，公亮獨曰：「此禁物也，罪不應死。」下有司議，卒比劫盜禁法，盜得不死。先是，金銀所發，多以強盜坐死，自是無死者。（出《熙豐故事》《名臣傳》）
葉左丞夢得云：餘在許昌，歲值大水災傷，京西尤甚，浮殍自鄧唐入吾境，不可勝計。令盡發常平所儲，奏乞越常制賑之，幾十餘萬人稍能全活，惟遺棄小兒無由得之。一日徇左右曰：「人之無子者何不收以自畜乎？」曰：「然。人固願得之，但患既長或來識認爾。」餘為閱法，則凡傷災棄遺小兒，父母不得復取。乃知為此法者亦仁人也。夫彼既棄而不有，父母之恩已絕矣，若人不收之，其誰與活乎？遂作空券數千，具載本法，即券付之，略為籍記，使以時上其數給，多者賞，且分常平餘粟，貧者量授以為資，事定按籍給券，凡三千八百人皆奪之溝壑而置之繈褓，此雖細事不足道，然每以告臨民者，恐緩急不及知其法、或不能出此術也。
李文靖公沆為相，專以方嚴重厚鎮服浮躁，尤不樂人論說短長附己。胡秘監旦謫商州，久未召，嘗與文靖同為制誥，聞其拜參政以成，啟賀之，詆前居職罷去云：「呂參政以無功為左丞；郭參政以酒失為少監；辛參政非才謝病，優拜尚書；陳參政新任失旨，退歸兩省。」而譽文靖甚力，意將以附之。文靖慨然不樂，命小吏封置別篋，曰：「吾豈真優於是者耶？適遭遇耳。乘人之後而譏其非，吾所不為，況欲揚一己而短四人乎？」終為相，旦不復用。舊聞韓宗武雲。後閱旦傳，乃載此文。
趙康靖公槩，厚德長者，口未嘗言人短，與歐陽文忠公同知制誥，後亦同秉政，及文忠被謗，康靖密申辨理，至欲納平生誥敕而保之，而文忠不知也。
富韓公弼為樞密副使，坐石守道謗，自河北宣撫使還，除知鄆州，復徙青州，讒者不已，人皆為公危懼。會河北大水，流民轉徙東下者六七十萬人，公皆招納之，勸民出粟，自為區畫，散處境內，室廬飲食醫藥，纖悉無不備，從者如歸。市有勸公非所以處疑弭謗，禍且不測，公傲然弗顧曰：「吾豈以一身易此六七十萬人之命哉？」卒行之愈力。明年，河北二麥大熟，始皆知不可撓，而公疑亦因是浸釋。公在政府不久，而青州適當此疑，嘗見其與一所厚書云：「在青州偶能全活數萬人，勝二十四考中書令遠矣。」張侍郎舜民嘗刻之石。（出葉少蘊《避暑錄話》）
庚寅歲，湖州孔目官朱氏以米八百石作粥散貧，是歲生服服為從官。
潤州金壇縣陳亢，熙寧八年餓殍無數，作萬人塚，每一屍設飯一甌，席一領，紙四貼，藏屍不可紀。是歲，生廊、又生度，皆為監司，孫登仕者相繼。（出王定國《聞見近錄》）
王沂公曾執政，外親戚可任者言之於上，否者厚恤之以金帛，自奉甚薄，待客至厚，薄於滋味，無所偏嗜，庖人請命，未嘗改饌。事諸父諸母諸乳母盡其孝謹，葬外氏十餘喪，嫁姻族孤女數人，凡四鎮所至，悉興學校，輟俸錢以助其費，青州仍出家藏書篇卷甚廣，以助習讀。（出王皞《王沂公言行錄》）
仁宗時，朝議在官七十而不致仕者，有司以時按籍舉行。翰林學士兼史館修撰胡宿以謂：「養廉恥、厚風化宜有漸，而欲一切以吏議從事，殆非所以優老勸功之意，當少緩其法，使人得自言而全美節。」朝廷嘉其言，是以至今行之。
天聖中，玉清昭應宮災，太后曰：「先帝營奉此宮，極天下之力，今一旦灰燼，皆守衛者不謹所致。」詔付御史臺推劾，皆欲戮之。御史中丞王晦叔上疏曰：「昔魯桓僖宮災，孔子以為桓僖親盡當毀也。漢遼東高廟災及高園便殿災，董仲舒曰：『高廟不當居陵旁，故天災。』今玉清之興不合經義，先帝信方士邪巧之說，蠹耗財用無紀，今天焚之，乃戒其侈而不經也。」上與太后感悟，乃薄守衛者罪。
仁宗嘗謂近臣曰：「比有貪墨之吏，賊民自厚，朕誠惡之，今後曾有贓私罪犯，更不得許臣僚奏舉；審官院、流內銓、三班院更不得引見、磨勘、轉官。」時士人亦有材高而不能事上官者，或上官以私忿而捃拾米鹽果菜細碎以為贓私者，遂永不得進用。眾以為冤。右正言知制誥流內銓吳育奏：「欲乞應選人中，曾犯贓私之類，除情理重者，無復在官，其餘罪名雖同，事體不一，或以微物致累，或以周防偶虧。」而所犯稍輕，故得敘用，候經兩任，如別無私罪，顯有材能，並許奏舉，特與磨勘。
唐御史介上言，陳宰臣文彥博之過，貶授英州別駕，介未至英州，彥博奏：「出介至重，是陛下因臣而退敢言之士，願召用之。」尋通判潭州，移知復州，又召為言事御史。
孔寺丞牧，早以文行見推鄉黨，在汝州村居，饑歲，鄉民貨舉菽粟，聽其自取，中皆不取償。民有盜伐所種竹木者，家僮執之，牧見而釋之，且問其所欲之數，欲伐而益之，俾如其意，盜者愧謝。所居園圃近水，民有夜涉水盜蔬果者，牧歎曰：「晦夜涉水，或有陷溺。」即為橋，盜者慚，不復渡。
仁宗時，天下郡國有災異饑饉，而鄰郡多閉糴。右正言充祕閣校理吳及奏乞聖旨：「諸路或有災傷，輒敢閉糴，科違制之罪。」上從之。初，上晚年未有皇子，而求嗣益切，後宮所誕育者皆公主。上言：「陛下左右內臣凡四千餘人，是絕人之嗣多矣，久無皇嗣，豈以此耶？」上咸寤之。
仁宗時，天下提刑轉運知府，多以愛憎喜怒，發摘官吏小失，以快己意。御史裏行陳洙奏：「欲望凡奏到公，案其被奏官於理無罪者，兼取問元案舉官司重行謫罰，被奏之人移於鄰郡以相回避。仍令班行天下，戒監司州郡苛察者。」上深以為然，令審刑院大理寺今後諸處勘到命官，使司奏案內有不合書罪顯涉捃拾者，仰奏幹係。官吏自是少敢以喜怒愛憎羅織官吏。
仁宗時，審官院流內銓條製應京朝官選人，祖父母、父母年及七十已上、無子孫弟侄年二十已上侍養，並令召保與家便差遣。御史裏行陳洙奏：「應上侍者，以員多闕少，皆授差遣，還家動經年歲，夫人年過七十，須臾無有侍側，則犖然不安。今使其子孫去親千里，不幸疾病，甘旨弗供，醫藥弗繼，則死者遺恨，獨不累聖朝孝治之至邪！臣欲乞京朝官選人得替在外親年七十以上的無兼侍者，許召保仰，逐處州軍，疾速備錄，申審官院流內銓與注，授家便路分合入差遣，更不令親自到闕。如此則老者得遂其安，孝者得盡其力。」自是親老而無兼侍者皆外除之。
元達為馬步軍頭領，媯州團練使會部送亡命自首者引對軒陛，左右或勸太宗殺之以戒效尤者，達奏：「此類在山林尚多，不如赦之，使有自新之路，以勸來者，亦以成陛下好生之德。」太宗悅，悉赦之。
趙韓王普初為滁州軍事判官，太祖過滁，上與語，奇之。會獲盜百餘人，將就死，普意其有冤，啟太祖更訊之，所全活者十七八人。
薛文惠公居正知朗州，湖湘初平，卒多亡命山澤，監軍使疑城中僧千餘人皆其黨，欲誅之，居正以計緩其事，後擒賊帥汪端，詰之，僧果不與，悉得全活。
韓通少應募，以勇力聞。顯德二年，河北大兵之後，遺骸滿野，通悉令收瘞，為萬人塚，命記室賈湘刻石紀事，立於無極縣。
宋準所至皆有治聲，盧多遜貶，李穆坐同門生免，左右無敢言者，準因盛言：「穆，長者，有檢操，嘗惡多遜專恣，固非其黨也。」太宗悟，遂復穆官。
曹侍中彬，北征之失律也，趙昌言請行軍法，及昌言自延安還，因事被劾，未得入見，彬在近，密為上請，乃許朝謁。
馬知節樞密知秦州，州嘗質羌酋二十人屬，殆逾二紀，知節曰：「此亦人也，豈不懷土？」悉遣還番落，感其惠，乞受代，無以敢怨塞者也。
何承矩，繼筠之子，太平興國五年知河南府，時兩川綱運皆調丁男，或囚之在道，病亦令負擔，承矩以為疲民橫役，悉奏令還之矣。
謝德權，咸平中凶人劉燁、僧澄雅訟報政與許州民陰結西戎為叛者，詔溫仲舒、謝泌鞫問，令德權監之。既而按驗無狀，泌奏追大臣下獄，乃可其奏。德權曰：「泌欲陷大臣耶？若大臣無罪受辱，則仁君何以禦臣？下臣何以事人君？」仲舒曰：「德權所奏者善。」乃可之。
趙忠獻公普令親吏關隴市木治第，親吏因而私販，三司使趙比潛白太祖，太祖召普與比麵質，比大言普販木，太祖大怒，追班將逐普，詔問太子太師王溥等「普得何罪？」溥奏趙比誣罔大臣，太祖意解，因令扶出，比貶為汝州牙校。
喬惟嶽、陳洪進納土，其子文顯為泉州留守，惟嶽為通判。會盜起仙縣、蒲田縣百丈鎮，眾十餘萬來攻，城中兵三千，監軍何承矩、王文寶欲屠其城，燔府庫而遁。惟嶽抗議，以為朝廷寄委，今惠澤未布，盜賊連結，反欲屠城，豈詔意哉？未幾，轉運使楊克讓以福州兵至，賊圍解。
高防初為澶州防使張從恩判官，有軍校段汝進盜官木造什物，從恩怒，欲殺之，洪進紿云：「判官使為之。」從恩問防，防即誣伏，洪進免死，乃以錢十千、馬一疋遺防而遣之，防別去，終不自明，既又以騎追復之。歲餘，從恩親信言防「自誣以活人命」，從恩歎，益加禮重。
查道初赴舉，貧不能上道，親族裒錢三萬遣之，道出滑州，過父友呂翁家，翁喪無以葬，母兄將鬻其女以辦喪事，道傾褚中錢悉與之，又與嫁其女。又嘗有僚卒女為人婢，道贖之，將女以嫁士族也。

[book_title]卷四
劉中丞溫叟性端厚方正，動必由禮，然以父名嶽，終身不聽絲竹，人以太過。事繼母以孝聞，雖盛暑非冠帶不敢見，嘗令其子市藥，藥有天靈蓋，問此何從而產，對以人骨即然，命致瘞於郊外。
李玉嘗客於滄州呂兗門下，劉守光破滄州，盡殺呂兗家，兗子琦年十四，玉負之以逃，匄衣食以資之，燕越間以能存呂氏之孤，推以為義士。清泰中，琦為給事中、端明殿學士，時玉已卒，乃薦其子度於知貢舉焉，裔孫遂擢甲科。
魏羽，淳化中許王慕薨，或有以宮府上聞者，太宗怒追捕僚吏，將窮究之，羽乘間言曰：「漢戾太子竊弄父兵，當時言者以其罪當笞耳。今許王之過未甚於是。」故被劾者皆獲輕典。（出範蜀公《本朝蒙求》）
蔡卞、章惇同肆羅織，遷謫元祐諸公。卞率惇以奏，乞發司馬光墓，門下侍郎許將獨無言，卞等退，哲宗留將問曰：「卿不言，何也？」將曰：「發人之墓，非盛德事。」哲宗曰：「朕與卿同。」乃不從。（出邵伯溫《辨誣錄》）
仁宗初蒞政，問輔臣：「四方奏獄來，上不知所以裁之，如之何則可？」呂文靖公夷簡進曰：「凡奏獄必出於疑，疑則從輕可也。」帝深以為然，故終仁宗之世疑獄一從於輕。
魏仁浦丞相嘗為賈延徽譖，幾遇禍，揔師出征，有得延徽以獻者，仁浦曰：「因兵戈報私怨，不忍為也。」人服其長者。初事周世宗，世宗卞急，輕殺戮，仁浦營救而免者十常七八；從出征，鋒鏑之下無橫死者。
王文康公溥，初周祖鎮蒲津，召置幕府，從征，李守正、王景崇得朝臣交結書，周祖欲暴其事，溥力請焚之，後世宗嘗問：「漢相李崧蠟丸書結北虜，有記其辭者否？」溥曰：「使崧有此，肯以示人耶？逢吉輩為之爾。」世宗遂優贈其官。
李文正公昉在相位，循謹自守，臨事多恕，與張洎、盧多遜善，薄張泌。上嘗問多遜，昉多為辨釋。上曰：「多遜嘗毀卿不直一錢。」昉曰：「臣不敢誣。」罷相，張洎草詔，深攻其短。張泌時造其第，或問泌，泌曰：「我為廷尉，獨李公未嘗以私事見幹，今雖退居，可見。」
李濬父超，為禁卒，從潘美掌刑刀。美嗜殺戮，超常緩之，怒釋，多全活者，人以為有陰德。濬官至右司郎中、樞密直學士。
張司空齊賢前後治獄，全活甚眾。在相位，事有涉幹請，辭連李沆，而齊賢獨任其責，物論甚美。
王文穆公欽若判三司，理欠憑由司，奏蠲乾德至咸平逋負阡餘萬，釋係囚三千餘人，以廣惠澤。
王沂公曾知審刑院，初，違制之法無故失，率坐徒二年。公請分故失，非親被制書者，止以失論。上不悅，曰：「如是，無復有違制者。」曾曰：「如陛下言。亦無復有失者矣。」自是違制遂分故失。
張文節公知白，初參知政事，為宰相王欽若所排。及知南京，欽若謫，分司南京，眾謂必報之，而知白待之加厚。其在相位清約如寒士，慎重名器，人服其公。
張文懿公士遜在相位，陳堯佐罷參知政事，有挾怨上言堯佐欲反，復有誣諫官陰附宗室者，遜置二奏上前，且言：「憸言動搖朝廷，若一開奸萌，則臣亦不能自保矣。」上悟置告者於法，誣諫官事亦寢。
王章惠公隨知戎州，戎人多蓄逃卒，或忤意，則執以求賞，故坐法眾。隨至下令：「能自歸者免，仍隸舊籍。」多所全活。
陳文忠公堯叟嘗為廣西轉運使，其俗有疾不服藥，唯禱神。堯叟以集驗方刻石桂州驛舍，是後始有服藥者。嶺外少林木井泉，堯叟為植木，道傍鑿井，置亭舍，至今為利。性儉素，事親至孝，母馮性嚴，堯叟未嘗忤其意。
陳文惠公堯佐在樞府日，太常博士陳詁知詳符縣，以法繩吏，吏悉遁去。章獻太后怒，事下樞密院，詁連姻宰相呂夷簡，欲因詁中傷夷簡者。堯佐以為，罪詁則奸人得計而能吏沮矣，詁遂獲免。
劉丞相沆曾祖景洪，事楊行密，為江西牙將。有彭於者，據州稱太宗，脅景洪附，洪麵偽許之，復以州歸行密，遂不仕。嘗謂人曰：「我不從彭於，當活萬餘人，後必有隆者。」因名所居山曰「後隆山」。山有唐牛僧孺讀書堂、故墓，即其上築台，曰「聰明台」。沆母夢牛相公來而生沆。
賈文公昌朝為中丞，劉平石元孫陷西虜，或誣以降，議收其族，昌朝言：「事未可知。」乃不果收。及在相位，元孫自西夏歸，議賜死，昌朝獨曰：「自古將帥被執，歸，不死。」元孫得不死，判大名府。河決商湖，中書議歸之六塔，昌朝力爭之不已，其後河果不止塞，賑救瀕河水災之民，全活甚眾。
王化基為御史中丞，知樞密院柴禹錫仆授人金，參知政事陳恕喻令及禹錫實不知。一日引囚詣便上殿，頗怒，化基降殿，令囚袒以見，其箠掠且遍，曰：「豈有受此而隱情不言？」太宗益以為長者。知杭州，書記張賀頗傲忽之。太宗知而麵詢化基，第薦其才，語不及他。居官，俸多施及親舊。
韓忠憲公億，性方重有守，治家嚴肅，雖燕居，未嘗見其墮容。益州故事：歲首官出米六萬石，或五六倍之以濟貧民。億知州，當歲儉，乃數倍賑之。
李參政若穀在政府，言：「轉運使提點刑獄失按、所部官受贓，類降差遣，且監司所部甚廣，巡按不過留三二日，蓋未能遍察也，苟州郡密發一職吏，先聞朝廷，則監司不可勝黜。」自是，詔轉運使提點刑獄再不覺察，部內官受贓則降黜之。
程文簡公琳知永興，元昊死，諒祚尚幼，以三大將分治其國。或謂：「因各授三將節度使，以分弱其勢。」琳曰：「幸人之喪，非所以示夷狄，不如因而撫之。」
吳節使元扆知河南，嘗值河溢，城將壞，躬涉泥濘，督工壅塞。民有避水於林杪者，既濟以舟楫，又以家財賑之。時數郡被水患，獨元扆所部民無墊溺。
曹郡王彬敬慎和厚，未嘗言人過失。平蜀還，太祖詢官吏善否，對曰：「軍政之外，非臣所聞。」時諸將皆欲屠城殺降，彬獨任恕而戢下，所至悅服。時諸將多有子女金帛，彬橐中惟圖書衣衾而已，故諸帥俱貶，而彬獨進及擢。征江南亦緩攻取，數遣開諭，亦冀其降，雖以城陷，猶納歸款，偽朝君臣賴以獲免，自出師至凱旋，士眾畏服，無輕肆者。居朝，俸入給宗族，無餘積。
王樞密博文，天禧四年詔按朱能、王先偽乾祐天書事，連逮者眾，唯治首惡，脅從者請皆得減死論。沿邊軍民逃入蕃部，擒至者有錦袍銀帶茶采之賞，間有自歸而為蕃部所得，亦不能免，法皆處斬。博文遣習事者持信紙密招之，至則驗而貸其罪，減誅死者甚眾，詔加褒諭，仍推行其法於諸邊郡。
王忠簡公疇，博文之子也。至和初為開封府判官。宦者李允良疑人毒死其叔父，訴請發棺驗視，疇獨曰：「驗而無實是無故暴人屍，此安知非允良有奸？」既而窮治，果引伏與叔家有怨。
張文孝公觀，為人寬厚長者，京東路舊止通安邑鹽，而瀕海禁私煮，觀知鄆州兼京東西路安撫使，請弛其禁，歲免黥配者不可勝計。
夏英公竦知襄州，歲饑發公廩，募富人出粟，嘗全活數萬人，賜詔褒諭。
田樞密況知成都府，自李順王均之亂，蜀守皆得便宜從事，雖或小罪，並其家內徙，流離道路失所者頗眾，況察其非有甚惡，釋之。
包孝肅公拯為御史，言：「諸路轉運加按察使之名，以苛察相尚，奏劾官吏更倍於前，皆捃摭細故，使吏不自安。」詔為罷之。知瀛州，除放一路所負回易公使錢十餘萬，仍奏諸州毋得回易公使錢，遂為著令。少為劉筠所知，筠無子，為奏其族子為後，而請還其所沒田廬。
戚密學綸，篤於古學，喜談名教。父同文幼孤，事祖母亦以孝聞，從邑人楊懿受經。懿隱居不仕，而以女弟妻同文。遇疾，因托以家事。同文為葬其三世之未葬者，遭世喪亂，亦不復仕，聚徒講學，相繼登科者五十六人，踐台閣者亦至十數。尚信義，喜賙人急，所與交皆當世之名士，楊徽之因事至郡，多所酬唱，及卒，徽之及其門人追號曰「堅素先生」。
陳龍學從易，天禧中坐失舉送，宰相寇準素惡之，遂除知吉州，及準貶道州，從易為湖南轉運使，或謂曰：「可忘廬陵之命耶？」準至，從易以故相禮敬之，言者為慚。
郭防瓊，齊州歲饑，出俸以濟之，民多自鄰境至者，郡人詣闕以言，詔立碑。
林積。南劍人，少時入京師，至蔡州息旅邸，既臥，覺床第間有物逆其背，揭席視之，見一布囊其中，有錦囊又其中，則錦囊實以北珠數百顆。明日，詢主人曰：「前夕何人宿此？」主人以告，乃巨商也。林語之：「此吾故人，脫復至，幸令來上庠相訪。」又揭其名於室曰：「某年某月日，劍浦林積假館。」遂行。商人至京師取珠欲貨，則無有，急沿故道處處物色之，至蔡邸，見其榜，即還。訪林於上庠，林具以告曰：「元珠俱在，然不可但取，可投牒府中，當悉以歸。」商如其教，林詣府，盡以珠授商。府尹使中分之，商曰：「固所願。」林不受，曰：「使積欲之，前日已為己有矣。」秋毫無所取，商不能強，以數百千就佛寺，作大齋，為林君祈福。林後登科，至中大夫，生子又字德新，為吏部侍郎。（出洪景盧《夷堅志》）
潭州彭子民隨董必察訪廣西，時蘇子瞻在儋州，董至雷，議遣人過儋，彭顧董泣涕下曰：「人人家各有子孫。」董遂感悟，止遣一小使臣過儋，但有逐出官舍之事。
沙門島舊制有定額，過額則取一人投之海中。馬默處厚知登州，建言朝廷既貸其生矣，即投諸海中，非朝廷之本意，今後溢額，乞選年深、自至配所不作過人移登州。神宗深然之，即詔可，著以為定制。未幾，馬方坐堂上，昏困如夢寐中，見一人乘空大呼曰：「我自東嶽來，聖帝有命：奉天符，馬默本無嗣，以移沙門島罪人事，上帝特命賜男女各一人。」遂置二童，乘黃雲而去。馬驚起，與左右卒隸見黃雲東去，後生男女二人。馬親語餘如此。
張文懿罷相，由範文正攻彈也。文懿復相，一日仁宗語文懿曰：「范仲淹嘗有疏乞廢朕，可施行之。」文懿曰：「仲淹法當誅，然不見章疏，乞付外施行。」上曰：「未嘗見其疏，但比有為朕言者，且議其罪。」文懿曰：「其罪大，無他法，無文案，即不可行。望陛下訪之。」凡數日，則一請其疏，月餘，凡十數請。上曰：「竟未見之，然為朕言者多矣，可從末減。」曰：「人臣而欲廢君，無輕典；既無明文，則不可以空言加罪。」上意解，即曰：「仲淹在外，初似疑，今既無疑，可稍遷之，以慰其心。」上深然之。
寇忠湣知永興軍，於其誕日排設如聖節儀，晚衣黃道服，簪花走馬承受。且奏寇準有叛心。真宗驚，手出奏，示執政曰：「寇準乃反耶？」範文正熟視笑曰：「寇準許大年紀尚騃耳？可劄與寇準知。」上意亦解。
李和文都尉好士，一日，召從官呼左右軍官妓置會夜午。台官論之，楊文公以告王文正，文正不答，退以紅箋書小詩以遺和文，且以不得預會為恨。明日，真宗出章疏，文正曰：「臣嘗知之，亦遺其詩，必不得往也。太平無象，此其象乎？」上意遂釋。
王和甫嘗言，蘇子瞻在黃州，上數欲用之，王禹玉輒曰：「軾嘗有『此心惟有蟄龍知』之句，陛下龍飛在天而不敬，乃反欲求蟄龍乎？」章子厚曰：「龍者非獨人君，人臣皆可以言龍也。」上曰：「自古稱龍者多矣，如荀氏八龍，孔明臥龍，豈人君也？」及退，子厚詰之曰：「相公乃欲覆人家族耶？」禹玉曰：「他舒亶言爾。」子厚曰：「亶之唾，亦可食乎？」
晁文元迥嘗言：曆官臨事，未嘗挾情害人，危人售進，保全固護，如免髮膚之傷。（以上出王定國《近錄雜記續錄》）
公言：李沆相秉鈞日，有狂生扣馬獻書，曆抵其短。李遜謝曰：「俟歸家，當得詳覽。」狂生遂發訕，怒隨公馬後，肆言曰：「居大位不能康濟天下，又不能引退，久妨賢路，寧不愧於心乎？」但於馬上踧踖再三，曰：「屢求退，以主上未賜允。」終無忤色。公言：「以帷箔之罪加於人最為暗昧，萬一非辜，則令終身披其惡名，至使君臣父子之間難施面目，言之得無訒乎？」
公言：呂申公奏請天下獄有情可疑及情理可憫者皆取敕裁，今為著令，使其子孫昌盛，宜矣！公言：「一瞻視聽察之間，有可以和難解紛者，不得不為。仰福祖考、下芘子孫，未必不由垂方便之力也。」某當書諸紳。（以上出《傅獻簡公佳話》）
華陰呂君舉進士，聘里中女行，既中第，婦家言曰：「吾女故無疾，既聘而後盲，敢辭。」呂君曰：「既聘而後盲，君不為欺，又何辭？」遂娶之。生五男，皆中進士第，其一人丞相，汲公是也。（以上出陳無己《談叢》）
神文時，慶⒗淮南有王倫者，嘯聚其黨，頗擾郡縣，承平日久，守令或有棄城而出者，事定，朝廷議功罪，富鄭公在樞密，凡棄城者請論如法。範文正參預大政，爭以為不可：「今淮南郡縣徒有名耳，其城壁非如邊塞，難責城守。」神文睿德寬仁，故棄城者得以減死論。既退，鄭公忽謂文正曰：「六丈當欲作佛耶？」范公曰：「主上富於春秋，吾輩輔導當以德，若使人主輕於殺人，則吾輩亦不得容矣。」鄭公歎服。
閩人生子多者至第四子則率皆不舉，為其貲產不足以贍也，若女則不待三，往往臨蓐以器貯水，才產即溺之，謂之洗兒，建劍尤甚。四明俞偉仲寬宰劍，之順昌，作《戒殺子文》，召諸鄉父老為人所信服者列坐廡下，以俸置醪醴，親酌而侑之，出其文使歸，諭勸其鄉人，無得殺子，歲月間活者以千計，故生子多以俞為小字。轉運判官曹輔上其事，朝廷嘉之，就改仲寬一官，仍令再任，復為立法推行一路。後予使於閩，與仲寬為婚，家法當避。仲寬罷去，予嘗至其邑，聞仲寬因被差他郡，還邑，有小兒數百迎於郊，雖古循吏蓋未之有也。偉有《戒殺文》甚詳，行於世。
應山二連，伯氏庶字君錫，仲氏庠字元禮，少從學於二宋，相繼登科，君錫為人清修孤潔，故當官，人號為「邊底清」；元禮加以肅，人號為「連底凍」。其父處士名舜實，字輔之，為鄉里所說服。歲饑出穀萬斛，損價以鬻之，惠及傍邑。有盜其牛者，官捕甚急，窮，自歸處士，愧謝，厚遺以遣之，故歐陽文忠公表其墓具述其事。「二宋」謂元憲、景文。
鄭屯田建中，其先本雍人，五季時徙家安陸，貲鏹钜萬。城中居人多舍客也，每大雨過則載瓦以行，問有屋漏，則補之，若舍客自為之屋亦為繕完。又隆冬苦寒，蠲舍緡仍日。屯田公晚得一子，即侍郎公紓也，登進士第，官至祠曹前行職，為理字少列。侍郎有五子，長曰獮中，皇祐元年登第，至朝奉大夫；次即侍讀公毅夫也，皇祐五年魁天下士，三子與孫皆任以官，不繇選調，世祿不絕。陰施之報，蓋不誣矣。（以上出王彥輔《麈史》）

        </div>
      </div>
    </div>
  </div>
</div>
<!--update:2025-08-30 10:09:58-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>