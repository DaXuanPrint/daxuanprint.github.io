<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="陈义郎,阳城,李丹,武元衡,阎济美,严振,蟠虫,嗜爪癖,裴弘泰酒量,萧俛,苑抽,窦乂,裴枢,驴牙郎,郑群玉,犬蹲其傍,王诸,道政坊宅,华州参军,李僖伯,张弘让,寇墉,梁仲朋,王诉,曹朗,孟妪,薛弘机,何让之,歌舒翰,赵存,严震,邢君牙,韦乾度,补遗,乾巽子全文在线阅读,乾巽子全文在线下载,大玄古籍书库">
<meta name="description" content="据《新唐书·艺文志》，温庭筠撰有小说《乾巽子》三卷，今尚有三十三篇小说散见于《太平广记》里，内容涉及文人轶事以及鬼怪妖狐的奇闻异事，有简洁的琐记杂录，也有内容丰实的长篇故事。程毅中在《唐代小说史》中言：“《乾巽子》是一部兼有志人、志怪和杂记琐事的小说集，它有综合性。_乾巽子_全文在线阅读_乾巽子_全文在线下载_大玄古籍书库">
<title>乾巽子_温庭筠_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">乾巽子</span> <br/>
          作者： <span class="inputVal" id="bkauthor">温庭筠</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,小说,完结</span> <br/>
          字数： <span class="inputVal" id="bknum">[book_length]19772</span> <br/>
          说明： <span class="inputVal" id="bkdec">据《新唐书·艺文志》，温庭筠撰有小说《乾巽子》三卷，今尚有三十三篇小说散见于《太平广记》里，内容涉及文人轶事以及鬼怪妖狐的奇闻异事，有简洁的琐记杂录，也有内容丰实的长篇故事。程毅中在《唐代小说史》中言：“《乾巽子》是一部兼有志人、志怪和杂记琐事的小说集，它有综合性。</span> <br/>
          封面： <span class="inputVal" id="bkimg">Z_13638.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]乾巽子
[book_author]温庭筠
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,小说,完结
[book_length]19772
[book_dec]据《新唐书·艺文志》，温庭筠撰有小说《乾巽子》三卷，今尚有三十三篇小说散见于《太平广记》里，内容涉及文人轶事以及鬼怪妖狐的奇闻异事，有简洁的琐记杂录，也有内容丰实的长篇故事。程毅中在《唐代小说史》中言：“《乾巽子》是一部兼有志人、志怪和杂记琐事的小说集，它有综合性。
[book_img]Z_13638.jpg


[book_title]陈义郎
陈义郎，父彝爽，与周茂方皆东洛福昌人。同于三乡习业，彝爽擢第，归娶郭愔女，茂方名竟不就，唯与彝爽交结相誓。唐天宝中，彝爽调集，受蓬州仪陇令。其母恋旧居，不从子之官。行李有日，郭氏以自织染缣一匹，裁衣欲上其姑，误为交刀伤指，血沾衣上。
启姑曰：“新妇七八年温清晨昏，今将随夫之官，远违左右，不胜咽恋。然手自成此衫子，上有剪刀误伤血痕，不能浣去，大家见之。即不忘息妇。”
其姑亦哭。彝爽固请茂方同行。其子义郎，才二岁，茂方见之，甚于骨肉。及去仪陇五百余里，磴石临险，巴江浩渺，攀萝游览，茂方忽生异志，命仆夫等先行，为吾邮亭具馔。
二人徐步，自牵马行，忽于山路斗拔之所，抽金锤击彝爽，碎颡，挤之于浚湍之中，佯号哭云：“某内逼，北回，见马惊践长官殂矣，今将何之？”
一夜会丧，爽妻及仆御致酒感恸，茂方曰：“事既如此，如之何？况天下四方人一无知者，吾便权与夫人乘名之官，且利一政俸禄，逮可归北。”
即与发哀，仆御等皆悬厚利，妻不知本末，乃从其计。到任，安帖其仆。一年已后，谓郭曰：“吾志已成，誓无相背。”
郭氏藏恨，未有所施，茂方防虞甚切。秩满，移官，家于遂州长江，又一选，授遂州曹掾。居无何，已十七年，子长十九岁矣，茂方谓必无人知，教子经业，既而欲成，遂州秩满，挈其子应举。是年东都举选，茂方取北路，令子取南路，茂方意令觇故园之存没。涂次三乡，有鬻饭媪留食，再三瞻瞩。
食讫，将酬其直，媪曰：“不然，吾怜子似吾孙姿状。”
因启衣箧，出郭氏所留血污衫子以遗，泣而送之。其子秘于囊，亦不知其由，与父之本末。明年下第，归长江，其母忽见血迹衫子，惊问其故，子具以三乡媪所对。及问年状，即其姑也，因大泣。引子于静室，具言之：“此非汝父，汝父为此人所害，吾久欲言，虑汝之幼，吾妇人，谋有不臧，则汝亡父之冤，无复雪矣，非惜死也。今此吾手留血襦还，乃天意乎？”
其子密砺霜刃，候茂方寝，乃断吭，仍挈其首诣官。连帅义之，免罪，即侍母东归。其姑尚存，且叙契阔，取衫子验之，歔欷对泣，郭氏养姑三年而终。

[book_title]阳城
阳城，贞元中，与三弟隐居陕州夏阳山中，相誓不婚。啜菽饮水，莞蕈布衾，熙熙怡怡，同于一室。后遇岁荒，屏迹不与同里往来，惧于求也。或彩桑榆之皮，屑以为粥。讲论诗书，未尝暂辍。有苍头曰都儿，与主协心，盖管宁之比也。里人敬以哀，馈食稍丰，则闭户不纳，散于饿禽。后里人窃令于中户致糠核十数杯，乃就地食焉。他日，山东诸侯闻其高义，发使寄五百缣。城固拒却，使者受命不令返，城乃标于屋隅，未尝启缄。无何，有节土郑倜者，迫于营举，投人不应，因途经其门，往谒之。倜戚容瘵貌，城留食旬时，问倜所之，及其瘠瘁之端。倜具以情告。城曰：“感足下之操，城有诸侯近贶物，无所用，辄助足下人子终身之道。”
倜固让。城曰：“子苟非妄，又何让焉？”
倜对曰：“君子既施不次之恩，某愿终志后，为奴仆偿之。”
遂去。倜东洛茔事罢，杖归城，以副前约。城曰：“子奚如是？苟无他系，同志为学可也，何必云役己以相依？”
倜泣涕曰：“若然者，微躯何幸。”
倜于记览苦不长，月余，城令讽毛诗，虽不辍寻读。及与之讨论，如水投石也。倜大惭。城曰：“子之学，与吾弟相昵不能舍，有以致是耶？今所止阜北，有高显茅斋，子可自玩习也。”
倜甚喜，遽迁之。复经月余，城访之，与论国风，倜虽加功，竟不能往复一辞。城方出，未三二十步，倜缢于梁下。供饩童窥之，惊以告城。城恸哭若裂支体，乃命都儿将酒祭之，及作文亲致祭，自咎不敏。我虽不杀倜，倜因我而死。自脱衣，令仆夫负之。都儿行槚楚十五，仍服缌麻，厚瘗之。由是为缙绅之所推重。后居谏议大夫时，极谏裴延龄不合为国相，其言至恳，唐史书之。及出守江华都，日炊米两斛，鱼羹一大鬻。自天使及草衣村野之夫，肆其食之。并置瓦瓯樿杓，有类中衢樽也。

[book_title]李丹
郎中李丹典濠州，萧复处士寄家楚州白田。闻丹之义，来谒之。且无佣保，棹小舟，唯领一卯岁女僮。时方寒，衣复单弊，女僮尤甚。坐于客次，女僮门外求火燎手，且持其靴去。客吏忽云：“郎中屈处士。”
复即芒爨而入，丹揖之坐，略话平素。复忽悟足礼之阙，矍然。乃启丹曰：“某为饥冻所迫，高堂慈母处分，令入关投亲知。无奴仆，有一小女僮，便令将随参谒。朝至此，僮騃恐惧公衙，失所在。客吏已通，取靴不得，去就
疏脱，唯惶悚而已。”
丹曰：“靴与履，皆一时之礼。古者解袜登席，即徒跣以为礼。靴，胡服也，始自赵武灵王，又有何典据？此不足介君子怀，但请述所求意。”
遂留从容，复颐旨趋。乃云：“足下相才，他日必领重事。”
于是遣使于白田，馈遗复母甚厚。又饯复以匹马束帛，复后竟为相。

[book_title]武元衡
武黄门之西川，大宴。从事杨嗣复狂酒，逼元衡大觥，不饮，遂以酒沐之，元衡拱手不动。沐讫，徐起更衣，终不令散宴。

[book_title]阎济美
阎济美，前朝公司卿许与定分，一志不为，某三举及第。初举，刘单侍郎下杂文落；第二举，坐王侍郎杂文落第。某当是时，年已蹭蹬，常于江激往径山钦大师处问法。是春，某既下第，又将出关。因献坐主六韵律诗曰：
謇谔王臣直，文明雅量全。
望炉金自跃，应物镜何偏。
南国幽沈尽，东堂礼乐宣。
转今游异士，更昔至公年。
芳树欢新景，青云泣暮天。
唯愁凤池拜，孤贱更谁怜。
座主览焉。问某，今年何者退落？具以实告。先榜落第，座主赧然变色，深有遗才之叹。乃曰，所投六韵，必展后效。足下南去，幸无疑将来之事。某遂出关。
秋月，江东求荐，名到省后，两都置举，座主已在洛下。比某到洛，更无相知，便投迹清化里店。属时物翔贵，囊中但有五缣，策蹇驴而已。有举公卢景庄已为东府首荐，亦同处焉。仆马甚豪，与某相揖，未交一言。久乃问某曰：“阎子自何至止？”
对曰：“从江东来。”
敬奉不敢怠。景庄一旦际暮醉归，忽蒙问某行第，乃曰：“阎二十，消息绝好，景庄大险。”
某对曰：“不然，必先大府首荐。声价已振京洛，如某远地一送，岂敢望有成哉？”
景庄曰：“足下定矣。”
十一月下旬。遂试杂文。十二月三日。天津桥放杂文榜。景庄与某俱过。其日苦寒，是月四日，天津桥作铺帖经，景庄寻被绌落，某具前白主司曰：“某早留心章句，不工帖书，必恐不及格。”
主司曰：“可不知礼闱故事。亦许诗赎。某致词后，纷纷去留。某又遽前白主司曰：侍郎开奖劝之路，许作诗赎帖，未见题出。主司曰：赋天津桥望洛阳城残雪诗。某只作得二十字。某诗曰：“新霁洛城端，千家积雪寒，未收清禁色，偏向上阳残。”
已闻主司催约诗甚急，日势又晚，某告主司，天寒水冻，书不成字。便闻主司处分，得句见在将来。主司一览所纳，称赏再三，遂唱过。
其夕，景庄相贺云：“前与足下并铺，试蜡日祈天宗赋，窃见足下用鲁丘对卫赐。据义，卫赐则子贡也，足下书卫赐作驷马字，唯以此奉忧耳。”
某闻是说，反思之，实作驷马字，意甚惶骇。比榜出，某滥忝第，与状头同参座主，座主曰：诸公试日，天寒急景，写札杂文，或有不如法。今恐文书到西京，须呈宰相，请先辈等各买好纸，重来请印，如法写净送纳，抽其退本。诸公大喜。及某撰本却请出，驷字上朱点极大。座主还阙之日，独揖前曰：“春间遗才，所投六韵，不敢惭忘，聊副素约耳。”

[book_title]严振
德宗銮驾之幸梁洋，中书舍人齐映为之御。下洋州青源川，见旌期蔽野。上心方骇，谓泚兵有谙疾路者，透秦岭而要焉。俄见梁帅严振具橐鞬，拜御马前，具言君臣乱离，呜咽流涕，上大喜。口敕升奖，令振上马前去，与朕作主人。
映身本短小，声气抑扬。乃曰：“严振合与至尊导马，御膳自有所司。”
顷之，上次洋州行在，召映，责以儒生不达时变，烟尘时，须姑息戎帅。映伏奏曰：“山南士庶，只知有严振，不知有陛下。今者天威亲临，令巴蜀士民，知天子之尊，亦足以尽振为臣子之节。”
上深嘉叹。振闻，特拜谢映。时议许映。

[book_title]蟠虫
剑南东川节度鲜于叔明好食臭虫，时人谓之蟠虫。每散，令人采拾得三五升，即浮之微热水中，以抽其气尽。以酥及五味熬之，卷饼而啖，云其味实佳。

[book_title]嗜爪癖
长庆末，前知福建县权长孺犯事流贬。后以故礼部相国德舆之近宗，遇恩复资。留滞广陵多日，宾府相见，皆鄙之。将诣阙求官，临行，群公饮饯于禅智精舍。
狂士蒋传知长孺有嗜人爪癖。乃于步健及诸庸保处，薄给酬直，得数两削下爪。或洗濯未精，以纸裹。候其酒酣进曰：“侍御远行，无以饯送，今有少佳味，敢献。”遂进长孺。
长孺视之，忻然有喜色，如获千金之惠，涎流于吻，连撮噉之，神色自得，合座惊异。

[book_title]裴弘泰酒量
唐裴均之镇襄州，裴弘泰为郑滑馆驿巡官，充聘于汉南。遇大宴，为宾司所漏。及设会，均令走屈郑滑裴巡官。弘泰奔至，均不悦。责曰：“君何来之后，大涉不敬。酌后至酒，已投乣筹。”
弘泰谢曰：“都不见客司报宴，非敢慢也。叔父舍罪，请在座银器，尽斟酒满之。器随饮以赐弘泰，可乎？”
合座壮之，均亦许焉。
弘泰次第揭座上小爵，以至觥船。凡饮皆竭，随饮讫。即置于怀，须臾盈满。筵中有银海，受一斗以上，其内酒亦满。弘泰以手捧而饮，饮讫。目吏人，将海覆地，以足踏之，卷抱而出，即索马归驿。均以弘泰纳饮器稍多，色不怿。
午后宴散，均又思弘泰之饮，必为酒过度所伤，忧之。
迨暮，令人视饮后所为。使者见弘泰戴纱帽，于汉阴驿厅，箕踞而坐。召匠秤得器物，计二百余两。均不觉大笑。
明日再饮，回车日，赠遗甚厚。

[book_title]萧俛
唐贞元中，萧俛新及第。时国医王彦伯住太平里，与给事郑云逵比舍住。忽患寒热，早诣彦伯求诊候，误入云逵第。会门人他适，云达立于中门。俛前趋曰：“某前及第，有期集之役，忽患。”具说其状。
逵命仆人延坐，为诊其臂曰：“据脉候，是心家热风。云逵姓郑，若觅国医王彦伯，东邻是也。”
俛赧然而去。
【期集：新及第进士在唱名赐第之后，聚集在一起，举行各种活动，称“期集”。始于唐。时新及第进士谢恩后入期集院。期集院一般在知举官住宅附近，临时租用，供帐豪华。其间要两度诣知举官之门参谒，另外还要举行曲江游宴、杏花宴、闻喜宴以及雁塔题名等活动。其经费由新进士分摊。】

[book_title]苑抽
唐尚书裴胄镇江陵，常与苑论有旧。论及第后，更不相见，但书札通问而已。论弟抽方应举，过江陵，行谒地主之礼。客因见抽名曰：“秀才之名，虽字不同，且难于尚书前为礼，如何？”
会抽怀中有论旧名纸，便谓客将曰：“某自别有名。”
客将见日晚，仓遑遽将名入。胄喜曰：“苑大来矣，屈入！”
抽至中庭，胄见貌异。及坐，揖曰：“足下第几？”
抽对曰：“第四。”
胄曰：“与苑大远近？”
抽曰：“家兄。”
又问曰：“足下正名何？”
对曰：“名论。”
又曰：“贤兄改名乎？”
抽曰：“家兄也名论。”
公庭将吏，于是皆笑。及引坐，乃陈本名名抽。既逡巡于便院，俄而远近悉知。

[book_title]窦乂
扶风窦乂年十三，诸姑累朝国戚。其伯检校工部尚书交，闲厩使宫苑使。于嘉会坊有庙院，乂亲识张敬立任安州长史，得替归城。安州土出丝履，敬立赍十数辆，散甥侄。竞取之，唯乂独不取。俄而所余之一辆，又稍大，诸甥侄之剩者，乂再拜而受之。敬立问其故，乂不对。殊不知殖货有端木之远志。遂于市鬻之，得钱半千，密贮之。潜于锻炉作二枝小钎，利其刃。
五月初，长安盛飞榆荚，乂帚聚得斛余。遂往诣伯所，借庙院习业，伯父从之。乂夜则潜寄褒义寺法安上人院止，昼则往庙中。以二钎开隙地，广五寸，深五寸，密布四千余条，皆长二十余步。汲水渍之，布榆荚于其中。寻遇夏雨，习皆滋长。比及秋，森然已及尺余，千万余株矣。及明年，榆栽已长三尺余。乂遂持斧伐其并者，相去各三寸。又选其条枝稠直者悉留之，所间下者，二尺作围束之，得百余束。遇秋阴霖，每束鬻值十余钱。又明年，汲水于旧榆沟中。
至秋，榆已有大者如鸡卵。更选其稠直者，以斧去之，又得二百余束。此时鬻利数倍矣。后五年，遂取大者作屋椽。仅千余茎，鬻之，得三四万余钱。其端大之材，在庙院者，不啻千余，皆堪作车乘之用。此时生涯已有百余。自此币帛布裘百结，日歉食而已。遂买蜀青麻布，百钱个疋，四尺而裁之，顾人作小袋子。又买内乡新麻鞋数百两。不离庙中，长安诸坊小儿及金吾家小儿等，日给饼三枚，钱十五交，付与袋子一口。
至冬，拾槐子实其内，纳焉。月余，槐子已积两车矣。又命小儿拾破麻鞋，每三两，以新麻鞋一两换之。远近知之，送破麻鞋者云集。
数日，获千余量。然后鬻榆材中车轮者，此时又得百余千。雇日佣人，于宗贤西门水涧，从水洗其破麻鞋。曝乾，贮庙院中。又坊门外买诸堆弃碎瓦子，令功人于流水涧洗其泥滓，车载积于庙中。然后置石嘴碓五具，锉碓三具。西市买油靛数石，雇庖人执爨。广召日佣人，令剉其破麻鞋，粉其碎瓦，以疏布筛之，合槐子油靛。令役人日夜加工烂捣，从臼中熟出。命工人并手团握，例长三尺已下，圆径三寸。垛之得万余条，号为法烛。
建中初，六月。京城大雨，尺烬重桂，巷无车轮。乂取此法烛鬻之，每条百文。将燃炊爨，与薪功倍，又获无穷之利。先是西市秤行之南，有十余亩坳下潜污之地，目曰小海池。为旗亭之内，众秽所聚。又遂求买之，其主不测，乂酬钱三万。既获之，于其中立标，悬幡子。绕池设六七铺，制造煎饼乃团子，召小儿掷瓦砾，击其幡标，中者以煎饼米团子啖。不逾月，两街小儿竞往，计万万，所掷瓦已满池矣。遂经度，造店二十间。当其要害，日收利数千，甚获其要。店今存焉，号为窦家店。又尝有胡人米亮因饥寒，乂见，辄与钱帛。
凡七年，不之问。异日，又见亮，哀其饥寒，又与钱五千文。亮因感激而谓人曰：“亮终有所报大郎。”
乂方闲居，无何，亮且至。谓乂曰：“崇贤里有小宅出卖，直二百千文，大郎速买之。又西 市柜坊，巢钱盈余，即依直出钱市之。”
书契曰：“亮语乂曰：“亮攻于览玉，尝见宅内有异石，人罕知之。是捣衣砧，真于阗玉，大郎且立致富矣。”
乂未之信。亮曰：“延寿坊召玉工观之。”
玉工大惊曰：“此奇货也，攻之当得腰带夸二十副。每副百钱，三千贯文。”
遂令琢之，果得数百千价。又得合子执带头尾诸色杂类，鬻之，又计获钱数十万贯。其宅并元契，乂遂与米亮，使居之以酬焉。又李晟大尉宅前，有一小宅。相传凶甚，直二百十千，又买之。筑园打墙，拆其瓦木，各垛一处，就耕之术。太尉宅中傍其地有小楼，常不噉焉，晟欲并之为击球之所。他日乃使人向乂，欲买之，乂确然不纳。云：“某自有所要。”
候晟沐浴日遂具宅契书，请见晟。语晟曰：“某本置此宅，欲与亲戚居之。恐俯逼太尉甲第，贫贱之人，固难安矣。某所见此地宽闲，其中可以为戏马。今献元契，伏惟府赐照纳。”
晟大悦。私谓乂不要某微力乎，乂曰：“无敢望，犹恐后有缓急，再来投告令公。”
晟益知重。乂遂搬移瓦木平治其地如砥，献晟为戏马。荷乂之所惠。乂乃于两市。选大商产巨万者，得五六人。遂问之：“君岂不有子弟婴诸道及在京职事否。”
贾客大喜，语乂曰：“大郎忽与某等，致得子弟庇身之地，某等共率草粟之直二万贯文。”
乂因怀诸贾客子弟名谒晟，皆认为亲故。晟忻然览之，各置诸道膏腴之地重职，乂又获钱数万。崇贤里有中郎将曹遂兴当夜生一大树，遂兴每患其经年枝叶有碍庭宇，伐之又恐损堂室。乂因访遂兴，指其树曰：“中郎何不去之。”
遂兴答曰：“诚有碍耳，因虑根深本固，恐损所居室宇。”
乂遂请买之，仍与中郎除之。不令有损，当令树自失，中郎大喜。乃出钱五千文，以纳中郎。与斧
钺匠人议伐其树，自梢及根，令各长二尺余，断之，厚与其直。因选就众材，及陆博局数百，鬻于本行。乂计利百余倍，其精乾率是类也。后乂年老无子，分其见在财等与诸熟识亲友。至其余千产业，街西诸大市各千余贯，与常住法安上人经营。不拣日时供拟，其钱亦不计利。乂卒时年八旬余，京城和会里有邸。弟侄宗亲居焉，诸孙尚在。

[book_title]裴枢
河东裴枢字环中。季父耀卿，唐玄宗朝，位至丞相。开元二十一年奏开河漕，以赡国用，上深嘉纳之。亲姨夫中书舍人薛邕，时有知贡举之耗。元日，因来谒枢亲。乃曰：“几姊有处分亲故中举人否？”
其亲指枢。邕整容端手板对曰：“三十六郎，自是公共积选之才，不待处分矣。伏恐别有子弟。”
枢即应声曰：“娭子失言。”
因举酒沥地，誓曰：“薛姨夫知举，枢当绝迹匿形，不履人世。”
其亲决责，令拜谢邕，枢竟不屈。永泰二年，贾至侍郎中举，枢一举而登选。
后大历二年，薛邕方知举。枢及第后，归丹阳里，不与杂流交通。又韦元甫除此州，计到郡之明日，合来拜其亲。元甫至丹阳之明日，专使送衣服书状信物，枢怒言不纳。后三日，元甫亲拥骑到枢别业，枢戒其仆，不令报。久停元甫车徒，不得进。元甫不怒，但云：“裴君太褊。某乍到，须与军吏监军相识。遽此深责，未敢当也。”
亲乃遣女奴传话，延元甫就厅事，置酒。元甫陈以公事，枢方出欢话。

[book_title]驴牙郎
唐南阳张登制举登科。形貌枯瘦，气高傲物。裴枢与为师友。枢为司勋员外，举公群至投文，枢才诋诃瑕谪。登自知江陵盐铁院会计到城，直入司勋厅，冷笑曰：“裴三十六，大有可笑事。”
枢因问登可笑之由，登曰：“笑公驴牙郎，搏马价。”
此成笑耳。

[book_title]郑群玉
唐东市铁行，有范生，卜举人连中成败，每卦一缣。秀才郑群玉短于呈试。家寄海滨，颇有生涯，献赋之来，下视同辈，意在必取。仆马鲜华。遂赍缗三千，并江南所出，诣范生。范喜于异礼，卦成乃曰：“秀才万全矣。”
群玉之气益高。比入试，又多赍珍品，烹之坐享，以至继烛。见诸会赋，多有写净者。乃步于庭曰：“吾今下笔，一字不得生。铁行范生，须一打二十。”
突明，竟制白而去。

[book_title]犬蹲其傍
唐梅权衡，吴人也。入试不持书策，人皆谓奇才。及府题出《青玉案赋》，以“油然易直子谅之心”
为韵，场中竞讲论如何押谅字。权衡于庭树下，以短棰画地起草。日晡，权衡诗赋成。张季遐前趋，请权衡所纳赋押谅字，以为师模。权衡乃大言曰：“押字须商量，争应进士举。”
季遐且谦以薄劣，乃率数十人请益。权衡曰：“此韵难押，诸公且厅上坐，听某押处解否。”
遂朗吟曰：“恍兮惚兮，其中有物；惚兮恍兮，其中有谅；犬蹲其傍，鸱拂其上。”
权衡又讲：“青玉案者，是食案，所以言犬蹲其傍，鸱拂其上也。”
众大笑。

[book_title]王诸
大历中，邛州刺史崔励亲外甥王诸，家寄绵州，往来秦蜀，颇谙京中事。因至京，与仓部令史赵盈相得。每赍左绵等事，盈并为主之。诸欲还，盈固留之。中夜，盈谓诸曰：“某长姊适陈氏，唯有一笄女。前年，长姊丧逝。外甥女子，某留抚养。所惜聪惠，不欲托他人。知君子秉心，可保岁寒。非求于伉俪，所贵得侍巾栉。如君他日礼娶，此子但安存，不失所，即某之望也！成此亲者，结他年之好耳。”
诸对曰：“感君厚意，敢不从命？固当期于偕老耳！”
诸遂备纁币迎之。后二年，遂挈陈氏归于左绵。是时励方典邛商，诸往觐焉。励遂责诸浪迹，又恐年长不婚，诸具以情白舅。励曰：“吾小女宽柔，欲与汝重亲，必容汝旧纳者。”
陈氏亦曰：“岂敢他心哉，但得衣食粗充，夫人不至怪怒，是某本意。”
诸遂就表妹之亲。既成婚，崔氏女便令取陈氏同居，相得，更无分毫失所。励令其子铿与诸江陵卜居，兼将金帛下峡而去。三月诸发。五月。励受替，遂尽室江陵而行。诸与铿方买一宅，修葺。停午，诸忽梦陈氏被发来。哀告诸曰：“某，他乡一贱人。崔氏夫人，本许终始，奈何三峡舟中沐发，使人耸某，令于崩湍中而卒，永葬鱼鳖腹中！”
哀泣沾襟。俄而铿于东厢寐，亦梦陈氏诉冤：“崔夫人不仁，致我性命三峡。”
铿与诸偶坐，方讶其事，其夜，二人梦复如前。铿甚惭，谓诸曰：“某娘情性不当如是，何有此冤！且今日江头望信，若闻陈氏不平安，此则必矣！”
后数日，果有信，说陈氏溺三峡。及励到诸家，诸泣说前事。崔氏为其兄所责，不能自明，遂断发暗呜而卒，诸亦荡游他处。数年间，忽于夏口，见水军营之中东门厢，见一女人，姿状即陈氏也。诸流眄久之。其妇又殷懃瞻瞩，问僮仆云：“郎君岂不姓王？”
僮走告诸。及白姨弟，令询其本末。陈氏曰：“实不为崔氏所挤，某失足坠于三峡，经再宿，泊尸于碛，遇鄂州回易小将梁璨。初欲收葬，后因吐无限水，忽然而苏。某感梁之厚恩，遂妻梁璨，今已诞二子矣。”
诸由是疑负崔氏之冤，入罗浮山而为头陀僧矣！

[book_title]道政坊宅
道政里十字街东，贞元中，有小宅，怪异日见，人居者必大遭凶祸。时进士房次卿假西院住，累月无患，乃众夸之云：“仆前程事，可以自得矣。咸谓此宅凶，于次卿无何有。”
李直方闻而答曰：“是先辈凶于宅。”
人皆大笑。后为东平节度李师古买为进奏院。是时东平军每贺冬正常五六十人，鹰犬随之，武将军吏，烹炰屠宰，悉以为常。进士李章武初及第，亦负壮气，诘朝，访太史丞徐泽。遇早出，遂憩马于其院。此日东平军士悉归，忽见堂上有伛背衣黮绯老人，目且赤而有泪，临街曝阳。西轩有一衣暗黄裙白褡裆老母，荷担二笼，皆盛亡人碎骸及驴马等骨，又插六七枚人胁骨于其髻为钗，似欲移徙。老人呼曰：“四娘子何为至此？”
老母应曰：“高八丈万福。”
遽云：“且辟八丈移去，近来此宅大蹀聒，求住不得也。”
章武知音亲说，此宅本凶。或云，章武因此 而粉饰耳。

[book_title]华州参军
华州柳参军，名族之子。寡欲早孤，无兄弟。罢官，于长安闲游。上巳日，曲江见一车子，饰以金碧，半立浅水之中。后帘徐褰，见掺手如玉，指画令摘芙蕖。女之容色绝代，斜睨柳生良久。柳生鞭马从之，即见车子入永崇里。柳生访其姓崔氏，女亦有母。有青衣，字轻红。柳生不甚贫，多方略轻红，竟不之受。
他日，崔氏女有疾，其舅执金吾王，因候其妹，且告之，请为子纳焉。崔氏不乐，其母不敢违兄之命。女曰：“愿嫁得前时柳生足矣。必不允，某与外兄终恐不生全。”
其母念女之深，乃命轻红于荐福寺僧道省院达意。柳生为轻红所诱，又悦轻红，轻红大怒曰：“君性正粗，奈何小娘子如此侍于君？某一微贱，便忘前好，欲保岁寒，其可得乎？某且以足下事白小娘子。”
柳生再拜，谢不敏然。始曰：“夫人惜小娘子情切，今小娘子不乐适王家，夫人是以偷成婚约。君可三两日内就礼事。”
柳生极喜，自备数百千财礼，期内结婚。后五日，柳挈妻与轻红于金城里居。及旬月外，金吾到永崇，其母王氏泣云：“某夫亡，子女孤独，被侄不待礼会，强窃女去矣。兄岂无教训之道？”
金吾大怒，归笞其子数十。密令捕访，弥年无获。无何，王氏殂，柳生挈妻与轻红自金城赴丧。金吾之子既见，遂告父，父擒柳生。生云：“某于外姑王氏处纳采娶妻，非越礼私诱也。家人大小皆熟知之。”
王氏既殁，无所明，遂讼于官。公断王家先下财礼，合归王家。金吾子常悦表妹，亦不怨前横也。经数年，轻红竟洁己处焉。金吾又亡，移其宅于崇义里。崔氏不乐事外兄，乃使轻红访柳生所在，时柳生尚居金城里。崔氏又使轻红与柳生为期，兼赍看圃竖，令积粪堆与宅垣齐，崔氏女遂与轻红蹑之，同诣柳生。柳生惊喜，又不出城，只迁群贤里。后本夫终寻崔氏女，知群贤里住，复与讼夺之。王生情深，崔氏万途求免，托以体孕，又不责而纳焉。柳生长流江陵。
二年，崔氏女与轻红相继而殁，王生送丧，哀恸之礼至矣。轻红亦葬于崔氏坟侧。柳生江南闲居，春二月，繁花满庭，追念崔氏女，凝想形影，且不知存亡。忽闻扣门甚急，俄见轻红抱妆奁而进，乃曰：“小娘子且至。”
闻似车马之声，比崔氏女入门，更无他见。柳生与崔氏女契阔，悲欢之甚。问其由，则曰：“某已与王氏诀，自此可以同穴矣。人生意专，必果夙愿。”
因言曰：“某少习乐，箜篌中颇有功。”
柳生实时买箜篌，调弄绝妙。二年间，可谓尽平生矣。无何，王生旧使苍头过柳生之门，见轻红，惊不知其然。又疑人有相似者，未敢遽言。问闾里，又云流人柳参军。弥怪，更伺之，轻红亦知是王生家人，因具言于柳生，匿之。王生苍头却还城，具以其事言于王生。王生闻之，命驾千里而来。既至柳生家门，于隙窥之，正见柳生坦腹于临轩榻上，崔氏女新妆，轻红捧镜于其侧，崔氏匀铜黄未竟。王生门外极叫，轻红镜坠地，有声如磬，崔氏与王生无憾。遂入，柳生惊，亦待如宾礼。俄又失崔氏所在。柳生与王生从容言事，二人相看不喻，大异之。相与造长安，发崔氏所葬验之，即江陵所施铅黄如新，衣服肌肉，且无损败，轻红亦然。柳与王相誓，却葬之。二人入终南山访道，遂不返焉。

[book_title]李僖伯
陇西李僖伯，元和九年任温县。常为予说，元和初，调选时，上都兴道里假居。早往崇仁里访同选人，忽于兴道东门北下曲，马前见一短女人，服孝衣，约三尺已来，言语声音，若大妇人，咄咄似有所尤。即云：“千忍万忍，终须决一场。我终不放伊！”
弹指数下云：“大奇大奇。”
僖伯鼓动后出，心思异之，亦不敢问。日旰，及广衢，车马已闹，此妇女为行路所怪，不知其由。如此两日，稍稍人多，只在崇仁北街。居无何，僖伯自省门东出，及景风门，见广衢中，人闹已万万，如东西隅之戏场。大围之。其间天数小儿环坐，短女人往前，布幂其首，言词转无次第，群小儿大共嗤笑。有人欲近之，则来拿攫，小儿又退。如是日中，看者转众。短女人方坐，有一小儿突前，牵其幂首布，遂落。见三尺小青竹，挂一触髅髐然。金吾以其事上闻。

[book_title]张弘让
元和十二年，寿州小将张弘让，娶兵马使王暹女。淮西用兵方急，令狐通为刺史。弘让妻重疾累月，每思食，弘让与具。后不食，如此自夏及秋，乍进乍退，弘让心终不怠。冬十月，其妻忽思汤饼，弘让与具之。工未竟，遇军中给冬衣，弘让遂请同志王士征妻为馔。弘让乃去。士征妻馔熟，就床欲进，忽然弘让妻自额鼻中分半，一手一股在床，流血殷席。士征妻惊呼，告营中。军人妻诸邻来，共观之，竞问莫知其由。俄而吏报通，使人检视。其日又非昏暝，二妇素无嫌怨，遂为吏所录。弘让奔归，及丧所，忽闻空中妇悲泣云：“某被大家唤将看儿去。烦君多时，某不得已，君终不见弃。大家索君恳求耳。”
先是弘让营居后小圃中，有一李树，妇云：“君今速为某造四分食，置李树下。君则向树下哀祈，某必得再履人世也。”
弘让依其言，陈馔，恳祈拜之。忽闻空中云：“还汝新妇。”
便闻王氏云：“接我以力。”
弘让如其言接之，俄觉赫然半尸薄下，弘让抱之。遽闻王氏云：“速合床上半尸。”
比弘让拳曲持半尸到床，王氏声声云：“勘其剖处，无所参差。”
弘让尽力与合之，令等其旧。王氏云：“覆之以衾，无我问三日。”
弘让如其教。三日后，闻呻吟，乃云：“思少饘粥。”
弘让以饮灌其喉，尽一杯。又云：“具无相问。”
七日则泯如旧，但自项及脊彻尻，有痕如刀伤。前额及鼻，贯胸腹亦然。一年，平复如故。生数子。此故友庞子肃亲见其事。

[book_title]寇墉
元和十二年，上都永平里西南隅，有一小宅，悬榜云：“但有人敢居，即传元契奉赠，及奉其初价。”
大历年，安太清始用二百千买得，后卖与王姁。传受凡十七主，皆丧长。布施与罗汉寺，寺家赁之，悉无人敢入。有日者寇墉，出入于公卿门，诣寺求买，因送四十千与寺家。寺家极喜，乃传契付之。有堂屋三间，甚庳，东西厢共五间，地约三亩，榆楮数百株。门有崇屏，高八尺，基厚一尺，皆炭灰泥焉。墉又与崇贤里法明寺僧普照为门徒。其夜，扫堂独止，一宿无事。
月明，至四更，微雨，墉忽身体拘急，毛发如碟，心恐不安。闻一人哭声，如出九泉。乃卑听之，又若在中天。其乍东乍西，无所定。欲至曙，声遂绝。墉乃告照曰：“宅既如此，应可居焉。”
命照公与作道场。至三更，又闻哭声。满七日，墉乃作斋设僧，方欲众僧行食次，照忽起，于庭如有所见，遽厉声逐之，喝云：“这贼杀如许人。”
绕庭一转，复坐曰：“见矣见矣。”
遂命墉求七家粉水解秽。俄至门崇屏，洒水一杯，以柳枝扑焉。屏之下四尺开，土忽颓圯，中有一女人，衣青罗裙红袴锦履绯衫子。其衣皆是纸灰，风拂，尽飞于庭，即枯骨籍焉。乃命织一竹笼子，又命墉作三两事女衣盛之。送葬渭水之沙州，仍命勿回头，亦与设洒馔。自后小大更无恐惧。
初郭汾阳有堂妹，出家永平里宣化寺，汾阳王夫人之顶谒其姑，从人颇多。后买此宅，往来安置。或闻有青衣不谨，遂失青衣。夫人令高筑崇屏，此宅因有是焉。亦云，青衣不谨，泄漏游处，由是生葬此地焉。

[book_title]梁仲朋
叶县人梁仲朋，家在汝州西郭之街南。渠西有小庄，常朝往夕归。
大历初，八月十五日，天地无氛埃。去十五六里，有豪族大墓林，皆植白杨。是时，秋景落木，仲朋跨马及此。二更，闻林间槭槭之声，忽有一物，自林飞出。仲朋初谓是惊栖鸟，俄便入仲朋怀，鞍桥上坐。月照若五斗栲栳大，毛黑色，头便似人，眼肤如珠。便呼仲朋为弟，谓仲朋曰：“弟莫惧。”
颇有膻羯之气，言语一如人。直至汝州郭门外，见人家未寐，有灯火光。其怪歘飞东南去，不知所在。如此仲朋至家多日，不敢向家中说。
忽一夜，更深月上，又好天色，仲朋遂召弟妹，于庭命酌，或啸或吟，因语前夕之事。其怪忽从屋脊上飞下来，谓仲朋曰：“弟说老兄何事也？”
于是小大走散，独留仲朋。云：“为兄作主人。”
索酒不已，仲朋细视之，颈下有瘿子，如生瓜大，飞翅是双耳，又是翅，鼻乌毛斗辖，大如鹅卵。饮数斗酒，醉于杯筵上，如睡着。仲朋潜起，砺阔刃，当其项而刺之，血流迸洒。便起云：“大哥大哥，弟莫悔。”
却映屋脊，不复见，庭中血满。三年内，仲朋一家三十口荡尽。

[book_title]王诉
建中三年，前杨府功曹王诉，自冬调选，至四月，寂无音书。其妻扶风窦氏，忧甚。有二女，皆国色。忽闻门有卖卜女巫包九娘者，过其巷，人皆推占事中，遂召卜焉。九娘设香水讫，俄闻空间有一人下，九娘曰：“三郎来，与夫人看功曾有何事？更无音书，早晚合归！”
言讫而去。经数刻，忽空中宛转而下，至九娘喉中曰：“娘子酬答何物？阿郎归甚平安。今日在西市绢行举钱，共四人长行。缘选场用策子，被人告，所以不得见官。作行李次，密书之。”
五月二十三日初明，诉奄至宅。窦氏甚喜。坐讫，便问：“君何故用策子，令选事不成？又于某月日西市举钱，共四人长行。”
诉自以不附书，愕然惊异，妻遂话女巫之事。即令召巫来，曰：“忽忧，来年必得好官。今日西北上有人牵二水牛，患脚，可勿争价买取。旬月间，应得数倍利。”
至时，果有人牵跛牛过，即以四千贯买。经六七日，甚肥壮，足亦无损。同曲磨家，二牛暴死，卒不可市，遂以十五千求买。初诉宅在庆云寺西，巫忽曰：“可速卖此宅。”
如言货之，得钱十五万，又令于河东，月僦一宅，贮一年已来储。然后买竹，作粗笼子，可盛五六斗者，积之不知其数。明年春，连帅陈少游，议筑广陵城，取诉旧居，给以半价。又运土筑笼，每笼三十文，计资七八万，始于河东买宅。神巫不从包九娘而自至，曰：“某姓孙，名思儿，寄住巴陵。欠包九娘钱，今已偿足。与之别归，故来辞耳。”
吁嗟久之，不见其形。窦氏感其所谋，谓曰：“汝何不且住，不然，吾养汝为儿，可乎？”
思儿曰：“娘子既许，某更何愁？可为作一小纸屋，安于堂檐。每食时，与少食，即足矣。”
窦氏依之。月余，遇秋风飘雨，中夜长叹，窦氏乃曰：“今与汝为母子，何所中外？不然，向吾床头柜上安居，可乎？”
思儿又喜，是夕移入。便问拜两娣，不见形，但闻其言。诉长女好戏，因谓曰：“娣与尔索一新妇。”
于是纸画一女，布彩缋。思儿曰：“请如小娣装素。”
其女亦戏曰：“依尔意。”
其夜言笑，如有所对。即云：“新妇参二姑姑。”
诉堂妹事韩家，住南堰，新有分娩。二女作绣鞋，欲遗之。方命青衣装，思儿笑，二女问笑何事，答曰：“孙儿一足肿，难着绣鞋。”
窦氏始恶之，思儿已知，更数日，乃告辞，云：“且归巴陵，蒙二娣与娶新妇，便欲将去。望与令一船子，长二尺已来。令娣监将香火，送至扬子江，为幸足矣！”
窦氏从其请。二女又与一幅绢，画其夫妻相对。思儿着绿秉板。具小船上拜别。自其去也，二女皆若神不足者。二年，长女嫁外兄，亲礼夜，卒于帐门。以烛照之，其形若黄叶尔。小女适张初，初嫁亦如其娣，诉终山阳郡司马。

[book_title]曹朗
进士曹朗，文宗时任松江华亭令。秩将满，于吴郡置一宅。又买小青衣，名曰花红云。其价八万，貌甚美，其家皆怜之。至秋受代。令朗将其家人入吴郡宅。后逼冬至，朗缘新堂修理未毕，堂内西间，贮炭二百斤。东间窗下有一榻，新设茵席，其上有修车细芦席十领。东行，南厦。西廊之北一房，充库。一房即花红及乳母，一间充厨。至除前一日，朗姊妹乃亲，皆办奠祝之用。铛中及煎三升许油，旁堆炭火十余斤。妹作饼，家人并在左右，独花红不至。朗亲意其惰寝，遂召之至，又无所执作。朗怒，笞之，便云头痛。忽有大砖飞下，几中朗亲。俄又一大砖击油铛，于是惊散。厨中食器，乱在阶下。
日已晚，俱入西舍，遂移入堂，并将小儿。及扃堂门，子母相依而坐，汗流如水，不谕其怪。朗取炭数斤燃火，俄又空中轰榻之声，火又空中上下。忽见东窗下床上，有一女子，可年十四五。作两髻，衣短黄襦裤，跪于床，似效人碾茶。朗走起擒之，绕屋不及。逡巡，匿芦席积中。朗又踏之，啾然有声，遂失所在。坐以至旦，鸡鸣，方敢开门。乳母花红熟寝于西室。朗召玉芝观顾道士作法。
数日，有人长吁曰：“吾是梁苑客枚皋。前因节日，求食于此。君家不知云何见捕。”
朗具茶酒。引之与坐。皋谓朗曰：“吾元和初，游上元瓦棺阁。第二层西隅壁上，题诗一首。”
朗苦请，皋曰：“方心事无悰，幸相悉。他日到金陵，可自录之。足下之祟，非吾所为。其人不远，但问他人，当自知。”
朗遂白顾道士，舍之。里中有女巫朱二娘，又召令占。巫悉召家人出，唯花红头痛未起。巫强呼之出，责曰：“何故如此？娘子不知，汝何不言。”
遂拽其臂，近肘有青脉寸余隆起。曰：“贤圣宅于此。夫人何故惊之？”
花红拜，唯称不由己。朗惧，减价卖之。历二家，皆如此。遂放之。无所容身，常于诸寺纫针以食。
后有包山道士申屠千龄过，说花红本是洞庭山人户，共买人家一女，令守洞庭山庙。后为洞庭观拓北境二百余步，其庙遂除。人户卖与曹时用，庙中山魅无所依，遂与其类巢于其臂。东吴人尽知其事。

[book_title]孟妪
彭城刘颇，常谓子婿进士王胜话，三原县南董店，店东壁，贞元末，有孟妪，年一百余而卒。店人悉曰张大夫店。颇自渭北入城，止于媪店。见有一媪，年只可六十已来。衣黄绸大裘，乌帻，跨门而坐焉。左卫李胄曹，名士广。其妪问广何官，广具答之。其媪曰：“此四卫耳，大好官。”
广即问媪曰：“何以言之。”
媪曰：“吾年二十六，嫁于张詧为妻。詧为人多力，善骑射。郭汾阳之总朔方，此皆部制之郡。灵夏邠泾岐蒲是焉。吾夫张詧，为汾阳所任，请重衣赐，常在汾阳左右。詧之貌，酷相类吾。詧卒，汾阳伤之。吾遂伪衣丈夫衣冠，投名为詧弟，请事汾阳。汾阳大喜，令替缺。如此又寡居一十五年。自汾阳之薨，吾已年七十二。军中累奏，兼御史大夫。忽思茕独，遂嫁此店潘老为妇。迩来复诞二子，曰滔，曰渠。滔五十有四，渠年五十有二。”
是二儿也，颇每心记之。与子婿王胜，话人间之异者。

[book_title]薛弘机
东都渭桥铜驼坊，有隐士薛弘机。营蜗舍渭河之隈，闭户自处，又无妻仆。每秋时，邻树飞叶入庭，亦扫而聚焉，盛以纸囊，逐其强而归之。常于座隅题其词曰：“夫人之计，将徇前非且不可，执我见不从于众亦不可。人生实难，唯在处中行道耳。”
居一日，残阳西颓，霜风入户，披褐独坐，仰张邴之余芳。忽有一客造门。仪状瑰古，隆隼庞眉，方口广颡，嶷然四皓之比。衣早霞裘，长揖薛弘机曰：“足下性尚幽道，道着嘉肥。仆所居不遥，向慕足下操履，特相诣。”
弘机一见相得，切磋今古，遂问姓氏。其人曰：“藏经姓柳。”
即便歌吟，清夜将艾。云：“汉兴，叔孙为礼，何得以死丧婚姻而行二载制度？吾所感焉。”
歌曰：“寒水停圆沼，秋池满败荷。杜门穷典籍，所得事今多。”
弘机好《易》，因问。藏经则曰：“易道深微，未敢学也。且刘氏六说，只明《诗》、《书》、《礼》、《乐》及《春秋》，而亡于《易》。其实五说。是道之难。”
弘机甚喜此论。言讫辞去，窣飒有声，弘机望之，隐隐然丈余而没。后问诸邻，悉无此色。弘机苦思藏经，又不知所。寻月余，又诣弘机。弘机每欲相近，藏经辄退。弘机逼之，微闻朽薪之气，藏经隐。至明年五月又来，乃谓弘机曰：“知音难逢，日月易失，心亲道旷，室迩人遐。吾有一绝相赠，请君记焉。”
诗曰：“谁谓三才贵，余观万化同。心虚嫌蠹食，年老怯狂风。”
吟讫，情意搔然，不复从容，出门而西，遂失其踪。是夜恶风，发屋拔树。明日，魏王池畔有大枯柳，为烈风所拉折。其内不知谁人藏经百余卷，尽烂坏。弘机往收之，多为雨渍断，皆失次第，内唯无《周易》。弘机叹曰：“藏经之谓乎？”
建中年事。

[book_title]何让之
唐神龙中，庐江何让之赴洛。遇上巳日，将陟老君庙，瞰洛中游春冠盖。庙之东北二百余步，有大丘三四，时亦号后汉诸陵。故张孟阳七哀诗云：“恭文遥相望，原陵郁膴膴。”
原陵即光武陵。一陵上独有枯柏三四枝，其下盘石，可容数十人坐。见一翁，姿貌有异常辈。眉鬓皓然，着賨幪巾襦裤，帻乌纱，抱膝南望，吟曰：“野田荆棘春，闺阁绮罗新。出没头上日，生死眼前人。欲知我家在何处，北邙松柏正为邻。”
俄有一贵戚，金翠车舆。如花之婢数十，连袂笑乐而出徽安门，抵榆林店。又睇中桥之南北，垂杨拂于天津，繁花明于上苑。紫禁绮陌，轧乱香尘。让之方叹栖迟，独行踽踽，已讶前吟翁非人，翁忽又吟曰：“洛阳女儿多，无奈孤翁老去何？”
让之遽欲前执，翁倏然跃于丘中，让之从焉。初入丘，曛黑不辨，其逐翁已复本形矢。遂见一狐跳出，尾有火焰如流星。让之却出玄堂之外。门东有一筵已空。让之见一几案，上有朱盏笔砚之类，有一帖文书，纸尽惨灰色，文字则不可晓解。略记可辨者。
其一云：“正色鸿焘，神思化代。穹施后承，光负玄设。呕沦吐萠，垠倪散截。迷肠郗曲，霨零霾曀。雀毁龟冰，健驰御屈。拿尾研动，袾袾晰晰。
曶用秘功，以岭以穴。柂薪伐药，莽榤万茁。呕律则祥，佛伦惟萨。牡虚无有，颐咽蕊屑。肇素未来，晦明兴灭。”
其二辞曰：“五行七曜，成此闰余。上帝降灵，岁旦涒徐。蛇蜕其皮，吾亦神摅。九九六六，束身天除。何以充喉，吐纳太虚。何以蔽踝？霞袂云袽。哀尔浮生，栉比荒墟。吾复丽气，还形之初。在帝左右，道济忽诸。”
题云：应天狐超异科策八道。后文甚繁，难以详载。让之获此书帖，喜而怀之，遂跃出丘穴。
后数日，水北同德寺僧志静来访让之。说云：“前者所获丘中文书，非郎君所用，留之不祥。其人近捷上界之科，可以祸福中国。郎君必能却归此，他亦酬谢不薄。其人谓志静曰：“吾已备三百缣，欲赎购此书。如何？”
让之许诺。志静明日，挈三百缣送让之。让之领讫，遂话志静，言其书以为往还所借，更一两日当征之，便可归本。让之复为朋友所说，云：“此僧亦是妖魅，奈何欲还之？所纳绢，但讳之可也。”
后志静来，让之悉讳，云：“殊无此事，兼不曾有此文书。”
志静无言以退。经月余，让之先有弟在东吴，别已逾年。一旦，其弟至焉。与让之话家私中外，甚有道。长夜则兄弟联床。经五六日，忽问让之：“某闻此地多狐作怪，诚有之乎？”
让之遂话其事。而夸云：“吾一月前，曾获野狐之书文一帖，今见存焉。”
其弟固不信，宁有是事？让之至迟旦，揭箧，取此文书帖示弟。弟捧而惊叹。即掷于让之前，化为一狐矣。俄见一美少年，若新官之状，跨白马，南驰疾去。适有西域胡僧贺云：“善哉，常在天帝左右矣！”
少年叹让之相绐，让之嗟异。未几，遂有敕捕，内库被人盗贡绢三百匹，寻踪及此。俄有吏掩至，直挈让之囊检焉。果获其缣，已费数十匹。执让之赴法。让之不能雪，卒毙枯木。

[book_title]歌舒翰
天宝中，歌舒翰为安西节度，控地数千里，甚著威令，故西鄙人歌之曰：“北斗七星高，歌舒翰夜带刀。吐蕃总杀尽，更筑两重濠。”
时差都知兵马使张擢上都奏事，值杨国忠专权黩货，擢逗留不返，因纳贿交结。翰续入朝奏，擢知翰至，惧，求国忠拔用。国忠乃除擢兼御史大夫，充剑南西川节度使。敕下，就第辞翰。翰命部下捽于庭，数其事，杖而杀之，然后奏闻。帝却赐擢尸，更令翰决尸一百。

[book_title]赵存
冯翊之东窟谷，有隐士赵存者，元和十四年，寿逾九十。服精术之药，体甚轻健。自云：父讳君乘，亦享遐寿。尝事兖公陆象先，言兖公之量，固非凡可以测度。兖公崇信内典，弟景融窃非曰：“家兄溺此教，何利乎？”
象先曰：“若果无冥道津梁，百岁之后，吾固当与汝等。万一有罪福，吾则分数胜汝。”
及为冯翊太守，参军等多名族子弟，以象先性仁厚，于是与府僚共约戏赌。一人曰：“我能旋笏于厅前，硬努眼眶，衡揖使君，唱喏而出，可乎？”
众皆曰：“诚如是，甘输酒食一席。”
其人便为之，象先视之如不见。又一参军曰：“尔所为全易，吾能于使君厅前，墨涂其面，着碧衫子，作神舞一曲，慢趋而出。”
群僚皆曰：“不可，诚敢如此，吾辈当敛俸钱五千，为所输之费。”
其二参军便为之，象先亦如不见。皆赛所赌，以为戏笑。其第三参军又曰：“尔之所为绝易，吾能于使君厅前，作女人梳妆，学新嫁女拜舅姑四拜，则如之何？”
众曰：“如此不可，仁者一怒，必遭叱辱。倘敢为之，吾辈愿出俸钱十千，充所输之费。”
其第三参军，遂施粉黛，高髻笄钗，女人衣，疾入，深拜四拜。象先又不以为怪。景融大怒曰：“家兄为三辅刺史，今乃成天下笑具。”
象先徐语景融曰：“是渠参军儿等笑具，我岂为笑哉？”
初、房管尝尉冯翊，象先下孔目官党芬，于广衢相遇，避马迟，管拽芬下，决脊数十下。芬诉之，象先曰：“汝何处人？”
芬曰：“冯翊人。”
又问：“房管何处官人？”
芬曰：“冯翊尉。”
象先曰：“冯翊尉决冯翊百姓，告我何也？”
管又入见，诉其事，请去官。象先曰：“如党芬所犯，打亦得，不打亦得；官人打了，去亦得，不去亦得。”
后数年，管为弘农湖城令，移摄闵乡。值象先自江东征入，次闵乡，日中遇管，留迨至昏黑，管不敢言。忽谓管曰：“携衾绸来，可以霄话。”
管从之，竟不交一言。到阙日，荐管为监察御史。景触又曰：“比年房管在冯翊，兄全不知之。今别四五年，因途次会，不交一词。到阙荐为监察御史，何哉？”
公曰：“汝不自解。房管为人，百事不欠，只欠不言。今则不言矣，是以为用之。”
班行间大伏其量矣。

[book_title]严震
严震镇山南，有一人乞钱三百千，去就过傲。震召子公弼等问之，公弼曰：“此诚不可。旨辄如此，乃患风耳，大人不足应之。”
震怒曰：“尔必坠吾门，只可劝吾力行善事，奈可劝吾吝惜金帛？且此人不辨，向吾乞三百千，的非凡也。”
命左右准数与之。于是三川之士，归心恐后，亦无造次过求者。

[book_title]邢君牙
贞元初，邢君牙为陇右临洮节度，进士刘师老、许尧佐往谒焉。二客方坐，一人仪形甚异，头大足短，衣麻衣而入。都不待宾司引报，直入见君牙。拱手于额曰：“进士张汾不敢拜。”
君牙从戎多年，殊不以为怪，乃揖汾坐，曾不顾尧佐、师老。俄而有吏过桉，宴设司欠失钱物。君牙阅历簿书，有五十余千散落，为所由隐漏。君牙大怒，方令分折去处。汾乃拂衣而起曰：“且奉辞。”
牙谢曰：“某适有公事，略须决遣，未有所失于君子，不知遽告辞何也？”
汾对曰：“汾在京之日，每闻京西有邢君牙上柱天，下柱地。今日于汾前，与设吏论牙三五十千钱。此汉争中？”
君牙甚怪，便放设吏，与汾相亲。汾谓君牙曰：“某在京应举，每年常用二千贯文，皆出往还。剑南韦二十三，徐州张十三，一日之内，客有数等，上至给舍，即须法味。中至补遗，即须煮鸡豚或生或鲙。”
既而指师老、尧佐云：“如举子此公之徒，远相访，君僎胡而已，何不如此耶。”
尧佐矍然。逡巡，二客告辞而退，君牙各赠五缣。张汾洒扫内厅安置，留连月余，赠五百缣。汾却至武功，尧佐方卧病在馆，汾都不相揖。后二年及第，又不肯选，遂患腰脚疾。武元衡镇西川，哀其龙钟，奏充安抚巡官，仍摄广都县令，一年而殂。

[book_title]韦乾度
韦乾度为殿中侍御史，分司东都。牛僧孺以制科敕首，除伊阙尉。台参，乾度不知僧孺授官之本，问何色出身，僧孺对曰：“进士。”
又曰：“安得入畿？”
僧孺对曰：“某制策连捷，忝为敕头。”
僧孺心甚有所讶，归以告韩愈。
愈曰：“公诚小生，韦殿中固当不知。愈及第十有余年，猖狂之名，已满天下，韦殿中尚不知之。子何怪焉？”

[book_title]补遗
《类说》所引《干馔子》14篇：
1．二负臣
汉宣帝上郡山崩，石室得二物，有反缚械，长数尺，发长丈余，仿佛状人，蠢蠢而动。刘向云：出山海经。此二负臣有罪，杀猰窳，帝梏于疏属之山。有胎息之术，帝梏其右足。
2．长孙无忌
赵公长孙无忌，嘲欧阳询曰：“耸膊成山字，埋肩畏出头。谁言麟阁上，画此一狝猴。”询应声曰：“索头连背暖，漫裆畏肚寒。只缘心混混，所以面团团”。
3．半臂
房太尉家法，不著半臂。
4．可笑事
则天问张元一外面有何可笑事。元一曰：“朱前疑著绿，逯仁杰著朱。吕知微乘马，马吉甫骑驴。将名作姓李千里，将姓作名吴肩吾。左台胡御史，右台御史胡。”胡即胡元礼也。天后大笑。
5．阿瞒查
明皇自称阿瞒，呼人为查。岐．薛诸王不谕。或曰：查者，士大夫混淆之称。以其不居清显，不慎行藏，鲜衣美食，傲诞少文，好色远贤，奉身而已。黄幡绰曰：“不然。查本仙查，无圭角，乘流顺便，升天入地，浮云汉而泛淇河，犯斗牛而同仙客，能处清浊，有似贤人。”上曰：“正合朕意”。
6．五脏神
《南史》：江淹梦神人授五色笔。识者谓五脏神。
7．兄弟双与
张越石．张楚金同举，有司以兄弟不可两收。李勣曰：“贡举本求才，何妨双与。”
8．分无堂食
张文瓘分无堂食，饮食则肠痛。
9．大郎罢相二郎拜相
韦承庆除礼书，韦嗣立作平章事，时谓大郎罢相，二郎拜相。
10．班行取奉上司
张去惑为淮南转运使，鬼扰其家。一监当使臣自赞能禁术，即语鬼曰：“运使尊官，朝廷重任，尔何小鬼，辄敢无礼！”鬼大笑云：“唤做似你班行，取奉上司，求举荐耶！”
11．太乙在圃田店
圃田陈弯，生子不慧，名智奴。杨易游梁，遇一道士曰：“吾奉天帝往圃田店者，有太一在焉。”遂询之父老，曰：“陈智奴年十三矣，未尝言。适道士来谒甚恭，既而殂。”
12．纸妇
有幻术者，以纸画新妇，叱起使令。
13．叹班文章不入选
张由古无学，对众叹班固文章不入选。众对以《两都赋》，由古曰：“此是班孟坚，非固也。”
14．河渎亲家翁
郭汾阳镇蒲，欲造浮桥，而急流毁墠，公酹酒，许以小女妻之，其夕水回，木生墠上，遂成桥，而女寻卒。因塑像庙中，人因立公祠，号河渎亲家翁。
◇
《绀珠集》卷七所摘《干馔子》4篇：
1．快语
蠲荡昏蒙，使之快语。
2．国爷
窦怀正聘韦后乳母，时号曰国爷，怀正欣然。
3．着毛萝卜
萧嵩欲注《文选》，见冯光进释“蹲鸱”云：“是着毛萝卜。”嵩大笑。
4．奚毒
附子也，堇，乌头也。
◇
《说郛》卷三，宋马永易《实宾录》引干馔子1篇：
1．石祭酒
唐烈士珂赴选东徽安门，日晚，店家皆满。有一店甚静，一人倚剑立门，睹士珂，因留宿。既入，少选，传云，“祭酒屈郎君食。”引士珂拥炉饮酒。入夜共被，即妇人也。祝士珂不可语他人。后讯其所由，功臣李抱玉主课之青衣石祭酒也。因乱时，抱玉挟名奏授国子监祭酒。

        </div>
      </div>
    </div>
  </div>
</div>
<!--update:2025-08-30 10:09:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>