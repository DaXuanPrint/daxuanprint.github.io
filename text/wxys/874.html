<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷上,卷中,卷下,武王伐纣平话全文在线阅读,武王伐纣平话全文在线下载,大玄古籍书库">
<meta name="description" content="上中下三卷。全称为。《全相平话武王伐纣书》，别题《吕望兴周》。不知作者姓名，元人编刊。讲史话本小说，叙商周朝代更替故事。卷上起自妲己入宫受宠，文王姬昌谏而纣王不听。卷中记纣王无道，与妲己恣意淫乐，并残害百姓，陷害忠良;姬昌被囚羑里，后逃脱归返岐州。卷下记文王访求姜尚，武王在姜尚辅佐下伐纣斩妲己。该书叙述的主要人物事件有一定历史依据，系采掇。《尚书》。中。《牧誓》、《武成》及。《史记》中。《殷本纪》、《周本纪》中若干事迹，加以敷演捏合，真伪掺杂，虚实并行。中间许多神奇怪异故事，皆出虚构，以耸听闻。姜子牙封神">
<title>武王伐纣平话_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">武王伐纣平话</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">文学艺术,小说,话本,完结</span> <br/>
          字数： <span class="inputVal" id="bknum">[book_length]41156</span> <br/>
          说明： <span class="inputVal" id="bkdec">上中下三卷。全称为 《全相平话武王伐纣书》，别题《吕望兴周》。不知作者姓名，元人编刊。讲史话本小说，叙商周朝代更替故事。卷上起自妲己入宫受宠，文王姬昌谏而纣王不听。卷中记纣王无道，与妲己恣意淫乐，并残害百姓，陷害忠良;姬昌被囚羑里，后逃脱归返岐州。卷下记文王访求姜尚，武王在姜尚辅佐下伐纣斩妲己。该书叙述的主要人物事件有一定历史依据，系采掇 《尚书》 中 《牧誓》、《武成》及 《史记》中 《殷本纪》、《周本纪》中若干事迹，加以敷演捏合，真伪掺杂，虚实并行。中间许多神奇怪异故事，皆出虚构，以耸听闻。姜子牙封神故事，首见于此书，为后来小说 《封神演义》所本。思想倾向上，大胆揭露指斥纣王的荒淫无道，歌颂武王伐纣的除暴正义之举，表现了讲史者的进步思想，有一定积极意义。文字粗糙无华，且有行文不连贯之处。亦有宣扬女人误国、封建迷信等不可取之处。是研究宋元话本小说的重要资料。有元至治年间建安虞氏刊 《全相平话五种》本，藏日本内阁文库。据此影印的有仓石武四郎影印本、商务印书馆影印本、1956年文学古籍刊行社《全相平话五种》影印本。单刊的排印本有古典文学出版社排印本，1981年豫章书社标点排印本。另有1990年上海古籍出版社丁锡根点校的 《宋元平话集》本。</span> <br/>
          封面： <span class="inputVal" id="bkimg">Z_14398.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]武王伐纣平话
[book_author]佚名
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]文学艺术,小说,话本,完结
[book_length]41156
[book_dec]上中下三卷。全称为 《全相平话武王伐纣书》，别题《吕望兴周》。不知作者姓名，元人编刊。讲史话本小说，叙商周朝代更替故事。卷上起自妲己入宫受宠，文王姬昌谏而纣王不听。卷中记纣王无道，与妲己恣意淫乐，并残害百姓，陷害忠良;姬昌被囚羑里，后逃脱归返岐州。卷下记文王访求姜尚，武王在姜尚辅佐下伐纣斩妲己。该书叙述的主要人物事件有一定历史依据，系采掇 《尚书》 中 《牧誓》、《武成》及 《史记》中 《殷本纪》、《周本纪》中若干事迹，加以敷演捏合，真伪掺杂，虚实并行。中间许多神奇怪异故事，皆出虚构，以耸听闻。姜子牙封神故事，首见于此书，为后来小说 《封神演义》所本。思想倾向上，大胆揭露指斥纣王的荒淫无道，歌颂武王伐纣的除暴正义之举，表现了讲史者的进步思想，有一定积极意义。文字粗糙无华，且有行文不连贯之处。亦有宣扬女人误国、封建迷信等不可取之处。是研究宋元话本小说的重要资料。有元至治年间建安虞氏刊 《全相平话五种》本，藏日本内阁文库。据此影印的有仓石武四郎影印本、商务印书馆影印本、1956年文学古籍刊行社《全相平话五种》影印本。单刊的排印本有古典文学出版社排印本，1981年豫章书社标点排印本。另有1990年上海古籍出版社丁锡根点校的 《宋元平话集》本。
[book_img]Z_14398.jpg


[book_title]卷上
三皇五帝夏商周，秦汉三分吴魏刘，
晋宋齐梁南北史，隋唐五代宋金收。
话说殷汤王，姓予名履，字天乙；谥法：除虐去残曰汤；是契十四世孙，主癸之子。以伊尹相汤伐桀，三让而践天子之位。顺天革命，改正朔天下，号曰商。以建丑之月为正月，色尚白，大濩，作历，作囿，见张网四面，兽令去三存一，仍取自犯者。诸侯叹德，三十六国来归。天旱七年，以六事自责，焚身于桑林之野。天降甘雨，天下太平。汤王在位十三年而崩，传国世三十一王，计岁六百二十九年。今殷纣王是帝乙之子，治天下，名曰辛，一名受，乃汤之未孙也。诗曰：
商纣为君致太平，黎民四海沸欢声；
心婚妲己贪淫色，惹起朝野一战争。
又诗曰：
世态浮云几变更，何招西伯远来征；
荒淫嗜酒多繁政，故治中邦不太平。
若说三皇五帝，皆不似纣王天秉聪明：口念百家之书，目数群羊无错；力敌万人，叱咤柱声如钟音；书写入八分，酒饮千盅；会挽硬弓，能骑劣马。纣王初治世时，有德有能，□□□□□天地阴晴吉凶之兆，时年四十七岁。□□□□□□，封帝国之至□，封三十六镇诸侯，有一百六十□□之郡。是纣王之臣，一年两次来朝进奉。客伏诸国，镇压小邦，四下蛮夷戎虏，皆是纣王所管。东连大海，西望秦川，南摄九溪，北通沙沱。纣王有感，招得忠臣烈士，文武百官。比干为相、直谏大夫，微子为都堂统政，费仲为大将军，飞廉为佐将大都督。帅首皇帝称小耗。纣王有八伯诸侯，殿前宰相宏夭。
第一东伯侯姜桓楚，坐青州；第二西伯侯姬昌，坐岐州；第三南伯侯杨越奇，坐荆州；第四北伯侯祁杨广，坐幽州；第五东北伯侯楚天佑，坐扬州，第六西南伯侯霍仲言，坐许州；第七东南伯侯张方国，坐冀州；第八西北伯侯扈敬达，坐并州。
此是八伯诸侯，尽是先君殿下忠臣，先君尊此八人为兄；合到纣王，拜此八人为八伯侯也。此是纣王重臣处。每到月旦生辰，尽先君真容，左右画着八伯诸侯，同共行香酌酒，设奠于八伯侯前，亦如先君之前，行香设礼。因为是三帝立国忠臣。此八人立先君三帝，立国忠臣。戊子，都在朝歌，子年无道，在位四年，时年雷震死。第二子太丁在位三年。武乙大帝封立帝乙，在位三十七年，立起纣王为帝。此八伯诸侯立四帝，皆是八伯诸侯匡辅国之立也。诗曰：
八伯诸侯立帝君，无邪无曲是忠臣；
生辰月旦皆来贺，恭敬都输南面尊。
纣王初登帝位，归朝治政，前十年有道，八方宁静，四海安然。天下皆称纣王是尧舜。
纣王忽有一日，去后，有正宫皇后来迎王驾入后宫；礼毕，治酒侍宴。有众宫监妆完备，来迎；姜皇后传令：来日去玉女观行香。各令香汤沐浴了，安排王辇。来谂天子去与否。纣辛闻之，问皇后何往。答曰：“臣妾来日诣玉女观行香去。此玉女是古贞洁净辨链行之人，今为神女，他受香烟净水之供。臣妾每遇月旦有望日，行香祈祝。”纣王曰：“寡人何不也去玉女观？”
今有纣君，令坛司传圣旨，令四卿八相诣玉女观行香。四卿八相得圣旨，从驾行香。前诣玉女观下，纣王与姜皇后入观内。行香之次，纣主观看久之，见一簇女中，有一人容貌出众。纣王思忆女人：“朕宫中无一人似玉女之容仪。”
纣王如此三日，在殿上观玉女。乃问玉女：“卿容貌世间绝少！”纣王不去归朝，只在玉女殿上。是灯烛无数，置酒与玉女对坐。玉女不言。此人是泥身，焉能言之？乃宣费仲，问曰：“玉女是泥身，如何问得言之？”费仲奏曰：“大王只在殿上，群臣皆退去，看玉女之灵□□大王□□。”如此，纣王只在殿上。
夜至三更以来，纣王似睡之间，左右别无臣侍。王见众多侍从，一簇佳人捧定玉女来殿上。纣王见之大悦，亲迎玉女，礼毕，玉女奏曰：“大王有何事意，在此经夜不去，谓何？”王曰：“朕因姜皇后行香到此，寡人见卿容貌妖娆，出世无比，展转思念。今无去志，愿求相见，只此真诚。”玉女回奏曰：“臣为仙中之女，陛下为人中之王，岂可宠爱乎？曾闻古人有云：‘仙人无妇，玉女无夫’。请大王速去，恐遭谴谪！”王问玉女曰：“何如谴谪？”玉女不得已言曰：“更后百日，终必与我王相见。启大王，且归内去。”王问女曰：“有何信物？”玉女遂解绶带一条与纣王，玉女言曰：“此为信约。”王收之，接得绶带。忽闻香风飒飒，玉佩丁当，声闻于外，霞彩腾空。纣王见之，举步向前去扯玉女，忽然惊觉，却是梦中相睹。定省多时，只见泥神，不睹真形，视手中果然有绶带一条。纣王向灯烛之下看玩，思之至晚，悔恨无已。
纣王只在玉女殿中，三日，亦不闻消息。纣王只将玉女绶带，思念玉女无限。忽有费仲来殿谏曰：“何不还宫？”王说玉女之言与费仲。费仲奏曰：“大王且归宫阙，候百日，恐玉女来见我王。”纣王依费仲之言，遂还宫阙。每日如醉，思望玉女前约之事。
倏忽已经百日，玉女不至。纣王召费仲。费仲至，评议玉女之事。王曰：“玉女誓约与寡人相见，如今玉女不知消息，不来何也？”费仲奏曰：“陛下休忆念，犹自着意玉女，岂可来乎？大王休思玉女之容，恐陛下意情减削，虑久成疾。愿大王依微臣之奏，有一事可胜大王见玉女娇容之思，不负陛下快乐。”纣王问曰：“何事胜寡人乐？”费仲曰：“我王出榜于朝门外，令教在世间应有室女者，尽皆来进。今为阙少正宫宫监，如有可用者，重赐富贵，加赏爵禄。如进来众中，岂无一人似玉女之容？陛下任意选拣取。王圣意若何？”王曰：“依卿所奏。”
王便敕令天下诸州、府、县、镇、村、街道、店铺、人家，应有室女，尽来进献。不过月余，进及千万，皆无一人似玉女之容貌。纣王不悦，思玉女不胜其恨。
时有宰相宏夭，见王无喜色，殿下奏曰：“臣启我王，若要似玉女容貌者，只除我王国中，食我王俸禄之家，富贵足矣，不受寂淡，腻粉妆梳，官宦之家，内有胜玉女之颜。大王降圣旨，敕令天下大小官宦之家，有美女者尽皆来进，必有胜玉女之貌。”纣王闻之大喜：“卿言然也。”即令出榜于朝门之外，教到处大小官宦之家有美女尽皆进上，如有隐匿者，后宫里得知，全家处死。
如此遍天下诸官员家委有美女者，皆不敢隐匿，尽来进献。内有华州太守苏护，有一女，生得形容端正，有倾城之貌，寰中第一；年登一十八岁，名妲己。当日，太守知帝令严，不敢隐匿，亲将女子来进献。约行数日，前到故恩县，今获嘉是也，至夜于馆驿中安下了。有故恩州太守苏颜前来管待苏护，邀入衙中置宴。
有驿中女子，容仪端丽，去灯烛之下。夜至二更之后，半夜子时，忽有狂风起，人困睡着不觉。已无一人，只有一只九尾金毛狐子，遂入大驿中，见佳人浓睡；去女子鼻中吸了三魂七魄和气，一身骨髓，尽皆吸了。只有女子空形，皮肌大瘦，吹气一口入，却去女子躯壳之中，遂换了女子之灵魂，变为妖媚之形。有妲己，面无粉饰，宛如月里嫦娥；头不梳妆，一似蓬莱仙子。肌肤似雪，遍体如银。丹青怎画，彩笔难描。女子早是从小不见风吹日炙，光彩精神；更被妖气入肌，添得百倍精神。
至晓，苏护叫侍从与女子梳妆；忽见女子，大惊，怎有如此容貌！父见了女，大悦：口中不语，心下思之：“我女有分与天子为皇后。”言了，出驿行上，亦有苏颜送去。
前盼朝歌至近。苏颜入朝见帝，至于殿下，山呼万岁：“臣启我王，今有华州太守苏护，有一女来进上。令臣先来见帝。”纣王闻奏，便宣费仲至于殿下，礼毕，纣王传宣：“今有华州太守来进女子，卿远去接。”
费仲出内，迎着太守，各施礼毕。费仲见了：面如白玉，貌赛姮娥；有沉鱼落雁之容，羞花闭月之貌；人间第一，世上无双，十分相貌。费仲来见帝，奏曰：“女子容貌非俗。”纣王闻奏，即诏苏护引女子来至殿下，山呼万岁毕，躬身而立。纣王曰：“赐卿等平身，免礼。”
纣王见了女子，大悦，赐女子金冠裙佩凤钗，教左右宫人取之，与此人妆饰，妆饰了再见天子。一似玉女之容貌。纣王大悦，令妲己交去受仙宫内。敕令苏护为上父之位，赐宅一所。皇丈受天子之富贵。
王甚宠爱妲己。置酒宴乐之次，妲己忽见王系绶带一条甚好。妲己问王曰：“我王何处得此带？好温润可爱！”王含笑而言曰：“玉女所与寡人。”又具语：“前共玉女同寤，得此带与朕，以为信约。”妲己闻言，心生妒害：“臣启陛下，今教毁了玉女之神，火烧了庙宇。恐大王久思玉女之貌着邪，误大王之命。此庙无用。”王曰：“依卿所奏。今教烧了庙，打了泥神。”纣王一百日不治国事，只在受仙宫取乐。恐失了天下江山，如此数次谏之不听。
有一日，姜皇后降生一太子，名位曰景明王，号为殷交。因王打本人，□降此人，此人便是太岁也。纣王每日在受仙宫中作乐。
有一日，妲己奏曰：“我王教天下，若有奇珍异宝，进来妆饰宫室。臣妾看玩之。王意若何？”纣王闻奏，即日敕令出榜于内门外，教天下人，若有奇珍异宝，皆来呈进，不得隐匿。前后出榜百日有余。
一日，近臣奏曰：“臣启陛下，今有一贤人来进宝，具见在内门。”纣王闻奏，令宣入来，见帝万岁了。纣王问曰：“卿何姓？”贤人曰：“臣姓许，名文素；臣出家住于终南山白水洞。”王曰：“尔进何宝？”文素曰：“臣收一口宝剑，特来上与我王。”王曰：“此剑非宝，何用？”文素曰：“臣启我王，此剑能断天下人间一切妖精鬼怪。鬼怪若见此剑，咸皆惊怖，无所逃遁。”王曰：“寡人宫中有何妖怪？”文素曰：“臣见大王宫中，有妖气上冲牛斗。大王把此剑去深宫之内壁上挂之，人见不怕；如妖怪见之，失声叫走，便是妖精。我王用此剑斩之，可以镇大王六宫三院，永无妖怪。臣见纣王宫中，女人之内，有一妖媚。陛下信小臣之言，留下此剑，除妖灭怪。陛下不信小臣之言，臣将此剑往山中去。”纣王不阻，留了宝剑，将入后宫。
有妲己来接纣王，入受仙宫内对坐，以酒三杯。妲己乃问天子曰：“大王前者行文字天下人进宝，近日进得何宝？将来与子童随喜看之。”王曰：“有一宝。”令一宫人取过来，度与妲己。妲己不见，万事俱休；既见此剑，大叫一声，奔走如风，约行一二十步，心上怕怖。天子见妲己奔走，问曰：“因何走了？”妲己见剑似一条大蛇走赶。妲己思之：“虽然似蛇赶我，恐王疑我是妖精；待不言，却如何说？”眉头一放，计上心来，言：“臣妾不是怕此剑。大王教此剑去别宫中挂着，子童与大王诉之。”王曰：“依卿之言。”令人送了此剑。
却说纣王问曰：“因何走了？见甚来？”妲己奏曰：“告大王，臣妾不是怕此剑，今有子童姐姐到来，叫子童要赴仙会去，以此子童待赶姐姐去。却思大王宠爱之恩，子童却来辞我王。”王问曰：“谁是卿之姐姐？”妲己曰：“月中姮娥是我姐姐，见大王有弃臣之心，是以来唤子童，欲赴仙会。如大王不用子童，乞愿随臣姐姐去。子童是上界仙女，为忆凡心罪，罚子童来下界。”道罢，泣下数行，有百媚千娇。纣王见之不忍弃，曰：“朕不责卿之罪。卿姐姐是月中姮娥，比卿容貌若何？”妲己曰：“俺姐姐容貌是仙女，不是凡人；清洁之心，万年千载，容貌如故。下界凡人被情欲所牵，育女生男，凡人岂比仙人乎？臣妾也难比姮娥之貌也。”被妲己说，感动纣王之心，贪欢恣乐，更不问妲己奔走之事，更那里管剑之宝？将送在太庙内挂了。
纣王再问妲己曰：“如何教寡人得见卿之姐姐？”妲己奏曰：“陛下若要见子童姐姐，大王依子童之言，便得见子童姐姐姮娥也。”王曰：“卿当说之。”妲己曰：“去宫内修台座，可高三百尺，名曰‘玩月台’，二名‘摘星楼’。台上修百间阁子，台下修千间房舍。每年到上元十五夜，于台上筵宴，必见姮娥也。”王闻此言大喜。
次日，早朝升殿。帝乃传宣：“朕欲待修台阁宫殿等，寡人问卿等，如何得成？”班部中有费仲、宏夭奏曰：“臣启陛下，此乃大国之境内，黎民尽是王民，若修此台必就。”皇帝再问费仲、宏夭：“卿等二人如何得就矣？”二人奏曰：“若要疾修成此台，陛下宣八伯诸侯来国诣朝，同共计画，用志修之，兴工必就矣。”纣王：“依卿所奏。”敕令教宣八伯诸侯。
遂差八道使臣去宣八伯诸侯：东伯侯姜桓楚，西伯侯姬昌，南伯侯杨越奇，北伯侯祁杨广，东北伯侯楚天佑，西南伯侯霍仲言，东南伯侯张方国，西北伯侯扈敬达。宣此八伯诸侯。唯西岐州去宣姬昌。姬昌上马。
殿使将圣旨，行经数日，到岐州至近，令人先去报国主姬昌。姬昌便出岐州来接殿使；出城行数里，接着殿使，各下马礼毕，迎入岐州内，至于衙内，焚香拜罢敕文，展开读了。姬昌大惊，言曰：“王行无道之事，自乱天下。姬昌蒙圣旨，岂敢违慢。”遂引上大夫毕公皋、召公奭，百人相从，共殿使前去朝歌，来见帝。
行经数日，前到潼关阴符界。姬昌在路中盛行之次，望见一道气色上冲云汉。西伯侯掐指寻文，卜一课。姬昌告使命曰：“今日是戊午日，到乙巳时必有大风；至午时雨住。”使命不信。
二人话语中间，早至巳时；果然有浓云密布，狂风微起，遍满长空，东西雾长，南北云生，须臾雷震雹闪，雨下不止；顷刻平地成河，沟渠翻浪。至午时，云散雨收，万物滋荣。
众人都在大林之中避雨，忽见一所古墓；西伯侯又发一课：今日是戊子日，雨降，合主此墓自摧破，此墓中合出一个烈士。才然道罢，古墓自摧。使命见之，大喜言奇。
姬昌见古墓自摧，佇目视之，见一女子尸形，宛然如生；却被大雷震破女子之腹，内有一孩儿啼。姬昌令人入墓中取出孩儿来也。左右入墓抱出。诸人不晓，唯有姬昌会之。
姬昌共使命前行，过堞岭之下，见一贤士，是云中子先生。云中子与西伯侯相见具礼。二人礼毕，言语间蓦闻小儿啼。云中子问曰：“啼者谁家孩儿？”姬昌具说前事。云中子闻言乃曰：“此子不得抛掷，后十八年必佐西伯侯同破无道之君也。”道罢，西伯侯先会其意，乃留下此子。云中子先生曰：“此子无姓，可立子午雷震名也，是破纣之凶神也。”
却说这西伯侯，与先生相别，只共使命前行。数日，得到朝歌。八伯诸侯尽皆来相见，各具礼毕，议论来日见帝。
至天明，尽皆到至殿下；咸山呼万岁，躬身殿下。天子传宣曰：“朕欲于宫内修台一所，高三百尺，上盖百间阁子，下修千间屋宇；故宣卿等议论，同建此台。”问罢，西伯侯姬昌出班奏曰：“大王不可。如修此台，可害万民之力，恐失农桑之业。大王岂不学尧舜之作圣治，垂衣之礼，天下大定。舜有孝治万邦。禹有治水九载大功，万民得脱洪水之厄。时有让位之德。陛下何不寻思，罢修台之事，去妖妇之容？不然，则苦万民甚大。陛下岂不学先君之作？今信妲己之言，是为败国亡家之事。嗟呼！”纣王闻奏欲从此谏，心下不定，又被妲己妖容媚惑，巧言曰：“陛下惜万民之力，信西伯之言，不修此台；愿大王早置臣妾于内宫，臣妾当自死于泉下，若何？”纣王见道，告妲己曰：“寡人教与卿修台阁之事，卿当休虑耳。”
纣王便宣费仲，时费仲蒙宣来见帝，至金阶山呼毕，纣王曰：“寡人欲修台阁，今西伯侯谏朕不可修，却有妲己专意在修台阁，此事如何？”费仲奏曰：“臣启陛下，若不修台阁之事，不显大国之奢华。”纣王闻奏，龙颜大悦：“依卿所奏。”便出榜于朝门。
纣王曰：“用多少人夫？”费仲曰：“用人夫五百万。”纣王准奏。遂量地三十围，令八伯诸侯各修其方，如有慢功者各依地分罚罪，诸侯各施工力，造成台阁，一一完备。
前后一年，苦害万民，民不聊生，皆有倒悬之心。后修东鹿台、西鹿台，此台里外相应，用金玉宝贝装饰四面，如此富贵奢华，盖造替却天宫。更台下栽万种奇花，又间数行宝树。台下又修殿宇千间。众文武皆苦告，纣王不听，只要修其完备，交万民受涂炭之苦。诗曰：
八伯诸侯各建功，修成台阁数千宫；
君王登此排筵宴，不问生民涂炭中。
纣王有一日，修成台阁，排御宴，赏群臣。唯有西伯侯姬昌，不避刀斧之诛，越班奏曰：“臣启陛下，我王好奢华，荒酒色，峻宇雕墙，有一于此，未必不为败国之本。陛下岂不闻尧有一子，名丹朱，不肖，不遵先君之法，只好奢华，荒淫滥浊；尧见如此，乃让位於舜。舜有一子，名商均，亦乃不肖，不遵先君之法，只好奢华无厌。见如此，不可治民，乃让位於禹。禹至桀王，王为肉山酒池，刷童男童女，裸形对偶，不行仁政，失其天下。陛下休学无道之君，愿王学尧舜之圣治，则无后患。”纣王曰：“寡人如此以治天下。”西伯侯曰：“臣启陛下，修台之事，何是治政？费财千万，劳苦万民，何以将此建台钱物养赡贫民之耕锄，赏犒征夫之徭役？又况我王仓库不贫，国中富贵。陛下如此，上不顺天，下不顺地，中不顺人；天地人心失之，久后不便。”纣王曰：“怎生不便？”西伯侯曰：“我王听小臣之言，更后二十余年有倾国之祸也。必有一夫与我王为患矣！”纣王闻西伯侯之言，王乃大怒，大喝西伯侯曰：“叵耐姬昌言知寡人凶吉之事，更待二十年之后，死在一夫之手也！”
纣王却问妲己曰：“尔知寡人凶吉也？”又问西伯：“你死何时？”姬昌曰：“臣启陛下，更待二十年安床而死也。”纣王闻言大怒，令左右推转斩之：“你道二十年后安床而死，朕交你目下分尸而死！”左右正欲将西伯侯推转，性命若何？诗曰：
台阁重修费万钱，三才不顺为何缘；
心明若听姬昌谏，常吉无凶掌世权。
纣王传宣欲斩姬昌，有东伯侯姜桓楚出班而奏曰：“臣启陛下错矣。大王息雷霆之怒，听小臣之言：此人第一辅三朝忠孝之臣；第二看先君重爱之人；第三自古及今无斩诸侯之剑。愿王详察，免赦如何？兼此姬昌善会阴阳之造化，知天地之灾祥，小臣之言逆王直谏，大王停嗔息怒，且免西伯之罪。”纣于闻奏，令左右却拥西伯侯至殿下，免触天颜之罪。
良久，王问姬昌曰：“道尔善会阴阳，能辨天下之机理，知人穷通寿夭贫寒之事，吉凶祸福之危； 尔今日与寡人发一课，看目下有何吉凶相应之事？免卿不死之厄。”纣王待斩姬昌，姬昌亦不自忧其身，知未合死，知久后合立末主为天命九十七而亡矣。纣王又问阴阳之理，姬昌便看天色早晚，乃辰时也，下一课，课内见今日至甲午时合主从巽起大风也；西北天晴，东南风起，乃到辰相应也，更有庙中泥人奔走，泥马嘶声；至乙未时，住也。纣王不信如此之信，令左右监收姬昌在于殿下。别令近臣：“尔去探事。”
话语中间，早至午时，果然从东南上，大风起，吹沙走石，屋瓦翻飞，折树之风，一国人民尽大惊；见庙中泥人、泥马于市中往来。近臣入朝，奏纣王曰：“臣启陛下，姬昌之课应卦兆也，果然如此！”纣王思念之间早至乙未时也，泥人、泥马皆入庙中贴然。复有近臣来奏曰：“臣启陛下，泥人、泥马却入庙中。”有诗为证。诗曰：
课应东南起大风，泥人泥马市中行；
国中尽说希奇事，方表殷王色内崩。
纣王传宣免姬昌之罪。
诣来日，八伯诸侯咸来辞纣王。辞毕，诸侯出朝门外。惟有西伯侯告众诸侯曰：“纣王更待十五年失其天下也。”道罢，各施其礼，欲待相别。有费仲来辞众诸侯，有西伯侯道：“费仲，尔是献利便之人，知妲己乱其天下，苦害万民之力！”道罢，众侯相别，各上路行，众诸侯皆去也。费仲心中怀恨西伯侯之言。
或有一日，妲己共纣王饮宴在摘星楼上，妲己问王曰：“臣启陛下，世间有何贵宝与子童玩看？”言罢，纣王曰：“何处有贵宝？”言毕，旁边转过费仲来奏曰：“臣启陛下，臣知一人有宝，堪与娘娘带玩。”王问曰：“何人有宝？”费仲奏曰：“臣知西伯侯姬昌有一对琼瑶玉钏，此钏无价之宝也。戴之随人心意变通四时，欲寒则凉，欲热则暖；又令人身体轻健，容颜不老。此乃真贵宝也。”妲己闻之大悦，遂乃奏王曰：“此钏，子童须要戴之。陛下如何？”王曰：“此事容易。谁人堪去为使命入岐州去取宝钏？”费仲奏曰：“小臣愿为使命，若陛下令别人为使命，恐受西伯侯金珠好财物迷心，不肯将琼瑶玉钏来。”妲己曰：“言者当也。”先赐金百两与费仲。费仲谢恩辞王，秉敕上路，连夜不止，经行数日，令人报与姬昌。姬昌闻言，即时出岐州接使命。二人各施礼毕，相从入岐州衙中焚香拜毕，读了圣旨，管待使命。使命曰：“如今天子敕令小官取宝。”姬昌曰：“何宝？”费仲曰：“是琼瑶玉钏。”姬昌闻言，心内思量：此事都是此人献也。西伯侯便取宝钏与费仲曰：“此钏非是等闲，乃奇宝也。此钏戴时，令人身轻体健，随时而变，令人颜色不老。病者戴之即愈。辟恶除怪，如是妖精见之，惊恐奔走也。”
费仲得宝钏，辞西伯侯上路。行数日到朝歌，入内见帝，诣于殿下，山呼万岁，拜毕。纣王问曰：“取宝钏如何？”费仲遂将宝钏献与纣王。王看钏，见光彩耀日，霞色光辉。皇帝大悦，将费仲入后宫去。妲己迎驾入宫坐，费仲具礼毕，置酒三杯。纣王令费仲献宝钏，妲已大悦，令：“将子童视之。”妲己不看万事俱休，才然解开手帕，见宝钏，大叫一声，仆然在地，四体沉重，口鼻无气。妲己性命如何？诗曰：
西周宝钏实奇哉，费仲殷勤特取来；
献与妲己初看玩，猛然倒地命将颓。
纣王亲用御手扶起，妲己久而苏省。多时，妲己奏曰：“不要宝钏，教送出受仙宫去。”纣王问曰：“卿有何疾？”妲己不敢言实情之事，眉尖一纵，计上心来，奏曰：“臣启陛下，妾往日有痛心疾，今日又发。”又曰：“此钏不好，教赐与姜皇后者。”纣王：“依卿所奏，赐与姜皇后戴者。”妲己心中佐待唬姜后。
皇后见宝钏，接得戴了，精神倍加，体健身轻，安宁无事。左右奏纣王曰：“皇后戴了宝钏也。”当日，妲己暗宣费仲。费仲蒙宣来见妲己，诣于殿下，礼毕，先赐黄金百两与费仲：“卿定一计，怎生交贬了姜皇后？”费仲奏曰：“此事小可。臣定一计，便教贬了姜皇后。”妲己曰：“如何是计？”费仲曰：“ 明日是姜皇后生辰月诞，娘娘亲自前往正宫，与皇后贺生辰；姜皇后见娘娘必怒，娘娘便把头发乱了，便来见帝，言姜皇后打子童来。王乃必信，宣皇后问说因依之次，娘娘暗教人藏刀子於皇后脚下。娘娘便奏道：“皇后有害我之心，既无意，大王视之，姜皇后将刀子来坠于地。为大王宠爱臣妾，故有此心。”王乃必信，必坐罪于姜皇后也。”妲己曰：“言者当也。臣且退去。”妲己依费仲之计，诣来日早辰去正宫内与皇后贺生辰。到正宫见姜皇后。皇后果然怒，便骂：“贱材有何面目来见我！你不识羞？”遂骂妲己。
妲己自把乌云髻軃，金冠袅軃，霞鬓散乱，走入殿上，哭见纣王。王问曰：“卿当悲啼何事？”妲己奏曰：“姜皇后打子童来。”纣王闻之大怒，宣姜皇后来见帝。
纣王问曰：“尔当打骂妲己为何？”皇后曰：“臣妾不曾打妲己。”王问之次，妲己教宫人暗藏一刀子在姜皇后脚下。妲己奏曰：“皇后有害我王之心。”王乃转怒。皇后曰：“贱妾岂敢有害我王之心！”王曰：“为何将刀子在于脚下？”姜皇后噎语难言，哽声怎说，涕泪如雨，怎生分诉？
纣王不详事情，大怒；共妲己摘星楼上，传圣旨，令教皇后与布素之衣，贬入冷宫，教受辛苦。皇后闻言，心中大怒，不顾其命，乃骂纣王：“信邪佞之言，令我死于目下，贬我入冷宫。无道不仁之君，信谗贪色之主，人神共恶，天地不容，不死在万刃之手，何怒我乎！”纣王闻言大怒，亲身骤起，拨转宫娥，亲手扯住皇后。皇后不拒其死，又骂纣王：“昔桀王无道，死在樵门。你信贼婢之言，自乱天下！”言未毕，纣王用手揽衣，一手揽将乌云髻挽，从摘星楼边推将楼下去。皇后性命如何？诗曰：
后宫直谏姜皇后，不听忠言大可忧；
怒揽冲冠颜面变，揽衣推下摘星楼。
皇后身死在摘星楼下。纣王传宣，教把皇后尸首埋在后宫第七个梧桐树之下。左右蒙圣旨，将皇后尸首埋。给皇后腕上戴着琼瑶宝钏，咸皆埋了。妲己佯诈忘了，故意和宝钏埋了。纣王不问真歹，送了姜皇后，每日共妲己作乐同坐，更无一人敢去谏纣王。
韶光似箭，日月如梭，怎见得？有诗为证。诗曰：
窗外日光弹指过，檐前花影坐间移；
一杯未尽笙歌送，阶下辰牌又报时。
倏忽十年，姜皇后有一太子，名曰景明王，号为殷交。自皇后卒时，太子始年一岁，别有宫人育之。纣王更不恋太子，至今乃十岁，身长五尺，心有英烈。
有妲己知太子长大，心中怕怖：“有一皇后正宫中宫人告与太子，知我教天子坏了他母，以此上不便。我今暗宣费仲。”费仲蒙旨至于殿下，具礼，妲己问曰：“卿记得十年前事？”费仲曰：“那一事？”妲己曰：“当日姜皇后死之日，有太子一岁，至今十年，太子欲乃成人，怕姜皇后宫中宫人告与太子得知，恐太子报仇，是此不便。此事如何？”仲曰：“小臣有一计，亦可教娘娘心不生忧。”妲己曰：“如何？”费仲曰：“把皇后宫中宫人除了，万无一失也。”妲己曰：“如何除得？”仲曰：“娘娘至晚，共王相见，娘娘面带忧容不悦，王必问，娘娘便奏，只言：“姜皇后宫中宫人，倚着正宫名下，见子童无礼，臣乃难甘，可除之。”王曰：“怎生除得？”娘娘曰：‘臣心教陛下，去殿下置一酒池肉林，虿盆炮烙之所，教正宫宫人相扑，赢底推入酒池，教饮酒醉死；输者推在虿盆中，教蛇蝎蜇死。如有不死者，得罪之人推在炮烙煻灰火坑之内。更烧铜柱大红，缚在柱上，一烧死也。’此乃除之，更无一人告与太子，太子不知仔细，方免娘娘之忧也。”妲己曰：“卿且退去。”费仲蒙恩，便辞娘娘去也。
妲己至夜，与纣王相见，面带忧容，颜无笑色。王怪问曰：“卿因何不悦？”妲己诈云：“臣启大王，今有姜皇后位下宫人，倚着正宫名势，见子童无礼，巨欲大除之。”王曰：“依卿所奏，怎生除之？”妲己言曰：“我王去殿下置酒池肉林，虿盆炮烙之刑，教宫人相扑，赢底推在酒池内饮酒；输底推在虿盆，交蛇咬蝎蜇。得罪的推在炮烙，教抱铜柱。”纣王见道：“依卿所奏。”即传宣于殿下，置酒池肉林，虿盆炮烙铜柱。
一切都置就。纣王共妲己摘星楼上饮酒，令宣姜皇后宫中宫人，尽皆梳妆美丽。宫人咸至楼前。尽教去却宫衣绣裳，只系裙子一腰，教二人相扑，往来风吹，忽有裸体之形。妲己共纣王取乐笑耳。赢者推在酒池之内，交饮酒醉死。输者推在虿盆之内，交蛇咬蝎蜇死。如有得罪之人，推在炮烙之内，教抱通红铜柱烧死，如此无道，损害千人之命。宫女声哀不止。妲己共纣王取乐无厌，如此无道，国中依言无不知。有诗为证。诗曰：
狐灵专宠恣荒淫，嗜酒成池肉作林；
一日朝歌非我有，方知天命果难谌。
有一日，纣王与妲己在摘星楼上对坐取乐，忽见一人，引太子殷交，此人是东宫奶母冯氏，游于楼下。妲己大怕，自心思：设若奶母冯氏告与太子，知我教天子坏了他母，以此是不便。次日，又暗宣费仲至于后宫，见妲己曰：“昨日子童见奶母冯氏，引着太子；恐冯氏告与太子，知吾交天子坏了他母，切恐太子报仇，此实不便。今宣大夫，此事若何？”费仲曰：“小臣定一计与娘娘，除了奶母。”妲己曰：“如何除之？”大夫曰：“娘娘取一日推作生辰，遍告诸宫监，必来与娘娘贺生辰；奶母必来与娘娘过盏，娘娘佯落盏坠地，又言奶母倚太子势，欺负子童。娘娘便奏天子，天子必信，坐罪於奶母也。”言毕，“臣且退去。”妲己亦依费仲之言。
至来日，妲己传令：“今日是吾生辰。”宫人皆知，都来受仙宫内贺生辰。时有奶母冯氏思惟：妲己损宫人计有千万人命，我若不是在太子宫内，如今也送了我性命也。可惜了姜皇后！言讫，涕泪如雨。三思之次，不免也去来见妲己。问候礼毕，列尊卑而坐。
冯氏与妲己过盏上寿，妲己佯落盏坠地，便着恶言骂詈冯氏。冯氏心中惊怕，又见妲己奏曰：“如今奶母冯氏，欺负子童来。”王问曰：“因何敢欺负卿来？”妲己曰：“倚着太子势，故意欺负子童。愿大王与臣妾做主。”纣王见道，转加愠怒非常，言称：“叵耐岂敢！”令左右宣冯氏。
冯氏蒙宣，诣于殿下，山呼万岁毕。王问曰：“尔何欺负妲己？”冯氏曰：“岂敢欺负娘娘。”妲己奏曰：“愿我王与子童做主。”纣王不察其情，乃问妲己：“奶母欺卿，合当甚罪？”妲己曰：“合该炮烙之刑。”王曰：“依卿所奏。”左右宫人推去炮烙之刑，冯氏痛哭，告天子：“大王，可念太子年幼，臣妾乳哺之恩也。愿大王赦臣妾之罪。”纣王曰：“寡人欲免尔罪，妲己不肯。”令左右宫人推去，奶母大恸。忽有报与太子知，速来救奶母。果然见宫人将奶母推奔火坑之侧，太子高声喝宫人：“不得无礼！”奶母视之，却是太子。奶母告曰：“看幼小乳哺之恩，救我性命！”太子闻言道：“宫人且留人，我见父王去。”
诣于殿下，山呼万岁毕，奏曰：“我王何故欲杀奶母，有何罪？”王曰：“罪当合死也。”太子奏曰：“且看儿子面，免奶母死罪，贬入冷宫。愿父王宽恕。”纣王闻奏，遂免死罪，教入冷宫去。太子谢恩礼毕。有奶母心忧。后有宫监送冯氏去冷宫，朝食冻薤冷饭，夜卧粗恶床席。日往月来，自经半月有余。奶母每日作念太子，怎知俺冤屈之事。怎见得？有诗为证。
诗曰：
诈祈妲己□生辰，冯氏同为祝寿人；
误落金杯欺诳我，贬于冷地屈谁伸。
太子每夜睡卧不宁，精神恍惚。当日太子闲行至后花园中，梧桐树下；太子看玩之间，忽见一阵旋风，来往绕定太子，左右盘旋千遭，吹得太子衣袂乱散。太子言道：“此旋风好怪么！”言罢，又见第七个梧桐树下，有一女人，涕泪交流，哽噎大怨，言曰：“纣王共妲己，太子好无道！”太子闻言大怒，向前来问，至近却是奶母。
太子见奶母礼毕，太子曰：“你在冷宫受苦，且自宽怀，我去奏父曰，教奶母去东宫者。”奶母启告太子曰：“我不愁我身受苦，别有冤屈之事。”太子曰：“有何冤屈？”奶母哽咽不道。太子曰：“尔不言，吾岂得知？”奶母曰：“自从十载之前，太子始年一岁，被妲己谗佞你父王，把尔亲母姜皇后从摘星楼上撺在楼下，搠杀尔亲母。我养育你到今十载，又教尔父王去殿下置酒池肉林，虿盆炮烙之刑，把你娘宫中宫监尽皆除之。此是妲己并费仲之计，故坏了千万人命。妲己又教尔父王修台阁宫殿，费万民之力，停罢农桑，民不聊生，不纳忠臣之谏，尽是妲己并费仲，故教尔父王行不仁无道。今告太子，你娘尸首见埋在后宫第七个梧桐树下。”太子问奶母曰：“实有此事么？”奶母哽咽哭告太子曰：“妾言不敢虚诳，恐太子不信，去梧桐树下看之便见也。”道罢，奶母自觅死咽喉而亡。太子令左右宫人埋了奶母。太子亲往梧桐树下祝曰：“拜告亲母，若是母有如此之事，渐时显其灵，不孝儿与我母报仇。”言罢，姜皇后听得太子所祝，便显灵圣去空中，忽作人言曰：“告太子，您娘苦死，不可以说！”太子闻言，仰视空中，果见亲母，遂拜毕；见空中滴溜溜落下一件物来。太子加额，不知是甚物。太子接得视之，乃一首诗。诗曰：
宿冤宿对是无休，妲己生嗔起事由。
奶母衔冤俱说破，须凭太子报冤仇！
太子读罢诗句，再视不复见之。太子恸啕大哭，心中怀恨无限。至夜，太子正睡之间，忽见亲母并奶母一切苦楚宫人，来告太子曰：“尔父王无道，宠信妲己之言，把俺等尸首不埋，冤恨无伸。望太子与俺等报仇！”言罢，太子大哭，忽然觉来，悲啼移时，大恨妲己。
到早晨，专来谏父王。诣于殿下，山呼毕，奏曰：“臣启父王，如今臣见宫娥痛死，黎民怀忧，皆是妲己一人之过也，教斩了妲己，天下清肃也。”王乃不从。太子去宫见妲己。妲己置酒管待太子。太子接得金盏，用盏便击妲己。妲己忙走入深宫去了。太子复回于东宫。
却说妲己号啕大哭，去见纣王。王问妲己曰：“卿为何悲啼而至？”妲己奏曰：“臣启陛下，今有太子到臣妾宫中，臣置酒宴待之，太子用金盏打臣妾。以此告我王，与臣妾做主。”纣王闻奏，大怒，令赐太子死。
却有一人报与太子知。太子大怒，复往太庙中取宝剑，欲待斩妲己。有一人告与妲己。妲己闻言，乃奏纣王曰：“今有太子去太庙中取宝剑，必欲与陛下为患矣。陛下却问太子取将宝剑来者，毁却甚妙。”纣王闻奏，令御弟子虎去取宝剑。子虎蒙宣，去太子处取剑，至于东宫殿下。左右报与太子。太子闻之，大怒曰：“来者必斩！”子虎闻言，却回奏纣王。
王闻奏，问妲己曰：“此事若何？”妲己奏曰：“交费仲取去。”王曰：“依卿所奏。”宣费仲至殿。王曰：“今有太子去庙中取了剑也。卿与寡人去取将剑来！”
费仲蒙宣，到于太子宫中，见太子。太子仗剑，骤出宫来杀费仲。费仲绕石柱而走。太子劈一剑石柱上，火光迸散。费仲脱命而走，至于殿下奏曰：“似此谁人敢去取宝剑？”妲己曰：“如何斩得太子？”费仲曰：“臣定一计，必斩太子。”纣王曰：“有何计？”费仲曰：“去殿下伏了兵士，陛下共娘娘殿上令宣太子，知我王共娘娘在殿上，必来带剑而见帝，令左右擒住太子，令教赐死。”纣王、妲己闻奏大喜，一依费仲之言。纣王宣太子。太子蒙宣，遂问来人曰：“妲己在殿上么？”来人曰：“然。”太子见道，袖剑入内，一心待斩妲己，与母报仇。太子便去见帝，诣于殿下，山呼拜舞罢；纣王传宣，捉住太子，教赴法场斩之。妲己奏曰：“太子先待杀取剑之人，又带剑入内，此是弑君弑父，太子合该炮烙之刑而死。“纣王：“依卿所奏，教炮烙之刑。”费仲奏曰：“臣启我王，不可炮烙，恐小邦闻之炮烙太子，恐哂之。不可以。只依法斩之。”纣王亦依费仲之言，令建法场斩之。
须臾间，去斩太子。百官恣嗟，群臣仰叹。其太子生得相貌堂堂，浑如灌口。人人见者无不下泪，个个观了，咸皆伤情。如花仕女见太子，心怀不悦，懒妆梳，似玉郎君，观储君意抱伤情，罢宴会无不感悲。
时有纣王二庶兄，一个是箕子，一个是微子。二人来谏纣王，诣于殿下，躬身谏曰：“臣启我王，且免太子之罪如何？”纣王不听，令左右推奔法场。才然便斩，忽有一人，身长七尺，仗剑骤走如飞，至法场挥剑杀之，无人可当，劫了法场，救了太子，往西而去。救了太子的是谁？诗曰：
法场建起试龙泉，为带环刀有罪愆。
不是胡嵩来救却，储君一命掩黄泉。
当日救了太子的是胡嵩。胡嵩引太子，二人相从，至夜到皇伯比干宅内。太子、胡嵩二人见比干具礼毕，比干将二人邀入衙内，置酒管待二人。比干问太子曰：“有何事意到来？”太子大泣，告曰：“如今俺父王信妲己之言，待斩愚子，被胡嵩劫了法场，以此到来，待诉与皇伯。”比干闻言，大哭久之，言曰：“君王不明，自乱天下。弃妻斩子，不修国政，乃信妇人之言，不信忠臣之谏。”言毕，管待二人于宅中。
住了三日，太子告皇伯曰：“俺王无父子之恩，亦有斩儿之恨，宠信妲己。”言讫泪下。又告曰：“吾欲要将招兵，灭无道之君，斩妲己，诛费仲，报亲母之仇如何？”比干劝曰：“君父之间，岂行如此歹事？”太子曰：“父无爱子之心，子有孝父之意，叵耐妲己贱人，教我娘苦死！”
言语中间，却说纣王闻胡嵩劫了法场，令费仲、费孟不越一家，搜捉二人。来到比干宅，见比干。二人相见，各施礼毕，比干邀费孟入衙。茶汤罢，费孟曰：“如今敕令吾，不越一家，搜捉太子并胡嵩。上启皇伯，此二人曾来么？”比干曰：“怎敢来？我若见，必捉将来见天子去。”二人言语中间，有太子知费孟来搜捉。太子大怒，欲待前来厅上杀费孟去。胡嵩谏曰：“太子杀费孟，不连累皇伯乎？假令便杀了此人，何济？”太子听谏，不去。费孟离宅去了。
至夜，比干共太子议论此事。太子曰：“我往求兵将，必杀无道之君，不顾其父，难舍妲己并费仲！”比干闻太子之言：“大丈夫之志也！”
至明日，太子共胡嵩二人去辞皇伯比干。辞了，二人便出西门。才行之次，忽见费仲。太子共胡嵩啮齿，仗剑来杀费仲。费仲纵马而走，不能杀之，只杀了仆人数个。二人走出西门去了。
却说费仲慌来见帝，诣于殿下，山呼万岁：“大王祸事也！”“祸从何来？”费仲曰：“今有灵胡嵩共太子出西门而走；臣见二人，去赶；二人仗剑来杀臣，臣纵马而走，遂杀了伴当数人。二人去之甚速。”
纣王闻奏，心中大怒，敕令左将军虾吼领兵五百赶太子并胡嵩此人是游魂神。虾吼是大耗神，右将军佶留留此人是小耗神。纣王又教四门都检点魏鬼、魏岁，此二人是剑杀二神也。众将来赶太子，太子独战众将，不能斗敌，太子共灵胡嵩各自逃生走。二人性命如何？诗曰：
来追诸将若奔风，料敌人间孰比雄？
几战殷君皆丧胆，黄昏逃避庙堂中。
当日太子一夜躲兵独行，到一庙中。有一神人来请太子上殿而歇。神兵问太子曰：“何故来此？”太子具说父王不仁无道之事。神兵曰：“你后必破无道之君。吾与汝一法必胜矣。”先赠酒一杯与太子饮之；又与大斧一具，可重百斤，名曰“破纣之斧”。神人便助太子有力也，接大斧入手中。忽然觉来，却是一梦，果然见大斧在手中。太子自觉有力，弄大斧恰如无物相似。
至天明，见牌上字名曰“浪子神庙”。道罢，又有虾吼、佶留留兵来。太子拈斧在手，便与二将决战。都无数合，杀退二人兵士。太子望朝歌，大恨父王并妲己。
太子往黄河而进，至于河岸口，见一渔父，太子曰：“渔公，渡予过于此河，感谢勿阻。”渔公曰：“尔是何人也？”太子具说前事，又问曰：“公何人也？”公曰：“吾是纣王之臣，姓高名逊。”太子复问为何在此。公曰：“因初修台时，为吾慢功，故罚吾为长流百姓。今避世在于河中，且为钓叟。今太子不是非常。”专意留太子管待，太子不肯住。高逊渡太子过河，与太子相别。太子前到潼关，便入华山中聚兵，一心待破无道之君。诗曰：
梦里神人赐斧斤，故教战敌二将军。
各逃患难渔公渡，犹自心中怨纣君！
却说虾吼、佶留留、魏岁、魏鬼四人回兵来见天子，诣于殿下，山呼毕：“臣启陛下，如今走了太子，四人俱来乞罪。”纣王闻奏：“卿等无罪。”四人谢恩出朝。

[book_title]卷中
话说冷淡处持过。却说纣王共妲己，每日去宫中取乐，又依前损害宫人无数。纣王恣纵妲己取乐，如此无道，无人敢谏。
有一日，妲己奏曰：“子童辨认得孕妇腹中，是男是女。”王曰：“如何知之？”妲己曰：“恐王不信，试将数个孕身妇人，臣妾辨之。”王曰：“依卿所奏。”便宣到百个孕妇人至殿下。纣王问妲己曰：“那个是男？那个是女？”妲己曰：“遂叫过一妇女来，令坐复起。”妲己奏曰：“坐中先抬左足者是男，先抬右足者是女。”纣王曰：“如何得知？”妲己奏曰：“恐王不信，剖腹验之。”纣王曰：“依卿所奏。”令教左右剖腹验之，果然如此。每日可废百人之命。妲己精神越好，此人是妖精之神也。民间嗟怨，客旅哀哉，悲啼不止，无不伤心。诗曰：
恣情损害几多人，能辨人间孕妇身；
今日虽然多富贵，后来剑底作泥尘。
当日，纣王共妲己游西鹿台前，有一河，号曰“野水河”。妲己共纣王登台上而坐，望见河岸上冬月凌冰，二人欲下水，有一年少者，怕冷，不敢下水，数次上岸；老者，不怕冷而撩衣便过。王问妲已曰：“此二人，年少却惧冷，年老不惧冷涉河，何哉？”妲己奏曰：“年少者是老生之子，髓不满其胫，阳气衰弱，怕冷，不敢涉水。年老者是少生之子，髓满其胫，傲寒耐冷，虽是肌毛枯伐，阳气太盛，故不怕冷，便涉河而过。”纣王曰：“如何见得？”妲己奏曰：“恐我王不信，教左右捉取二人，敲胫看之。”纣王曰：“依卿所奏。”令左右捉取二人来斫胫看之，果然如此。纣王大喜，告妲己曰：“卿煞知好事！”如此损害人命，后来不敢来河上过往。纣王令左右去，到处捉人来，于河中试之。每日害数十人命。诗曰：
刳胎斫胫剖忠良，颠覆殷汤旧纪纲；
积恶已盈天震怒，渎天不免鹿台亡。
又一日，纣王共妲己在于台上，朝日取乐，忽从台下数人笼放出猎之人，驾着鹰雕，打台下过。忽有皂雕飞起，直来台上搦妲己。妲己见了，大叫一声，走入人丛中去了，被雕抓破面皮，打了金冠。左右捉将放雕人来，斩了其人，灭了全家。因此后人更不敢架雕打台边过。因此妲己更不游于鹿台，驾却入内去。每日纣王共妲己，在摘星搂上取乐无休。万民皆怨：不仁无道之君，宠信妲己之言，不听忠臣之谏，损害人民之命。纣王今天下变震黎民，广聚粮草，在朝歌广有三十年粮，尽底成尘，有胡曾诗为证。诗曰：
积粟成尘竟不开，谁知拒谏剖贤才；
武王兵起无人敌，遂作商郊一聚灰。
又诗曰：
历代君臣壮帝基，何如纣王越天期；
渭公注杀谋天手，血浸朝歌悔后迟。
纣王聚粮朝歌，仓内尽皆成尘，此乃纣王宠信妲己，不理王道。有八伯诸侯，至春首尽来朝贺。内有岐州姬昌将礼物来见大王。有西伯侯乃集公臣、百官评议欲往见帝之事。有毕公皋、召公奭、荣公颠、宏夭、南宫适、散宜生、太任、逢达、许寂并八士伯达、伯适、仲突、仲忽、叔夜、叔夏、季随、季騧；更有十个王子：武王发、周公旦、千邑寻、万邑祥、百邑考、管叔铎、蔡叔鲜、唐叔政、梁叔季、曹叔文十人并君臣，皆至于殿下，礼毕。西伯侯告众臣曰：“吾今东去朝歌见帝去也。吾闻纣王不设朝政，宠着妲己之言，自乱天下。吾若到朝歌入内，亦因命必谏。我有七年囚阻，众文武不得来见我，若来见我者，吾身必与您惹大灾临身。吾身灾退时，方可归国，那时破无道之君。众文武并吾子皆听吾言者。”众群臣、王子皆应喏。
西伯侯先去辞老母太任。西伯侯曰：“上启母亲，如今儿子东去朝歌见帝去也。更后七年方可来也。我母保重岁寒，休忧儿子。”老母哭泣与儿子相别。太任曰：“尔若到朝歌至内，可以着善言谏之。纣王是不仁无道之君，恐误我儿之命。”西伯侯曰：“我母善保岁寒，儿命不妨，只合有七年大囚之灾也。”姬昌当日自课吉凶，告母曰：“去后誓不得教武王子来觑我，必有大祸临身。”姬昌道罢，别武王上路。有武王言曰：“同随大王去如何？枉带累一切人，吾身自当。”姬昌又告曰：“您后七年至中秋，吾免囚牢，吾西归也。那时文武，您迎我来。”姬昌道了，上路东行。文武西归。
文王行经数日，前到朝歌至近。近臣入内奏纣王，至于殿下，山呼万岁了，奏曰：“臣启陛下，如今有西伯侯来见大王。”纣王曰：“近宣西伯侯姬昌。”姬昌蒙宣，来见帝。八伯诸侯一齐相等，同去见帝。至于殿下，山呼万岁，躬身在于殿下。皇帝传宣，皆令免礼，赐平身上殿，赐绣墩而坐。遂排一宴，赏设八伯诸侯，尽皆饮之。
众诸侯见纣王背后帘底坐着妲己，众文武不敢抬头。时有姬昌越班出奏曰：“臣启陛下，小臣有死罪。”纣王问曰：“卿有何死罪？”姬昌曰：“臣不合僭奏，我王不合对君臣上下无礼。”纣王问曰：“如何是君臣上下无礼？”姬昌曰：“今日是君臣聚会，似父子团圆，与文武评议国家之事。却教妲己于我王背后坐，受了文武将相之礼。大王岂不是轻贤重色，不遵上祖先君之法？大王如此似桀王之近也。臣启陛下，臣闻大王亦信妲己谗言，置酒池肉林虿盆炮烙之刑，苦害他人。何故如此？又害良民，斫胫看髓，剖剔孕妇。更修下三百尺高台，并千间殿宇，此乃废民之业。大王为此人谗言，背妻弃子，乱行乖异，不修正道，不治下民。大王却不政，国以民为主，民以国为本，国本人民切不失也。大王思小臣之言，斩了妲己，散粮赡国之贫民；修姜太后之山陵；宣太子，立为东宫。此是大王圣治。大王听小臣之言，天下大安，若不听小臣之言，久后死在万人之手。小臣死罪死罪！”纣王闻西伯侯之言，三思久之，不言。却有妲己唤纣王。纣王起至帘下见妲己。妲己奏曰：“愿我王将臣妾杀之。”纣王曰：“为何将卿杀之？”妲己曰：“我王弃奴之心，何不杀了？”纣王曰：“寡人如何是弃奴之心？岂肯杀乎？”妲己曰：“大王既不是弃奴之心，恰则西伯侯恶谤陛下，我王听之不言。愿大王不弃臣妾之容貌，却把西伯侯斩了者。”纣王曰：“依卿所奏。”
纣王速临殿下，于龙床上坐了，乃问西伯侯曰：“若寡人不听卿之言，久后死在万人之手。卿如何只恁直毁寡人？”令左右推转西伯斩之。
众文武见待斩西伯侯，齐呼万岁；震动宫殿，皆奏：“陛下且免西伯侯之命！”纣王曰：“西伯辱朕太甚，如何免之？”有东伯侯奏曰：“臣启大王，且看先君之面，只罢任去官。未委圣意若何？”纣王曰：“依卿之奏。”令左右却推近西伯侯至殿下。纣王曰：“寡人欲待教卿便死，且免尔之死罪，囚在羑里城中者。”姬昌得罪，贬在羑里城中，此城在荡州北七里，今汤阴县是也。有诗为证。诗曰：
杀妻弃子害忠良，不果皇天降祸殃；
恣纵荒淫迷妲己，却嗔直谏贬姬昌。
又诗曰：
十句当言九句休，众中无语却无忧；
是非只为多开口，烦恼皆因强出头。
纣王令着一使臣，监押西伯侯，前至荡州；教人报与本州太守韩渥，来接使命，礼毕，至衙中。太守开了圣旨，口中不言，心下频频作念：枉教西伯侯受苦。更不敢久住，送姬昌羑里城中，每日餐冻食冷饭，身穿布衣，更不教出入。使命复还。
亦有本州太守，此是吊客神也，为西伯侯仁德之人，常不令人知，暗中来羑里城，以酒食待姬昌，不肯交辛苦。太守告姬昌曰：“我交你私去如何？”姬昌曰：“我若去后，必累公也。不被囚牢之难，以知君忧吾之恩。”太守暗中长得与姬昌道话。日往月去，前后早五六载，姬昌当日离岐州，已知东去有七年囚牢之难。姬昌常问监官，如今纣王无道。那姬昌不愁自身之苦，口念纣王无道，每日在囚城中，长把乾坎艮震巽离坤兑为神将大将军，使六丁六甲为左右将军。摘其中十干五行二十八宿，定分八卦爻象，逐年逐月逐日逐时，知吉凶之事，占人间灾福之兆，课身上吉凶之来意，知一年旱涝不匀，五谷丝蚕收成，人民病疾灾伤。文王在囚牢之内，一一尽知，克日定时，并无分毫差错。文王以六十四卦自卜其身，见卦中更有二日，方免囚牢之难七年。时至仲秋末、季秋初，文王卜下见喜，合受七年方脱。有诗为证。诗曰：
纣主荒淫国不修，贪迷妲己损诸侯；
不从西伯忠臣谏，羑里当囚七载忧。
又诗曰：
直言骨鲠总皆谋，君不君兮实可羞；
天然暗助行兵德，万里江山尽属周。
姬昌课罢，至夜得一梦，梦见两手托天，忽然觉来，姬昌自思大喜，自言：“昔日有殷汤王，得此梦以兴天下。”言罢，有一日，才坐，忽有一凤来朝西伯侯，至于面前如擎而立，一个时辰而去。姬昌占之，今可免囚牢也，感得天凤来朝吾也。
西伯侯囚牢中，常时占卜，以有可归之期，亦有凤来见，有万千般祥瑞，可以待出免囚牢之难。
话分两段。却说岐州，太任并众官群臣长之。西伯侯之祖，是帝喾之后，姬名弃，是尧王之后，为后稷神也。姬弃生王季，王季生姬照，姬照生姬昌，文王是也。文王母太任。
太任召集群臣文武等，评议姬昌之事：“当日姬昌东去之时，曾言：‘我见纣王，因命必谏，我有七年囚牢。’方今是七年之数也。如今在羑里城中，谁人敢去探得，看纣王有放姬昌之心？”问罢，大臣众中无一人言。有姬昌第五子百邑考言曰：“孙儿乞去探吾父姬昌。”众大臣依言，有大臣散宜生来谏：“臣启娘娘，曰莫教百邑考去。姬昌去时，曾言但不得来吊问，恐惹大祸临身。”百邑考不从大夫之言，便辞祖母，将物上路，言道：“拚我一命，去见我父。”言了东行。有大夫上奏太任曰：“令教驸马祁宏，将兵保护姬昌父子之事。”
有太子百邑考车马在路上，不过旬日，前到朝歌内门外；令近臣奏纣王，至于殿下，山呼万岁了：“臣启大王，如今有西伯侯太子来见大王，至于内门。”纣王令宣。太子蒙宣至于殿下，山呼万岁了，躬身立在殿下。王曰：“亦恕卿免礼，平身。”太子遂进礼物与纣王。纣王问：“卿在路跋涉不易？”百邑考曰：“荷大王圣问。”纣王宣太子上殿，赐绣墩而坐；设大宴款之。
次百邑考哭告纣王。纣王问：“卿泣何事？”百邑考曰：“小臣启上，吾父七年之囚，看先君之面，免吾父囚牢之苦。”如此三日，哭告纣王。纣王言曰：“此人是忠孝之人，卿休哭，令教放尔父，教你同去。百邑考蒙宣，谢恩礼毕，纣王宣太子上殿，赐大宴饮之。
次有妲己亦在帘底坐，遂问王曰：“臣闻太子，何人也？”纣王曰：“此是西伯侯之子百邑考。”妲己曰：“妾闻百邑考善能弹琴，今教百邑考操琴一弄，臣欲听之。”纣王：“依卿所奏。”令近臣取琴与百邑考。百邑考口中不道，心内思惟道：纣王不仁之君。太子为思父七年囚牢之苦，无心操琴。太子再三告纣王曰：“不可抚琴。”纣王不许，特教太子操琴。太子却不免接得横于膝上。正调弦，弹一曲名曰“太子忿怒曲”。
有纣王贪与妲己传杯饮，不顾太子。太子大怒言曰：“尔侮慢臣贤，而悦妇人也！”用琴击纣王共妲己，仆然倒地。左右宫人扶起二人，令教左右捉下太子。太子大骂纣王不仁之君，无道之主。妲己奏曰：“罪不干西伯侯之事，罪在于百邑考。今西伯侯囚于羑里城，依法受之，不曾失了君臣之礼。如太子刚硬，天地难容。”纣王问妲己曰：“怎生教太子处死？”妲己曰：“据百邑考欺君之罪，合醢为肉酱。臣闻姬昌善知阴阳，预知前事。封赐肉羹与姬昌食之，若姬昌将此肉便食，非为阴阳人，后与大王不能为患也。放教姬昌归岐州去。姬昌若见此肉不食，知是亲人肉，此是大贤也，久后必与大王为患，和姬昌都教处死，永除后患也。”纣王闻奏大悦，令左右推转百邑考身醢为肉酱。
诗曰：
百邑东去谒上尊，灵狐殿下会群臣；
握琴恶击无恩主，不避忠心醢自身。
其日坏了太子，感得天昏地暗，日月无光，天雷大震，惨雾漫漫，愁云黯黯，悲风飒飒，怨气凌空。
纣王见其日天色非常，大赦天下。妲己以申时以来，王赐肉酱与使命费孟，教姬昌食之。大臣蒙宣，辞王上路。第二日至荡州见太守，具言讫，一同去羑里城内，见监囚人冯凶。
却说姬昌，三日前甲申日，见此景祥，姬昌眼跳耳热，心神不安。姬昌忧占一课，占一亲人合有大祸临身。到今三日，是丙戌日，有使命至也。
其时日季秋之月，有榆叶。姬昌于囚狱内拾将叶子，可便为字，漫六十四卦，将榆钱望天吁呵咒曰：“天地合其德，日月合其明，四时合其序，鬼神合其吉凶；神灵上卦，一占来意。”掷下卦钱，姬昌见一喜一悲。喜者自身无灾；悲者合注子父分离，儿郎在外，必有大祸，心生苦痛，刀剑分尸。虽然儿女有祸，自己无灾，也用前事，改变移遣。
姬昌心内思惟，今日先忧后喜，必有纣王宣命至也。道了，有太守并使命一行见姬昌。礼毕，二人言曰：“今奉王敕，姬昌免囚归国。今赐肉与姬昌食之，如食了肉羹时，姬昌去国。你儿百邑考见在朝歌等候。”遂取肉与姬昌。姬昌心内思惟：此肉是我儿肉，若我不食此肉，和我死在不仁之君手也。姬昌接得此肉，喜而食之。姬昌告来使曰：“此羹甚肉？此肉甚好。”费孟闻言，心内思之：姬昌非是贤人也！
费孟却回去见帝，至于殿下，山呼了，纣王问曰：“卿与姬昌肉羹，如何？”费孟奏曰：“姬昌接得此肉，亦无疑阻，笑而食之。非是贤人也。”纣王知得，大悦，敕令教使臣再去，教放了姬昌，即辞国去。费孟即日便入羑里城，得见姬昌，礼毕，费孟曰：“今奉圣旨，教放姬昌归国。”姬昌曰：“谢王大恩，一路远来有劳。”费孟曰：“大王食了的肉，亦是大王儿肉也。被妲己教纣王，将你儿肉试你贤不贤也。”姬昌见言，亦不敢大叹，亦不入朝歌。有费孟共太守、冯凶三人，以亦相辞姬昌。
姬昌辞了三人，得脱囚牢之苦。姬昌上马便去，出羑里城半舍之地，姬昌下马用手探之，物吐在地，其肉尽化为兔儿。姬昌大哭。至今有吐子冢，在荡阴四里地是也。姬昌望西北寨山偷路日夜而走不止。今古迹在羊河南岸上是姬昌庙。
姬昌西走近朝歌，前到汲城西北。姬昌前去之次，有汲城将鼓矫、鼓执、鼓适弟兄三人，领兵出门，忽见一人，却认得是西伯侯。言：“俺奉天子敕，教俺绰路，恐有西兵救劫了羑里城。”喝西伯侯：“不得走！”三人共兵来赶姬昌。
姬昌见兵马至近，便走之次，前逢二将。姬昌乃问：“来者何人？”其人却问：“你是何人？”姬昌曰：“我是羑里内受囚西伯侯也。”来人见道西伯侯，下马具礼。姬昌问曰：“尔是何人也？”来人曰：“我是纣王太子殷交并灵胡嵩，俺二人特来救姬昌。”言了，鼓三将至近，二人去迎，时乃教战，杀鼓三人，兵退去了。有殷交共灵胡嵩护姬昌而去。
却说鼓将三人令一小将，秉文字入朝歌见帝。至于殿下，山呼了，小将具说前事。纣王闻言大怒，令差左右将与佶留留四人，领兵三千，西赶姬昌，直到西北邓城。
姬昌问灵胡嵩：“尔因何来救我？”灵胡嵩说与姬昌之事，此是纣王斩了姜皇后，走了太子殷交。正话间，有鼓将三人又赶姬昌至近前。却有驸马祁宏共逢文建来救姬昌，三人抱头大哭。姬昌告二人：纣王不仁，将百邑考作为肉酱。二人见言，大骂纣王不仁，无道之君。正话间，有纣兵来赶姬昌，与西兵大战，被祁宏共逢文建杀退纣兵。纣兵复来决战，相敌一日，至黑不分胜败。
时有一头项来兵救姬昌，内有一将披头似鬼，肩扛一柄大刀，高声大叫：“与吾决战！”来者何人？是录真山烈人雷震子也。此人被本师说与：当日姬昌至陕西东古墓之事。雷震闻言是西伯侯，心中大喜，上马横刀，冲入阵中，独荡纣兵。虾吼、佶留留不敢当，众兵皆回。
有雷震来见姬昌，具礼。一时人并众将，皆言纣王无道，不仁之君。有灵胡嵩左右视之，不见太子殷交，便辞姬昌曰：“若他日有大贤来破纣王，的来相助。小臣寻去，寻太子去。”道毕灵胡嵩便去。有雷震也辞姬昌曰：“若他日去破纣王，必来相助大王。臣且归洞去，恐本师所怪。”辞了，便去。
姬昌得免大灾，亦去本国。行至十日，前至岐州至近，武王共百官接着姬昌，皆参拜礼毕。姬昌具说前七年囚牢之苦，更醢了百邑考。文武见道，尽皆大哭。姬昌曰：“我当临行之日，道与您众公臣，只不得来顾我，亦不合去。”文武见道，大恸久之；哭止，众臣相从姬昌入岐州，去至城内。姬昌先去见老母太任，礼毕，姬昌仍旧且理天下：重赏三军，轻收差税；重修有道，除去不仁；济赡生民，恤孤怜寡；招贤良，用忠直。天下军民尽喜。画地为牢，刻木为吏。治政恤民，囹圄皆空；行人让路，耕夫垂道；结绳为政，坐朝问道。吊民伐罪，三分天下有其二，以服事殷，周乃行仁政之德。
却说纣兵败将，回奏纣王曰：“臣启陛下，如今西伯侯有西兵来救将姬昌去了。”纣王闻奏，心中大怒：此人不是与寡人为患，怎敢乱朕天下矣！纣王不顾，每日去摘星楼上，共妲己取乐。信妲己之言，将人家童男童女，敲胫看髓，不思民苦。东鹿台在卫县西北，看水；西鹿台在朝歌西北，看山峰。
纣王有一日升殿而坐，有近臣奏曰：“臣启陛下，如今街上有一老人鬻卜，有一女子来买卦；先生算道：‘此女子不是凡人，系是上界金星也。’女子见道，化金光去了。万民尽看，言道好希。差臣见奇异，特来奏我王。”纣王闻奏，言声道奇：“怎有如此阴阳之人？”令左右去宣卖卜先生。
近臣奉圣旨，到于街上，宣召先生。先生见言圣旨，不敢久停，便随使臣来见帝，山呼万岁，躬身而立。皇帝：“赐卿平身，免礼。”纣王问曰：“卿何姓？”老人曰：“臣启陛下，臣是东海郡人，姓姜名尚，字子牙，号为飞熊。”纣王问买卜之事。姜尚奏曰：“臣启陛下，有金星当日变为凡人，来买卜，试探臣阴阳，看合着不合着。被臣课合阴阳，识破，便化金光而去了。”纣王闻奏，言曰：“直怎如此有准？”纣王又问曰：“卿当与寡人发一课，看之来意如何？”子牙言好。
纣王便起去屏风，去取下十两黄金；并平天冠御衣；却转过屏风来，问子牙：“此屏风后是甚？”子牙曰：“是十两黄金，平天冠御衣也。”纣王称奇，心中大喜，又问曰：“卿能驱兵用将乎？”子牙奏曰：“臣做韬书，教大王看之。”纣王曰：“依卿所奏。”子牙去殿下，俄尔做成韬书，便呈上纣王。纣王看之大喜。纣王见此人聪明智惠，更为姜尚孝养老母。纣王封姜尚为司户参军，赐宅一区，赏银百两。殿下文武见姜尚大喜，天子置御宴饮之。宴罢，文武皆散。
天昏日晚，红轮西坠，玉兔东升，纣王却归后宫去。到长寿殿，天子迎着一个美丽佳人，纣王大喜。那佳人，生得形端表正，体态妖娆，十分容貌。那佳人见天子便躲，躲不及，便山呼万岁。王问曰：“卿是何人也？”佳人奏曰：“臣是我王臣之妻。”纣王曰：“何人妻也？”“臣是黄飞虎之妻耿氏。”纣王问曰：“卿肯与朕作乐，教卿为后，更教你夫为三公也。卿意如何？”耿氏曰：“大王虽贵，臣妾虽贱，臣无恋贵之心，妾有抱贞之意。南山有鸟，北山张罗，百鸟高飞，罗网奈何？”纣王无一语对之。耿氏又言曰：“狐狸不乐龙王，鱼鳖不乐凰凰。妾是庶人，岂乐大王乎？若行无道礼，岂为帝王乎？”纣王笑而放之，耿氏遂骂纣王：“无道不仁之君，故发此言。我夫若知，必无轻放尔！君不识我夫南燕王？”纣王大怒，把耿氏醢为酱，封之一合，令殿使送与柘城县南燕王。
南燕使奉敕，便辞，将肉酱出朝去。在路行经数日，到于柘城县，令人报与食殿王。殿王闻言，出城迎接。接着殿使，礼毕，邀人厅上，管待殿使三杯。酒罢，殿使曰：“今奉王敕，赐肉酱一合与大王食之。”飞虎曰：“殿使，尔不闻纣王不仁，未尝赐肉与吾食之；又爱把人醢为肉酱，却与他亲人食之。公不闻百邑考醢为肉酱，与姬昌食之？”飞虎又曰：“吾妻耿氏，与妲己贺生辰去也，到今不归。先令将肉酱与我食之，我问此肉是甚肉也？你若不实说，教尔目下有难！”飞虎仗剑，再问殿使曰：“尔若实说，免贤性命。你若不实说，目下交你分尸而死！”殿使不敢隐匿，实说此肉是大王夫人之肉也。飞虎闻言大怒，骂纣王不仁无道之君。骂罢，南燕王造反。
时有儿黄飞豹谏曰：“告父王，此事不可以。纣王是大国之君，父乃为臣，不可以反君。虽然我母死，后怎生奈何？”飞虎不从所谏，心中大怒，令左右推转逆子斩之。后无人敢谏。
黄飞虎便起三万雄兵，直到朝歌至近，下寨。时有人奏与纣王。纣王大怒，令宣五将去捉飞虎。五将者是：史元格、赵公明、姚文亮、锺士才、刘公远。五将领兵三万，来赶飞虎。迎着飞虎，决战二日，败了。五将令一小校，将回文奏帝。
纣王闻奏大怒，又宣左将虾吼、右将佶留留，领兵三千，五将同征飞虎。两阵决战，不到数合，被飞虎杀退纣兵。纣将令一小校，将回文来奏，诣于殿下，山呼万岁：“臣启陛下，如今五将并左右将，杀不及飞虎，被飞虎当阵上剐了使命。”
纣王闻奏大怒，令交击鼓撞禁钟，聚集文武大臣，评议黄飞虎之事。有费仲出班奏帝：“臣启我王，令出榜文在朝门外，教招将捉黄飞虎。如有捉住者，即有官爵与之。”纣王：“依卿所奏。”便出榜文在朝门外。
有姜尚收榜。有看榜人见收了榜文的便是司户参军，遂引姜尚见天子，诣殿下，山呼毕。纣王问曰：“卿何以捉得飞虎？”姜尚奏曰：“臣启我王，用兵五千，用将五人，来日活捉黄飞虎。”纣王大喜。姜尚辞了出内，来日早辰起兵。
姜尚归宅辞母曰：“念儿子今有皇帝圣旨，令我收黄飞虎去。”母曰：“吾命老矣，我儿佐主不明，再佐明君有道之主。”姜尚退去，即时点军，聚将皆足，只有羊刃不至；思虑间，羊刃至具礼毕，姜尚问羊刃曰：“因何不至？”羊刃曰：“为母病未痊，供侍母疾，以此来迟。”姜尚曰：“尔母疾未痊，吾割股肉，可医汝母疾。即将股肉到尔家作羹，与尔母食之必安。”羊刃谢恩，将肉到家作羹与母食之，果然痊安。羊刃来见姜尚拜谢，言曰：“羊刃无能报答，若逢飞虎，尽命迎敌。”姜尚大喜，先写计与羊刃。羊刃依计，便起兵来下寨。至夜，羊刃着皂衣褙子去劫黄飞虎寨，被飞虎手下兵将捉羊刃，推见飞虎。飞虎问曰：“谁教尔来劫我寨？”羊刃曰：“姜尚教我来。”飞虎曰：“我不杀你。羊刃，你肯引我去杀姜尚么？”羊刃言好。便来，亦着皂，不为号，入得姜尚寨前。二人言曰：“开门！”兵士索号，二人应了号，遂放二人入寨中。
到得姜尚帐前，悄悄无人。忽一人喝言：“左右候甚！”捉下飞虎、羊刃来见姜尚。姜尚问飞虎曰：“你为何反君？”飞虎曰：“为王无道不仁之事也。我妻锉为肉酱，教吾食之，更弃子杀妻，信妲己之言，苦害万民之命，以此反来。”姜尚闻言，乃知天子无道太甚，言告飞虎曰：“吾不知此事。吾不合捉尔来。我至来日放尔去了。”有费孟谏姜尚曰：“不得放了此人，恐纣王知之，惹大祸临身。”姜尚不听此言，乃放了飞虎。
有费孟走马入朝奏帝，诣于殿下，山呼毕，奏曰：“臣启我王，夜来捉住飞虎，被姜尚放了。臣谏不从，言君之短行。姜尚心内必也反也！”纣王闻奏，大怒非常：“怎敢如此！”敕令交费仲去捉姜尚。费孟又奏曰：“如今姜尚，有母在于宅内，先捉来斩之。”纣王：“依卿所奏。”令左右人去捉姜尚母。母曰：“我今死矣，我儿必归明主。”道罢，捉下老母，推见纣王。纣王令推上法场，斩之老母。
有费孟来杀姜尚。姜尚先至客馆。至夜大阴，走至客馆前，到故恩州。姜尚向西方观望，相真主，言明君在于何处。望见巨蟹宫生紫气，下接着西秦地。姜尚又穷真命，相侵真主，便往西南去。大哭：“我母死在不仁之君手也！”
后有费孟，客馆不见姜尚去处，却被黄飞虎杀退纣兵。有黄飞虎也退奔黄河去了。
有费孟回来见帝，诣于殿下，山呼万岁：“臣启陛下，如今姜尚不知何往？”纣王闻奏大怒，令诸处搜捉姜尚。如捉住者，赐官重赏。令交大将飞廉共费孟，诸处搜捉。
二人奉敕，领兵便去。有人知姜尚西南而去。二将闻之，督兵急赶姜尚。姜尚走入大林中，有一古墓。姜尚跳入墓中。后兵至近，叫言：“姜尚走入此林中去也！”兵将尽入林寻姜尚。约行到百余步，见一古墓，令教一小军跳入此墓觑之，见姜尚在中。小校心中大喜道：“拿住姜尚！”去捉，却不是姜尚，却是姜尚衣袂覆着枯骨，谩军之计。小校见不是姜尚，却出墓中，见姜尚已西走远矣。此计号曰“遗衣驻军计”。
有将飞廉共费孟，领兵又赶姜尚，姜尚昼夜不停，走黄河，入苇荻深处藏。有纣兵往来寻觅之次，听得水声，若人投水之声响。众将曰：“多是姜尚投水，必溺死也。”二将领兵复回。
却有姜尚未肯投水，被姜尚推一大石坠岸，如人落水之声，志气过人。姜尚于芦苇深处，宿至天明。忽见一渔公。姜尚问曰：“公可渡吾过河？”公曰：“尔是何人也？”尚曰：“吾乃姓姜名尚。”又问渔公曰：“尔是何人也？”曰：“吾是高逊也。我前者曾渡太子殷交。”二人共说纣王不仁无道之事，二人言语不尽，乃渡姜尚过河，二人相别。姜尚往西而去。诗曰：
谁知老母一身亡，奔走穷途且脱殃；
设若当时投水死，如何周室得荣昌！
姜尚昼夜不分，行经数日，前到潼关，去见关主姜国舅。姜尚礼毕，具说纣王不仁之事。国舅闻言泣下，叹息长吁。为纣王无道，故意放过姜尚关西去了。行经数日，前到华州山下，忽有数千强人，捉住姜尚，推见太子。太子问曰：“尔乃何处人也？”姜尚具说：“吾是纣臣也，姓姜名尚，字子牙，今为王无道，故来到此。”太子见言，令教放起姜尚来请坐，置酒三杯与姜尚饮。饮罢，尚却问太子是何人也。太子曰：“父王当日坏了母姜皇后，并奶母冯氏，我是纣王太子殷交。”姜尚见道，便设拜，礼毕，太子大喜，请姜尚同坐，置酒筵宴，管待姜尚。太子告姜尚曰：“吾共尔同破纣，如何？”姜尚言：“未可伐纣，更待数年，伐纣必破矣。恁时方成大事。”姜尚住了二三日，辞别太子西去。姜尚告太子曰：“若遇明君，必与太子去破纣矣。”太子见言甚喜。
辞别太子，姜尚西进。人尽说西伯侯仁德有道，招贤纳士。姜尚心内思惟，便待投西伯侯去，吾命未合发禄，更待数年，方得君臣道合也。然是姬昌重贤，而不可便去自投西伯侯。西伯侯亦不知隐迹之士，姜尚且为钓叟。
却说纣将飞廉共费孟，领兵入朝歌见帝，山呼万岁：“臣启我王，如今赶姜尚投河而死也。”纣王闻奏大喜，令赏二将，二将退去。
有一日，纣王宣文武于后宫梧桐园里，置御酒，赏百官饮宴。盛饮之次，见群花深处，闻一声响亮。文武皆惊。见一只九尾金毛野狐在于花树底下。坐有纣王伯父比干奏曰：“此为妖怪，臣用弓箭射之。”比干拈弓取箭，射中狐一箭，火光迸散，带箭入窟窍中去了。比干又奏曰：“令壮士掘之。”
纣王依奏，令壮士掘开窟穴，见华身白面，可有百狐。比干又奏曰：“除此妖怪。”纣王大喜，文武皆退。
纣王来后宫，见妲己，具说比干之事。妲己见言，一声仆然倒地。令左右扶起。王怪问曰：“卿何如此？”妲己口也不语，心内思惟，欲言比干坏了我祖上，尽是我枝叶，来气倒，我恐大王知是妖怪。半晌无言，眉头一纵，计上心来。妲己奏曰：“臣妾从幼小时心疼，多年不发，今发。”妲己又奏曰：“休交杀害狐狸，杀生害命。”纣王依奏，令出榜于朝门外，并不得杀害狐狸。有妲己心中思惟，乃恨比干，须教死在我手。
有一日，比干打酒池肉林，炮烙虿盆边过，忽有旋风闹起，睹是枉死生灵。比干见如此之事，言曰：“此是都因纣王信妲己之言，苦害宫妃，枉死之魂，未蒙出离。”比干自言曰：“我是皇伯，可谏于王。”比干心怀此事，至殿下，见纣王与妲己对坐。比干谏王曰：“臣启陛下，大王宠信妲己之言，置下酒池肉林，炮烙虿盆；积粟成尘，修建台阁；刳腹斫胫之过，除斩忠臣往酱献色；损姜皇后，贬殷交，囚姬昌，反了黄飞虎，皆是我王之过也，皆是妲己壅蔽圣聪。大王试可深思，岂不痛哉？除斩了妲己，全门赐死，此是大王仁道复行也。愿大王依小臣之言，黎民仰之。”纣王不言。比干又奏曰：“昔日祖父汤王下车，抱尸而哭，有一大臣问曰：‘何故哭之伤情？’汤王曰：‘朕闻三皇五帝尧舜禹之时，至饿莩死者并无。今到寡人之时，莩亡者无限，岂不是寡人无德！’言罢，汤王遂开仓库救济贫民：饥者得食，寒者得衣，天下尽称圣治之王。此是汤王之德也。陛下思之，依小臣之言，斩了妲己是也。”纣王不悦，不听比干之言。诗曰：
唐虞揖逊底和平，及纣如何播恶声；
若听比干忠谏论，江山不被外人争。
比干又奏曰：“昔日夏禹王之后，生桀王无道，建都在蒲城州安邑县，不修国政；出敕令，不交百姓种田养蚕，递相保守，天下大乱。汤是桀王之臣，见此无道，共伊尹伐之。大王不信小臣之言，亦如桀王之过也。”纣王亦无一言。比干又奏曰：“陛下岂不闻祖父汤王为君乎？天下大旱七年，终日祈雨，雨不降。乃祷社稷之神，雨亦不降。汤王曰：‘社稷之神，是尧王之臣也，姓姬名弃，是古尧王之神也；祷之无灵，可宜除之。’太史奏曰：‘若要雨降，陛下可烧一人祭天，雨乃降矣。’汤王曰：‘罪在朕躬，朕躬有德，上合天心；若下烧一人祭天，何可烧他人乎？罪皆在朕。若天降雨，朕当亲登柴笼烧朕。’汤王遂积柴于市中，汤王自登柴笼。四方居民咸皆仰叹。有太子并皇后，见帝恻隐不忍之心，奏王曰：‘俺二人亦登柴笼。’三人在于上，合目而端坐，四面火起，烟焰迷空。民人哀嗟言：‘王命须臾而休！’忽睹浓云密布，甘泽如倾，万民称言惭愧顶礼。汤王命乃不妨，复得存安。民间丰稔，称汤王圣治大德，然后汤王敕令天下万民于二月祭社，于八月祭稷。陛下岂不闻之汤王如此圣治？大王依臣之言，久后大便。若不信小臣之言，后死在万夫之手也。”纣王大怒，令左右捽下皇伯比干，推在一壁。
王问妲己曰：“此人如何？”妲己心中思惟道：比干坐硕州时，参庙殿神灵，须用三牲肉祭之；有比干来庙，见一穴，令人探之，见床上有一妖狐中坐，探之即出，说与比干相公。相公交用柴点火，撞穴熏之，或去穴中锁之，见妖狐上涌出去，自后生泉水，今在寒泉村北是也。妖狐西走，前到故恩州，至驿中见苏护女子，吸了三魂七魄，变为妲己。言比干绝我之祖，今日却交比干死在我手下，用心与纣王言之。妲己奏曰：“臣闻比干是大贤人也，心有七窍，为人所以聪明智惠。”纣王问：“卿如何知？”妲己奏曰：“恐大王不信，可以剖腹看之。”纣王：“依卿所奏。”令左右剖开比干腹看之，果然如此。纣王大喜：“卿煞知好事！”妲己至夜，遂把比干心肝食之。妲己喜而言曰：“今报了我恨也！”
纣王又宣文武筵，宣有纣王兄箕子来谏纣王。纣王不从。妲己教把箕子剪发为奴。又有纣王庶兄微子来谏纣王。纣王亦不从。微子去之。有大将军崇侯虎偏得纣王之贵意，乃谗臣也。费孟、费仲信妲己之言，故乱天下。有诗为证。诗曰：
纣随妲己信崇侯，费仲谗言国不修；
剖孕虿盆人受苦，囚贤斫胫事堪羞。
比干剖腹观毛窍，箕子佯狂免祸愁；
飞虎子牙西去后，四方黎庶总归周。
纣王自乱天下。
当日，姜尚西走至岐州南四十里地，虢县南十里，有渭水河岸，有磻溪之水。姜尚因命守时，直钩钓渭水之鱼，不用香饵之食，离水面三尺，尚自言曰：“负命者上钓来！”姜尚自叹曰：“吾今鬓发苍苍，未遇明主！”尚止北望岐州，想文王是仁德之君；吾在此直钩钓鱼，数载并无一人来相顾。我有心兴周破纣安天下，吾待离了此个明君，恐无似西伯侯有仁德。且守天时。
从前姜尚所图经纪道路，皆无胜心，运命不通。有妻马氏，遂弃索休而去。子牙亦不苦留，与休了教去。忽一日，有个樵夫担着一担柴，来到姜尚面前放下歇。姜尚见此人面有死气。姜尚问曰：“君子，尔何姓？”樵夫曰：“我姓武名吉。”尚又问曰：“尔年岁生月日时说与吾，奉贤一相。”武吉说与姜尚年月日时，待姜尚掐指寻文，逡巡相罢。姜尚道：“贤丈今日有人命交加之事。”武吉曰：“有何事？莫与人相争之事？”姜尚曰：“若你无事，休来见我；若有事，却来见我。”武吉言曰：“好么。”道罢别了姜尚，担柴而去虢县货之。至门首，待入门而去，被门子拽住，索门子钱。武吉曰：“待我回来，我卖得柴钱与你。”门子不肯，便打武吉。武吉用手推门子，门子仆然倒地，更不起来，口中无气致命。被门子左右捽下武吉，武吉大哭，心内想：渔公是好人。
时解武吉上西岐州见西伯侯。西伯侯不打骂，画地为牢。文王问曰：“尔伤人命罪过实大，你合偿他命。”武吉大哭，言曰：“我一身死后小可，怎奈何老母无人养赡也。”文王听得此人是大孝之人：“我与尔黄金十两，教养你老母；更放你七日散诞，你却来赴法。尔若不来，吾能下课，知汝去处，捉尔到来，的无轻恕！”武吉谢罪而去。
来到家中，见母大哭，告母具说前事，言：“ 磻溪河边有渔公是好人，善知吉凶之兆，言儿有人命之事，果然致伤人命，要去偿他命也。”老母见道，子母二人大哭：“儿必有祸矣。诣早辰，咱子母二人去渭水河边拜见渔公求计。”武吉依母之言。
翌日，子母二人前去渭水河边去见渔公。至磻溪岸上，见渔公施礼毕，姜尚问曰：“尔何人也？”“吾是武吉，前者果然有人命交加之事。今谢文王见吾言老母无主，与武吉黄金数两，教养母亲；更放了七日散诞。今七日限满，我必当待赴法也。”渔公曰：“曾闻道上，自蝼蚁贪生，为人何不惜命？文王既放尔七日散诞，何不走之，避其死矣，何得去赴法？”武吉曰：“罪人若走避死，文王能课，便知去处，以此难走。俺子母二人特来告渔公求计。”公曰：“吾与尔一法，教尔不死，如何？”武吉子母便拜告曰：“若先生免得我不死之难，怎忘厚恩也！”
渔公言：“放公次到家中，买粳米饭一盘，令食不尽者，拈七七四十九个粳米饭在口中，至南屋东山头，头南脚北，头边用水一盘、明镜一面，竹竿一条长一丈二尺，一通其节，令添水满，顿在头边，用蓬蒿覆身；但过当日午时三刻，汝已得活，不妨也。”子母二人拜辞，归到家中，依渔公之言，用其妙法。至当日午时，武吉不去赴法。
却说文王怪武吉不来赴法，遂发一课，知此人避法去投水也。口内生蛆，有丈二水在身，痛死也。文王再不言武吉之事。诗曰：
伤人武吉当偿命，七日归来知慰亲；
渭水河边求得计，果然应卦得存身。
渔公志过文王。
却说西伯侯夜做一梦，梦见从外飞熊一只，飞来至殿下。文王惊而觉。至明，宣文武至殿，具说此梦。有周公旦善能圆梦。周公曰：“此要合注天下将相大贤出世也。梦见熊，更能飞者，谁敢当也？合注从南方贤人来也。大王今合行香南巡寻贤去也。贤不可以伐。”周公说梦，深解其意：“昔日有轩辕皇帝梦见天凤，而得封后先生，为特灭于蚩尤在涿鹿之野。轩辕皇帝又梦见上天，后至百日，果然升天。又有尧王梦见升天，得帝王。有汤王梦见用手托天，亦得帝位。大王梦见飞熊，必得贤也。”
文王依周公之言，令排队仗出门行香。行香回驾，文王去人丛中，却认得一人。文王惊骇言：“你却在！”令左右宣武吉来者。武吉蒙宣不敢久停，便来见帝，礼毕。文王传宣，问武吉曰：“吾课汝避法去投水而溺死也，如何却不死？”武吉具说曰：“今磻溪岸上，渭水河边，有一渔公，深会厌法，以此救了武吉之命。”文王见说渔公之计术，文王言：“我恁得阴阳，世无所及，被渔公智过于吾。”言：“武吉，此事是实么？”武吉曰：“岂敢虚诳？委的是实。”文王赏武吉，更加武吉为随驾左右千即金牛位引驾大将军。武吉谢恩。文王言：“卿引寡人出猎。”
文王翌日早晨，排列队仗，乘驷马车出猎，巡狩寻贤。武吉引驾求贤去也。
却说，姜尚在磻溪岸上，手持钓钩，自叹曰：“吾今老矣，年已八十，未佐明君。非钓鱼，只钓贤君。”自叹咏一首。诗曰：
“吾今未遇被妻休，渭水河边执钓钩；
只钓明君兴社稷，终须时至作王侯。”
姜尚叹息罢，忽见正北一道气色甚好。姜尚道：“更待三日必有王侯至此。”道念其间，从水上流下一片大石，如席来大小，更青红碧绿，至姜尚面前自住。姜尚心内思惟：吾不克时为将相也。又观此石面前自住，言自古有封后先生在于此处，从水面上流下此石，至风后面前而止。后轩辕皇帝为将。此石名曰“王皇石”也。在后叹曰，咏诗一首。诗曰：
片石漂流石岸旁，烟笼寒水色苍苍；
自从吕望兴家国，更有何人遇明王！

[book_title]卷下
文王出岐州南四十里虢县，文王入城，车驾行时，有万民并大小官员皆来接驾，入衙中歇泊排宴。文王诣翌日绝早出虢县，南约行到五七里之地，文王见喜气来朝，百鸟皆鸣。文王告大臣曰：“贤人近也。”又见黄气冲天。有大臣散宜生、太颠、宏夭、南宫适众大臣皆言：“贤人近也。”有金牛位引驾大将军奏曰：“臣启大王，前是磻溪河岸，是渔公止处也。”文王闻奏：“你先去。”把武吉蒙宣前去，果见渔公手执钓竿。武吉却回来报与文王，渔公在彼。
却说文王望见磻溪河一里地，下车行至岸边，见渔公，大礼恭敬三次。姜尚不顾分毫。文王近前大礼，渔公举手指让，文王大喜而无愠色。姜尚执钓竿，问曰：“公乃何人也？”文王曰：“某是西伯侯姬昌，专来出猎到此，知公大贤，许我伐无道之君如何？”姜尚无言。文王又问：“知公此岸钓引，于天意愿，愿公表察。昌令四方求探至此，愿呈肝胆之智，望贤垂意，顿首顿首，惶恐惶恐，贤意如何？”姜尚见文王大礼之言，心内思惟：此人虽是真主，我不便思文王之德，始三次顾我，我又不顾。文王无分毫愠色，亦无忿怒。此是大君子人也。
姜尚又试探文王有天子之德。尚答曰：“君非专意举贤，出猎游戏亦不是坚心求贤，而乘乐而至。吾乃钓叟，岂取金紫之名乎？臣恐停车驾，请大王且退去。”姜尚道罢，遂入苇叶而去。文王心内思惟：吾自错矣。令车驾却入虢县。文王清斋三日，沐浴圣体。第三日，文王宣文武排銮驾再去求贤。
文王随从前往磻溪至近，有姜尚先知，言文王再来。姜尚立钓竿于岸侧，去芦叶深处不出迎。文王至近下车，共文武步行一二里至岸，却不见渔公，只见钓竿。文王赠诗一首。诗曰：
“求贤远远到溪头，不见贤人见钓钩；
若得一言明指教，良谋同共立西周。”
文王诗毕，文王问：“先生何往？只得一句，言着国事，安天下，定社稷，无非大贤指教。”言罢多时，不闻音耗。文王又吟诗一首。诗曰：
“先生表察再来求，不似先前出猎游；
若得一言安社稷，却将性命报恩由。”
姜尚于芦花深处，听得文王志气，坚心来求贤，姜尚遂出来与文王相见。二人各叙寒温，礼毕，文王道：“先生还得一句，为立国安邦之法，拜为良臣，公意如何？”姜尚见文王谨意诚心，苦来求告。姜尚乃答诗一首。诗曰：
“谢君志意诣磻溪，一语安邦定国机；
吾略乱言匡国法，须教陛下镇华夷。”
姜尚诗毕，文王大喜，深谢贤良。西伯侯用手扶姜尚，并众臣扶定姜尚上车北进。姜尚又答诗一首，诗曰：
“渭水河边执钓钩，文王应梦志心求；
虽然年迈为元帅，一定周家八百秋。”
周公又赠诗一首。诗曰：
“夜梦飞熊至殿前，果逢良将渭河边；
曾因纣王行无道，扶立周家八百年。”
周公诗毕，文王并众文武等，却回到岐州。
翌日，文王排宴，宣姜尚。姜尚蒙宣，诣于殿下，礼毕，与文王对饮。
文王笑而问曰：“公何姓？”姜尚答曰：“臣姓姜，名尚，字子牙，号为飞熊。”文王见言大喜：“正合吾梦也，此真名将也。贤之妻子在于何处？”姜尚曰：“臣一身遇明君，何忧妻子乎？”文王见姜尚出语奇异，再问曰：“请贤伐纣，立国安天下，如何？”姜尚曰：“臣昔日在于烟波渭水河边，坐钓之时，非钓鱼，只钓贤君。臣既得大王宠用，何愁伐纣安天下乎？”
文王说纣王无道之事。姜尚曰：“臣尽知之，此上知纣不仁，故来投仁君。”王闻之大喜，先封姜尚为恒檀公。姜尚谢文王恩，礼毕。文武见姜尚皆喜。文武宴罢，皆退。
有文王夜寝至三更，做一梦，梦见一美人，从外而来，见恒檀公大哭，言：“我是东海龙王之女，嫁与西海龙王之子为妻；今为舅姑严恶，请假去觑双亲，到恒檀公境内。我是龙身，去处有狂风骤雨，雹打田禾，风吹稼穑，以此悦我心中。今到恒檀公之境内，不敢降雹注雨，故以此悲啼。”文王大惊，忽然觉来。文王心内思惟：“恒檀公定是大贤能才，智慧之人。至明，宣文武百官设朝。文王说梦与众文武，咸皆大喜。
文王依轩辕行事，安天下，抚黎民，和合阴阳，谨礼地严，设山川，拜封姜尚为太公。
文王设宴，请文武百官，令出太公。太公教文武各行其德，要伐无道之君。太公曰：“天地人三才也，方今天心顺，地心利，人心喜也。夫天心顺者，雨雪均平，地心利者，五谷收成；人心喜者，万事通兴。此乃天下皆顺文王之德也。”
文王在位三年，三分天下有二矣。有一日，忽思羑里城中之囚，醢百邑考之恨，想纣王不仁之政，无道极甚，遂胀于心，因此得疾染患。文王交请母太任并太子姬发，武王是也。文王曰：“上启母，善保岁寒，好好将息，切莫生忧。儿子不久归于冥世。”又嘱太子武王曰：“吾归冥后，你共文武和合，频赏三军；好看太公者，此人是大贤人也。只不得忘了无道之君，与百邑考报仇。”文王嘱罢，气乃不回。是日龙归沧海，凤返丹霄，一灵真性，乘云升天。此是文王崩也。
有母太任问武王曰：“汝为君，如何治天下？”武王起，躬身答曰：“上启祖母，孙儿言治天下之政：第一、不欺下民；第二、修其国政；第三、不罄民力；第四、用兵衣禄同己；第五、视兵将如吾手足。”祖母闻之大喜：“吾孙儿堪为天子也！”遂将文王山陵葬毕。
武王设朝，士民皆喜；依圣治事，民皆引领。太公为将。太公每日于相府院治国政事尽善。
倏忽三载，武王不念伐纣之事，终不用太公。太公长思纣王不仁无道；又思斩母之恨。太公见武王不念伐纣之事，故写一纸韬书放在武王御案上。
有日，武王见之，拈来视看，却是太公造下。其武王称奇。太公曰：“自天生世兮，无可及。四海兴望兮，定可归。如今老迈兮，未肯伏。昔作钓叟兮，遇明主。武王不用兮，未显机。磻溪钓鱼兮，天命定时。”诗曰：
“他钩曲兮我钩直，直钓上面更无食。
文王化去不复追，谁问姜公直钓机？”
又赠诗一首。诗曰：
“昔日磻溪作钓基，直针不用饵香时。
自从西伯同车日，三载无人话国机！”
武王看了文字并诗诵，大喜，遂宣文武至殿评议。召太公上殿，赐绣墩而坐。
武王问曰：“如何伐纣？先君曾言，羑里城囚，醢百邑考之恨；更为无道损害生灵，贬剥忠臣，宠信谗佞。以此举卿为将，伐无道不仁之君。如何用事？”太公曰：“欲要伐纣，合天地人心也。”武王遂问众文武：“寡人今用太公为将，伐无道之君，卿等如何？”有大臣散宜生、毕公皋、召公奭三人共奏曰：“臣启大王，纳臣之言，依上古例，筑坛拜将，可破纣矣。”武王：“依卿所奏。”
遂选良时吉日，筑坛，捧毂推轮，公卿大礼，封后正仪，拜太公上坛。黄钺皂旗，何舒镫捧，旌节旗幡，黄幡豹尾，牌印封全，立太庙。将一具大斧，头向主，柄向太公，如有不正，不依太公者，用斧劈之。上祭天，下祭地，中祭神祗。
武王又问太公曰：“何人为佐将？”太公曰：“吾乃后选日乃拜起。”太公为将，武王排御宴，赏文武。武王又问曰：“何人为佐将？”太公曰：“用周公旦为参谋；用祁宏为末将；用南宫适为先锋，此人使铜弓铁箭；用南宫列为先锋副将，此人使一口大刀。”武王又问：“用兵多少？”太公曰：“用兵三万三千三百三十三人。”武王曰：“用此些个兵怎破纣王？纣王有战将千员，雄兵百万有余，如何破得？”太公曰：“三有三台，上苍有三万众星，昼夜有三百躔，每进兵三十里，兵之决战无困，是伐纣之兵也。”武王大喜。
第三日，太公辞武王去伐纣。武王曰：“寡人亦恨纣王，寡人次卿之后。”武王大兵在后，众文武同随。岐州内有太任长国事。
众兵将前到潼关去。太公前进，武王御兵后随。经月余之间，前到潼关下寨。有关王姜国舅，知西周兵将来至，关门不开。上表奏帝。使命诣于殿下，礼毕，将表文上殿。纣王拆开看之，冷笑微微：“令司户参军为将！此人老髦，不足为患乎！”纣王宣费仲、费达、费颜三人，领兵一万五千去迎西兵。
三人在路，不经数日，前到潼关，见国舅姜显，具说前事。费仲三人出兵，与太公对阵。有先锋副将南宫列与费达相见，二人各施礼毕，南宫列与费达约斗数合，费达使枪去刺南宫列；被南宫列架起一刀，劈了费达，杀退纣兵。又有费颜纵马出，与南宫列又战；不到十合，又被南宫列一刀挫折费颜项骨。杀费仲共兵走上潼关去了。
见关主姜国舅，国舅问胜败如何。费仲气喘难言，良久，具说前事：“被南宫列坏了费达、费颜等，甫能走脱。告国舅，紧把关口，勿令放过周兵；我去见帝，别举将军迎敌太公。”费仲嘱罢，他去见帝去了。
有太公进兵至潼关近，下寨，令一小将送一封书与关主姜国舅。前诣关上见国舅，礼毕，献书与姜显。姜显接得书，开视之，却是太公文字书。书曰：
“上启国舅：久不奉颜，喜得安乐。尚昔日事急身危之时，谢贤放过关来。今辰实报贤恩。闭关不出，岂不知纣王无道，恣从妲己之言，将尔姊就摘星楼攒下来，攧杀姜皇后。山陵不修，贬了太子殷交；羑里城囚文王七载，醢了百邑考，反了黄飞虎，斩了吾母，剖了皇伯比干，贬剥忠良。不能赏设三军，宠信妲己之言，不听忠臣之谏。不良无道，苦虐万民。耕夫罢种，织女停梭。天地人臣，咸皆怨旷。今者天教武王杀伐无道，如贤不肯放关，岂不是助纣作孽？若兴兵击破关门，缚贤见主，吾与贤失了昔日之义也。如贤献关，吾奏武王，教贤列士封侯，与尔姊报恨，天下太平，岂不美哉！今月日，西周元帅姜尚书。”
姜显看了此书，速竖降旗，献潼关与太公。太公传令，教兵过潼关东下寨。
有一小将来报，今有巡河使者胡雷领兵近也。太公见书，乃问众将：“恁谁人敢去捉胡雷？”问一声未了，有先锋将南宫适唱喏：“我去捉胡雷。”便领兵士与胡雷相见。
两下军兵大喊，二将争功，有如二龙初出海，恰似两虎乍离山。约斗十合，见一将拨马便走，是南宫适。胡雷后赶至近，被南宫适暗取铜弓铁箭，背后射胡雷一箭。胡雷落马，被众将救得。胡雷入阵去了。有南宫适亦回兵入寨，见太公具说前事。太公闻之大喜。
太公又发一课，言道：“今日有一将来投我。”道罢，果然一将来投，去见武王、太公礼毕。武王问曰：“尔是何人也？”来人具说：“吾乃昔日与太公约期信，若你投西伯侯仁君，佐国为将，必去相助，破无道之君。今知太公为将，故来投之。吾是太子殷交！”武王、太公闻言大喜，教殷交为上将，此人使一具百斤大斧。用了殷交。
却说费仲去见帝，山呼，具说前事：“被南宫列坏了费达、费颜也。”纣王闻奏大怒，又令费孟领兵来探潼关。西逢着周兵，南宫适与费孟决战，杀声不止。暗中有一小将，斫折费孟马脚，活捉住费孟，来见太公。太公令建法场，凌迟碎剐，此人是谗臣费仲兄也。
太公升帐而坐，令教高毁、祁宏二将，领兵一千去收复容城。正行之次，前迎着纣兵，是离娄、师旷，与高毁、祁宏决战。不斗数合，被离娄、师旷杀败。高毁、祁宏复归营内，来见太公应喏谢罪，太公免罪。又定一计教去噤口岩中伏了兵士，来日决战诈败，离娄、师旷必赶；拖逗二人入岩口中，必捉二人。太公说计与将士。
有离娄、师旷，早闻先知仔细。至来日，南宫适出阵与二将大战三十合，南宫适诈败，拨马西奔。离娄、师旷不去赶，二人于阵上笑而叫曰：“太公你用伏兵计，去噤口岩待捉俺二人，亦早知！”太公闻言大惊：“怎有如此之事，二人先知吾心肠之机？”太公又定计，教兵十三度换衣，来日大战，两下用兵，掩杀二将。众依计。
有离娄、师旷，先知其计，二人升帐而坐，遂写文字，令一小将送与太公。太公看了文字大惊：“似此二人先知吾心内之机，如何捉得二人？”太公犹豫不定。有一人前来启告太公：“此二人：名离娄者是千里眼；名师旷者是顺风耳。二人别无一能，只除远近皆闻皆见。”来报者是把关姜显告太公。太公见言，叹曰：“奇哉！”吾不知，难捉二人；吾既知，看吾别计，便教捉了二人。”恐二人听得观见，遂出阵中，多用幔子遮了。太公写计，与殷交知之。今众将不知此计，教众将看了，依此计先行去阵上擂起锣鼓，动五百面铜锣，令师旷不闻此事。次从用三千面绣旗遮了阵面，令离娄不见。太公令翌日辰时大战，教锣鼓齐鸣。
南宫适先出阵与离娄挑战，二将马项相交，大战两阵，起如云雾，二人各用心机，刀劈枪刺。高低恰似龙争宝，往来有似虎争餐。约斗到三十合，南宫适诈败，离娄后赶入阵。离娄被旗遮了阵脚，不见；师旷被锣鼓聒耳，不闻。二人不闻不见，二将入阵。蓦闻旗开，忽睹一员猛将，是谁？却是殷交，把旗遮地，擒了离娄。被南宫适放一铁箭，师旷落马。被将捉住，拥见太公。太公使人教去陕府东岗岭之下，建法场斩之。
众人蒙令，拥二人去法场斩之。忽见一阵大风，起砂走石，似吹扬尘，屋瓦翻飞，对面不能相见。忽于法场上不见二人，不知何往，根觅不见。监斩官并刽子手二人来见太公，二人言奇怪之事。太公问曰：“何事？”二人具说：“于法场上待斩二人，化一阵狂风，不见了此二人。”太公见道，令将士寻觅。左右依令，根寻到陕府东约四五里地，见轩辕皇帝庙门前两壁厢，有千里眼、顺风耳。左右报太公，太公见言，更不穷究二人之事。遂去取复容城。
太公传令，兵将速至渑池。有一大将姓秦名敬，出城领兵与殷交相见。秦敬问殷交：“尔为甚反背朝廷？”殷交曰：“我为纣王无道不仁，故来伐之。你肯献城与我么？”秦敬曰：“你斗得我时，情愿与你；若斗不得我，你见我这手中大刀么？”殷交大怒，纵马与秦敬刀来斧去，不数合，被殷交架了秦敬刀，两手抡斧一劈，秦敬分尸而死。败兵却回。殷交收了渑池地，前到洛阳。
伯夷、叔齐谏武王：“臣不可伐君，子不可伐父。启陛下：父死不葬，焉能孝乎？臣弑君者，岂为忠乎？陛下望麈遮道，今日谏大王休兵罢战。纣君无道，天地自伐，愿我王纳小臣之言，可以回兵，只在岐州为君。大王有德，纣王自败也。”伯夷、叔齐如此之谏，故意先交前面扬尘遮日，只见昏暗，只图武王听之，回兵不战。
武王不纳伯夷、叔齐之谏，言曰：“纣王囚吾父，醢吾兄；损害生灵，剥戮忠良；剖剔孕妇，斫胫看髓；酒池虿盆，肉林炮烙之刑；弃妻逐子，民不聊生。朕顺天意，伐无道之君；禀太公之智，东破不明之主。若不伐之，朕躬有罪。卿等且退。”二人又谏曰：“大王休兵罢战，不合伐纣，恐大王逆也。”武王大怒，遂贬二人去首阳山下，不食周粟，采蕨薇草而食之，饿于首阳之下，化作石人。后有诗为证。诗曰：
让匪巢由义亦乖，不知天命匹夫灾；
将图暴虐诚能阻，何是崎岖助纣来。
又诗曰：
孤竹齐夷耻战争，望尘遮道请休兵；
首阳山倒有平地，应是无人说姓名。
太公催兵，前犯洛阳。有主将徐郎、徐盖，更有徐升、徐变。徐郎曰：“今有周兵至近，恁谁敢退周兵去？”有徐盖曰：“我去退周兵。”
徐盖领兵出城迎周兵，太公布阵，名曰“六甲阵”，阵上见一人，是南宫适；一人是徐盖。二人挑战，约斗数合，南宫适先败了徐盖，后赶引入六甲阵中困了，徐将令一小军，将文字往洛阳求救兵。小将入城，见徐郎喏罢，言：“你弟教取救兵，今见困在阵中，不能出之。”徐郎见言，大怒：“喑，我教你去捉太公，主将倒来取救兵！”徐郎传令不得去救，恐失了洛阳。四门牢闭，夜亦巡城。不去救徐盖。
二子来告伯父：“俺弟兄二人，愿去救我父。”徐郎不许去，被徐升、徐变擒住伯父徐郎，献了洛阳与殷交。殷交二人遂引二人见太公。殷交具说前事。太公闻言大惊，叫拥过徐郎来。太公曰：“你若顺我则生，不顺则死。”徐郎曰：“宁死不顺周兵。”太公大怒，教斩了徐郎，放了徐盖，收了洛阳。太公教兵前进，武士随驾入洛阳，歇泊三日。
太公兵前到汜水关九项渡前，逢纣兵来迎。有将是乌文画，此人身长一丈七尺，腰阔数围，拳打万人，不可当敌。长食万人之饭。纣王游黄河时，有一只大船，名曰：“和州载”，二名“七里州”，万人不可拽动。被乌文画独拽此船，逢间道岗坡或旱地，刀如水中，拽亦然。乌文画者，即奡荡舟，本是东海人也。来迎太公决战。太公令祁宏与乌文画战。二人出阵，战斗不到十合，败了祁宏。又令南宫适与乌文画战，不斗十合，败了南宫适入阵中。太公又令殷交与乌文画决战，斗到十合，被殷交翻身展臂，持百斤大斧劈乌文画之斧。被乌文画手□眼辨，用铜叉架了殷交。如此三日，无人与乌文画决战。
有一日，太公定计，南有广武山荆索谷，先铺了机略。来日，太公交南宫适再与乌文画决战。南宫适用尽平生气力死战，约斗百余合，被南宫适使铜弓铁箭射乌文画。南宫适箭无空发，奔奡荡舟，正中面门。被奡荡舟用手接了箭。南宫适翻身又射，箭箭相冲，连发三十支铁箭，被乌文画左右手接之，三十只箭不贴身。又败了南宫适，慌奔广武山走。奡荡舟后赶。奡荡舟言曰：“吾不捉了南宫适，誓不东归！”遂赶南宫适入广武山中。
至夜初明月之下，只见马军陆续入此山。奡荡舟赶南宫适入荆索谷。南宫适过登于山啜。乌文画独入谷中，被太公教兵将截了后路。别路放过南宫适去了。却用石头屯了出入之路，放火烧之。乌文画逃窜无门，火烧奡荡舟而死。
太公破了乌文画，领兵至黄河，前迎纣王兵将五员前来迎敌。一个是史元革、赵公明、姚文亮、锺士才、刘公远五人，领兵将来迎敌战。太公却令南宫适、南宫列、殷交三人与纣兵混战。约斗数合，败了五将，速上船去，于水中不动。太公定一计，令教三军离河岸一二里下寨，取酒食赏三军。
时至三更，饮酒食肉，歌舞无休。有船上五人闻知取乐之事，以此船上五将，令三将来劫太公寨。有赵公明、姚文亮、刘公远三人下船来劫太公寨。太公令兵士南退一里，尽留下酒肉。三人见之大喜。三将并小军尽食肉饮酒欢娱，纵意饮之，此酒原是药酒。须臾，药倒三将并众兵士。太公潜兵捉下三将，多时，药发命尽。
有史元革、锺士才二人在船上，不曾来，被太公令一小将至岸，叫二人曰：“今有三将探得便利，周兵三万三千三百三十三人，约一半降尽，教来叫你二人同捉太公！”二人闻言，忻忻下船，进步至岸头；被殷交、祁宏捉住二人，拥见太公。太公不斩二人，先占了船只。此二人皆送在黄河里，教溺死。
太公上船，把战鼓擂动渡河。才待渡河，忽起大风，吹得太公伞柄曲了。自后号为“曲柄伞”。大风三日不止，太公用三牲肉祭河，神风乃方息。太公传令交南宫适先渡河下寨，太公然后渡河；武王并众士皆渡河去。
有太公来见武王评议，知得纣王拜起大将，举起大兵来迎。太公奏武王：“咱下五武寨，名号曰：“第一、广武寨，教文建、许寂下；第二、扬武寨，教周公旦、祁宏下；第三、武德寨，教毕公皋、南宫列下；第四、武胜寨、教太公、南宫适下；第五、修武寨；召公奭、宏夭、殷交、武王下。此寨靠黄河下，不动。等纣王兵来，一阵须捉纣王。”
却说纣王今知西伯侯兵来过黄河，来时用司户参军为将。纣王冷笑微微：“此人年迈，不足为患乎！”前时有费仲去探潼关，败了回来，见纣王具说太公之事。纣王不信。今过孟水，纣王令文武评议之事。文武蒙宣，咸诣殿下，山呼毕。纣王问曰：“寡人知周起兵，将过孟水；今问卿等，恁谁敢去为将捉太公，收西周武王？若得胜回来，寡人也不负卿等之力。”问一声未了，有费仲出班奏曰：“臣启陛下，臣举一人堪为大将矣。”纣王曰：“是谁人？”费仲曰：“交崇侯虎为大将；教薛延沱为副将，此人封为白虎神；蔚迟桓，此人封为青龙神；要来攻，此人封为来住神；申屠豹，此人封为豹尾神；戌庚，此人封为太岁神。戌庚以下众将，百万雄兵，守朝歌者无数。教彭举、彭矫、彭执三人先锋将。”纣王：“依卿所奏。”拜起崇侯虎为大将，领兵百万，来收西周。在路行经数日，前到故恩州西陵底下了寨。崇侯虎知太公下五武寨，崇侯虎亦下五星寨：第一、木星寨，飞廉下；第二、水星寨，申屠豹下；第三、火星寨，薛延沱下；第四、金星寨，蔚迟桓下；第五、土星寨，彭举下。
时有先锋将彭举先出阵，与殷交决战。二将挑斗，马项相交，约战十数合，被殷交一斧劈了彭举。有彭矫见劈了彭举死了，心中大怒，纵马与殷交斗敌；不到三合，被殷交又劈了彭矫。又有彭执，见杀二兄，大怒；又与殷交战，被殷交又劈了彭执。这殷交一阵坏了三将。
却有败军，回去寨内，见崇侯虎具说前事：“如今被殷交坏了三员将也！” 崇侯虎闻言大怒，言曰：“今日一阵，杀吾三将。我亲自与太公相见！”崇侯虎便跨马担刀来与太公相见。
太公诣阵前，问崇侯虎曰：“吾今见纣王无道不仁之君，自乱天下，苦害生灵，天地难容。西周故来伐之。你肯顺西周么？若你肯顺，便教你封侯之贵如何？”崇侯虎闻言大骂：“尔负纣王之恩！王虽无道，久为大国之君。食王禄矣，岂可弃乎？尔无道礼！”太公曰：“尔不识时变，不解天机。”崇侯虎不言。太公又问曰：“尔识我阵么？”崇侯虎曰：“我识你阵，名曰是‘五武阵’；取五将为阵，名‘五虎阵’，靠山河。”太公曰：“你识我阵，你敢打我阵么？”崇侯虎曰：“纣君拜吾为上将，特来决战。尔言甚敢打阵么？”道罢，纵马横刀，冲入阵中。
崇侯虎叫喊之次，忽闻锣鼓齐鸣，撞出五员战将：一个是文建，一个是祁宏，一个是南宫列，一个是散宜生，一个是许寂。五将等迎敌崇侯虎。崇侯虎大困，乃知冲阵，不知出阵，心迷慌急。当头又撞一员猛将，是殷交。此乃当住崇侯虎言道：“弃马离鞍受降！”崇侯虎不肯，又与殷交战。被殷交一斧砍折崇侯虎马脚，被众将捉住崇侯虎，拥见太公。
太公问曰：“尔肯顺我么？顺则生，不顺则死。”崇侯虎曰：“食君之禄，曾闻道在家竭力方为大孝；佐国身亡，此乃尽忠。吾宁可餐刀，不顺西周！”太公教建法场，刽子蒙令，斩了崇侯虎，献首级武王，封为夜灵神也。
又有飞廉领兵出阵索战。西周有祁宏亦出阵与飞廉决战。二人马项相交，约到百合，不分胜败；又斗到数合，败了祁宏，飞廉后赶，入阵中。被太公鞭梢指点，众将挪身，把阵变为八卦阵。祁宏回来，却与飞廉再战，困了飞廉。飞廉大骂太公：“你虽困我在阵中，你怎捉得我？”太公见道，叱喝后军。后军听得齐临，捉住飞廉，拥见太公。太公教斩了。刽子蒙令，斩飞廉首级献武王，封为大将。
又方相身长一丈，使画戟，与御兵战，用戟刺中武王御马。画戟又待刺武王。方相见金龙护体，紫气笼身。方相跃身下马，弃戟便拜武王，山呼万岁，言：“乞死罪！”武王见方相顺降，大喜言曰：“免尔罪。”立封为开路引驾大将军。方相父方昌，与纣王殿下，封为廊将，祖本是拒桥人也。
又有豹尾与太公相见。豹尾大骂太公：“尔反纣王的逆贼！曾为钓叟屠肉于市，卖酱于村；妻不能赡，中路分离。据你所为，岂作上将乎！”太公闻言，大笑曰：“吾穷天命，佐有道之君，伐无道之主。”道话之次，被南宫适用铁箭射之，豹尾大怒，与南官适决战。不斗十合，被南宫适战住豹尾长枪，马项相交，被南宫适活捉住豹尾，拥见太公。太公教斩了者。刽子蒙令，斩了豹尾，献首级与武王。武王大喜。
有人报曰：“西南见一队军，拥一员将。”至近下寨，令一小卒，来见太公，言曰：“南燕王黄飞虎至，愿助气力伐纣。”太公闻言，奏武王曰：“有黄飞虎至，助大王伐纣者。”武王大喜，便宣至见帝，山呼毕，封为先锋招讨大将军。南燕王遂合兵伐纣。
至夜，却说纣王许多兵将，与周兵混战，周兵众将各认着纣将决战。被黄飞虎出阵，用大刀便劈纣王。纣王急走，劈着纣王战马，负痛不能走得。被众将护之，纣王得脱。
有费仲与殷交相敌，被殷交引臂展手一斧，斫费仲马头落地，活捉费仲，推见太公。太公并众将士恨之，令于阵中剐肉，去九鼎镬内烹而食之。
外有魏岁、魏鬼二人，仓皇无觅前途。魏岁见殷交、西周武王、扈敬达，纵马将奔，无故落马坠地，被扈敬达纵马杀了魏岁。魏鬼持枪混战。
不久，纣王回马恰待走，正迎着引驾大将军武吉。武吉喑呜叱一声：“不得走！”魏鬼不能支持，被武吉杀之。其余兵将尽杀之。惟有纣王一身尚在，领着败兵前往朝歌去。又被黄飞虎、殷交二人，剿杀一阵，杀得兵士十人亡九。唯有纣王得脱，将着些小败将走入朝歌去了。
武王传圣旨，教围朝歌城。于四下用兵，下三十六寨。唯有朝歌守关纣兵背纣者不少，顺周者极多。
当年戊午日，四方兵将尽至孟津，八伯诸侯不会而自诣，咸皆来朝武王。诣于武王前，咸山呼万岁，贺万千之喜。武王见天下众诸侯咸诣，心皆喜顺。
武王设宴管待众诸侯及众将军士。筵宴毕，下令教兵将尽围定朝歌，攻城。兵士东下至同山百路，西下至太行山，南下至遂村，北下至清河。清河上有石桥村，石桥村北有东桥村、西桥村。于卫县西二里，有照刑台。南北河桥边便是纣王殿。纣妻妲己摘星楼，在深山内磨石岭北是也。纣王夏月天避暑安都村，北有白龙潭；庙后有山岩，名曰仓谷，此处藏粮，至今无数也。有太公克下戊午日甲子日，天降冲雷之声，恁可破纣也。武王曰：“有诸侯助伐朝歌，至癸亥日，有一路兵来委的投我。”令人去探，见当前一员猛将，此人身长一丈，肩担一柄大刀，披发似鬼，似擒龙捉虎之雄。却是录真山学业之人，雷震子也。诣于武王面前，攀鞍下马，山呼万岁罢。武王大喜：“果然来投我！”
武王又曰：“此城必破，愿天降三日血雨淋城。教天雷震地，城自摧破。”言罢之次，太公令教四下兵将一齐打城，三十六寨一齐发喊之次，果然，天雷震城，血雨微微，天愁地惨，日月无光。癸亥日打城，至夜又至晓，是甲子日早辰，于城四下兵将一齐喊声，果然城墙自摧，三十六路打破城池，有兵、将、元帅，一齐入城去捉纣王。一城百姓见城自摧破，自来搜捉纣王。纣王见兵势甚大，力不能及。纣王自点火焚烧了殿宇，仗剑冲兵便走。欲待走，被北伯侯祁杨广高声叫：“众兵将捉住无道之君者！”纣王知不免难，大叫一声，自往跳入火中。才欲待跳，忽然一人拦腰挟住，不能跳入火中，令左右捉住，拥见太公、武王见了。
太公高声叫曰：“捉取妲己来！”兵将依令，速去宫内捉妲己。诣诸宫中不见妲己，问宫人曰：“妲己在于何处也？”宫人言曰：“妲己在摘星楼上。”殷交共黄飞虎听道在摘星楼上，速去捉妲己。妲己见兵将至近，思不能脱难，望危楼之下便跳。忽被一阵妖风，吹向栏杆上挂住妲已。被殷交捉住妲已，拥见太公。太公传令，教牢收者。教取了库藏金银财宝，更尽斩了费仲、费孟家族，三百口良贱尽皆诛戮。此乃不匡谏纣王、妲已恣纵行无道者，尽皆斩讫。行善事者，子孙受禄；行不仁者，满门遭诛。
太公曰：“戊午日，兵临孟津；甲子日，血浸朝歌。”有诗为证。诗曰：
戊午兵临孟水桥，诸侯烈士尽来朝；
天心合与人心顺，甲子朝歌血水流。
又诗曰：
人笑姜公执钓钩，锦鳞不钓钓西周；
凤翔一道鱼和水，流到朝歌殿角头。
太公、武王收兵于朝歌城外。翌日未时，武王为天下王，今已破纣也。殷交、武王共太公评议所行之事，以此拜礼，祷祝天地神祇山川；并又祭纣王所害死的痛亡屈死生灵，然后斩纣并妲己二人。
武王、太公并众将、大小官员、兵士等，焚香祷祝天地神祇名山大川。武王曰：“今破无道不仁之君当死之罪如此。纣王置下酒池肉林，虿盆炮烙之刑；剖剥忠良，剔割孕妇；斫胫看髓，罗织苦死。所有百万般凌迟枉死生灵，皆祭之。”用香食美羹泼于地上。其日，天色阴晦，顺风听得苦死痛亡灵魂，享而食之。其祭食不移时刻俱尽。或有一人言曰：“受有道之君祭享。”
太公传令，教建法场：大白旗下斩纣王，小白旗下斩妲己。帝问曰：“教甚人为刽子？”问一声未罢，转过殷交来奏：“陛下，小臣愿为刽子。陛下听吾诉之曰：“纣王昔信妲己之言，逐臣到一庙中，似睡矇眬，赐臣一杯酒，饮之力如万人；又赐臣一具百斤大斧，教斩无道之君。以此神祇所祝，臣合为刽子。”武王曰：“据有此事，依卿之言。”
武王并太公众文武群臣，皆戴冠冕朝服，论条律，若纣王苦害生灵万余人命，合斩纣王并妲己与寡人报仇。武王传令，教两班文武兵士，于法场上两下排列。众文武兵将依奉圣旨，排列了当。
武王传圣旨曰：“推过纣王、妲己。”当面言：“纣王，尔有十条大过，尔知么？”纣王无答。武王又曰：“不仁无道之纣，尔囚吾父，醢吾弟身为肉酱，共妲己取乐，是一过也；虿盆酒池，肉林炮烙之刑，苦害宫妃，是二过也；尔去摘星楼上撺下姜皇后攧死，山陵不修，葬后宫第七个梧桐树下，是三过也；你信妲己之言，远窜太子，是四过也；杀害忠臣，贬剥忠良，是五过也。”武王言讫五事，泣下。纣王目睁无言。太公曰：“不仁之君，尔杀吾母，是六过也；尔醢黄飞虎之妻，有何罪名，是七过也；尔信妲己之言，剖孕妇，辨阴阳，是八过也；尔信妲己之言，斫胫看髓，是九过也；尔信妲己之言，修□□阁，劳废民力，费仲谗言，自乱天下，是十过也。”太公言讫后五件大罪，纣王亦无对。
武王并众文武，尽言无道不仁之君，据此合斩万段，未报民恨。言罢，一声响亮，于大白旗下，殷交一斧斩了纣王。万言咸乐。
二声鼓响，于小白旗下，刽子手待斩妲己。妲己回首戏刽子，用千娇百媚妖眼戏之，刽子坠刀于地，不忍杀之。太公大怒，令教斩了刽子，又教一刽子去斩，刽子持刀待斩妲己，妲己回首戏刽子。刽子见千娇百媚，刽子又坠刀落地，不忍斩之。太公大怒，又斩了刽子。
有殷交来奏武王：“臣启陛下，小臣乞斩妲己。”武王：“依卿所奏。”殷交用练扎子面目，不见妖容。被殷交用手举斧，去妲己项上中一斧。不斩万事俱休，既然斩着，听得一声响亮，不见了妲己，但见火光迸散。似此怎斩得妲己了？
太公一手擎着降妖章，一手擎着降妖镜，向空中照见妲己真性，化为九尾狐狸，腾空而去。被太公用降妖章叱下，复坠于地。太公令殷交拿住，用七尺生绢为袋裹之，用木碓捣之，以此妖容灭形，怪魄不见。后有诗为证：
休将方寸睐神祇，祸福还同似影随；
善恶到头终有报，只争来速与来迟。

        </div>
      </div>
    </div>
  </div>
</div>
<!--update:2025-08-30 10:11:54-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>